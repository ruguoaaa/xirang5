---
title: 全唐文 1
index: true
icon: editor
order: 39
category:
  - 集藏
  - 文总集
tag:
  - 董浩 阮元
  - 清
---

全唐文  

## ●卷一  

☆李渊（高祖皇帝一）  

帝姓李氏，讳渊，字叔德。其先陇西成纪人，後徙长安。祖虎，佐周有功，为柱国，追封唐公。帝生袭封，隋大业十二年十二月为太原留守，明年五月举义兵，十一月入长安，尊立恭帝，自为大丞相，进爵为王。义宁二年戊寅五月受禅，建元武德，在位九年八月。传位太子，年七十一。谥曰大武皇帝，庙号高祖。追尊神尧大圣大光孝皇帝。  

○授老人等官教  

乞言将智，事属高年。耄耋杖乡，礼宜优异。老人等年馀七十，匍匐垒壁。见我义旗，忄俞击壤。筋力之礼，知不可为。肉帛之资，虑其多阙。式加荣秩，以其养，节级并如前授。自外当土毫隽，以资除授。  

○徒隶等准从本色授官教  

义兵取人，山藏海纳，逮乎徒隶，亦无弃者。乃著勋绩，所司致疑，览其所请，可为太息。岂有矢石之间，不辨贵贱；庸勋之次，便有等差。以此论功，将何以劝？黥而为王，亦何妨也。赏宜从重，吾其与之。诸部曲及徒隶征战有功勋者，并从本色勋授。  

○授逸民道士等官教  

义旗拨乱，庶品来苏，类聚群分，无思不至。乃有出自青溪，远辞丹灶，就人间而齐物，从戎马以同尘，咸愿解巾，负兹羁纟。虽欲勿用，重违其请。逸民道士等诚有可嘉，并依前授。  

○献嘉禾教  

嘉禾为瑞，闻诸往策。逮乎唐氏，世有兹祥。放勋获之於前，叔虞得之於後。孤今纠合，复逢灵贶。出自兴平，来因善乐。休徵伟兆，何其美欤！顾循虚薄，未堪当此。呈形之处，须表天休。送嘉禾人兴平孔善乐，宜授朝散大夫，以旌嘉应。  

○授三秦豪杰等官教  

义旗济河，关中响应，辕门辐凑，赴者如归。五陵豪杰，三辅冠盖，公卿将相之绪馀，侠少良家之子弟，从吾投刺，咸畏後时，扼腕连镳，争求立效。縻之好爵，以永今朝。  

○罢放栎阳离宫女教  

大业已来，巡幸过度，宿止之处，好依山水。经兹胜地，每起离宫，峻宇雕墙，亟成壮丽。良家子女，充刃其间，怨旷感於幽明，糜费极於民产。替否迭进，将何纠逖？驰道所有宫室，悉宜罢之，其宫人等，并放还亲属。  

○遣师趋巩洛令  

李密趑趄巩洛，自许当涂，王城如毁，忧心孔棘。东都危逼，有若倒悬，西人之子，理本奔命。其左右大都督府所统诸军，并宜戒严。以时式遏，有征无战，是谓义师。招谕不从，勿难还也。初年孟月，春作方兴，不夺农时，宜知其速。  

○讨薛举令  

大业丧乱，兵革殷繁，天下黔黎，手足无措。孤所以救焚拯溺，平此乱阶。蜀道诸郡，深思苏息，远勤王略，诚有可嘉。方一戎衣，静兹多难，而薛举狂僭，吞噬西土，陇蜀道途，恐相侵暴。今便命将授律，分道进兵。其冲要诸郡县，宜率励各募部民，随机底定。斯则暂劳永逸，贻厥子孙，守国刑家，同享安乐。  

○定户口令  

比年寇盗，郡县饥荒，百姓流亡，十不存一。贸易妻子，奔波道路，虽加周给，无救倒悬。京师仓廪，军国资用，罄以恤民，便阙支拟。今岷れ款服，蜀汉沃饶，闾里富於猗陶，菽粟同於水火。曩者储蓄，徵敛实繁，帑藏犹殷，宜垂拯济。木牛流马，非可转输，乐土重迁，理无从薄，则穷通之道，将由革变。外内户口见在京者，宜依本土置龄以下。下官部领，就食剑南诸郡。所有官物，随至籴给，明立条格，务使稳便。秋收丰实，更听进止。  

○秦王太尉陕东行台制  

论道经邦，任惟勋德；分陕作伯，实寄亲贤。尚书令雍州牧右武候大将军上柱国秦王世民，器宇冲深，智谋英果。义师□举，首赞奇谋，亲率熊罴，搴旗斩将，廓清区夏，忠孝克彰。狡寇逋诛，虔刘西土，总戎薄伐，戡翦无遗。策尚权远，谋猷沈密，宜在鼎司，肃清槐路。今区宇方缉，巩洛犹芜，镇俗治戎，允资望实。可太尉使持节陕东行台，其蒲州、河北诸道总管及东讨诸府兵，并受节度。馀官悉如故。  

○秦王兼凉州总管制  

京室殷阜，钩陈严秘，肃遏警巡，职务尤重。然而玉门遐阻，控御垂荒，金城冲要，尉候攸属。宣风作牧，亲贤是寄。太尉尚书令雍州牧陕东道行台右武候大将军上柱国秦王世民，地实藩枝，任惟心膂。职参三事，功著二南。识度优闲，性理济（阙）。典戎敷化，声绩备举。宜摄九门，总司八校。抚莅河右，允兼望实。可左武大将军使持节凉甘爪鄯肃会兰河廓九州诸军事凉州总管。其太尉尚书令雍州牧陕东道行台右武候大将军上柱国王如故。  

○秦王益州道行台制  

蜀郡沃野，曰惟井络，控驭邛﹂，临制巴渝。求瘼宣风，朝寄尤重，总司岳牧，是属懿亲。太尉尚书令陕东道行台雍州牧左武候大将军使持节凉州总管上柱国秦王世民，器宇冲深，体识明允。专征阃外，茂绩克宣。敷政京畿，嘉声已著。镇抚岷汉，佥论攸宜。可益州道行台尚书令。  

○秦王天策上将制  

德懋懋官，功懋懋赏，经邦盛则，哲王彝训。是以华衮龙章，允洽希世之勋；玉戚朱干，实表宗臣之贵。太尉尚书令雍州牧左武候大将军陕东道行台尚书令凉州总管上柱国秦王世民，缔构之始，元功夙著，职兼内外，文教聿宣。薛举盗寇秦陇，武周扰乱河汾，受朕专征，屡平妖丑。然而世充僭擅，伊洛未清；建德凭陵，赵魏犹梗。总戎致讨，问罪三川。驭以长算，凶党窘蹙。既而漳滨蚁聚，来渡河津，同恶相求，志图抗拒。三军爰整，一举克定，戎威远畅，九围静谧。鸿勋盛绩，朝野具瞻，申锡宠章，实允佥议。宜崇徽命，位高群品，文物所加，特超恒数。建官命职，因事纪功，肇锡嘉名，用标茂实。可授天策上将，位在王公上。领司徒陕东道大行台尚书令，增邑一万户，通前三万户。馀官并如故，加赐金辂一、衮冕之服、玉璧一双、黄金六千斤、前後鼓吹九部之乐、班剑四十人。  

○封汪华越国公制  

汪华往因离乱，保据州乡，镇静一隅，以待宁晏。识机慕化，远送款诚，宜从宠，授以方牧。可使持节总管歙宣杭睦婺饶等六州诸军事歙州刺史上柱国。封越国公。食邑三千户。  

○秦王领左右十二卫大将军制  

御侮折冲，朝寄尤切，任惟勋德，实伫亲贤。天策上将太尉领司徒尚书令陕东道大行台益州道行台尚书令雍州牧凉州总管左右武候大将军上柱国秦王世民。宇量凝邈，志识明劭，爰始缔构，功参鼎业。廓清秦陇，茂绩以彰，戡定周韩，戎威遐畅。河朔馀寇，取若拾遗，济代逋诛，克同振朽。宣风都辇，综务朝端，政术有闻，纲目斯举。宜加宠，式兼常秩，总摄戎机，望实惟允。可领左右十二卫大将军，馀并如故。  

○皇子元霸智□追封王制  

饰终定谥，往代通规；追远增荣，前王令典。第三子元霸，幼挺岐嶷，早茂璋；第五子智□，结仁明，胜衣敏惠。冀其成立，训以义方。未被趋庭，遽同过隙。兴言夭枉，震悼於怀。今王业初隆，庆赏伊始，既式遵於利建，宜稽古於哀荣。元霸可追封卫王，谥曰怀；智□可追封楚王，谥曰哀。  

○秦王等兼中书令侍中制  

丝纶枢秘，寄任（阙二字），帷献纳，职惟显要。望实兼隆，亲贤斯属。我天策上将太尉兼司徒尚书令陕东道大行台尚书令雍州牧十二卫大将军秦王世民，宇量冲深，风神爽悟。任兼文武，声绩著闻。司徒并州大都督稷州刺史左领军大将军右武候大将军上柱国齐王元吉，器怀淹密，业绍英茂。（阙二字）内外，政务克举。用加蝉珥，朝典攸宜。世民可中书令，元吉可侍中，馀如故。  

○改元大赦诏  

舜禹殊时，禅代存乎揖让；殷周异世，革命事乎干戈。至於据龙图，握凤纪，统御皇极，抚辑黎民，奄有四方，朝宗万国，垂法作训，其揆一焉。朕以寡薄，属彼浇季。大业末年，纲维废弛，三光改耀，九服移心。既戡定时难，辑和庶绩，一匡海内，再造黎元。隋氏以天禄永终，历数攸在，敬禅厥位，授於朕躬。顾惟惭德，属当景运，惧甚履冰，凛乎御朽。上答苍灵之眷，俯顺亿兆之心，宝历初基，普天同庆。所宜布兹宽惠，咸与惟新。可大赦天下，改隋义宁二年为武德元年。自五月二十日昧爽以前，罪无轻重，已发露，未发露，皆赦除之。子杀父、奴杀主，不在赦限。百官及庶人赐爵一级，义师所行之处给复三年，自馀给复一年。孝子顺孙，义夫节妇，旌表门闾；孝悌力田，鳏寡孤独，量加赈恤。  

○封隋帝为阝公诏  

革命创制，礼乐变於三王；修废继绝，德泽隆於二代。是以鸣条克伐，杞用夏郊；牧野降休，宋承殷祀。爰及魏晋，禅代相仍，山阳赐号於当涂，陈留受封於典午。上天回眷，授历朕躬，隋氏顺时，逊其宝位。敬奉休命，敢不对扬，永作我宾，宜开土宇。其以莒之阝邑奉隋帝为阝公，行隋正朔，车旗服色，一依旧章。仍立周後介公，共为二王後。  

○选用前隋蔡王智积等子孙诏  

近世以来，时运迁革，前代亲族，莫不诛绝。历数有归，实维天命；兴亡之效，岂伊人力。前隋蔡王智积等子孙，并付所司，量才选用。  

○颁示孙伏伽谏书诏  

秦以不闻其过而亡，典籍岂无先诫，臣仆谄谀，故弗之觉也。汉高祖反正，从谏如流。洎乎文景继业，宣元承绪，不由斯道，孰隆景祚？周隋之季，忠臣结舌，一言丧邦，良足深诫。永言於此，常深叹息。朕每惟寡薄，恭膺宝命，虽不能性与天道，庶思勉力，常冀弼谐，以匡不逮。而群公卿士，罕进直言。将申虚受之怀，物所未谕。万年县法曹孙伏伽，至诚慷慨，词义恳切，指陈得失，无所回避。非有不次之举，曷贻利行之益。伏伽既怀谅直，宜处宪司。可治书侍御史。仍颁示远近，知朕意焉。  

○令陈直言诏  

前政多僻，人不聊生，怨ゥ如雠，尝无控告。黎民易子而食，郡县犹有馀粮。遂使聚敛无厌，穷兵不已，忠良屏迹，邪伪当涂。庆妖怪为祯祥，称希旨为奉法，至於亡灭，上莫之知，静言其事，可为太息者也。朕恭膺宝历，救斯兆庶，思革前弊，念兹在兹。起军以来，於今期月，军书羽檄，日有百数，一言一事，皆亲览焉。未明求衣，中夜不寐，恐一物之失所，虑一理之有屈。但四方州镇，习俗未惩，表疏因循，尚多迂诞。申请盗贼，不肯至言，论民疾苦，每亏实录。妄引哲玉，深相佞媚；假托符瑞，极笔阿谀。乱语细书，动盈数纸，非直乖於体用，固亦失於事情。千里而伫於一言，万机凑於一日。表奏如是，稽疑处断，不知此者，谓我何哉？宜颁告远近，知朕至意。  

○加恩隋公卿民庶诏  

隋政不纲，行止无度，东西奔骋，靡岁获宁。遂使父子乖离，室家分析；亲老绝晨昏之养，婴孩无抚育之恩。人怀恋本之心，家有望乡之叹。朕上膺灵命，下字黔黎，一物失宜，情深轸悼。思俾惠泽，逮於鳏寡。其隋代公卿已下，爰及民庶，身往江都，家口在此，不预义军者，所有田宅，并勿追收。若有穷困，粮食交绝，具录名簿，速加赈赡。  

○赠高等谥爵诏  

隋太常卿高、上柱国贺若弼，并抗节不阿，矫枉无挠；司隶大夫薛道衡、刑部尚书宇文[A102]、左翊卫将军董纯，并怀忠抱义，以陷极刑。宜从饰，以尉泉壤。可赠上柱国郯国公，弼赠上柱国杞国公，各令有司加谥；道衡赠上开府临河县公，[A102]赠上开府平昌县公，纯赠柱国狄道县公。  

○赠李金才李敏官爵诏  

隋右骁卫大将军李金才、左光禄大夫李敏，并鼎族高门，元功世胄，横受屠杀，朝野称冤。然李氏将兴，天祚有应，冥契深隐，妄肆诛夷。朕受命君临，志存刷荡，申冤旌善，无忘寤寐。金才可赠上柱国申国公，敏可赠柱国观国公。  

○勋臣诏  

朕起义晋阳，遂登皇极，经纶天下，实仗群材。尚书令秦王世民、尚书右仆射裴寂等，或合契元谋，或同心运始，并蹈义轻生，捐家殉节，艰辛备履，金石不移。论此忠勤，特宜优异。官爵之荣，抑惟旧典；勋贤之议，宜有别恩。其罪非叛逆，可听恕一死。其太原元谋勋效者，宜以名闻。  

○阅武诏  

安人静俗，文教为先；禁暴惩凶，武略斯重。比以丧乱日久，黎庶凋残，是用务本劝耕，冀在丰赡。而人蠹未尽，冠盗尚繁，欲畅兵威，须加练习。今农收已毕，杀气方严，宜顺天时，申曜威武。可依别敕，大集诸军，朕将躬自循抚。亲临较阅。  

○减用牲牢诏  

国初草创，日不暇给，凡厥礼仪，鲜能尽备。且生人未，弊日多，至於畜产，思致蕃息。祭祀之本，皆以为身，穷极事神，有乖正直。杀牛不如礻龠祭，明德即是馨香。望古推今，祭神一揆。其祭圜丘方泽宗庙以外，并可止用少牢。先用少牢者，宜用特牲。待时和年丰，然後克循常礼。  

○许李袭誉合谱宗正诏  

安康郡公袭誉，我之同姓，派别枝分，惟厥祖考，世敦恭睦。袭誉部率宗人，协同义举，立功巴蜀，诚节频闻。宜有荣，用超阶序。特听合谱宗正，恩礼之差，同诸服属。  

○置社仓诏  

朕祗膺灵命，抚字氓黎，方缉隆平，跻之仁寿。田亩之赋，一切蠲除；锱铢之律，悉皆停断。是以特建农圃，本督耕耘，思俾齐民，既庶且富，锺庾之量，冀同水火。宜置常平监官，以均天下之货。市肆腾踊，则减价而出；田穑丰羡，则增籴而收。触类长之，去其泰甚，庶使公私俱济，家给人足，抑止兼并，宣通壅滞。  

○遣淮安王神通安抚山东诏  

隋德下衰，政荒民散。九州幅裂，四海瓜分。元元无辜，困豺狼之吻；忄々黔首，罹兵革之灾。朕祗膺宝图，救其危坠，一物失所，情深纳隍。今赵魏之人，俱承大化；海岱之境，思禀朝章。然而尚迫寇戎，受拘凶暴，经途遐阻，末繇自达。宣风布教，必伫循良；柔服招，事资明恕。右翊卫大将军上柱国淮安王神通，地惟近属，功参运始，杖节建，允当重寄。可山东道安抚大使，其山东诸军事，并受节度。  

○罢贡异物诏  

逸游损德，昔贤贻训；玩物丧志，前典格言。西旅献獒，召公於是作诫；东齐馈乐，尼父所以离心。隋末无道，肆极奢靡，内骋倡优之乐，外崇耳目之娱。冠盖相望，徵求不息；公私扰遽，徭费无穷。朕受命君临，志在俭约，日旰忘食，昧爽求衣。纂组珠玑，皆云屏绝；雕琢绮丽，久从抑止。其侏儒短节，小马庳牛，异兽奇禽，皆非实用。诸有此献，悉宜停断，宣布远迩，咸使闻知。  

○每州置宗师诏  

朕受终揖让，君临四海，普天之下，同加惠泽。宗绪之情，义越常品，宜有旌异，以明等级。诸宗姓官宜在同列之上，未有职任者不在徭役之限。每州置宗师一人，以相管摄，别为图伍所司，明立条式。  

○禁行刑屠杀诏  

释典微妙，净业始於慈悲；道教冲虚，至德去其残杀。四时之禁，无伐は卵；三驱之化，不取前禽。盖欲敦崇仁惠，蕃衍庶物，立政经邦，咸率兹道。朕祗膺灵命，抚遂群生，言念亭育，无忘鉴寐。殷帝去网，庶踵前修；齐王舍牛，实符本志。自今以後，每年正月五月九月，及每月丁斋日，并不得行刑，所在公私。宜断屠杀。  

○大赦并浩等州诏  

赦过宥罪，哲王彝训；录旧念功，有国通典。汾晋之地，王迹所基，戮力齐心，夷凶静乱。惟彼士庶，义越常伦，犯禁陷刑，宜从洗涤。其并州、浩州、石州、介州、贾胡堡以北，自武德二年二月二十四日以前，犯辟罪已下，已发觉系囚见徒。悉从原放。  

○禁屠酤诏  

酒醪之用，表节制於欢娱；刍豢之滋，致甘旨於丰衍。然而沈湎之辈，绝业忘资；惰窳之民，骋嗜奔欲。方今烽燧尚警，兵革未宁，年不登，市肆腾踊。趣末者众，浮冗尚多。肴羞曲ろ，重增其费。救弊之术，要在权宜。关内诸州官民，宜断屠酤。  

○遣太子建成等巡畿甸诏  

隋末道消，运为阳九，盗贼蜂起，饥馑荐臻，四海之民，坠於涂炭。是以上天降鉴，爰命朕躬，绥静黎元，克定凶丑。府库仓廪，所在开发，流冗之民，随加镇抚，言念亭育，监寐匪忘。然年不登，民多困乏，一物失所，有甚纳隍，宜加存问，救其疾苦。可令皇太子建成巡京城侧近诸县，秦王世民巡京城以东，右仆射裴寂巡京城以西，诣彼闾阎，见其耆老，观省风俗，廉察吏乏绝之徒，量加赈给。如有冤滞，并为申理。高年疾病，就致束帛。  

○命行人镇抚外藩诏  

画野分疆，山川限其内外；遐荒绝域，刑政殊於函夏。是以昔王御世，怀柔远人，义在羁縻，无取臣属。渠搜即叙，表夏后之成功；越裳重译，美周邦之长算。有隋季世，黩武耀兵，万乘疲於河源，三年伐於辽外，构怨连祸，力屈货殚。朕祗膺宝图，抚临四极，悦近来远，追革前弊。要荒藩服，宜与和亲。其吐谷浑已修职贡，高句丽远送诚款，契丹、，咸求内附。因而镇抚，允合机宜，分命行人，就申好睦，静乱息民，於是乎在。布告天下，明知朕意。  

○曲赦凉甘等九州诏  

朕恭膺宝命，绥静氓黎，思俾宇内，跻於仁寿。而河湟之表，比罹寇贼，勾连凶丑，壅隔朝风。元元之民，匪遑宁宴，夙兴轸虑，旰食忘疲。重劳师旅，不令讨击，驭以遐算，且事招怀。而慕化之徒，乘机立效，兵不血刃，费无遗镞。今凶狡即夷，西垂克定，远人悦附，政道惟新，宜播惠泽，与之更始。可曲赦凉、甘、瓜、鄯、肃、会、兰、河、廓九州，自武德二年五月十六日以前，罪无轻重，已发系囚见徒，悉从原免。桀犬吠尧，非无前喻，弃瑕荡秽，列圣通规。有恶言不顺，及邪谋惑计者，并从洗涤，一无所问。  

○旌表孝友诏  

民禀五常，仁义斯重；士有百行，孝敬为先。自古哲王，经邦致治，设教垂范，莫尚於兹。叔世浇讹，民多伪薄，修身克己，事资诱劝。朕恭膺灵命，临驭遐荒，愍兹弊俗，方思迁导。雍州万年县乐游乡民王世贵，孝性自天，力行无怠，丧其所怙，哀毁绝伦。负土成坟，结庐墓侧，盐酪之味，在口不尝，哭泣之声，感於行路。安福乡民宋兴贵，立操雍和，主情友睦。同居合爨，累世积年，务本力农，崇让履顺。宏长民教，敦睦风俗，宜加显，以劝将来。可并旌表门闾，蠲免课役，布告天下，使明知之。  

○令国子学立周公孔子庙诏  

盛德必祀，义存方策，达人命世，流庆後昆。建国君人，宏风阐教，崇贤彰善，莫尚於兹。自八卦初陈，九畴攸叙，徽章既革，节文不备。爰始姬旦，匡翊周邦，创设礼经，大明典宪。启生人之耳目，穷法度之本源。化起二南，业隆八百，丰功茂德，冠於终古。暨乎王道既衰，颂声不作，诸侯力争，礼乐陵迟。粤若宣父，天资睿哲，经纶齐、鲁之内，揖让洙、泗之间，综理遗文，宏宣旧制。四科之教，历代不刊；三千之徒，风流无攵。惟兹二圣，道济群生，尊礼不修，孰明尚。朕君临区宇，兴化崇儒，永言先达，情深绍嗣。宜令有司於国子学立周公、孔子庙各一所，四时致祭。仍博求其後，具以名闻，详考所宜，当加爵土。  

○修武备诏  

天生五材，司牧资其器用；武有七德，拨乱所以定功。故黄帝垂衣，尚有阪泉之战；放勋光宅，犹称丹浦之师。禁暴安人，率由兹道，创业垂统，莫此为先。是以周置六军，每习狩；汉增八校，毕选骁雄。故能化行九有，威震百蛮，奸宄不萌，虔刘息志。自季叶凌替，军政湮亡，行列不修，旌旗舛杂。部伍符籍，空有调发之名；逗挠乏兴，竟无讨袭之用。遂使戎狄放命，盗贼交侵，战争多虞，黔黎殄丧。朕受天明命，抚育万方，爰自义师，克成帝业。至如超乘之士，莫匪百金，彀骑之才，岂惟七萃。今虽关塞宁谧，荒裔肃清，伊雒犹芜，江湖尚梗。役车未息，戎马载驰，武备之方，尤宜精练。所以各因部校，序其统属，改授钲鼓，创造徽章，取象天官，定其名号。庶使前茅後劲，类别区分，玉帐绛宫，刑德允备。蹈兹汤火，譬彼椒兰，大定戎衣，止戈斯在。  

○讨王世充诏  

世充僭逆，拘逼黎元。向化之徒，无繇自达。朕恶烦百姓，不欲兴戎；久戢兵戈，未穷征讨。然而纵溢弥甚，暴虐不悛，愍彼方隅，久遭涂炭。贼既粮尽计竭，众叛亲离，恶稔贯盈，亡徵已见。今则分命骁勇，步骑齐趋，直指雒滨，冲春巢穴。招纳降附，拯救阽危，务在安人，岂实求利。兵马所到，有因事立功擒敌制胜者，重颁爵命，厚加赏。其金玉府藏，分赐将士，酬赏之科，仍依另格。宜明申布，咸使知闻。  

○太常乐人蠲除一同民例诏  

太常乐人，今因罪谪入营署，习艺伶官，前代以来，转相承袭。或有衣冠世绪，公卿子孙，一沾此色，後世不改。婚姻绝於士类，名籍异於编。大耻深疵，良可哀愍。朕君临区宇，思从宽惠，永言沦滞，义存刷荡。其大乐鼓吹诸旧人，年月已久，世代迁易，宜得蠲除，一同民例。但音律之伎，积学所成，传授之人。不可顿阙，仍依旧本司上下。若已仕官，见入班流，勿更追呼，各从品秩。自武德元年以来配充乐户者，不入此例。  

○燕公罗艺封燕郡王赐姓上籍宗正诏  

昭德以爵，前王令范；功懋懋赏，有国遗训。使持节幽州总管上柱国燕公艺，早悟机权，夙展诚节。革运之始，立功燕代，镇守边要，驭控遐荒。忠绩既宣，宜加宠昵。可赐姓李氏，上籍宗正，封燕郡王，食五千户。  

○赦逃亡募人诏  

朕祗膺灵命，君临区宇，承凋弊之馀，拯横流之难。虽复蠲除徭赋，督课耕农，安集黎元，与之休息，然而鲸鲵未翦，四海多虞，师旅氵存兴，事不获已。及其士卒浮惰，苟求逸乐，惮於征役，离其营伍，因此逃窜，潜匿崎岖，盗窃为资，规免朝夕。良繇劝励不明，部署失所，弛慢之责，在於朕躬。琴瑟不调，已云变革，多坠刑网，情兼轸悼，宜从宽宥，许以自新。其义士募人有背军逃亡者，自武德二年十月二十日已前，罪无轻重，皆赦除之。饥寒困弊，不能自存者，所在官司，随事赈给。士非素厉，难以应敌，设法垂宪，期於不犯。自今已後，有背军镇征役者，随即科处，必无容贷。宜明宣告，咸使知闻。  

## ●卷二  

☆高祖（二）  

○令裴寂等升殿奏事侍立诏  

贵爵尚齿，列代通规，进秩优贤，有国彝训。尚书左仆射魏国公寂、太子少保新昌县公纲、左武候大将军陈国公抗、太常卿沛国公元、纳言汉东郡公叔达、内史令宋国公、兵部尚书蒋国公通、户部尚书荥阳郡公善果、右武候大将军罗侯、御史大夫滑国公无逸等：或历任前代，职位隆显；或耆年夙望，德迈老成，翊戴经纶，功绩茂重；或险夷契阔，情兼惟旧；并职司近侍，任兼心膂。恩礼所加，义从隆渥，特宜异，俾越常伦。寂已下奏事及侍立令升殿。  

○遣使安抚益州诏  

朕承天明命，抚育万方，康俗济民，无忘寝寐。西蜀僻远，控接巴夷，厥土沃饶，山川遐旷。往者隋末丧乱，盗寇交侵，流寓之民，遂相杂挠。游手堕业，其类实繁，攘矫虔，因此而作。王业伊始，务从草创，牧宰庶寮，随事迁易，州县分析，权宜废置。然而王道未洽，民瘼犹存，静言思之，夙夜轸念，澄源正本。义在更张。可令秦州总管ガ国公轨、御史大夫滑国公无逸，为益州道安抚大使。宣扬朝典，进擢廉平；贬黜苛暴，申理冤滞。孝弟贞节，表其门闾；鳏寡孤独，量加赡恤。事有便宜，并委处分。  

○断屠诏  

有隋失驭，丧乱宏多，民物凋残，俗化俞侈。耽嗜之族，竞逐旨甘；屠宰之家，瓷行刳杀。刍豢之畜，靡供肴核之资；胎夭之群，莫遂蕃滋之性。伤财堕业，职此之繇，攘穿窬，因兹未息。《礼》曰：“君无故不杀牛，大夫无故不杀羊，士无故不杀犬豕，庶人无故不食珍。”非惟务在仁爱，盖亦示之俭约。方域未宁，尤须节制，凋弊之後，宜先蕃育。岂得恣彼贪暴，残珍庶类之生，苟循目前，不为经久之虑。导民之理有未足乎？其关内诸州，宜断屠杀。庶六畜滋多，而民庶殷赡。详思厥衷，更为条式。  

○楚王杜伏威进封吴王赐姓附属籍诏  

五等列爵，茂绩超於恒典；四岳分官，连帅总其常赋。山河之赏，义在酬庸；方伯之任，实资贤哲。使持节和州总管和州刺史东南道行台尚书令上柱国楚王伏威，往因丧乱，纠合徒旅，绥静淮，缉宁江介。闾阎安堵，吏民率职，远禀朝化，具申忠款。仍请立功，扫除多难，诚节既表，志识可嘉。委以招怀，特宜受命，宠礼之序，式加常秩。可使持节总管江淮以南州诸军事扬州刺史东南道行台尚书令淮南安抚大使上柱国，进封吴王，食邑五千户。赐姓李氏，附属籍。  

○收葬道堇诏  

自隋室不纲，政刑荒废，戍役烦重，师旅荐兴。元元无辜，堕於涂炭，转死沟壑，暴骨中原。宗党沦亡，邑居散逸，坟陇靡，营魂无归。朕受命君临，为民父母，率土之内，情均亭毒。一物失宜，寝兴轸虑，念兹道堇，义先吊恤。虽复令已颁下，普遣葬埋，犹恐吏不存心，收葬未尽。宜令州县官司，所在巡行，掩骼埋，必令周悉。使邮亭之次，无复游魂，窀穸之下，各安所厝。姬文惠化，恩及枯骸，庶踵於前，此焉非远。  

○赦晋潞等州诏  

朕发迹太原，陈师汾浍，氐定皇室，廓清函夏。惟彼晋魏，事等丰宛。近者妖寇凭陵，侵斥郊境，害虐良善，拥逼吏民。大军东讨，义存拯难，芟夷丑类，实在吊民。凡厥渠魁，已就歼殄，胁从之辈，情有可原，宜许自新，义深荡涤。其晋州、潞州、隰州、并州等四总管内，自武德三年四月二十二日以前，被刘武周、宋金刚等所诖误者，罪无轻重，皆赦除之。各令复业，一无所问。州县城堡，有固守忠节抗御凶徒者，具录闻奏，别加赏。  

○命秦王征王世充诏  

取乱侮亡，圣王於是致治；民和众泰，汤武所以成功。兵革之兴，义资靖难，出军命将，盖非获已。自隋氏数穷，天下鼎沸，豺狼交争，黔庶凋残。朕受命君临，志存宁济，率土之内，咸思覆育，声教所覃，莫不清晏。惟彼伊雒，尚隔朝风，世充作梗，肆行凶暴。害虐良善，拥迫吏民，反道乱常，日月滋甚。祸盈衅积，夭亡有徵，心腹猜携，党援孤绝。农亩荒废，粮廪内空，城隍社稷，势皆殄溃，吊民问罪，今实其时。可令陕东道行台上柱国秦王世民总统诸军，东俞崤渑，分命骁勇，百道俱进，救彼涂炭，诛其凶渠。凡此授律，义在拯民，府库货财，一无所利。克敌制胜，效策献功，官赏之差，并超常典。其有背贼归款，因事立勋，即加宠授，务隆优厚。  

○高开道来降诏  

德叙功，有国彝训；任贤赏善，列代通规。伪燕王高开道，家本海隅，志怀慷慨。有隋之末，州域残，招集徒旅，自保边塞，缮修斥堠，捍御寇戎，民吏肃清，仓库完实。既而审达机变，远慕朝风，阖境献诚，归款内属，请申经略，辑宁燕代。厥功以茂，宜从宠，礼命之差，用超常级。可使持节蔚州诸军事蔚州总管，加授上柱国。赐姓李氏，上属籍宗正。封北平郡玉，食邑五千户。  

○胡大恩来降诏  

畴庸旌善，哲王彝训；任贤使能，有国通典。胡大恩往因隋季，夷狄交侵，缮甲聚徒，辑宁边境。既而阻隔戎寇，自保方隅，远慕朝风，因机立效。摧破凶党，亭徼无虞，抗疏阙庭，以申诚节。忠义克举，宜隆宠命，因其所统，即加荣秩。可使持节代州诸军事代州总管，加授上柱国。封定襄郡王，食邑五千户。赐姓李氏，上属籍宗正。  

○赦代州总管府内诏  

祝网泣辜，彰乎旧典；赦过宥罪，著自前经。往者刘武周窃据边陲，拥逼良善，石岭以北，皆罹其弊。虽复武周奔窜，寄命蕃夷，而残党馀氛，尚怀旅拒。致使朔漠犹警，关塞未宁，屡动干戈，久违声教。代州总管定襄王大恩，勤绩允著，安辑边境，讨击未宾，率其从化。朕君临天下，义存抚育，念彼弊，若纳诸隍。但朔方黎元，逆命日久，今虽归附，仍怀反侧。其代州总管府内石岭以北，自从武德四年二月二十九日以前，所有愆犯，罪无轻重，悉从原宥，可并令安居复业，勿使惊扰。  

○检校益州夔州狱讼诏  

缓刑议狱，哲后彝训；解网泣辜，前王茂轨。朕君临海内，抚育黎元，一物乖所，纳隍兴虑。其益州道行台及夔州总管府，众务臻集，统摄遐长，囚徒禁系。其数不少。或控告未申，多有冤屈，或注引肆志，滥及贞良。致使文案稽延，狱讼繁拥，念彼枉滞，情深愍恻。其益州总管内诸州，委御史大夫无逸检校；夔州管内，委赵郡公孝恭检校。所有囚悉令覆察，务从宽简，小大以情。但有负罪逃亡，离弃乡邑，无问轻重，悉令归首。明加劝导，务修垦植，庶使家给人足，称朕意焉。  

○赐秦王获窦建德手诏  

闻获建德，竟如汝所料，画策者虽吾，平定者汝也。吾闻黄河千年一清，乃当今日，汝功一也；隋氏分离，崤函隔绝，两雄合势，一朝清荡，汝功二也；兵既克捷，更无死伤，无丑为臣，不忧其父，汝功三也；吾今开怀抱，养苍生，尽其天年，心无外虑，汝功四也。  

○平窦建德大赦诏  

自隋氏失驭，政散民流，盗贼交侵，区宇离析。忄々黔首，俱被焚溺之灾；元元无辜，并困豺狼之吻。朕受天明命，君临八极，克除暴乱，大拯黎民。声教所覃，无思不服，惟彼赵魏，尚隔朝风。建德往因丧乱，连群结党，窃州据邑。擅置官寮，叛涣一隅，恣行凶虐。朕愍彼河朔，久遭涂炭，纳隍轸虑，无忘兴寝。但以弊之後，恶烦士众，且事含宏，未先讨击。然而游魂放命，数稔贯盈，驱率犬羊，图为侵斥。与王世充欲相救援，辄来举斧，以抗大军。兵威所临，丑徒皆溃，生擒建德，囚致军门。凡厥支党，皆就虏获，历年逋寇，一举廓清，荡涤遗民，与之更始。可赦山东诸州旧为建德诖误者。自武德四年五月八日以前，皆赦其罪。仍令太子左庶子郑善果为山东道抚慰大使，考功郎中李觐玉、膳部郎中高正表为副，存问民俗，宣布朝章。其有率众全城因机立效者，量其功绩，就加职任，奇才异行，随事旌擢。其亡命山泽，仍为结聚，诏书到後三十日不来归首者，复罪如初。  

○令太子建成统军诏  

稽胡部类，居近北边，习恶之徒，未悉从化。潜窜山谷，窃怀首鼠，寇抄居民，侵扰亭堠。可令太子建成总统诸军，以时致讨。分命骁勇，方轨齐驱，跨谷弥山，穷其巢穴。元恶大憝，即就诛夷，驱掠之民，复其本业。行军节度期会进止者，委建成处分。  

○赦河南诸州诏  

朕初膺灵命，抚育万方，一物失宜，忧责在己。是以昧旦丕显，昃食忘劳，思流惠泽，被於率土。日者世充作梗，僭擅一方，侵虐士民，阻绝声教。巩洛之地，比邑连城，受制凶威，莫能自勉，翘足引领，乞师请降。朕愍彼黎庶，独为匪民，命将出军，用申抚吊。兵威所震，丑徒忄伏，元恶顿颡，面缚军门。殄灭氛，混同文轨，拯彼民，出乎涂炭，宜从荡涤，与之更始。可赦河南诸州旧为世充所诖误者。自武德四年六月四日已前，皆赦其罪。若有率其部众保城邑，因事立功以归朝化者，量其效绩，就加职任。奇才异行，随事旌擢，鳏寡孤独，以时恤理。亡命山泽，诏书到後三十日不来归首者，复罪如初。  

○平王世充大赦诏  

天生民，树之司牧，光宅区宇，抚字黎庶。日月照临，文明於是统极；雷雨作解，顺时所以布化。往者隋氏代衰，政刑废缺，九服□扰，五岳尘坌。率土之民，坠於涂炭，瞻天地，控告无所。朕愍彼横流，志存拯溺，投袂鞠旅，肇建义旗，伐暴除残，克宁宇县。灵祗叶赞，遐迩乐推，景运所集，祗膺宝位。戡翦多难，绥辑遗氓，溥彼万方，情均覆育。然而世充放命，扰乱周韩；建德游魂，虔刘赵魏。害虐良善，阻绝朝风，言念匪民，久罹凶毒。满堂之乐，犹有向隅，纳隍之叹，无忘旦夕。是以出军命将，伐罪吊民。宗庙威灵，卿士效节，旌旗所拂，丑徒冰泮，二凶授首，万方廓清。车轨大同，氛澄荡，边候解柝，烽燧无虞，振旅休徒，凯歌里忭。今既九围尽谧，八表宁，思与吏民，励精更始。  

又惟寡德，政道多违，阴阳不调，致兹亢旱。深思惕惧，震悼于怀，解网崇恩，宜流恺泽。可大赦天下。自武德四年七月十二日昧爽已前，大辟罪已下，已发露未发露，悉从原免。自武德二年十二月三十日已前亡官失爵者，量听叙用。天下民庶，给复一年。其陕、鼎、函、虢、虞、芮六州，供转输之费，幽州管内，久隔寇戎，给复二年。身死王事，量加赠。律令格式，且用开皇旧法。孝子顺孙，义夫节妇，所在详列，旌表门闾。奇才异行，随状荐举，高年独，量加赡恤。  

○授张镇周陈知略淮南岭南行军总管诏  

三楚之地，江山遐阻；五岭之表，经涂辽。自有隋失驭，盗贼交侵，声教莫通，方隅隔绝。朕受图膺运，君临区宇，率土之滨，情均抚字。方今函夏宁，文轨大同，尉侯无虞，要荒率职。然而江蠡之氵瓜，咸阻寇戎；闽禺之乡，未闻正朔。左武侯将军黄国公张镇周、大将军合浦县公陈知略，二方首族，早从历任，思展诚效，辑宁州里。镇周可淮南道行军总管、知略可岭南道行军总管，以安抚之。  

○授岐平定等诏  

今东应义旗，西开幕府，设官分职，本在忠诚。道士岐平定，铲迹求真，销名离俗，恬淡荣利，无闷幽闲。而能彻损衣资，以供戎服，抽割菽粟，以赡军粮。忠节丕嘉，理须标授。平定宜授金紫光禄大夫，已下并节级授银青光禄大夫，以酬其义。  

○令京官五品以上及诸州总管刺史各举一人诏  

择善任能，救民之要术；推贤进士，奉上之良规。自古哲王，宏风阐教，设官分职，惟才是与。然而岩穴幽居。草莱僻陋，被褐怀珠，无因自达。实资选众之举，固藉左右之容，义自搜扬，理宜精擢。是以贡士有适，爰致加锡之隆，无益於时，必贻贬黜之咎。末叶浇伪，名实相乖，取非其人，滥居班秩，流品所以未穆，庶职於是隳废。朕膺图驭宇，宁济兆民，思得贤能，用清治本。招选之道，宜革前弊；惩劝之方，式加常典。苟有才艺，所贵时，洁己登朝，无嫌自进。宜令京官五品以上及诸州总管刺史举一人，其有志行可录，才用未申，亦听自己具陈艺能，当加显擢，授以不次。赏罚之科，并依别格。所司颁下，详加搜别，务在奖纳，称朕意焉。  

○赐方亮诏  

使持节庐申二州诸军事本州刺史方亮，往因丧乱，保据邑土，识达事几，蚤归朝化。勋庸克著，诚效达彰，念此勤劳，嘉叹何极。今四方平泰，九有廓清，宜慰部人，修营产业。秋渐冷，卿比平安好在否？  

○命太子建成讨刘黑闼诏  

（阙）罪止凶渠，诖误胁从，并无所问。其有弃恶思顺，自拔而来，随即安罪。给其优赏，咸使附业，各令安堵。虽贼之魁帅，久同叛逆，必能临机效节，因事立功，并即叙勋班赏，量才授任。如其不从告谕，敢怀迷执，然後肃正军法，齐以大刑。其陕西东道大行台及山东道行军元帅，河南、河北诸州，并受建成处分。其间经略筹，赏罚科条，要在合机，皆以便宜从事。  

○修魏周隋梁齐陈史诏  

司典序言，史官记事，考论得失，究尽变通，所以裁成义类，惩恶劝善，多识前古，贻鉴将来。伏牺以降，周秦斯及，两汉传绪，三国受命，迄於晋宋，载籍备焉。自有魏南徙，乘机抚运，周隋禅代，历世相仍，梁氏称邦，跨据淮海，齐迁龟鼎，陈建宗礻方，莫不自命正朔，绵历岁祀，各殊徽号，删定礼仪。至於发迹开基，受终告代，嘉谋善政，名臣奇士，立言著绩，无乏於时。然而简牍未编，纪传咸阙，炎凉已积，谣俗迁讹，馀烈遗风，泯焉将坠。朕握图驭宇，长世字民，方立典谟，永垂宪则。顾彼湮落，用深轸悼，有怀撰次，实资良直。中书令萧、给事中王敬业、著作郎殷闻礼、可修魏史；侍中陈叔达、秘书丞令狐德、太史令庾俭，可修周史；兼中书令封德彝、中书舍人颜师古，可修隋史；大理卿崔善为、中书舍人孔绍安、太子洗马萧德言，可修梁史；太子詹事裴矩、兼吏部郎中祖孝孙、前秘书丞魏徵，可修齐史；秘书监窦、给事中欧阳询、秦王文学姚思廉，可修陈史。务加详，博采旧闻，义在不刊，书法无隐。  

○罢差科徭役诏  

《诗》不云乎：“民亦劳止，汔可小康。”自有隋失驭，政刑板荡，豺狼竞起，肆行暴虐，徵求无度，侵夺任己。下民困扰，各靡聊生，丧乱之馀，百不存一。上天降监，爰命朕躬，廓定凶灾，宁区域。念此黎庶，凋弊日久，新获安堵，衣食未丰。所以每给优复，蠲减徭赋，不许差科，辄有劳役，义行简静，使务农桑。至如大河南北，离乱永久，师旅荐兴，加之饥馑，百姓劳弊，此焉特甚。江淮之间，爰及岭外，涂路悬阻，土旷民稀，流寓者多，尤宜存恤。此等诸处，往隔寇戎，自经开泰，岁月未久，犹恐士民积习，不改前弊，州县官人，未称所委，迎送往来，尚致劳费。其河北江淮以南，及荆州大总管向西诸州，所司宜便班下。自今以後，非有别敕，不得辄差科徭役，及迎送供承。庶令安逸，明加简约，称朕意焉。  

○申禁差科诏  

隋末丧乱，豺狼竞逐，率土之众，百不存一。干戈未静，桑农咸废，凋弊之後，饥寒重切，永言於此，悼於厥心。今寇贼已平，天下无事，百姓安堵，各务称职。家给人足，即事可期，所以新附之民，特蠲徭赋。欲其休息，更无烦扰，使获安静，自修产业。犹恐所在州县，未称朕怀，道路迎送，廨宇营筑，率意徵求，擅相呼召。诸如此例，悉宜禁断，非有别敕，不得差科。不如诏者，重加推罚。布告天下，咸知此意。  

○授裴寂萧左右仆射诏  

端揆之职，综理百司，任望斯重，勋贤攸寄。尚书左仆射魏国公寂，风格清粹，局量宏雅，早预经纶，元功特著，燮谐治本，茂绩以宣。中书令宋国公，志怀忠确，业履冲素，历居显要，厉精理术。献纳惟允，周慎有闻，宣穆彝章，允厘庶政。寂可尚书左仆射，可尚书右仆射。  

○幸故宅大赦诏  

朕恭膺大宝，克隆景祚，永言孝思，聿追罔极。肇惟自昔，葺宇旧居，王迹所基，积庆攸在。桑梓之敬，每怀践历，日不暇给，以迄於兹。今既氛廓清，区夏宁谧，民休俗泰，天成地平。爰择良辰，言还邑里，礼同过沛，事等归谯。故老咸臻，族姻相会，肃恭荐享，感庆兼集。思俾欢心，逮於众庶，愍兹幽滞，有怀宽泽。都辇之地，宗┙所居，祚固万邦，义越常等。时惟孟夏，方申长育，宜顺天心，宣兹惠泽。可曲赦京城内系囚见徒，及被推问应集之人，死罪已下，并从放免。其内有於政切害情理难原者，宜降死从流。  

○劝农诏  

有隋丧乱，区宇分离，百姓凋残，弊於兵甲。田亩荒废，饥馑荐臻，元元无辜，堕於沟壑。朕膺图驭极，廓清四海，安辑遗民，期於宁济，劝农务本，蠲其力役。然而边鄙馀寇，向或未除，顷年以来，戎车屡出。所以农功不致，仓廪未登，永念於兹，无忘寤寐。今既风雨顺节，苗稼实繁，普天之下，咸通茂盛。五十年来，未尝有此，仓箱之积，指日可期。时为溽暑，方资耕耨，废而不修，岁功将阙。宜从优纵，肆力千顷，其有公私债负，及追徵输送，所至处且勿施行。寻常营造，役使工匠，事非急要，亦宜停止。见在囚系，事未决断，傍引支证，未须追摄。百司常务，并宜且停，内外官人行署以上，量事分番，皆尽九月三十日。其军机急速，及盗贼之事，不在停限。州县牧宰，明加劝导，咸使戮力，无或失时。务从简静，以称朕意。  

○讨辅公┙诏  

禁暴辑兵，昔王於是致治；乱常干纪，有国所以明刑。东南道行台尚书左仆射上柱国辅公┙，本自凡伍，素无艺用。往因扰乱，连结徒旅，与吴王杜伏威同心协力，保据江淮。早率数部，远归朝化，录其功效，授以官爵。任官方隅，荣宠兼至，不能励身奉上，克保名节，遂乃包藏祸心，图为不轨。自伏威入朝之後，公┙恣行专擅，违犯朝宪，不顾典章。徵敛谷帛，掠夺子女，肆其残忍，妄行诛杀。驱役士民，招聚奸盗，毒流众庶，怨结遐迩。国家务存含养，未申刑罚，每加惩诫，冀其自改。今乃称兵内侮，假相署置，驱扇蚁徒，敢行抄窃。惟彼凶逆，速宜剿定，命将授律，义在安人。已令天策上将太尉领司徒尚书令陕东道大行台雍州牧领十二卫大将军上柱国秦王世民为江州道行军元帅，统率骁勇，风驱电击，麾旆所临，当即奔溃。凡此罪恶，止在魁渠，胁从之徒，一无所问。纵有已陷贼党，非其本心，拔难而来，因立功效，此等之类，皆从官赏。江淮以南，比遭毒螫，吏民困辱，各不聊生。平定之後，普给优赏，即令抚慰，各令安堵。勋赏之科，具如别格，宜明宣布。咸使闻知。  

## ●卷三  

☆高祖（三）  

○令诸州举送明经诏  

六经茂典，百王仰则；四学崇教，千载垂范。是以西胶东序，春诵夏弦，说《礼》敦《诗》，本仁祖义，建邦立极，咸必由之。自叔世浇讹，雅道沦缺，爰历岁纪，儒风莫扇。隋季以来，丧乱滋甚，眷言篇籍，皆为煨烬。周孔之教，阙而不修，庠塾之仪，泯焉将坠。非所以阐扬徽烈，敦尚风范，训民调俗，垂裕后昆。朕受命膺期，握图驭宇，思宏至道，冀宣德化，永言坟素，深存讲习。所以捃摭遗逸，招集散亡，诸生胄子，特加奖劝。而凋敝之馀，湮替日久，学徒尚少，经术未隆，《子衿》之叹，无忘兴寝。方今函夏既清，干戈渐戢，绅之业，此则可兴。宜下四方诸州，有明一经已上未被升擢春，本属举送，具以名闻，有司试策，加阶叙用。其吏民子弟，有识性开敏，志希学艺，亦具名状，申送入京，量其差品，并即配学。明设考课，各使励精，琢玉成器，庶其非远，州县及乡，各令置学。官僚牧宰，或不存意，普更颁下，早遣立修。夫安上治民，莫善於礼，出忠入孝，自家刑国，揖让俯仰，登降折旋，皆有节文，咸资端肃。末叶疏惰，随时将废，凡厥生民，各宜勉励。又释奠之礼，致敬先师，鼓箧之义，以明逊志，比多阙略，更宜详备。仲春释奠，朕将亲览，所司具为条式，以时宣下。  

○赐学官胄子诏  

自古为政，莫不以学，则仁、义、礼、智、信五者俱备，故能为利博深。朕今欲敦本息末，崇尚儒宗，开後生之耳目，行先王之典训。而三教虽异，善归一揆，沙门事佛，灵宇相望；朝贤宗儒，辟雍顿废，王公以下，宁得不惭。朕今亲自观览，仍徵集四方胄子，冀日就月将，并得成业，礼让既行，风教渐改。使期门介士，比屋可封；横经庠序，皆遵雅俗。诸王公子弟，并皆率先，自相劝励。  

○平辅公┙大赦诏  

自有隋失驭，盗贼交侵，四海群飞，六合□扰。上天降鉴，爰命朕躬，戡定凶灾，廓清宇县。然而江湖之外，水乡僻远，向化之民，未能自达。逆贼辅公┙，驱扇凶丑，蚁聚蜂屯，侵虐黎民，扰动城邑。朕悯兹涂炭，义在吊抚，命彼偏师，聊申薄伐。沿流而下，应机雷克，氛清荡，遐迩宁，文轨大同，朝野咸庆。今朱明戒节，时方长育，宜顺天心，播兹仁惠，可大赦天下。自武德七年四月一日昧爽已前，大辟罪已下，已发露未发露，击囚见徒悉原免。其犯十恶劫贼，官人枉法受财，主守自盗，及常赦不免，流已上道者，并不在赦例。亡命山泽，挟藏军器，百日不首者，复罪如初。其江州道行军，经途悠远，非无劳倦，应供运转，及从军之内，有犯除解官人立勋效者，并复官爵，仍依本品，随才处分。扬越之民，新沾大化，见在民户，给复一年。其与贼同心，共为逆乱，非被迫胁，情状难原者，不在此例。  

○颁定科律诏  

古不云乎：“万邦之君，有典有则。”故九畴之叙，兴於夏世；两观之法，大备隆周。所以禁暴惩奸，宏风阐化，安民立政，莫此为先。自战国纷扰，恃诈任力，苛制烦刑，於兹竞起。秦并天下，隳灭礼教，恣行酷烈，害虐蒸民，宇内骚然。遂以颠覆。汉氏拨乱，思易前轨，虽复务从约法，蠲削严刑，尚行菹醢之诛，犹设锱铢之禁。安民之化，实有未宏，刑措之风，以兹莫致。爰及魏晋，流弊相沿，宽猛乖方，纲维失序，下陵上替，政散民凋，皆由法令湮讹，条章混谬。自斯以後，宇县瓜分，戎马交驰，未遑典制。有隋之世，虽云厘革，然而损益不定，疏密无准，品式章程，罕能甄备。加以微文曲致，览者惑其浅深；异例同科，用者殊其轻重。遂使奸吏巧诋，任情与夺，愚民忘触，动陷罗网。屡闻厘革，卒以无成。  

朕膺期受，宁济区宇，永言至治，兴寐为劳，补千年之坠典，拯百王之馀弊。思所以正本澄源，式清流末，永垂宪则，贻范後昆，爰命群才，修定科律。但今古异务，文质不同，丧乱之後，事殊曩代，应机变，救弊斯在。是以斟酌繁省，取合时宜，矫正差违，务从体要。迄兹历稔，撰次始毕，宜下四方，即令颁用。庶使吏曹简肃，无取悬石之多；奏谳平允，靡竞锥刀之末。胜残去杀，此焉非远。  

○擢史孝谦诏  

自隋以来，离乱永久，雅道沦缺，儒风莫扇。朕膺期御宇，静难齐民，钦若典谟，以资政术，思宏德教，光振遐轨。是以广设庠序，益召学徒，旁求俊异，务从奖擢。宁州罗川县前兵曹史孝谦，守约邱园，伏膺道素，爰有二子，年并幼童，讲习《孝经》，咸畅厥旨。义方之训，实堪励俗，故从优秩，赏以不次。宜普颁示，咸使知闻，如此之徒，并即申上，朕加亲览，特将异。  

○立社诏  

厚地载物，社主其祭，嘉谷养民，稷惟元祀。列圣垂范，昔王通训，建邦正位，莫此为先。爰暨都邑，建於州里，率土之滨，咸极庄敬。所以劝农务本，修始报功，敦序教义，整齐风俗。末代浇浮，祀典亏替，时逢丧乱，仁惠弛薄，坛阙昭备之礼，乡闾无纠合之训。朕握图受历，菲食卑宫，奉璧以尊严，洁粢盛而燎。尚想躬稼，励精治本，永言享祀，宜存往纪。是以吉日维戊，亲祀大社，率从百僚，以祈九。今既南亩ㄈ载，东作方兴，州县致祀，宜尽祗肃。四方之民，咸勤殖艺，随其性类，命为宗社。京邑庶士，台省群官，里相从，共尊社法。以时供祀，各申祈报，兼存宴醑之义，用洽乡党之欢。且立节文，明为典制，进退俯仰，登降折旋。明加诲励，递相劝奖，齐之以礼，有耻且格。布告天下，即宜遵用。  

○授裴寂司空诏  

槐路清肃，台阶重峻，经邦论道，变谐是属。然而表德优贤，昔王令典，庸勋纪绩，列代通规。尚书左仆射魏国公寂，地胄清华，风神悟，立志温裕，局量宏雅。爰自义旗，早参缔构，冥契所感，实资同德。譬兹梁栋，有若盐梅，翊替绸缪，庶政惟允。历居端揆，彝章缉穆，元功懋德，膺兹重望。可司空。  

○加齐王元吉司徒诏  

三台望重，仰叶辰曜；五教任隆，俯安邦国。实资懿德，式寄亲贤。侍中并州大都督左卫大将军上柱国，齐王元吉，器量凝邈，风神爽迈，徽猷夙著，嘉誉早隆。出莅方岳，政绩兼懋；入侍帷，献纳允属。推毂阃外，备展勋庸；职司禁旅，戎章以缉。燮理之任，朝典攸宜，可司徒，馀如故。  

○沙汰佛道诏  

门下：释迦阐教，清静为先，远离尘垢，断除贪欲。所以宏宣胜业，修殖善根，开导愚迷，津梁品庶。是以敷演经教，检约学徒，调伏身心，舍诸染著，衣服饮食，咸资四辈。  

自觉王迁谢，像法流行，末代陵迟，渐以亏滥。乃有猥贱之侣，规自尊高；浮惰之人，苟避徭役。妄为剃度，托号出家，嗜欲无厌，营求不息。出入闾里，周旋，驱策畜产，聚积货物，耕织为生，估贩成业，事同编户，迹等齐人。进违戒律之文，退无礼典之训。至乃亲行劫掠，躬自穿窬，造作妖讹，交通豪猾，每罹宪网，自陷重刑，黩乱真如，倾毁妙法。譬兹稂莠，有秽嘉苗，类彼淤泥，混夫清水。又伽蓝之地，本曰净居，栖心之所，理尚幽寂。近代已来，多立寺舍，不求闲旷之境，唯趣喧杂之方。缮筑崎岖，甍宇舛错，招来隐匿，诱纳奸邪。或有接近ㄩ邸，邻迩屠酤，埃尘满室，膻腥盈道。徒长轻慢之心，有亏崇敬之义。且老氏垂化，本实冲虚，养志无为，遗情物外。全真守一，是为元门，驱驰世务，尤乖宗旨。  

朕膺期驭宇，兴隆教法，志思利益，情在护持。欲使玉石区分，薰莸有辨，长存妙道，永固福田，正本澄源，宜从沙汰。诸僧、尼、道士、女冠等，有精勤练行守戒律者，并令就大寺观居住，官给衣食，勿令乏短。其不能精进戒行有阙者，不堪供养，并令罢退，各还桑梓。所司明为条式，务依法教，违制之事，悉宜停断。京城留寺三所，观二所，其馀天下诸州各留一所，馀悉罢之。  

○诛建成元吉大赦诏  

朕恭膺宝位，临驭万方，绥育黔黎，於兹九载。欲使仁惠之政，达於天下；德义之方，孚於宇宙。岂谓莫大之衅，近发萧墙，反噬之恶，灭於天性。皇太子建成，地居嫡长，属当储贰，处以少阳，冀克负荷。遂昵近群小，听受邪谋，蔑弃君亲，离阻骨肉，密图悖逆，潜为枭獍。司徒齐王元吉，寄深盘石，任惟翰屏，宠树既厚，职位非轻。背违天经，协同元恶，助成隐慝，递相驱扇，丑心逆迹，一旦尽彰。惟彼二凶，罪穷数稔，祸不旋踵，用取屠戮。念兹丑恶，惭恨盈怀。今祸难既除，氛澄荡，国步夷坦，政道惟新，思与万民，涤除更始。可大赦天下。自武德九年六月四日申时已前，罪无轻重，已发露未发露，系囚见徒悉原免。凶逆之事，止在二人，自馀徒党，其被诖误，一无所问，各从旷荡。其僧尼道士女冠宜依旧，军国事皆受秦王处分。  

○立秦王为太子诏  

储贰之重，式固宗祧，一有元良，以贞万国。天策上将太尉尚书令陕东道大行台尚书令益州道行台尚书令雍州牧蒲州都督领十二卫大将军中书令上柱国秦王世民，器质冲远，风猷昭茂，宏图夙著，美业日隆。孝惟德本，周於百行，仁为重任，以安万物。王迹初基，经营缔构，戡翦多难，征讨不庭，嘉谋特举，长算必克。敷政大邦，宣风区奥，功高四履，道冠二南，任总机衡，庶绩惟允。职兼内外，彝章载叙，遐迩属意，朝野具瞻，宜乘鼎业，允膺守器。可立为皇太子。所司具礼，以时册命。  

○令皇太子断决机务诏  

朕君临率土，劬劳庶政，昧旦求衣，思宏至道。而万机繁委，成务殷积，当日昃，实疲听览。皇太子世民，夙禀生知，识量明允，文德武功，平一宇内。九官惟叙，四门以穆。朕付得人，义同释负，遐迩宁泰，嘉慰良深。自今以後，军机兵仗仓粮，凡厥庶政，事无大小，悉委皇太子断决，然後闻奏。既溥天同庆，宜加惠泽。为父後者，若有封爵，皆令袭继。诸赤牒拟授职事官，见任者并即为真。其已得替者，参选之日，听依阶叙。亡官失爵者，量加擢用。逋租宿赋，及先负官钱物，悉从蠲免。文武官人，节级颁赐，务存优洽，称朕意焉。  

○禅位皇太子诏  

乾道统天，文明於是驭历；大宝曰位，宸极所以居尊。在昔勋华，不昌厥绪，揖逊之礼，旁求历试。三代以降，天下为家，继体承基，裔嗣相袭。故能孝飨宗庙，卜世长远，贻庆後昆，克隆鼎祚。朕膺期受命，握图阐极，大拯横流，载宁区夏。然而昧旦丕显，日昃坐朝，驭朽兢怀，履冰在念，忧勤庶政，九载於兹。今英华已竭，耄期倦勤，久怀物表，高蹈风□。释累遗尘，有同脱屣，深求闲逸，用保休和。  

皇太子世民，久叶祥符，夙彰奇表，天纵神武，智韫机深。自□雷缔构，霸业伊始，义旗之举，首创成规，京邑克平，莫非其力。乃皇极已建，天步犹艰，内发谋猷，外清氛。英图冠世，妙算穷神，伐暴除凶，无思不服。薛举负西戎之众，武周引北狄之兵，胃起蜂飞，假名窃号，元戎所指，折首倾巢。王世充藉府库之资，凭山河之固，信臣精卒，承闲守险；建德因之，同恶相济，金鼓才震，一纵两擒。师不俞时，戎衣大定，夷刘闼於赵魏，覆徐朗於谯兖。功格穹苍，德孚宇宙，雄才宏略，振古莫俦，造我大唐，系其是赖。既而居中作相，任隆列辟，百揆时总，三阶以平。地属元良，实维固本，万邦咸正，兆庶乐推。晷纬呈象，休徵允集，华夏载伫，讴颂知归。今传皇帝位於世民，所司备礼，以时册授。公卿百官，四方岳牧及长吏，下至士民，宜悉祗奉，以称朕意。  

夫政惟通变，礼贵从宜；利在因民，义存要。条章法度，不便於时者，随事改易，勿有疑滞。昔汉祖拨乱，身定大功，群臣推奉，光宅帝位，而事父资敬，五日一朝，备礼尊崇，号称太上。朕方游心恬淡，安神元默，无为拱揖，宪章往古，称谓之仪，一准汉代。庶宗社之固，申锡无疆；天禄之期，永安勿替。布告天下，咸使知闻。  

○封王兰英为永寿郡君诏  

师仁乳母王氏，慈惠有闻。抚鞠无倦，提携遗幼，背逆归朝，宜有隆。以赐其号，可封永寿郡君。  

○赐萧手敕  

得公之言，特存社稷。运智者之策，以能成人之美；纳谏者之言，以金宝酬其德。今赍公黄金一函，以报智者，勿为推退也。  

○徙居大安宫诰  

《书》云：“知人则哲，唯帝难之。”《易》曰：“通其变，使民不倦。”故太伯端委，周室以隆，东海就国，汉基方永。立权致治，不其然乎？朕世袭缁衣，家传鼎业，佐魏及周，勤劳王室。有隋御历，地居戚里，尝以补天在虑，纳揆为心。大业道丧，皇极如毁，倾维折柱，天下分离。涂炭纳隍，黔黎殆尽，顾兹九有，锋镝纵横，静念持扶，计无所出。世民幼怀大度，性合天道，韫经纬之奇文，包汤武之宏略。深谋秘策，沃朕拯溺之心；壮思雄图，起予救焚之志。因其感激，许以经纶，纠合义师，投袂而起。车次於平阳之郊，剑及於孟津之会，元戎所指，冰消雾卷。曾未浃旬，廓清京邑，定非常之业，建不世之功，三古以来，未之闻也。朱旗西指，则仁杲丧元；白羽东临，则世充泥首。摧武周如拉朽，收建德若拾遗。至若黑闼逋诛，圆朗小丑，三捷七擒，不可胜计。一人之力，冠今超古，暴之遐迩，岂待昌言。  

往以建成嫡长，冀其养德日就，不谓匿怨友于，忌能毁善，谗言屡发，殆至铄金。赖天启朕心，宗社降福，密悟凶邪，指麾歼殄。朕丑受浸润，深念元功，乃敬授帝图，先天传政。惧其溢满骄上，未称三灵之心；纵欲肆情，不恤万方之重。朕故仍居紫极，处之肃成，察其复礼，观其齐政，露往霜来，四载于兹矣。比闻思我王度，克难克艰，昧旦丕显，去奢去泰。朝夕视膳，蒸蒸之性日严；昃景忧民，翼翼之情日慎。南越骤水，北狄款关，四海晏然，五兵偃戢。招君璋之众，只用尺书；屠师都之城，无亏寸刃。公卿辑睦，远迩安，金鼓绝於疆场，玉镜悬於亿兆，尽善尽美，吾无然。匪天之，孰能至此？令月吉辰，风调雨顺。朕俯观人事，仰鉴穹，当养性别宫，使其正位居极。宜令有司具礼，务在周备，朕得脱屣高蹈，拟迹於轩辕；授历传玺，爰属於启诵。大宝既固，卜年惟永，付托有所，何乐如之。  

百辟卿士等，或晋阳从我，同披荆棘；或秦邸故吏，早预腹心。并以德举言扬，进忠显孝，保社稷，天平地成。惟当带砺山河，与国休戚，可悉心辅弼，无党无偏，罔或隳哉！替尔丕绩，善事元首，称朕意焉。  

○答太宗陈让表手诰  

君之於臣，尚须探察，父之审子，岂可同常。汝夙怀忠孝，吾爱汝亦过於诸子，况立功德，具如前诏。所恨吾受谗言，几至投杼。上元降福，神器安宁，此乃宗庙有灵，非独吾之幸也！比察汝布政，听汝德音，洋洋盈耳，副吾所望。昔齐有比政而致小白，晋有艰难而获重耳，今天下庆赖，在汝一人。顷者寒暑不调。水旱乖节，止是吾之与汝，安处未得其位，乃致承乾所居，非少阳之体。吾今往西宫，方思万代之福，汝何劳抑，频此言请。且深思大道，永保社稷，善始令终，无或懈怠。奉行吾诰，勿以小让为怀。至公之言，彼宫此室，势何殊也？异姓贤者，尚欲权之，今汝已克负荷，应兹当璧，极慰吾意，宜绝常辞也。  

○遗诰  

呜呼！夫受命终毕，人之大伦，修短之所共同，圣贤之所不免。朕往逢丧乱，思济黎元，栉风沐雨，东征西伐。克平宇内，从此乐推，遂膺景命，恭承宝历。但蒙犯矢石，羁束戎旅，久厌干戈，常思闲逸。是以拂衣高谢，归老栎阳，爰委万几，属之才子。所授得人，遐迩宁辑，四海清晏，八表来庭，养志怡神，於今十载。但去秋已来，夙疾咸发。自尔弥留，至於大渐，皓首归全，斯何恨矣！  

洮凭几，略陈素志。朕每览汉文《遗诏》，殷勤叹焉，以为当今之世，咸喜生而恶死，厚葬而破业，重服以伤生，吾甚不取。且朕既不德，无以佐百姓，今崩，又使重服久临，以罹寒暑之数，以重吾之不德，谓天下何！吏民令到，出临三日，皆释服。无禁嫁娶饮酒食肉。此岂非深达天命，哀矜百姓者欤！又魏文《终制》亦有可取。朕虽德愧古人，岂忘景行？属纩之後，三日便殓。文武官人，三品已下，三日朝晡哭临，十五举音，事讫便出。四品已上，临于朝堂。殿中当临者，非朝夕临时，无得擅哭。其方镇岳牧，在任官人，各於治所，举哀三日。且今王师四讨，军机急速，小殓既竟，嗣子宜於别所视事，军国大事，不得停阙，寻常闲务，任之有司。其服轻重，悉从汉制。以日易月，於事为宜。其园陵制度，务从俭约，斟酌汉魏，以为规矩。百辟卿士，孝子忠臣，送往事居，勿违朕意焉。  

○举义旗誓众文  

夫天地定位，否泰迭其盛衰；日月著明，亏昃贬其贞满。惟神莫测，尚乃盈虚，矧兹王道，能无悔吝？古先帝世，炎汉商周，拨乱乘乾，多历年所。厥嗣坠绪，时属艰危，则其股肱宰衡，藩屏亲戚，戮力同奖，推心翼戴。颠或可扶，纟合而奔官守；恶不可救，废放而安宗社。伊、霍、桓、文，并其人也。率尔踵武，代有其事，布在方策，可得而言。  

日者苍精□谢，炎运将启，上天眷命，属乎隋室。于是我高祖文皇帝以后父之尊，周亲入相，豹变陕左，龙飞汉东。诛尉迥於韩魏，则神钲遏响；剿王谦於巴蜀，则灵山斯镂。四罪咸服，九有乐推，经纶帷幄之闲。揖让岩廊之内，造我区夏，不更期月，舜禹以来，受终未有如斯之易者。以故临朝恭已，庶绩为心，亲览万几，平章百姓，兢兢慎於驭朽，翼翼惧於烹鲜，齐六合为一家，等黔黎於赤子。有陈不率，殄虐政於江湖；獯丑相屠，降封虏於沙漠。其吊民也如彼，其和戎也若兹。散马牛於山林，铸剑戟为农器，求瘼恤隐，讼息刑清，轻徭薄赋，家给人足。仓库流衍於里闾，职贡委输於帑藏，岂独水衡贯朽。常平粟红而已哉！加以爱民治国，节用而敦本，深根固蒂，因河而践华。肆觐朝宗，止於京邑，元览纵观，弗逾岐下。遐迩叶和，内外礻是福，凯泽洋溢，休祥绍至。一世之氓，咸赖仁寿，二纪之治，可谓隆平。扬榷往初，历选前辟，《诗》、《书》所美，莫之能尚。  

然圣人千虑，失於知子，以正万国，轻易元良。废守器之长，立不才之庶，兆乱之萌，於是乎在。异哉今上之行己也，独智自贤，安忍忌刻，拓狂悖为混沌，苟鸩毒为恣睢。饰非好佞，拒谏信谗，敌怨诚良，仇雠骨肉。巡幸无度，穷兵极武，喜怒不恒，亲离众叛。御河导洛，肆舳舻而达江；驰道缘边，径长城而傍海。离宫别馆之所在，车辙马迹之所向，咸堑山而谷，毕结瑶而构琼。辽水屡征，歼丁壮於亿兆；伊谷转输，毙老幼於百万。禽荒罄於飞走，蚕食穷於水陆。征税尽於重敛，民力殚於劳止。十分天下，九为盗贼。荆棘旅於阙廷，豺狼充於道路。带牛佩犊，辍耕者连孤竹而寇潢池；锄棘矜，大呼者聚萑苻而起芒泽。青羌白狄，剽夷道而（阙二字）；黄巾赤眉，屠闾左而窃号。暴骸如莽，僵尸若麻。敌国满画之舟，胡越绕和鸾之毂。四海波振而冰泮，五岳尘飞而土崩。踞积薪以待然，钳众口而寄坐。明明皇祖，贻厥无人，赫赫宗隋，灭为亡国。  

某以庸虚，谬蒙嘉惠，承七叶之馀庆，资五世之克昌。遂得地居戚里，家称公室，典骁卫之禁兵，守封唐之大宇。义无坐观缀旒之绝，不举勤王之师，苟利社稷，专之可也。废昏立明，敢遵故实。今便兴甲晋阳，奉尊代邸，扫定咸雒，集宁县。放後主於江都，复先帝之鸿绩，固配天於圜寝，存司牧於苍生，岂谓一朝？言及於此，事不获已，追增感欷。凡厥士民，义旅豪杰，敏究时难，晓达权谋，家怨国耻，雪乎今日。从我同盟，无为贰志，有渝此盟，神其殛之。  

○即位告天册文  

皇帝臣某，敢用元牡昭告於皇天后帝：生人以来，树之司牧，眷命所属，谓之大宝。历数所在，罔或偷安。故舜禹至公，揖让而兴虞夏；汤武兼济，干弋以定商周。事乃殊途，功成一致，後之创业，咸取则焉。  

某承家庆，世禄降祉，曰祖曰考，累功载德，赐履参墟，建侯唐旧。地居戚里，门号公宫，承绪建基，足为荣矣。但有隋属厌，大业爽德，饥馑师旅，民胥怨咨。谪见咎徵，昭於皇鉴，备闻卑德，所不忍言。某守晋阳，驰心魏阙，援手濡足，拯溺救焚。大举义兵，式宁区宇，惩边荒之辫，辑兆庶之离心，誓以捐躯，救兹生命。扫除丧乱，期之安，有功继世，无希九五，惟身及子，竭诚尽力，率先锋镝，誓以无二，再蒙宏诱，克济艰离，电扫风驱，廓清天邑。传檄而定岷峨，拱手而平关陇。西戎即叙，东夷底定，非启非赞，孰能兹速。尊立世嫡，翼奉宗隋，戮力辅政，无亏臣节。  

值鼎祚□革，天禄将移，讴歌狱讼，聿来唐邸。人神符瑞，辐凑微躬，远近宅心，华夷请命。少帝知神器有，大运将去，逊位而禅，若隋之初。让德不嗣，群情逼请，六宗阙祀，七政未齐。罪有所归，恐当天谴，请因吉日，克举前典。设坛肆类，祗谒上帝，惠兹下人，翼子谋孙。罔敢愆德，则小则大，无或有违，对越鸿休。伏深惭惧，谨遣太尉公裴寂等，用荐告之礼，瑞册苍璧，鬯清酌，芗合芗萁，明粢嘉蔬，祀於皇皇后帝。明灵降享，（阙）备羽仪法物，临轩大赦天下，改义宁二年为武德元年。  

○册秦王天策上将文  

维武德四年，岁次辛巳，十一月甲申朔二日乙酉，皇帝若曰：於戏！咨尔太尉尚书令左右武候大将军陕东道行台尚书令凉州总管秦王世民，夙标器望，早树风猷，业创经纶，功高运始。重以廓清秦陇，剪伐鲸鲵，扫荡河汾，芟夷凶逆。周韩大盗，赵魏逋诛，二寇弗宾，用阻朝化。严兵巩洛，总率戎麾，内运奇谋，外申威略。凶渠摄窜，假命危城，河朔蚁徒，来相赴援。一鼓誓众，以擒建德，回戈旋指，遂获世充。二方克定，师不再举，武节既宣，朝风遐畅。宏规懿绩，独冠卿尹，宜锡宠章，式加殊号，光备礼物，特超恒典。是用命尔为天策上将，位王公上，领司徒陕东道大行台尚书令，增邑二万户，通前三万户。馀如故。加赐金辂一乘，衮冕之服，玉璧一双，黄金六千斤，前後二部鼓吹，及九部之乐，班剑四十人。钦哉！恭承宠命，可不慎欤！  

○命皇太子即皇帝位册文  

夫天生蒸民，树以司牧，三灵辅德，百姓与能。粤百夏殷，传业裔祚，轨物长世，率繇兹道。朕祗膺灵命，肇开宝历，声教所覃，无思不服。然而万几填委，九区辐凑，明发不寐，极夜观书，听政劳神，经谋损虑，深思闲旷，释兹重负。咨尔聪明神武，德实天生，君人之量，爰备夙成。王业初基，□雷伊始，英谋独断，秘策潜申。及拓定关陇，澄清河雒，北通元塞，东静青邱，宏图遐举，元功克茂，氛雾廓清，鲸鲵斯尽。泽г方外，声畅无垠，总统机衡，百工以。敷宏德化，四门允穆，讴歌所属，宇内宅心。象纬告徵，灵命斯在，朕是用上稽苍昊。俯顺黔黎，推而弗居，就垂显号，致皇帝位於尔躬。今命司空上柱国魏国公寂、尚书左仆射上柱国宋国公赍玺绶授尔，其纂承洪绪，对扬休命，式隆宝祚。以康四海。  

○草堂寺为子祈疾疏  

郑州刺史李渊，为男世民因患，先於此寺求佛。蒙佛恩力，其患得损。今为男敬造石碑像一铺，愿此功德资益弟子男及合家大小，福德具足，永无灾鄣。弟子李渊一心供养。  

○赐高丽王建武书  

朕恭膺宝命，君临率土，祗顺三灵，绥柔万国。普天之下，情均抚字，日月所照，咸使安。王既统摄辽左，世居藩服，思禀正朔，远修职贡。故遣使者，跋涉山川，申布诚恳，朕甚嘉焉。方今六合宁晏，四海清平，玉帛既通，道路无壅。方申辑睦，永敦聘好，各保疆场，岂非盛美。但隋氏季年，连兵构难，攻战之所，各失其民，遂使骨肉乖离，室家分析，多历年岁，怨旷不申。今二国通和，义无阻异，在此所有高丽人等，已令追括，寻即遣送；彼处有此国人者，王可放还，务尽抚育之方，共宏仁恕之道。  

○谕李袭志书  

卿昔久在桂州，仍属隋室运终，四方圯绝，率众保境，未知所统。朕抚临天下，志在绥育，眷彼幽遐，思沾声教。况卿朕之宗姓，情异于常，一家弟侄，并立诚效。公又分遣首领，申谕诸州，情深奉国，甚副所望。卿之子弟，并据州县，俱展诚绩，每所嘉叹，不能已已。令并入属籍，著於宗正。  

○赐许绍敕书  

昔在青衿，同游庠序，博士吴玉，其妻姓仇。追想此时，宛然在目，荏苒岁月，遂成累纪。且在安州之日，公家乃莅岳州；渡辽之时，伯裔又同戎旅。安危契阔，累叶同之，其闲游之处，触事可想。虽卢绾与刘邦同里，吴质共曹丕接席，以今方古，何足称焉？而公追砚席之旧欢，存通家之曩好，明鉴去就之理，洞识成败之机。爰自荆门，驰心绛阙，惠怀士庶，纟合宾寮，逾越江山，远申诚款。览此忠至，弥以慰怀。  

○劳涪州刺史刘瞻书  

涪州之全，卿之力也。功绩垂成，念自勖励。富贵之事，非卿而谁。  

## ●卷四  

☆李世民（太宗皇帝一）  

帝讳世民，高祖神尧皇帝次子。方四岁，有书生谒高祖。见帝曰：“龙凤之姿，天日之表，其年几冠，必能济世安民。”语毕而去，不知所往。因以为神，故采其语名之。首创大业，平定天下，初封赵公，进爵秦王。武德九年立为太子，八月受内禅，明年改元贞观。在位二十三年，年五十三，谥曰文皇帝，庙号太宗。追尊文武大圣大广孝皇帝。集四十卷。  

○临层台赋  

惟万几之暇景，屏千虑於岩廊。元英移其暮节，白日黯其斜光。郁金阶兮起雾，碧玉宇兮流霜。延复道於阿阁，启重门於建章。尔乃崇基回构，危檐闲出。暑结冬台，寒浓夏室。望雕轩之拱汉，观镂槛之擎日。柱引桂而圆虚，芬舒莲而倒实。霞观近兮红逼，烟楼遥兮翠密。念作者兮为劳，愧居之而有逸。  

于是慨然自思，情怀不怡，虽移新之建址，实从故而裁基。鉴前王之御世，亦因机而化之。换卑宫於穴处，改巢树於茅茨。何燥湿之殊致，乃浇淳之换时。有前前之累改，无後後之相师。则若阿房初制，穷八荒之巧艺；甘泉始成，极三秦之壮丽。工靡日而不劳，役无时而暂憩。加以长城亘地，绝脉遐荒，叠鄣峙汉，层檐映廊，反是中华之弊，翻资北狄之强。烽才烟而已备，河欲冻而先防。玉帛殚於帑藏，黎庶殒於风霜；喷胡尘於渭水，腾朔马於渔阳；罄有限之赋敛，给无厌之豺狼。  

既陵轹於千古，乃虔思於百王。属虚躬之纂武，登皇图而御宇。宏三策於庙堂，变千机於狂虏；顿王纲於沙漠，制□罗於海浦。移种落，殄凶渠，卷毳帐。埽穹庐。门无关於地轴，户不纳於天枢，肆黎元於耕凿，一文轨於车书。循今踪兮览前迹，俯层城兮临太液。鉴高深之外固，荡心神而内益。有土木之二劳，非干戈之两役。虽复重基数仞，异细柳之初营；叠岸盈丈，开上林而玩兵。彼露台之一俭，乃延德於苍生；此崇基之渐泰，方起谤於黎，利怀小而忘大，害弃重而思轻。是犹蜀侯之贪金，丧其国於岷峨；智伯之纵辩，迷自灌於洪波。鉴损益而为寡，殊祸福而成多。故庸愚之尚志，岂贤达之殊智，至若膏雨□飞，八广被。信触类而流泽，非有求於报施。故谓施而不自矜者，亦成功之大义；受而不知感者，乃悖德之深累。澄遣心意，坐怡情抱，一德是珍，万物非宝。不避辱於真恶。岂求荣於伪好？既同德而同心，共流芳於王道。  

○感旧赋（并序）  

余将问罪东夷，言过洛邑，聊因暇景，散虑郊畿。流盼城阙之闲，睹弱龄游观之所。风□如故，卉木维新，少壮不留，忽焉白首。追思曩日，缅成异世，感时怀旧，抚辔忘归。握管叙情，赋之云尔。  

惟端之馀隙，属凝阴於暮年。时观兵於九伐，聊息驾於三川。登临原隰。怅望郊廛，览绮纨之游践，观畴昔而依然。地不改其城阙，时无异其风烟；想飞盖於河曲，思解佩於芝田；挟弹铜驼之右，连镳金谷之前。薪指倏其代谢，舟壑俄而贸迁。属隋季之分崩，遇中原之丧乱。濯龙变为池，平乐化为京观。天地兮厌黩，人神兮愤惋。遂收袂而电举，乃奋衣而□翔。据三秦兮凤寺，出九谷兮龙骧；挥宝剑之虹彩，回雕戈於日光；扫枪兮定六合，廓氛兮静八荒。昔总戎於藩屏，今拱已於岩廊。营馀故柳，垒有残墙。怀壮龄之慷慨，抚虚躬而自伤。观世俗之飘忽，鉴存亡於宇宙。林何春而不花，花非故年之秀；水何日而不波，波非昔年之溜。岂独人之易新，故在物而难旧。岁月运兮寒复暑，日月流兮夜还昼。信造化之常经，孰圣贤之可救。於是停舆郊郭，极眺山川，信兹都之壮丽，乃卜宅於姬年。兴亡兮代袭，隆替兮相沿。惟在德而为故。实弃道而难全。仰烟霞兮思子晋，俯浩汗兮想张骞。叹高踪之靡觌，嘉令誉之空传。聊凭轼而静虑，怀古人而怅焉。况复气结隆冬，岁穷馀律；对洛景之苍茫。听寒风之萧瑟；□散叶而无蒂，雪凝花而不实；雾岭断兮疑连，烟林疏兮似密。节物同於前载，欢忧殊於曩日。扣沈思而多端，寄翰墨而何述。  

○小山赋  

何四序之交运，转三阳之暮时。风辞暄而入暑，树替锦而成帷。想蓬瀛兮靡觌，望昆阆兮难期。抗微山於绮砌，横促岭於丹墀。启一围而建址，崇数尺以成丕。既无秀峙之势，本乏□霞之资。承坠宇之残露，挂低空之断丝。尔乃参差绝，葳纡短迳，风暂下而将飘，烟才高而不暝。寸中孤嶂连还断，尺里重峦欹复正。岫带柳兮合双眉，石澄流兮分两镜。尔其移芳植秀，擢干抽茎；松新翠薄，桂小丹轻。细影杂兮俱乱，弱势交兮共萦。才有力以胜蝶，本无心而引莺。半叶舒而岩暗，一花散而峰明。何纤微之同景，亦卑细以相成。於是换浮欢於沈思，赏轻尘於胜地。俯蚁垤而有馀，仰终南而多愧。非为固於九折，庶无亏於一篑。聊夕玩而朝临，足摅怀而荡志。  

○小池赋（并序）  

许敬宗家有小池，作赋赐之。  

若夫素秋开律，碧沼凝光，引泾渭之馀润，萦咫尺之方塘。竹分丛而合响。草异色而同芳。徘徊踯躅，淹留自足。叠风纹兮连复连，折回流兮曲复曲。映垂兰而转翠，翻轻苔而动绿。牵狭镜兮数寻，泛芥舟而已沈。涌菱花於岸腹，擘莲影於波心。减微涓而顿浅，足一滴而还深。於时景落池滨，雾黯疏筠：舒卷澄霞彩，高低碎月轮；露宿鸟之全翮，隐游鱼之半鳞。岸随年而或故，流与日而终新。虽有惭於溟渤，亦足莹乎心神。  

○威凤赋  

有一威凤，憩翮朝阳。晨游紫雾，夕饮元霜。资长风以举翰，戾天衢而远翔。西翥则烟氛色，东飞则日月腾光。化垂鹏於北裔，训群鸟於南荒。弭乱世而方降，膺明时而自彰。俯翼□路，归功本树，仰乔枝而见猜，俯修条而抱蠹。同林之侣俱嫉，共之俦并忤。无桓山之义情，有炎州之凶度。若巢苇而居安，独怀危而履惧。鸱啸乎侧叶，燕雀喧乎下枝。惭已陋之至鄙，害他贤之独奇。或聚朱而交击，乍分罗而见羁。戢凌□之逸羽，韬伟世之清仪。遂乃蓄情宵影，结志晨晖。霜残绮翼，露点红衣。嗟忧患之易结，欢缴之难违，期毕命於一死，本无情於再飞。幸赖君子，以依以恃，引此风□，濯斯尘滓。披蒙翳於叶下，发光华於枝里，仙翰屈而还舒，灵音催而复起。盼八极以遐翥，临九天而高峙。庶广德於众禽，非崇利於一已。是以徘徊感德，顾慕怀贤，凭明哲而祸散，英才而福延。答惠之情弥结，报功之志方宣。非知难而行易，思令後以终前。俾贤德之流庆。毕万叶而芳传。  

○皇德颂  

厥初造化，人伦既兴，乃建君长，司牧黎。肇自爻画，爰代结绳，轩昊既谢。唐虞以升。後隋德衰，顺时革命。三季之末，干戈是争。赫矣神武，经期作圣。下括九围，上齐七政。业统文武，勋迈高光。何险不济，何患不攘，士女绥悦，篚厥元黄。斯物之至，昭於我王。我王覆育，资生怀造。配尧登唐，方周在镐。翕受敷施，明徵定保。允迪厥德，惟清帝道。帝道钦明，天下和平；三时不害，百谷以成；我庾斯积，如坻如京；既富而教，讼息刑清。明明天子，令闻不已。百姓为心，万邦在己。家赖宽政，朝称多士。齐一华戎，混同书轨。东池溟渤，西苑隅邱。八蛮职贡，六狄怀柔。至德潜洽，元化旁流。日慎一日，虽休勿休。先天不违，灵物效质；丹羽仪韶，翠黄承辔；甘露零草，祥风应律；嘉禾醴泉，比焉自出。符瑞见兮焕图书，坛场设兮望銮舆。至人忘已体冲虚，凝神姑射厌宸居。厌宸居，叶冥契，龙驾兮邈遐逝。垂元范兮光来裔，与元象兮长昭晰。飞英声兮越三代，永锡祚兮万亿载。  

○赐真人孙思邈颂  

凿开径路，名魁大医。羽翼三圣，调和四时。降龙伏虎，拯衰救危。巍巍堂堂，百代之师。  

○答薛收上谏猎书令  

览读所陈，实悟心胆，今日成我，卿之力也。明珠兼乘，岂比来言？当以诫心，书何能尽。今赐卿黄金四十锭，以酬雅意。  

○二名不偏讳令  

依礼，二名义不偏讳。尼父达圣，非无前指。近世以来，曲为节制。两字兼避，废阙已多；率意而行，有违经语。今宜依据《礼》典，务从简约，仰效先哲，垂法将来。其官号、人名及公私文籍，有世及民两字不连读者，并不须避。  

○置文馆学士教  

昔楚国尊贤，崇道光於申穆；梁邦接士，楷德重於邹枚。咸以著范前修，垂芳後烈，顾惟菲薄，多谢古人，高山仰上，能无景慕。是以芳兰始被，深思冠盖之游；丹桂初丛，庶延髦俊之士。既而场苗盖寡，空留皎皎之姿；乔木从迁，终愧嘤嘤之友。所冀通规正训，辅其阙如。故侧席无倦於齐庭，开筵有待於燕馆。属以大行台司勋郎中杜如晦、记室考功郎中房元龄、于志宁、军谘祭酒苏世长、天策府记室薛收、文学褚亮、姚思谦、太学博士陆德明、孔颖达、主簿李道元、天策仓曹李守素、王府记室参军虞世南、参军事蔡允恭、薛元敬、颜相时、宋州总管府户曹许敬宗、太学助教盖文达、谘议典签苏勖等，或背淮而至千里，或赵以欣三见。咸能垂裾邸第，委质藩维，引礼度而成典则，畅文词而咏风雅，优游幕府。是用嘉焉。宜令并以本官兼文馆学士。  

○建置二王後国官庙宇制  

二王之後，礼数宜崇。寝庙不修，廪饩多阙，非所以追崇先代，式敬国宾。可令所司，量置国官，营立庙宇。  

○册封突利可汗制  

突利可汗阿史那什钵，志怀英果，识机能断，情深独悟，实惟先觉。往在北蕃，位在兼重。早知慕化，特布款诚。及漠北降灾，龙荒兆乱，潜图决策，弃难归朝，披露胆肝，备陈丹赤，转祸为福，厥义可嘉。宜有隆，用彰宠渥。锡兹茅土，职参戎禁。可右卫大将军，封北平郡王，食邑千户。  

○加李靖特进制  

高秩厚礼，我属茂勋，贵德崇让，用光彝典。尚书右仆射代国公靖，器识恢宏，风度冲邈，早申期遇，夙投忠款。宣力运始，效绩边隅；南定荆扬，北清沙塞。皇威远畅，功业有成。及参闻政本，职重端副，绸缪翌赞。勤劳宴绩。知无不为，岁寒弥厉。既怀冲挹，以疾固辞，表疏恳至，情理难夺。烦以吏职，有乖养贤，宜加优宠，申其雅志。可特进勋如故，并赐帛一千段。尚乘马两匹，禄赐国官府佐及亲事帐内防ト等，并依旧给。患若小瘳，每三两日至门下中书平章事，患若未除，任在第摄养。  

○令所司与礼官议宗庙制度制  

朕以不造，在疚。日月如流，星灵浸远，霜露所感，触目殒绝。宗庙之制，有国大典，皇运之始，且事因循。今山陵有日，迁非远，宜允旧章，永世作则。可令所司与礼官等详议奏闻。  

○授郐王元裕等官制  

门下，膏腴之地，允属茂亲，藩屏之重，寄深盘石。郐王元裕，谯王元名。并器怀韶令，业尚明敏，望兼梁赵，誉冠酆郇。并建之议可归，按部之职斯重。加兹宠命，仰惟国章。元裕可使持节邓州诸军事邓州刺史，改封邓王；元名可持节寿州刺史，改封舒王。食邑并如故。  

○授高士廉左仆射制  

司会政本，执法任隆，历选攸难，惟贤是属。特进尚书申州刺史上柱国申国公高士廉，器宇冲邈，机神峻远，材称栋干，望重绅。地惟姻娅，乃诚著於畴昔；业预经纶，嘉庸彰於夷险。出总方岳，入赞机衡。献替之情，誉光八舍；铨总之美，声洽九流。启沃是寄，盐梅斯在，宜贰端右，允副式瞻。可尚书左仆射。特进刺史勋官封如故。  

○授颜师古秘书监制  

秘书望华，史官任重，选众而举，历代攸难。守秘书监颜师古，体业淹和。器用详敏。学资流略，词兼典丽，职司图书，亟经岁序。朱紫既辨，著述有成。宜正名器，允兹望实。可秘书监。  

○授长孙无忌太子太师房元龄太子太傅萧太子太保制  

明两之重，实固宗祧；辅导之职，莫先师保。是以吕望、召，胜芳於有周；叔孙、元成，继美於隆汉。司徒赵国公无忌，器范宏邈，风鉴秀远。材称栋干，地兼姻戚。佐命之功，勒乎钟鼎；论道之誉，穆乎台槐。股肱是属，邦国攸赖。教谕少阳，佥望斯在。司空梁国公元龄，体业忠肃，识具宏通。诚著霸图，功宣鼎业。奉上之节，所怀必尽；益国之事，知无不为。必能厉兹六行，审喻三善。特进宋国公，操行清约，识局贞正。夙受先遇，早升朝右。立身之操，必在於直道；体国之心，无忘於忠义。辅翼储贰，望实攸归。无忌可太子太师，元龄可太子太传，珂太子太保。  

○授邓王元裕等刺史制  

门下：维翰之寄，允属茂亲；藩屏之重，必资令望。邓州刺史邓王元裕襟神韶令，理识清确。寿州刺史舒王元名，体业夷雅，志尚淹和。并夙膺朝宠，早莅藩任，政令著於谣俗，嘉誉洽於绅。宜加荣命，允兹朝典。元裕可梁州刺史。元名可许州刺史，封并如故。  

○授安州刺史吴王恪等官制  

门下：体国经邦，资懿亲而作屏；设官分职，俟方岳以宣风。用能式固本枝。克隆盘石。前安州都督吴王恪等，并识量明允，体业贞固。礼高彝器，望重维城。学艺之誉日新，忠孝之风早茂。分命有典，佥议攸归。可依前件。  

○授魏王泰雍州牧制  

门下，牧伯之重，莫先畿甸，周卫之职，任切巡警。详求今古，必俟贤戚。扬州大都督魏王泰，器业凝远，文藻夙成。好学见称，乐善不倦。入作卿士，抑有前规。重司文武，允膺佥政。可雍州牧。  

○即位大赦诏  

惟天为大，七政所以授时；惟辟奉天，三才於是育物。故能弥纶宇宙，经纬乾坤，大庇生灵，阐扬洪烈。我大唐诞膺嘉运，载协昌期，丕受龙图，肇开凤纪。太上皇徇齐作圣，睿哲钦明，奄有八荒，光宅四表。牢笼轩昊，跨蹑殷周，金镜俯临，玉烛遐被。然而至德弗宰，成功不居，高谢万邦，委兹重器。郊旷典，士民翘属，钦惟宗社，义存享献。朕以寡昧，实膺统绪，辞不获免，式纂洪业。灵命既臻，用升宝位，君临兆庶，继轨百王。若涉大川，罔知攸济，方资令哲，共康治道。  

今绍祚伊始，奉答天休。思敷惠泽，被於黎献。可大赦天下。自武德九年八月九日昧爽以前，罪无重轻。已发觉未发觉，系囚见徒，悉从原免。武德元年以来流配者亦并放还。凡厥庶僚。进爵一级。其五品已上先无爵邑者封开国男，六品已下各加一级。关内及蒲、芮、虞、秦、陕、鼎六州，免二年租调。自馀率土，普给复一年。八十已上各赐米二石，绵帛五段；百岁已上各赐米四石，绵帛十段；仍加版授，以旌尚齿。鳏寡孤独不能自存者，量事优恤。其有至孝纯著，达於乡党，徵诣阙庭，厚加擢；节义之夫，贞顺之妇，州府列上，旌表门闾；高年硕学，直言正谏，所在长官，随状荐举。亡命山泽，挟藏军器，百日不首，复罪如初。敢以赦前事告言者，以其罪罪之。  

○加淮安王神通燕郡王艺开府仪同三司诏  

崇贤戚，有国彝典，厚秩清阶，式隆朝望。左武卫大将军上柱国淮安王神通，宗室之长，德品优宏；缔构之初，早树勋绩。右武卫大将军上柱国燕郡王艺，夙著嘉庸，志怀强毅，久司戎禁，见称贞确。宜加荣宠，式允具瞻。并可开府仪同三司。  

○放宫女诏  

爰始正家，刑於四海，王者内职，取象天官。上备列宿之序，下供扫除之役。肇自古昔，具有节文，末代奢淫，搜求无度。朕嗣膺宝历，抚育黔黎，克己厉精。庶几至理。顾省宫掖，其数实多，恐兹幽闭，久离亲族。一时减省，各从罢散。归其戚属，任从婚娶。  

○备北寇诏  

城彼朔方，周朝盛典；缮治河上，汉室宏规。所以作固京畿，设险边塞，式遏寇虐，隔碍华戎。自隋氏季年，中夏丧乱，黔黎凋尽，州城空虚。突厥因之，侵犯疆场，乘闲幸衅，深入长驱，寇暴滋盛，莫能御制。皇运以来，东西征伐，兵车屡出。未遑北讨，遂令胡马再入，至於泾渭。蹂践禾稼，骇惧居民，丧失既多，亏废生业。朕分命师旅，挫其锋锐，频获名王，每夷渠帅。然而凶狡不息，驱侵未已，御以长算，利在修边。其北道诸州，所置城寨，粗已周遍。未能备悉。今约以和通，虽云疲寇，然蕃情难测，更事修葺，佥曰宜之，朕以版筑之功，方资力役，畚锸之用，兴发且多。念彼劬劳，用深怵惕，加以普给优复。诏书始下，旋即科召，有若食言，百姓将疑，谓予不信。但民为邦本，本固邦宁。丑虏冯陵，实为民患。其城寨镇戍，须有修补，审量远近，计度功力，所在军民。且共营办。所司具为条式，务使成功，宣示闾里，明知此意。  

○封吏部尚书长孙无忌等诏  

贤昭德，昔王令典；旌善念功，有国彝训。吏部尚书上党县公长孙无忌、中书令临淄县侯房元龄、右武侯大将军尉迟敬德、兵部尚书建平县男杜如晦、左卫将军全椒县子侯君集等，或夙参谋谟，绸缪帏幄，竭心倾恳，备申忠益；或早从任使。契阔戎麾，诚著艰难，绩宣内外。义冠终始，志坚金石，誓以山河，实允朝议。无忌封刘国公，元龄封刑国公，敬德封吴国公，如晦封莱国公，君集封潞国公。邑各三千户。  

○谕崇笃实诏  

立人之道，曰仁与义；为国之基，德归於厚，自有隋驭宇，政刻刑烦，上怀猜阻之心，下无和畅之志。遂使朋友游好，庆吊不通，乡土联官，请问斯绝。至有里门相接，致胡越之乖；患难在身，忘救恤之义。风颓俗弊，一至於此，化民以德，岂斯之谓。朕纂历膺斯，思宏至道，因兆民之所赖，求万国之欢心。凡厥庶寮，咸使辑睦，君臣之际，期於无隐，永言前失，特宜敦励。自今内外官人。须相存问，勿致疑阻。有遇疚疾，递加询问，为营医疗，知其增损，不幸物故，及遭忧恤。随事慰省，以申情好，务从笃实，各存周厚。朝廷无拘忌之节，交游有久要之欢，遵道而行，率履不越。斯则上下交泰，品物咸亨，惠政所加，达于四表，布告天下，咸知朕意。  

○立中山王承乾为皇太子诏  

尚书奏议：以为少阳作贰，元良治本，虔奉宗┙，式固邦家。中山王承乾。地居嫡长，丰姿峻嶷；仁孝纯深，业履昭茂，早闻睿哲，幼观《诗》、《礼》；允兹守器，养德春宫。朕钦承景业，嗣膺宝位，宪则前王，思隆正绪，宜依众请，以答佥望。可立承乾为皇太子。  

○封孔德纶为圣侯诏  

宣尼以大圣之德，天纵多能。王道藉以裁成，人伦资其教义，故孟轲称生人以来，一人而已。自汉氏驭历，魏室分区，爰及晋朝，暨於隋代，咸相崇尚，用存祀。朕钦若前王，宪章故实，亲师宗圣。是所庶几，存亡继绝，抑惟通典。可立孔子後为圣侯，以隋故绍圣侯孔嗣η嫡子德纶为嗣，主者施行。  

○改元贞观诏  

朕遐观方册，历选前王，大道既隐，至公斯革，莫不思树风声，用隆鼎命。太皇膺受图，功成治定，鄙圣人之馀事，顾天下而然。永言俗累，高居物表。爰以大宝，俯授微躬。自肃奉神器，亟移灰律，属三正在旦，万国来庭，长世之术既宏，惟新之命方始，体元居正，今则其时。可改武德十年为贞观元年。  

○令有司劝勉民闲嫁娶诏  

昔周公治定制礼，垂裕後昆，命媒氏之职，以会男女，每以仲春之月，顺时行令。蕃育之礼既宏，邦家之化攸在。及政教凌迟，诸侯力争，官失其守，人变其风，致使谣俗有失时之讥，鳏寡无自存之术。汉魏作教，事非师古，道随世隐。义逐时乖。重以隋德沦胥，数锺《》、《剥》，五都俱覆，万方咸荡。暨参墟奋旅，救彼艰危，区县削平，总斯图籍。顾瞻禹迹，提封尚存；乃眷周余，扫地咸尽。痛心疾首，寤寐无忘。盖惟上元之大备曰生，蒸民以最灵为贵，一经丧乱，多饵豺狼。  

朕肃奉天命，为之父母，平定甫尔，劬劳未堪。厚生乐业，尚多疏简，永言亭育，用切於怀。若不申之以婚姻，明之以顾复，便恐中馈之礼斯废，绝嗣之衅方深。有怀怨旷之情，或致淫奔之辱。宪章典故，实所庶几。宜令有司，所在劝勉，其庶人之男女无室家者，并仰州县官人，以礼聘娶。皆任其同类相求，不得抑取。男年二十女年十五已上，及妻丧达制之後，孀居服纪已除，并须申以媒媾，令其好合。若贫窭之徒，将迎匮乏者，仰於其亲近，及乡里富有之家，多益寡，使得资送以济。其鳏夫年六十寡妇年五十已上，及妇人虽尚少而有男女。及守志贞洁者，并任其情愿，无劳抑以嫁娶。刺史县令以下官人。若能使婚姻及时，鳏寡数少，量准户口增多，以进考第。如其劝导乖方，失於配偶，准户减少，以附殿失。  

○禁官人违律诏  

朕恭膺宝命，抚临率土，永鉴前王，宪章典故。虽文质递变，沿革不同，而发号施令，殊涂一揆。皆所以成当世之典谟，开生民之耳目，纳之轨度，令行禁止。自律令颁下，积有岁时，内外群官，多不寻究，所行之事，动乖文旨。此乃臣有所隐，民不见德，与夫不令而诛，何以异也？斯岂守道履正徇公奉法者乎？自今以後，官人行事与律乖违者，仰所司纠劾，具以名闻。  

○授长孙无忌尚书右仆射诏  

望隆朝右，任重国钧，尚想风猷，义惟贤戚。吏部尚书齐国公长孙无忌，识量宏远，神情警发。道照绅，才资文武。樽俎之策，电断风驰；干戈所指，□销雾散。几深之虑弥著，忠义之节以彰。斯固立德佐时，降灵辅阙，宜以翼赞。授之端揆。可尚书右仆射。  

○缓力役诏  

周氏设官，分掌邦事；汉家创制，允定章程。故使百工咸理，五材异用。虽沿革有时，而此途莫爽。但钦明之后，役自子来，昏乱之朝，期尽民力。或祁寒隆暑，未获小康；或俾夜作明，继之以烛。淫费不已，凋丧为期。朕祗奉明命。抚临亿兆，爱育之心，发於寤寐。每谘谋卿士，询访刍荛，何尝不以节俭为怀。忧矜在念，自非田畴耘获，军国资须，未尝别使一人，辄求一物，每有丁匠之所。常申戒作之司，令其宽大功程，务从闲逸。少府僚属，莫不闻知，而营造矛铠。催督非理，竭人之力，以求己功。朝夕左右，尚乖期约，远方劳役，何以克堪？虽四海之内，无烦经始，然缮治器械，修葺城隍，及堤防浸决，桥梁坏毁，事不获已，必藉人功。须慰彼民心，缓其日用，宜颁告天下，知朕意焉。  

○赈关东等州诏  

虫霜为害，风雨不时，政道未康，咎徵斯在。朕祗奉明命，抚育黔黎，忧闵之至，实切怀抱。轻徭薄赋，务本劝农，必望民殷物阜，家给人足。而阴阳不和，气候乖舛，永言罪己，抚心多愧。河北燕赵之际，山西并潞所管，及蒲虞之郊，豳延以北，或春逢亢旱，秋遇霜淫；或蝥贼成灾，严凝早降。有致饥馑，惭惕无忘，特宜矜恤，救其疾苦。可令中书侍郎温彦博、尚书右丞魏徵、治书侍御史孙伏伽、检校中书舍人辛等，分往诸州，驰驿检行。其苗稼不熟之处，使知损耗多少？户口乏粮之家存问，若为支计，必当细勘。速以奏闻，待使人还京，量行赈济。  

○奖崔季舒等诏  

齐故尚书仆射崔季舒、给事黄门侍郎郭遵、尚书右丞封孝炎，昔仕邺中，名位通显。志存忠谠，抗疏极言。无救社稷之亡，遂风龙逢之酷。其季舒子刚、遵子云、孝炎子君遵，并以门遭时谴，淫刑滥及。宜崇褒奖，特异常伦，可免内侍，量才别叙。  

○允长孙无忌逊位诏  

昔东汉功臣，莫任机密；西京戚里，或存退让。故能长守富贵，不惧危殆。尚书右仆射齐国公无忌，神识清举，风彩凝映，贤戚之望，朝野所推。比轩禁不虞，衅生虑表，仓卒之闲，厥功以茂。自居枢要，声实俄远。然以椒掖之亲。处权衡之地，深知止足，有戒满盈。收衽之言，情词恳切，宜遂其心，以厉贪竞。可解尚书右仆射，仍进散位开府仪同三司。  

○旱蝗大赦诏  

宥过肆眚，列圣所以垂风；一面三驱，至人所以被物。故知画冠化俗，义在无刑；击磬求情，志存疏网。然去圣滋远，淳风渐薄，上陵下替，狱讼繁兴。罪名日积於简书，深文亟陈於嘉石。自非帝尧临政，皋陶作师，观色听声，哀矜靡失，虽复三章两造，能无冤滥？自新改过，其道何由？朕以虚薄，恭膺大宝，虔对三灵，君临九服。昧旦求衣，夜分忘寝，履薄乘奔，未足为喻。兢兢业业，惧弗负荷。是以详询卿宰，下及刍荛，务求切直，救其不逮。推赤心於万物，罄诚言於多士，惟以苍生在念，岂矜黄屋之尊。嗟四海之未宁，虑一物之失所，饬躬厉己，无忘晷刻。率斯道也。庶感幽明，思与群辟，俱兴至治。而世教未康，元风尚郁。去岁霖雨，既损秋场；今兹旱蝗，又伤宿麦。万姓嗷然，悬罄已甚。此皆朕之不德，兆庶何辜？将由视听弗明，刑罚失度，遂使阴阳舛谬，时序乖违。矜物罪己，载怀忧惕。若使年丰稔，天下宁，移灾朕身，以存万国，是所愿也。甘心无吝。此言之信，有同日。故披露胸臆，义在无隐，八方率土，想见朕心。今东作方兴，而膏泽不降，仰彼□汉，翘心何已？宜布宽大之恩，以顺雷雨之德，可大赦天下。  

○收埋骸骨诏  

隋运将尽，群凶鼎沸，干戈不息，饥馑相仍，流血成川，暴骸满野。朕往因军旅，周览川原，每所临视，用伤心虑。自祗膺宝命，义切哀矜，虽道谢姬文，而情深掩骼。诸有骸骨暴露者，宜令所在官司，收敛埋瘗，称朕意焉。  

○贬裴虔通诏  

天地定位，君臣之义以彰；卑高既陈，人伦之道斯著。是用笃厚风俗，化成天下。虽复时经治乱，主或昏明，疾风劲草，芳芬无绝，剖心焚体，赴蹈如归。夫岂不爱七尺之躯，重百年之命？谅由君臣义重，名教所先，故能明大节於当时。立清风於身後．至如赵高之殒二世，董卓之鸩宏农，人神所疾，异代同愤。况凡庸小竖，有怀凶悖，遐观典策，罔不诛夷。辰州刺史长蛇县男裴虔通，昔在隋代。委质藩僚。炀帝以旧邸之情，特相爱幸，遂乃忘蔑君亲，潜图弑逆。密伺间隙，招结群丑，长戟流矢，一朝窃发。天下之恶，孰云可忍？宜其夷宗焚首，以彰大戮。但年代异时，累逢赦令，可特免极刑，投之四裔，用明逆顺之理，以奖君臣之义。可除名削爵，迁配州。  

○致仕朝参在见任本品之上诏  

尚齿重旧，先王以之垂范；还章解组，朝臣於是克终。释菜合乐之仪，东胶西序之制，养老之义，遗文可睹。朕恭膺大宝，宪章故实，乞言尊事，弥切深衷。然情存今古，世踵浇季，而策名就列，或乖大体。至若筋力将尽，桑榆且迫，徒竭夙兴之勤，未悟夜行之罪。其有心惊知足，行堪激厉，谢事公门，收骸闾里。能以礼让，固可嘉焉。内外文武群臣，年高致仕，抗表去职者，参朝之日，宜在见任本品之上。  

○禁奏祥瑞诏  

昔自帝王受天明命，其有二仪感德，百灵效祉，莫不君臣动色，歌颂相趋。朕恭膺大宝，情深夕惕，每见表奏符瑞，惭恧增怀。且安危在乎人事，吉凶系於政术。若时主肆虐，嘉贶未能成其美；如治道休明，咎徵不能致其恶。以此而言，未为可请。自今已後，麟凤龟龙大瑞之类，依旧表奏。自外诸瑞应奏者，惟显在物色目及出见处，更不得苟陈虚饰，徒事浮词。  

○为战亡人设斋行道诏  

门下，刑期无刑，皇王之令典；以战止战，列圣之通规。是以汤武干戈，济时静乱，岂期不爱黔首，肆行诛戮，禁暴戢兵，盖不获已，朕自隋末创义，志存拯溺，北征东伐，所向平殄。然黄钺之下，金镞之端，凡所伤殪，难用胜纪。虽复逆命乱常，自贻绝殒。恻隐之心，追以怆悯。生灵之重，能不哀矜？悄然疚怀，无忘兴寐。窃以如来圣教，深尚慈仁，禁戒之科，杀害为重。永言此理，弥增悔惧。今宜为自征讨以来。手所诛翦，前後之数，将近一千，皆为建斋行道，竭诚礼忏。朕之所服衣物，并充檀舍。冀三途之难，因斯解脱，万劫之苦，藉此宏济。灭怨障之心，趣菩提之道。  

## ●卷五  

☆太宗（二）  

○耕诏  

周宣在位，已坠兹礼。近代以来，弥多所阙。朕祗承大宝，宪章典故。今将履千亩於近郊，复三推於旧制。宜令有司，式遵典礼。二十一日亲祭先农，於千亩之甸。  

○授房元龄杜如晦左右仆射诏  

尚书政本，端揆任隆，自非经国大材，莫或斯举。中书令兼太子詹事邢国公房元龄，器宇沈邃，风度宏远，誉彰遐迩，道冠簪缨。兵部尚书检校侍中蔡国公杜如晦，识量清举，神彩凝映，德宣内外，声溢庙堂。朕自克平宇县，缔构资深，叶赞经纶，厥功甚茂。深谋秘略，动合规矩，忠议谠言，事多启沃。及典司枢要，绸缪宸，开物成务，知无不为。可谓神降英灵，天资人杰，并宜总司衡轴，光阐大猷。元龄可尚书左仆射，如晦可尚书右仆射，馀如故。  

○赐孝义高年粟帛诏  

百行之本，要道惟孝；一言终身，恕而已矣。春生夏长，宽仁之令行焉；齐礼道德，耻格之义斯在。朕爰自幼年，夙禀庭训，岂徒学闻《诗》、《礼》，因令匡定家国。是以提三尺之剑，起一旅之师，戮鲸鲵於原野，救黎蒸於涂炭。□雷缔构，备尝夷险，仁发於心，义形於色。大敌必勇。匪为身谋；大憝必诛，志安天下。  

太上皇留心姑射，尚想轩辕，驻跸太安。使朕正居紫极，顾惟虚薄，辞不获免。祗奉制诰，负当朝，乃眷官宇，载怀冰谷。未明求衣，乙夜忘寝，静思七政，言念九功，何以答上元之心，称严君之意？庶欲勤恤典刑，举直措枉，允厘人瘼，亲贤用能，拯济困穷，抑损浇伪。开直言之路，广不讳之门，闻所未闻，日慎一日，望人皆见德，变於志道。若一物失所。一人有恶，则朕躬之责，训道不明也。朕闻《书》曰：“至诚感神”，况於兆庶乎？比闻远近黔黎，耻为盗贼，州县囹圄，多并空虚。岂由德教至此，自是人心厌乱，因其迁善，可以化之。  

朕往因征伐，行天下多矣。每见村落邱墟，未尝不抚膺太息。自登九五，不得横役一人。惟冀遐迩休息，得相存养，长幼有序，敬让兴行。其孝义之家，赐粟五石。高年八十以上粟二石，九十以上三石，百岁加绢二匹。妇人正月以来生男者粟一石。鳏寡茕独，不能自存，逃户初还，家无粮贮，州县长官，量加赈恤。诸州官人：或正直廉平，刑清讼简；或贪婪货贿，害政损人，宜令都督刺史，以名封进。白屋之内，闾阎之人：但有文武材能，灼然可取；或言行忠信，堪理时务；或在昏乱而肆情，遇太平而克己；亦录名状，与官人同申。泣辜慎罚，前王所重。枉系一日，事等三秋，州县法司，特宜存意。普告天下。知朕意焉。  

○祈雨求直言诏  

朕以眇身，祗膺大宝，王公之上，居兆亿之尊，励志克己，详求至治，兢兢业业，四载於兹矣。上不能使阴阳顺序，风雨以时；下不能使礼乐兴行，家给人足。而关辅之地，连年不稔，自春及夏，亢阳为虐。虽复洁诚祈祷，靡爱斯牲。膏雨愆应，田畴废业。斯乃上元贻谴，在予一人，元元何辜？罹此灾害。朕是用食不甘味，寝不安席，瞻西郊而载惕，仰□汉而疚心。内顾诸已，永怀前载，既明不自见，德不被物，岂赏罚不衷，任用失所，将奢侈未革，苞苴尚行者乎。文武百辟，宜各上封事，极言朕过，勿有所隐。  

○为战阵处立寺诏  

门下：至人虚己，忘彼我于胸怀；释教慈心，均异同于平等。是知上圣恻隐，无隔万方；大悲宏济，义犹一子。有隋失道。九服沸腾，朕亲总元戎，致兹明罚，誓牧登而，曾无宁岁。老弱被其桀犬。愚惑婴此汤罗。衔须义愤，捐躯抗节，各徇所奉，咸有可嘉。日往月来，逝川斯远。虽复项籍方命，封树纪於邱坟；纪信捐生，丹青著於图史。犹恐九泉之下。尚沦鼎镬；八难之间，永缠冰炭。愀然疚怀，用忘兴寝，思所以树其福田，济其营魄。可於建义以来交兵之处，为义士凶徒陨身戎阵者，各建寺刹，招延胜侣。望法鼓所震，变炎火於青莲；清梵所闻，易苦海於甘露。所司宜量定处所，并立寺名，支配僧徒，及修造院宇，具为事条以闻，称朕矜愍之意。  

○大赦诏  

天生蒸民，树之司牧，莫不仰膺灵命，克嗣宝图，用能永享鸿名，常为称首。朕君临八方，於今四载，夙兴夜寐，无忘晷刻。履薄驭朽，思济黔黎，推心至诚。庶几王道。上荷苍昊之眷，下藉股肱之力，宇内休平，遐迩宁泰。率此区域，致之仁寿，憬彼獯戎，为患自昔，轩昊以来，常罹寇暴。是以隆周致泾水之师，强汉受白登之辱，武夫尽力於关塞，谋士竭虑於庙堂，征伐和亲，无闻上策。有隋灾乱，凭陵转甚，疆场之萌，曾无宁岁。朕韬干铸戟，务在存养。自去岁迄今，降款相继，不劳卫霍之将，无待贾晁之略，单于稽首，交臂藁街，名王面缚。归身夷邸，襁负而至，前後不绝。被左衽之乡，狼望龙堆之境，萧条万里，无复王庭。惟颉利挺身，逃窜林穴，天网□布，走伏何所。大同之世，谅在兹日。斯皆上元降，清庙威灵，岂朕虚薄，所能致此。方欲至仁化物，宜存宽惠，思与万邦，同享斯福。可大赦天下。自贞观四年二月十八日昧爽已前，罪无轻重。自大辟以下，系囚见徒，皆赦除之，逋负官物，三分免一分。其谋反大逆，妖言惑众，及杀期亲以上尊长，奴婢部曲反主，官人枉法受财，不在赦例。鳏寡孤独不能自存者，州县量加赈济。赐天下大五日，敢以赦前事相告言者，以其罪罪之。  

○令皇太子承乾听讼诏  

皇太子承乾，宜令听讼，在兹恤隐。自今以後，诉人惟尚书省有不伏者，於东宫上启，令承乾断决。今若有固执所见，谓理不尽，然後闻奏。  

○定服色诏  

车服以庸，昔王令典；贵贱有节，礼经彝训。自末代浇浮，采章讹杂，卿士无高卑之序，兆庶行僭侈之仪。遂使金玉珠玑，靡隔於工贾；锦绣绮谷，下通於皂隶。习俗为常，流遁亡反，因循已久。莫能惩革。朕继踵百王，钦承宝运，思宏典制，垂范後昆，永鉴前失，义存厘改。其冠冕制度，已备令文，至於寻常服饰，未为差等。今已详定，具如别式，宜即颁下，咸使闻知。  

○授李靖尚书左仆射诏  

端右望隆，寄任尤重，实资勋德，朝难其选。左光禄大夫行兵部尚书代国公李靖，识度宏远，才略优赡，博综机务，兼资文武。诚著夷险，效彰出纳，便蕃省闼，详谨有闻。宜缉彝伦，允兹名器，可尚书左仆射。  

○致祭古圣贤陵墓诏  

朕丕承先绪，积庆累仁，上纟赞鸿基，克隆宝祚。钦若稽古，缅想往册，英声茂实，志深尚。始兹巡省，眺瞩中涂，汉氏诸陵，北阜斯。寂寥千载，邈而无祀，揽辔兴怀，慨然遐念。开辟以降，肇有司牧，历选列辟，遗迹可观。良宰名卿，清徽不灭，宜令所司，普加研访。爰自上古，洎於隋室，诸有名王圣帝，盛德宠功，定乱弭灾，安民济物，及贤臣烈士，立言显行，纬武经文，致君利俗。邱垄可识，茔兆见在者，各随所在，条录申奏。每加巡守，简禁刍牧，春秋二时。为其致祭。若有隳坏，即宜修补，务令周尽，以称朕意。  

○收埋突厥暴骸诏  

突厥种落，往逢灾厉，病疫饥馑，殒丧者多。暴骸中野，前後相属，幽魂靡，奠无所，永言矜悼，有怀恻隐。宜令所司，於大业长城以南北分道巡行。但有骸骨之所，酒脯致祭，速为埋瘗。务令周悉，以称朕意焉。  

○赦岐陇二州诏  

朕恭膺宝命，握图驭历，属丧乱之後，承凋弊之馀。宏宣德化，励精治道。遐迩肃清，要荒来服。聊因务暇，观省民风，遵彼岐梁，言臻渭。百年之老。俱称鼓腹，五尺之童，咸欣击壤。眷言曩昔，亟游此地，岁月逾迈，以迄於兹。周览原隰，怅然怀旧，延问乡党，僚吏犹存。事异宛谯，情均丰沛，民和俗阜。上下欢洽。宜宣恺泽，俾同庆幸。可特赦岐陇二州管内，自贞观四年十月一日昧爽已前，大辟罪以下，悉从原免。二州户民，无出一年租赋。八十以上，鳏寡笃疾，及旧任二州杂职佐史以上，赐物各有差。百岁以上，就加优恤。行经咸阳、始平、武功三县，见禁之囚，徒罪以上各降一等，杖罪以下并宜释放。年八十以上，及鳏寡笃疾，并武功县旧军主帅，亦加赐物。凡此界内名山大川，望秩之礼，备加牲币。孝子顺孙，义夫节妇，随事显，旌表门闾。其赐物之差，宜依别敕。务从周厚，以称朕意。  

○曲赦武功诏  

武功旧居，与岐陇不异，前令减罪，未称朕心。其武功一县，曲赦其罪，及赐帛免租赋等，特宜同岐陇二州。  

○答赵郡王孝恭等请封禅手诏  

省表具怀：自有隋失道，四海横流，百王之弊，於斯为甚。朕提剑鞠旅，首启戎行，扶翼兴运，克成鸿业。遂荷慈眷，恭承大宝，每日昃思治，弗敢康宁。兢兢夕惕，用忘兴寝，履薄驭朽，不足为喻。赖三灵显命，百辟同心，海外无尘，远夷慕义。但流遁永久，凋残未复，田畴多旷，仓廪犹虚。家给人足，尚怀多愧。岂可遽追前代，取讥虚美。所望恂恂济济，协力尽诚，辅其不逮，致之王道。如得雅颂形於金石，菽粟同於水火，反朴还淳，当如来议。  

○令诸州划削京观诏  

甲兵之设，事不获已，义在止戈，期於去杀。季叶驰竞，恃力肆威。锋刃之下，恣情翦馘。血流漂杵，方称快意，尸若乱麻，自以为武。露骸封土，多崇京观，徒见安忍之心，未宏掩骸之礼，静言念此，悯叹良深。但是诸州有京观处，无问新旧，宜悉划削，加土为坟，掩蔽枯朽，勿令暴露。仍以酒，致祭奠焉。  

○封长孙无忌等子郡县公诏  

惟王建国，厚礼被於元勋；惟帝念功，茂赏隆於延世。是以亲贤作屏，著在周经；支庶毕侯，义存汉典，开府仪同三司齐国公无忌、尚书左仆射邢国公元龄、故尚书右仆射蔡国公如晦、灵州都督吴国公尉迟敬德、左光禄大夫吏部尚书许国公高士廉、兵部尚书潞国公侯君集、右卫大将军郢国公宇文士及、左武卫大将军翼国公秦叔宝、泸州都督宿国公程智节等：或宇量凝深，地兼贤戚；或风鉴宏远，功参帐幕；或志怀强正，便蕃左右；或干略宏举，契阔戎旃；或委质藩朝，陈力王室，诚著出纳，节表屯夷，经文纬武，忠勤恳至。固已契叶风□，寄深舟楫。虽贤之道。已纪於常；而推恩之令，未洽於胄绪。宜赐宠章，式遵故实。无忌、元龄、如晦、敬德、各封一子郡公；士廉、君集、士及、叔宝、知节，各封一子县公。俾夫拜前拜後，比踪曩烈；如带如砺，垂裕後昆。  

○令宗室勋贤作镇藩牧诏  

钦明慎徽之朝，稽古为本；体国经野之制，利建为先。莫不因可大之功，宏可久之德，与万邦同其乐，百姓共其安。飨祚遐长，卜年用永，疏爵以五，锡壤惟三。周监二代，焕乎前史，魏晋迄今，旧章浸废，维城之义缺如，建侯之道斯绝。王纲弛，内无拯救之臣；国步纟，外无藩屏之卫。致令大盗猖獗，动有窥觎，蒸庶板荡，屡遭涂炭。进乖为民之策，退失象贤之典，宁邦固本，其可得乎？  

朕祗膺大宝，钦承景命，励精治术，安辑夷夏。九服同轨，六合一家，日月所临，无思不服。岂伊人力，天实赐之，既荷殊施，休宏大赍。疆理都邑，锡亲贤，与夫懿戚元功，共享其利。自我作古，不必专依前典，允今约古，隆基垂统。世禄传家，足以载德；图身厚己，足以竭诚。自然国有常奉，民获其福。皇家宗室，及勋贤之臣，德行可称，忠节显著者，宜令作镇藩部，宣条牧民。贻厥子孙，嗣守其政，非有大故，无或黜免。酬勤报效，仍宜有差，宜令所司，明为条例等级，具以奏闻。  

○答虞世南上圣德论手诏  

卿所论太美，但朕德甚寡薄，恐有识者窥卿，为後人所笑。卿引古昔无为而治。朕未敢拟伦，比之近代，乍逾之耳。卿睹朕之始，未见朕之终，宜付秘书，若朕能慎终如初，则可为也。如违此道，不用後代笑卿焉。  

○令州县行乡饮酒礼诏  

比年丰稔，闾里无事，乃有隳业之人，不顾家产，朋游无度，酣宴是耽，危身败德，咸由於此。每览法司所奏，因此致罪，实繁有徒，静言思之，良增轸叹。自非澄源正本，何以革兹弊俗？可先录《乡饮酒礼》一卷，颁示天下，每年令州县长官，亲率长幼，依礼行之。庶乎时识廉耻，人知礼节。  

○加杨恭仁特进诏  

尊贤尚德，义存致治，高秩厚礼，允属勋庸。左光禄大夫行扬州大都督长史观国公恭仁，识宇凝正，风度夷简。器惟瑚，琏，望重缙绅。历官有声，岁寒若一，而志在虚静，固求闲任。辞理恳至，确乎难夺，宜成其美，加兹宠命。可特进。  

○禁锢乱臣子孙诏  

宇文化及、弟智及、司马德戡、裴虔通、孟景、元礼、杨览、唐奉义、牛方裕、元敏、薛世良、马举元、武达、李孝本、李孝质、张恺、许宏仁、令狐行达、席德方、李覆等：大业季年，咸居列职，或恩结累世，任重一时，乃包藏凶慝，罔思忠义。爰在江都，遂行弑逆，罪百阎赵，衅深枭獍。虽事是前代，岁月已久，而天下之恶，古今同弃，宜从重典，以厉臣节，其子及孙，并宜禁锢，勿令齿叙。化及既为魁首。又窃名号，一门之内，凶德尤甚。但其兄士及，不预逆谋，虽云昆季，仅免诛戮。自委质皇朝，勋庸克著，彰善瘅恶，抑有旧章。士及一房，不在此例。布告天下。咸使闻知。  

○授长孙无忌司空诏  

论道台阶，实赖明哲，丹青神化，寄深燮理。自非盐梅是属，栋干有归，则旷职俟能，罔或必备。开府仪同三司齐国公无忌，器宇凝正，风度峻远，才包文武，地兼贤戚。诚著草昧之辰，业预艰难之始，功侔十乱，声高三杰。亮采铨衡，庶僚有序，仪形端右，彝常以穆。自任参鼎司，位班槐路，挹之美，形於缙绅；翼赞之规，彰於帷。宜崇名器，允副具瞻，可司空。所司具礼，以时册命。  

○报长孙无忌让司空诏  

昔黄帝得力牧而为五帝先，夏禹得咎繇而为三王祖，齐桓得管仲而为五伯长。朕自居藩邸，公为腹心，遂得廓清宇内，君临天下。以公功绩才望，允称具瞻，故授此官，无宜多让也。  

○遣使巡省天下诏  

昔者明王之御天下也。内列公卿，允厘庶绩；外建侯伯，司牧黎元。惟惧淳化未敷，名教或替，故有巡狩之典，黜陟幽明，行人之官，存省方俗。用能遐迩遂性，情伪无遗，时雍之化，率由兹道。朕祗膺宝命，临御帝图，禀过庭之义方，荷上元之嘉祉，四荒八表，无思不服。而夙兴夕惕，勤躬约己，日慎一日，虽休勿休，欲万国欢心，兆民有赖。推诚待物，近取诸身，实谓群官受拜，贤能自励。乃闻连帅刺举，或乖共理之寄；县司主吏，甚多黩货之罪。有一於此，责在朕躬。是用终夜怃然，昃景辍食。宜遣大使，分行四方，申谕朕心，延问疾苦，观风俗之得失，察政刑之苛弊。耆年旧齿，孝悌力田，义夫节妇之家，疾废茕嫠之室。须有旌赏赈赡，听以仓库物赐之。若有鸿材异学，留滞末班，哲人奇士，隐沦屠钓，宜精加搜访，进以殊礼，务尽使乎之旨，俾若朕亲睹焉。  

○讨吐谷浑诏  

朕嗣纂鸿业，思恢至道，端拱垂裳，於兹九载，式修文德。宁谧区宇，徼外君长，海表猷渠，无远不庭，无思不服。而吐谷浑蕞尔小蕃，负固河右，地不远千里，众不盈一万，不量其力，不恤其人，肆情拒命，抗衡上国。朕每遣行人，入蕃晓谕，并引其使者，临轩戒勖，示以善道，劝以和亲，欲使境上无虞，各安其业。训导积年，凶顽未改，剽掠边鄙，略无宁息。今上书傲很，拘我使人，内外百僚。华夷兆庶，同心愤怨，咸愿诛讨。宜乘吊伐之机，以展鹰之志，长驱克期，穷其巢穴。罪止吐谷浑可汗昏耄之主，及天柱王一二邪臣，自馀部落，皆无所问。夷凶息暴，称朕意焉。  

○水潦大赦诏  

天地播气，垂生育之德；皇王御极，宏覆帱之仁。故能财成万类，光宅八表。朕祗奉慈训，嗣守鸿业，承百王之季末，属四海之凋残。夜兴夕惕，无忘兆庶。克己勤躬，思隆政道。欲使阴阳顺序，干戈载戢，庶几前烈，致兹刑措。而山东之地，频年不稔，水雨为灾，饥馑相属。蠢尔西戎，屡扰边境，事不获已，遂劳兵车。良由诚未动天，德不被物，兴言念此，抚己多惭。加以浇伪尚繁，典刑仍用，虽复留心听断，明慎庶狱，尝恐缧绁之中，含冤靡诉，宪网所及，无辜致罪。一物有怨，责深在余。今岁惟暮春，时属生长，宜顺天布泽，与物更新，可大赦天下。自贞观九年三月十六日昧爽以前，大辟罪已下，皆赦除之。其常赦不免者，不在赦例。鳏寡茕独不能自存者，所在官司，量加赈恤。  

○太上皇康复诏  

《书》不云乎：“一人有庆，兆民赖之。”朕虔奉太安，爱敬崇极，日严之养，祗忄栗斯在。近日圣躬违豫，寝前有亏，忧惧在怀，不遑宁处。博求医术，备尽蠲疗，祈告明灵，具陈恳笃。上元降福，遂蒙昭，应时康愈，万福咸宜。庆幸之隆，实兼家国，思班恺乐，洽於卿士。然而尚齿兴孝，德教所先，飨饩是加，义超常等。诸州都督刺史，及文武官人，老人八十以上，并孝子旌表门闾者，并宜节级赐物。以申飨宴。庶使万国之内，同此欢心，施於四海，皆知朕意。  

○复建吐谷浑诏  

伐罪吊人，前王高义，兴亡继绝，有国令典。吐谷浑擅相君长，窃据荒裔。志在凶德，政出权门。猷渠携贰，种落怨愤，长恶不悛，野心弥炽。莫顾藩臣之节，曾无事上之礼。草窃疆场，虐割氓庶。积恶既稔，天亡有徵。朕君临四海，含育万类，一物失所，深责在予。所以爰命六军，申兹九伐，义存活国，情非黩武。其子大宁王慕容顺，隋氏之甥，志怀明悟，长自中土，早慕华风。爰见时机，深识逆顺，以其父愎怀违众，独蹈迷途。遂诛邪臣，存兹大计，翻然改辙，代父归罪。忠孝之美，深有可嘉，子能立功。足以补过，既往之衅，特宜原免。然其建国西鄙，已历年代，即从废绝，情所未忍，继其宗祀，允归令子。封顺西平郡王，食邑四千户，仍授<走出>胡吕乌甘豆可汗。所司量遣使人，备礼册命。  

○命皇太子权知军国事诏  

朕以不天，夙罹偏罚，假息旦暮，分沈苫壤。仰赖先皇慈恩鞠育，爰自幼年。至於成家，未及弱冠，仍属乱离。翼奉义旗，身当矢石，克平多难，任居藩屏。遂复委以万机，膺庇景命。祗惧虚薄，弗克负葆，日夜兢兢，不遑宁宴。加以气患，屡幸九成，晨昏定省，废於朝夕。今岁停行，尽行养礼，不谓殃罚深重，大行崩背。号天叩地，无所逮及，伏奉遗诏，追迹汉文。以日易月，降其常期，顾命之旨，诚不可违。然三年之丧，自天子达，殷周以来，罔弗遵用，汉文变古，有乖前式。且慈颜日远，忻谒无由，俯就之文，理即遵奉。然朕之情切，不可循前，荼毒之心，何可堪忍。皇太子承乾，文过志学，秉性聪敏，频年治国，理务允谐。今欲於东宫平决，朕得尽哀庐室，终其丧纪，望群公卿士，股肱王室。兴言及此，唯增哽绝，朝多君子，恕朕哀心。  

○度僧於天下诏  

门下：三乘结辙，济度为先，八正归依，慈悲为主。流智慧之海，膏泽群生；翦烦恼之林，津梁品物。任真体道，理叶至仁；妙果胜因，事符积善。朕钦若金轮，恭膺宝命，至德之训，无远不思，大圣之规，无幽不察，欲使人免盖缠，家登仁寿，冥缘显应，大庇含灵。五福著于洪范，三灾终於世界。比因丧乱，僧徒减少，华台宝塔，窥户无人。绀青莲，栉风沐雨，眷言凋毁，良用怃然。其天下诸州有寺之处，宜令度人为僧尼，总数以三千为限。其州有大小，地有华夷，当处所度多少，委有司量定。务须精诚德业，无问年之幼长。其往因减省还俗，及私度白首之徒，若行业可称，通在取限。必无人可取，亦任其阙数。若官人简练不精，宜录附殿失。但戒行之本，惟尚无为。多有僧徒，溺於流俗：或假托神通，妄传妖怪；或谬称医筮，左道求财；或造诣官曹，嘱致赃贿；或钻肤焚指，骇俗惊愚。并自贻伊戚，动挂刑网，有一於此，大亏圣教。朕情深持护，必无宽舍，已令依附内律，参以金科，具陈条制，务使法门清整，所在官司，宜加检察。其部内有违法僧不举发者，所司录状奏闻，庶善者必采，恶者必斥。伽蓝净土，咸知法味；菩提觉路，绝诸意垢。  

○录先朝姻旧臣僚诏  

高祖大武皇帝天纵神武，膺受图，可久之德，格乎区宇。敦睦九族，协和万邦，贤能必进，德化潜洽。革百王之弊，兴三代之风，天平地成，迩安远肃。至德被於四海，休烈光於千载，巍巍荡荡，无得而称焉。朕嗣膺宝祚，夙夜兢惕。思述先志，被之率土。其内外姻戚，生平故旧，太原元从官人，及历试之所，文武寮佐，爰及胥吏，往虽每降国恩，恐未周悉。或才用不申，阶品屈滞；或家道贫匮，子孙沈沦。须有矜量，咸使得所。先朝忧劳庶政，惟以恤民为本，诸州都督刺史有政绩可称者，具以名闻。其诸州百姓奉营山陵者，亦宜量有蠲免。可令所司详为条例闻奏，并务从优厚，称朕意焉。  

○议於太原立高祖寝庙诏  

昔周监二代，崇文武之典礼；汉绍三王，尊高光之功烈。斯固有国之彝训，不刊之令范。高祖大武皇帝聪明神武，圣徇齐，应天顺民，拨乱反正。德侔造化，道济区夏，靖率土之沸腾，拯黔首之涂炭。一戎大定，四海宅心，制治定之礼，作功成之乐。天地交泰，品物咸宁，声教遐洎，休徵杂沓。蛮夷戎狄之长。辐凑藁街；麟凤龟龙之祥，光映图史。然犹日慎一日，推而弗居，迈邃古之鸿名，逾前王之至治。朕以寡昧，丕承景业，缅惟永往，攀慕终天。思宏尊亲之治，庶展罔极之志。窃惟太原之地，肇基王迹，事均丰沛，义等宛谯。理宜别建寝庙，以彰圣德，详观汉典，抑有成规。但先皇遗旨，务存俭约，虔奉训诫，无忘启处。宜令礼官与公卿等详议以闻。  

○令侯君集等经略吐谷浑诏  

近以吐谷浑常恃其遐阻，屡扰疆场，肆行凶虐，种类乖离。爰命将士，申兹吊伐，有征无战，所向摧殄。渠魁窜迹，自贻灭亡，朝威远畅，边诞靖谧。朕君临寰宇，志在含宏，不欲因彼危乱，绝其宗祀。乃立伪主之子大宁王慕容顺，抚招馀烬，守其旧业。而顺曾不感恩，遽怀贰志。种落之内，人畜怨愤。遂创大义，即加剿绝。虽复权立其子，所部又致扰乱，竞动干戈，各行所欲。朕忧劳兆庶，无隔夷夏，乃眷西顾，良用矜惕。若不星言拯救，便恐涂炭未已。兵部尚书潞国公侯君集等，咸才兼文武，寄深内外。嘉谋著於庙堂，茂绩书於王府。必能宣风阃外，克定遐方。可量其事机，绥抚经略，分遣使人，明加晓谕。如有不遵明旨，敢兴异志，即合精锐。随便翦扑，尽威怀之道，称朕意焉。  

○节省山陵制度诏  

朕既为子，卿等为臣，爱敬罔极，义犹一体，无容固陈节俭，陷朕於不义也。今便敬依来议。  

○荐举贤能诏  

朕遐想千载，旁览九流，详求布政之方，莫若荐贤之典。是以元凯就列，仄微可以立帝功；管隰为臣，中人可以成霸业。朕缅怀曩烈，虚己英奇。断断之士，必於廊庙；九九之术，不弃於闾阎。犹恐在阴弗和，独善难夺，永言髦杰，无忘鉴寐。是以去夏之中，爰动翰墨，披露丹腑，畴咨海内。尺木既树，思睹游露之群；□罗宏举，伫降翔庭之翼。而诸州所举，十有一人，朕载怀仄席，引入内殿，借以温颜，密访政道，莫能对扬，相顾结舌。朕仍以其未睹阙庭，能无战悚，令於内省，更以墨对。虽构思弥日，终不达问旨。理既乖违，词亦庸陋，岂可饰丹漆於朽质，假风□於决起者哉！宜并放还，各从本色。其举主以举非其人罪论，仍加一等。  

然则今之天下，犹古之天下也。宁容仲舒、伯起之流，遍锺美於往代；彦和、广基之侣，独绝响於今辰。故其见知也。则平津与乐安并进；其不用也。则敬通与亭伯同悲。淮阴所以兴言，子长所以贻叹，因斯论之，良由俊造难进，或固栖迟之节；牧宰循常，未尽搜扬之道。抚事长息，弥用怃然。今州县依前荐举，皆集今冬，奇伟必收，浮华勿采。无使巴人之调，滥吹於箫韶；魏邦之珍，沈光於汉水。务尽报国之义，以副钦贤之怀。  

○九山卜陵诏  

夫生者天地之大德，寿者修短之常期。生有七尺之形，寿以百龄为限，含灵禀气，莫不同焉。皆得之於自然，不可以分外企也。虽回天转日之力，尽妙穷神之智，生必有终，皆不能免。是以《礼记》云：“君即位而为卑。”庄周云：“劳我以形，息我以死。”圣人之至鉴，通贤之深识，著之典诰，诒之话言，显说正词，曾无隐讳。末代以来。明辟盖寡，靡不矜黄屋之尊，虑白驹之过，并多拘忌，希慕遐年。谓□车易乘。曦轮可驻，异轨同趋，其蔽甚矣。  

有隋之季，海内横流，豺狼肆暴，吞噬黔首，邑里凋残，鞠为邱墟。朕投袂发愤，情深拯溺，扶翼义师，济斯涂炭。赖苍昊降鉴，股肱宣力，提剑指挥，天下大定。氛清殄，区宇平一，反浇弊於淳朴，致王道於中和，此朕之宿志，於斯已毕。犹恐身後之日，子子孙孙，尚习流俗，犹循常礼，加四重之榇，伐百祀之木，劳扰百姓，崇厚园陵。今预为此制，务从俭约，於九之山，足容一棺而已，积以岁月，渐以备之。木马涂车，土桴苇。事合古典，不为时用。  

又佐命功臣，义深舟楫，或定谋帷幄，或身摧行阵，同济艰危，克成鸿业。追念在昔，何日忘之。使逝者无知，咸归寂寞。若营魂有识，还如畴曩，居止相望，不亦善乎！汉氏使将相陪陵，又给以东园秘器，笃终之义，恩意深厚。古人之志，岂异我哉。自今以後，功臣密戚，及德业尤著，如有薨亡，宜赐茔地一所，给以秘器，使窀穸时丧事无阙，所司依此营备，称朕意焉。  

○封慕容诺曷钵河源郡王诏  

文德怀远，列圣之宏规；兴亡继绝，至仁之通训。吐谷浑发迹东胡，窜居西域，负险自固，擅立君长。爰在前人，通使中原，或为叛臣，不常厥德。近者慕容步萨钵为主，老而不智，迷而忘返，志怀首鼠，虔刘疆埸。朕频命行人，殷勤诱谕，不纳忠信之言，惟行蜂虿之毒。及六军问罪，尚令申谕，遂无悛革，以至灭亡。其子顺，国蹙事穷，历身无所，委命下吏，舆榇辕门，故令解网释俘，继其宗祀。乃怀贰志，遵彼覆车，曾未浃旬，自贻屠戮。子燕王诺曷钵，弱不好弄，幼称通理。才纂旧业，即逢内难。故遣旌节，远申安抚，遂能率其种类，同竭诚款，尽其巢落，迎谒使者。屈膝顿颡，遵奉朝化，请颁正朔，愿入提封。丹诚内发，深可嘉尚，宜隆宠章，懋兹赏典。可封河源郡王，食邑四千户，仍授乌地也拔勒豆可汗。即遣使人，备礼册命。  

○授温彦博尚书右仆射诏  

文昌治本，端副望隆，朝纲所属，选众斯在。中书令虞国公温彦博，体业贞固，学艺该明，器惟瑚琏，材称栋干。任总丝纶，职居近密，乃心著於帷幄，嘉谋表於樽俎。寄深启沃，义切盐梅，宜升礼闱，允兹彝序，可尚书右仆射，勋封如故。  

○许魏徵逊位手诏  

留侯名相，济北之志已高；疏传人师，东都之迹弥著。後进仰其遗烈，前策以为美谈，谅可以砥节砺行，化俗宏风者也。左光禄大夫侍中郑国公魏徵，器量沈敏，轨仪详正，文思优赡，学业该通。自参赞机衡，绸缪帏幄，知无不为，心力备尽，格言弗隐，正义日闻。一德载宣，四聪斯达，实赖嘉猷，用康治道。而深执谦损，志怀冲退，词诚恳切，良用怃然，杼轴於怀，屡移气序，而固陈丹款。义在难违。今使伸其雅志，以成厥美，可特进，封如故，仍知门下事，朝章国典。参议得失，自徒流以下罪，详事奏闻。其禄赐及国官防ト等，并同职事。  

○悼元琬律师诏  

元琬律师戒行贞固，学业精通。方冀宏宣正法，利益群品，不幸没世，情深恻悼。  

## ●卷六  

☆太宗（三）  

○颁示礼乐诏  

先王之辨方正位，体国经野，象天地以制法，通神明以施化，乐由内作，礼自外成，可以安上治民，可以移风易俗，揖让而天下治者，其惟礼乐乎！固以同节同和，无声无体，非饰玉帛之容，岂崇钟鼓之奏。日往月来，朴散淳离，淫慝以兴，流湎忘本。鲁昭所习，惟在折旋；魏文所重，止於郑卫，秦氏纵暴，载籍咸亡，汉朝循缉，典章不备。时更战国，多所未遑，雅道沦丧，历兹永久。  

朕恭承明命，嗣膺宝历，惧深驭朽，情切纳隍。凭宗庙之灵，资股肱之力，上下交泰，遐迩安。率土阽危，既拯之於涂炭；群生遂性，思纳之於轨物。兴言正本，夕惕在怀。盖知礼乐之情者能作，识礼乐之文者能述，作者之谓圣，述者之谓明。朕虽德谢前王，而情深好古。伤大道之既隐，惧斯文之将坠，故广命贤才，旁求遗逸，探六经之奥旨，采三代之英华。古典之废於今者，咸择善而修复；新声之乱於雅者，并随违而矫正。莫不本之人心，稽乎物理，正情性而节事宜，穷高深而归简易。用之邦国，彝伦以之攸叙；施之律度，金石於是克谐。今修撰既毕，可颁天下，俾富教之方，有符先圣；人伦之化，贻厥後昆。  

○令河北淮南诸州举人诏  

朕以寡薄，嗣守鸿基，实资多士，共康庶政，虚己侧席，为日已久，投竿舍筑，罕值其人。自亲巡东夏，观省风俗，兴言至治，夕惕兢怀。然则齐、赵、魏、鲁，礼义自出；江、淮、吴、会，英髦斯在。山川所感，古今宁殊，载伫风猷，实劳梦想。宜令河北淮南诸州长官，於所部之内，精加访采。其孝悌淳笃，兼闲时务，儒术该通，可为师范；文词秀美，才堪著述；明识治体，可委字民；并志行修立，为乡里所推者：举送雒阳宫。各给传乘，优礼发遣，当随其器能，擢以不次。若有老病不堪入朝者，具以名闻，庶岩穴靡遗，俊可致，务尽搜扬之道，称朕意焉。  

○功臣世袭刺史诏  

周武定业，胙茅土於子弟；汉高受命，誓带砺於功臣。岂止重亲贤之地，崇其礼秩；抑亦固磐石之基，寄以藩翰。魏晋已降，事不师古，建侯之制，有乖名实，非所谓作屏王室，永固无穷者也。隋氏之季，四海沸腾，朕运属殷忧，戡翦多难。上凭明灵之，下赖英贤之辅，廓清县，嗣膺宝历，岂予一人，独能致此。时既共资其力，世安而专享其利，乃眷于斯。甚所不取。但今之刺史，即古之诸候，虽立名不同，而监统一也。故申命有司，斟酌前代，宣条委共理之寄，象贤存世及之典。司空齐国公无忌等，或材称人杰，望表国章，论道庙堂，寄深舟楫，用资文武，诚著艰难，折冲阃外，隐如敌国；或志力忠烈，实为心膂；或气干强果。是曰爪牙。策名运始，功参缔构，义贯休戚，效彰夷险。嘉庸懿绩，简於朕心，宜委以藩镇，改锡土宇。无忌可赵州刺史，改封赵国公；尚书左仆射魏国公元龄可宋州刺史，改封梁国公；故司空蔡国公杜如晦可赠密州刺史，改封莱国公；特进代国公靖可濮州刺史，改封魏国公；特进吏部尚书许国公士廉，可申州刺史，改封申国公；兵部尚书潞国公侯君集可陈州刺史，改封陈国公；刑部尚书任城郡王道宗可鄂州刺史，改封江夏郡王；晋州刺史赵郡王孝恭，可观州刺史，改封河间郡王；同州刺史吴国公尉迟敬德，可宣州刺史，改封鄂国公；并州都督府长史曹国公李可蕲州刺史，改封英国公；左骁卫大将军楚国公段志元可金州刺史，改封国公；左领军大将军宿国公程知节可普州刺史，改封卢国公；太仆卿任国公刘宏基可朗州刺史，改封夔国公；相州都督府长史禹阝国公张亮可沣州刺史。改封郧国公。馀官食邑并如故，即令子孙奕叶承袭。  

○答魏徵手诏  

省频抗表，诚极忠款，言穷切至，披览忘倦，每达宵分。非公体国情深，匪躬义重，岂能示以良图，救其不及，朕在衡门，尚惟童幼，未渐师保之训，罕闻先达之言。值隋祚分离，万邦涂炭，忄々黔黎，庇身无所。朕自二九之年，有怀拯溺，发愤投袂，便提干戈。蒙犯霜露，东西征伐，日不暇给，居无宁岁。降苍昊之灵，禀庙堂之略，义旗所指，触向平夷。弱水流沙，并通轩之使；被左衽，化为冠盖之域。正朔所颁，无远弗届。及恭承宝历，寅奉帝国，垂拱无为。氛埃静息，於兹十有一载矣。盖股肱罄帷幄之谋，爪牙竭熊罴之力，协德同心。以致於此。自惟寡薄，厚享斯休，每以大宝神器，忧深责重，尝惧万几多旷，四聪不达，何尝不战战兢兢，坐以待旦。询於公卿，以至隶皂，推以赤心，庶几刑措。但顷年以来，祸衅既极，又缺嘉偶，荼毒未几，悲伤继及。凡在生灵，孰胜哀痛，岁序屡迁，触目摧感。自尔以来，心虑恍惚，当食忘味，中宵废寝。是以三思万虑，或失毫厘，刑赏之乖，实繇於此。昔者徇齐知，资风牧以致隆平；翼善钦明，赖稷契以康至道。然後文德武功，载勒於钟石。淳风至德，永传於竹素。克播鸿名，永为称首，朕以虚薄，多惭往代。若不任舟楫，岂能济彼巨川；非藉盐梅，安得调夫鼎味。  

朕闻晋武帝自平吴以後，务在骄奢，不复留心治政。何曾退朝，谓其子劭曰：“吾每见主上，不论经国远图，但说平生常语，此非贻厥子孙者也。尔身犹可以免。”指诸孙曰：“此等必遇乱。”及孙绥，果为淫刑所戮。前史美之，以为明於先见。朕意不然，谓曾之不忠，其罪大矣。夫为人臣，当进思竭诚，退思补过，将顺其美，规救其恶，所以为治也。曾位极台司，名器隆重。当直词正谏，论道佐时，今乃退有後言，进无廷谏，以为明智，不亦谬乎？颠而不扶，安用彼相？  

公之所谏，朕闻过矣。当置之几案，事等弦韦，必望收彼桑榆，期之岁暮，不亦康哉良哉！独惭於往日。若鱼若水；遂爽於当今，迟复嘉谋。犯而无隐，朕将虚衿靖志，敬伫德音。  

○量修雒阳宫诏  

雒阳宫室，创自有隋。朕因其成功，无所改作。今屋宇湮坏者，宜量加修葺，使才充居处。自外材木，宜分赐雒州郭内贫民因水损居宅者。  

○赐功臣密戚墓地东园秘器诏  

乾坤合德，爰著易简之功；君臣一体，克成中和之治。远取诸物。若舟楫之济巨川；近取诸身，犹肱之戴元首。同心叶契，存殁以之。故诸侯列葬，周文始创其礼；大臣陪陵，魏武重申其制。去病佐汉，还奉茂乡之茔；夷吾相齐，终托牛山之墓。兹盖往圣垂范，前贤遗则。录曩昔之宿心，笃始终之大义者也。皇运之妆，时逢交丧，扫除多难，光启鸿业。谋臣武将，竞进辕门之前；明德异才，争趋魏阙之下。或□雷伊始，功参缔构；或光华在旦，绩著弼谐；及密戚懿亲，旧齿宿德，委质先朝，特蒙顾遇者：自今以後，身薨之日，所司宜即以闻，并於献陵左侧，赐以墓地，并给东园秘器。事从优厚，庶敦追远之义，以申罔极之怀。  

○令道士在僧前诏  

老君垂范，义在清虚；释迦贻则，理存因果。求其教也，汲引之迹殊途；穷其宗也，宏益之风齐致。然大道之兴，肇於邃古，源出无名之始，事高有形之外。迈两仪而运行，包万物而亭育，故能经邦致治，反朴还淳。至如佛教之兴，基於西域，逮於後汉，方被中华。神变之理多方，报应之缘匪一。洎乎近世，崇信滋深，人觊当年之福。家惧来生之祸。由是滞俗者闻元宗而大笑，好异者望真谛而争归，始波涌於闾里，终风靡於朝廷。遂使殊俗之典，郁为众妙之先；诸华之教，翻居一乘之後。流Т忘反，於兹累代。朕夙夜寅畏，缅惟至道，思革前弊，纳诸轨物。况朕之本系，出於柱史。今鼎祚克昌，既凭上德之庆；天下大定，亦赖无为之功。宜有改张，阐兹元化。自今以後，斋供行立，至於称谓，其道士女冠，可在僧尼之前。庶敦本之俗，畅於九有；尊祖之风，贻诸万叶。告报天下，主者施行。  

○荆王元景等子孙代袭刺史诏  

皇王受命，步骤之迹以殊；经籍所纪，质文之道匪一。虽治乱不同，损益或异。至於设官司以制海内，建藩屏以辅王室，莫不明其典章，义存於致治，崇其贤戚，志在於无疆。朕以寡昧，丕承鸿绪，寅畏三灵，忧勤百姓，考明哲之馀论，求经邦之长策。帝业之重，独任难以成务；天下之旷，因人易以获安。然则侯伯肇於自昔，州郡始於中代。圣贤异术，沿革随时，复古则义难顿从，寻今则事不尽理。遂规模周汉，斟酌曹马，采按部之嘉名，参建侯之旧制，共治之职重矣，分土之实存焉。已有制书，陈其至理，继世垂范，贻厥後昆，维城作固，同符前烈。荆州都督荆王元景、梁州都督汉王元昌、徐州都督徐王元礼、潞州都督韩王元嘉、遂州都督彭王元则、郑州刺史郑王元懿、绛州刺史霍王元轨、虢州刺史虢王凤、豫州刺史道王元庆、邓州刺史邓王元裕、寿州刺史舒王元名、幽州都督燕王灵夔、苏州刺史许王元祥、安州都督吴王恪、相州都督魏王秦、齐州都督齐王裕、益州都督蜀王、襄州刺史蒋王恽、扬州都督越王贞、并州都督晋王治、秦州都督纪王慎等：或地居旦、，夙闻《诗》、《礼》；或望及闲、平，早称才艺。并爵隆土宇，宠兼车服。诚孝之心。无忘於造次；风政之举，克著於期月。宜冠恒册，祚以休命。其所任刺史，咸令子孙代代承袭，有司仍准前诏，详为条制奏闻。俾克本枝之盛，随天地而长久；刺举之荣，与山河而无绝。  

○大水求直言诏  

暴雨为灾，大水泛溢，静思厥咎，朕甚惧焉。文武百寮，各上封事，极言朕过，无有所讳。诸司供进，悉令减省，凡所力役，量事停废。遭水之家，赐帛有差。  

○册封薛延陀二子为小可汗诏  

天地之德，平分於四时；皇王之道，无偏於万物。故能亭育黎庶，覆焘区忧。声教咸洎於遐方，爵命不遗於殊俗。薛延陀真珠毗伽可汗，器宇沈毅，识具明允，夙见时机，早禀正朔。忠诚峻节，克著於塞外，贡献琛尽，不绝於王府。加以训勖裔嗣，辑宁种落，俱率藩职，咸慕朝风。其子沙耽弥叶护拔酌、达度莫贺咄设颉利，并志怀敦确，气干强果。或深竭忠款，乃心阙延；或远经朝觐，拜首轩陛。言念丹诚，良以嘉尚，宜锡徽号，用申宠。拔酌可肆叶护可汗，仍赐狼头纛四鼓四，颉利可达度莫贺咄叶护，赐狼头纛二鼓二。仍令左领军大将军梁方师持节备礼册命。  

○赠尧君素蒲州刺史诏  

隋故鹰击郎将尧君素，往在大业，受任河东，固守忠义，克终臣节。虽桀犬吠尧，有乖倒戈之志；而疾风劲草，实表岁寒之心。爰践兹境，追怀往事，宜锡宠命，以申劝奖。可追赠蒲州刺史，仍访其子孙以闻。  

○封怀化郡王李思摩为可汗诏  

天地大德，覆载极於八荒；日月贞明，照临周於万物。是以哲王抚运，圣人垂范。经邦立政之道，取法於造化；兴亡继绝之义，靡隔於华夷。惟彼北戎，代居荒塞，养畜牧於天山之外，擅勇敢於瀚海之滨。逮其末叶，狂愚嗣位。侵盗之衅，祸结於诸华；苛暴之风，毒被於大漠。酋豪携贰，部众离阻，革面者相望於道路，请命者填委於阙廷。朕情切纳隍，志存怀远，乃令上将，拯其将溺。元戎才动，倒戈相继，既而屠耆归命，单于反接。分地之长，解辫而来王；引弓之民，尽落而内附。龙城既殄，狼望遂空。朕愍其破亡，恕其瑕衅，解缚焚榇，赐以再生，收电回霜，宥以宽政。於是选内外之职，分组以授之；择肥饶之地，设州县以处之。开仓库以恤其饥寒，驰轩以问其疾苦，恩侔中夏，礼均旧臣，十载於兹矣。  

朕受命三灵，因心百姓，爰初薄伐，非贪辟土之功。洎於克定，实宏安民之道，久欲存其亡国，返其遗萌，尚恐疮痍未瘳，衣食不足。今岁月已积，年谷屡登；众种增多，畜牧蕃息。缯絮无乏，咸弃其毡裘；菽粟有馀，靡资於狐兔。便可复其故庭，继其先绪，归三祠於沮泽，旋十角於卢山。使复会带林，弭其依风之思；重宴乐水，遂其向日之欢。然则左方既建，右地已设，必俟君长，一其号令。自非蛮贵种，醢落忠诚，何以宣布朝化，辑宁蕃服。右武候大将军化州都督怀化郡王李思摩，器怀沈毅，识用详明，早慕皇风，夙效丹款。故宠以赐姓。荣以高爵。内典徼循之重，外受连率之寄，誉光朝职，诚简朕心，锡以藩号，绍其宗祀。可乙弥况孰俟利可汗，并赐之鼓纛，仍令就其部备礼册命。突厥及胡在诸州安置者，并令渡河，还其旧部。俾夫世作藩屏，同之带砺，长保边塞，传诸後昆。  

○讨高昌诏  

明罚敕法，圣人垂惩恶之道；命将出军，王者成定乱之德。故三苗负固，虞帝所以兴师；鬼方不恭，殷宗所以薄伐。朕嗣膺景命，君临区夏，宏大道於四海，推至诚於万类。凭宗社之灵，藉股肱之力，亿兆获，尉候无虞。建木棘林，山经靡纪之域；幽都大夏，王会不书之君。莫不革面内款，屈膝请吏，袭冠带於魏阙，均征赋於华壤。而高昌曲文泰，犹为不轨，敢兴异图，事上无忠款之节，御下逞残忍之志。往经朝谒，备加恩礼，壑难满，曾无报效，禽兽为心，遽怀凶狡。诏命之严。禀承之诚既阙；王人之重，祗敬之礼亦亏。  

自隋季道消，天下沦丧，衣冠之族。疆场之人，或寄命诸戎，或见拘寇手。及中州既定，皇风远肃，人怀首邱，途经彼境，皆被囚系，加之重役，忍苦遐外，控告无所。又伊吾之右，波斯以东，职贡不绝，商旅相继，琛尽遭其寇攘，道路由其壅塞。又西蕃突厥，战争已久，朕愍其乱离，志务安辑，乃立利始可汗兄弟，庶令克复旧土。文泰反道败德，幸灾好祸，间谍酋豪，交乱种落。遂使毡裘之长，亟动干戈；引弓之人，重罹涂炭。又焉耆之地，与之临接，文泰疾其尽节，轻肆凶威。城池有危亡之忧，士女婴劫掠之酷，加以虐用其众，毒被所部，赏罚无章，内外嗟怨。缮造宫室，劳役日新。修营舆辇，僭侈无度。法令深刻，赋敛烦重，举手动足，咸罹网罗。畜牧园果。悉有征税，众力已尽，人财已竭。饥寒总至，愤叹盈途，比屋连甍，不胜苛政。故老儿童，思г王泽。  

朕受命上元，为人父母：禁暴之道，无隔内外；纳隍之虑，切於寝兴。录其旧款，仍怀愍念，所以频遣使人，具申朝旨。勖以为善之规，示以自新之路，庶知感悟，无烦师旅。而昏迷遂性，荒怠不悛，贯盈之衅既稔，天亡之期已及。况复文武具僚，戎狄君长，请亻事刃者相属，怀逐雀者比肩。宜顺夷夏之心，以申吊伐之典，讨凶渠之多罪，拯无辜之倒悬。今遣交河行军大总管吏部尚书侯君集、副总管兼右屯卫大将军薛万均、副总管左屯卫将军薛孤吴儿、行军总管武卫将军牛进达等，董率众军，宏宣庙略，乘驿进路，同会虏庭。莫不气夺风□，精贯日月，援桴怀愤，拔距争先。良将奋建瓴之威，锐卒效如貔之勇。冀马燕犀。犹迅雷之震击；□梯地道。若至神之变化。以此制敌，事等摧枯；以此屠城，易於反掌。然朕矜哀之心，有怀去杀；胜残之道，无忘好生。若文泰面缚军门，泥首请罪，特宏焚榇之泽，全其将尽之命。自馀臣庶，弃恶归诚，并加抚慰，令各安堵。示以顺逆之理，布兹宽大之德。如其同恶相济，敢拒王师，便尽大兵之势。以致上天之罚。明加晓谕，称朕意焉。  

○答房元龄请解仆射诏  

夫选贤之义，无私为本；奉上之道，当仁是贵。列代所以宏风，通贤所以协德。公忠肃恭懿，明允笃诚，草昧霸图，绸缪帝道。仪则黄阁，庶政惟和，辅翼春宫，实望斯著。而忘彼大体，徇兹小节，虽恭教谕之职，乃辞机衡之务，岂所谓弼予一人，共安四海者也。  

○答长孙无忌等上河清表诏  

嘉瑞爰降，必资至德；大河效祉，是为希世。顾惟寡昧，但增惭惕，乃天地表祥，宗社垂，欲使四海隆平，八荒礻是福。王公卿士，内外庶僚，宜勉修正道。以副灵贶焉。  

○答荆王元景等请封禅诏  

自古明王，君临区宇，功齐天下，道被生民，内外无虞，年谷丰稔。莫不归功上元，致礼厚地，腾茂实於六合，飞英声於百代。今公卿在列，屡属虚心；岳牧具僚，固陈佥愿。理在难夺，敬依来请，顾循诸己，仍怀惭德。  

○官皇亻品等子孙诏  

梁皇亻品、褚仲都，周熊安生、沈重，陈沈文阿、周宏正、张机，隋何妥、刘炫等，并前代名儒，经术可纪。加以所在学徒，多行其疏，宜加优异，以劝後生。可访其子孙见在者。录名奏闻，当加引擢。  

○诘沙门法琳诏  

周之宗盟，异姓为後，尊祖重亲，实由先古。何为追逐其短，首鼠两端？广引形似之言，备陈不逊之喻。诽毁我祖祢，谤ゥ我先人，如此要君，罪有不恕。  

○详定封禅仪诏  

肇有蒸庶，树之司牧，载籍所纪，风烈犹存。至於道洽品物，功成县，天眷彰於符瑞，人事表於隆平，莫不增封岱宗，广禅梁甫，荣镜六合，对越三神。前圣所以垂其尊名，後王所以仰其休烈，盖繇此也。自火德既衰，三光分裂，金行失御，九鼎沈沦，诸华竞逐，彝伦大坏。虽周室削平赵魏，隋氏混一文轨，而金革之事，未戢於封疆；雅颂之音，弗闻於朝廷。遂使至教阙如，淳风莫反。齐郊绝类帝之礼，日观缺升中之仪，其已久矣。  

朕丕膺景命，嗣守洪基，承大乱之馀，当率土之责。负兴惕，纳隍在虑，上凭宗社之灵，下资士庶之力。草昧伊始，援干戈以靖乱；区夏既平，宏礼乐以纬俗。尉候无警，有年，比屋咸保其欢，含气不违其性。殊方异域，尽地界而来庭；应图合牒，殚天符而表面。缅怀前载，详求诸己，岂伊寡德，能致此乎？固乃上元所叶赞也。而群公卿士，百辟庶僚，固陈人祗之意，请遵封禅之典，推而不居，至於数四。文武之情弥切，内外之议日闻，诚请频繁，淹历年载。朕继迹百王，因心万物。上奉苍昊，义在荐功；下抚黎元，方祈厚福。既迫兹理，敢不祗从，猥以眇身，齐美上代，永言夙志，凛乎增惕。可以来年二月有事泰山。所司宜与公卿并诸儒士及朝臣有学业者详定其仪，博考圣贤之旨。以允古今之中，务尽诚敬，称朕意焉。  

○赠百济王扶馀璋光禄大夫仍令嫡子义慈袭封诏  

怀远之道，莫先於宠命；饰终之义，无隔於遐方。故柱国带方郡王百济王扶馀璋，栈山航海，远禀正朔，献琛奉尽，克固始终，奄致薨殒，追远ê悼。宜加常数，式表哀荣，可赠光禄大夫。令其嫡子义慈嗣位，授柱国，封带方郡王百济王。使祠部郎中郑文表持节备礼册命。  

○求访贤良限来年二月集泰山诏  

朕遐观前载，历选列辟，莫不贵此得人，崇兹多士，犹股肱之佐元首，譬舟楫之济巨川。若夫构大厦者，采众材於山岳；善为国者，求异人於管库。是以陶唐有虞，揖让之圣帝也，非元凯不能成茂功；商汤姬发，革命之明王也。非伊吕无以定祸乱。况乎齐桓中人之才，器非哲；汉武嗣业之主，志在骄奢：犹赖管仲隰朋之相，平津博陆之辅，既为五霸之长，亦称万代之宗。是知得士则昌，失人则乱。  

朕冕旒夙夜，虚心政道，虽天地效祉，宗社降灵，区宇晏如，俊咸事。尚恐山林薮泽，藏荆隋之宝；卜筑屠钓，韫萧张之奇。是以躬抚黎庶，亲观风俗，临河渭而伫英杰，眺箕颍而怀隐沦。亟移日月，空劳梦寐，而骊龙莫兆，商歌寂寥。岂混迹驽骀，未逢良乐之顾；将毓德岩穴，方追禽向之游。望□长想，增其叹息。可令天下诸州，搜扬所部，士庶之内，或识达公方，学综今古，廉洁正直，可以经国佐时；或孝悌淳笃，节义昭显，始终不移，可以敦风励俗；或儒术通明，学堪师范；或文章秀异，才足著述：并宜荐举，具以名闻，限来年二月总集泰山。庶独往之夫，不遗於版筑；藏器之士，方升於廊庙。务得奇伟，称朕意焉。  

○停封禅诏  

自古皇王，受天之命，建显号於封禅，扬洪名於竹帛者，莫不功济夷夏，疲乏叶人祗，然後登泰山之高，刊梁甫之石。未有七德靡记，九部寂寥，而欲齐声於圣哲，垂美於篆籀者也。朕承宗庙之重，当区宇之责，寅畏三灵，忧勤万姓。虽戡翦祸乱，克定遐荒，而至教犹郁，刑典未措。胜残之化，未洽於率土；和平之风。多惭于往烈。是以览经籍而自失，想坛场而增惧，亟寝绅之奏，屡拒公卿之请，逡巡大典，荏苒历载。近者文武百僚，州县庶尹，频繁抗表，殷勤固陈。咸以为两仪交泰，四夷宾服，礼让兴行，年谷丰稔。苍昊呈符於上，灵符不可以久替；黎献协心於下，众欲不可以固拒。朕迫兹群议，敢不敬从，欲荐功上元，大报后土。升中之仪已具，省方之期有日。  

今太史奏：有彗星出於西方。朕抚躬自省，深以战忄栗。良繇功业之被六合，犹有未著，德化之覃八表。尚多所阙。遂使神祗垂，警戒昭然。朕畏天之威，寝兴靡措。且旷代盛典，礼数非一，行途之间，劳费不少。东夏凋弊，多未克复，将送仪仗，转运粮储，虽存节省之仪，终烦黎庶之力，非唯上亏天意，亦恐下失人心。解而更张，抑有故实。前以来年二月有事泰山，宜停。庶夙夜自修，遂其罪己之志；勤恤匪懈，申其纳隍之情。傥蒙灵祗回眷，宗社介福，朝廷同於大道，风俗归於朴素，告成之美。更思其宜。仍命所司，泰山有前代帝王因封禅立碑及石函玉检之类，往遭离乱。被贼毁发，并修立瘗藏之。  

○赐窦靖诏  

北方之务，悉以相委。以卿为宁朔大使，抚镇华戎，朕无北顾之忧矣。  

○矜宥周隋名臣子孙罪犯诏  

朕听朝之暇，观前史，每览前贤佐时，忠臣徇国，何尝不想见其人，废书钦叹。至於近代以来，年岁非远，然其允绪，或当见存，纵未能显加旌表，无容弃之遐裔。其周隋二代名臣，及忠节子孙，有贞观已来犯罪配流者，宜令所司，具录奏闻。  

○皇太子用库物勿限制诏  

储贰不会，自古常式。近代以来，多为节限，求之故实，深非事宜，自今皇太子出用库物，所司勿为限制。  

○答皇太子承乾诏  

汝家之冢嫡，国之储两，故有斯命，以彰有殊。入学齿胄，则君臣之义也，同之府库，实父子一体也。是以君子富而不骄，谦而受益，奢则不孙，以约失之者鲜矣。勉思守道，无烦致谢。  

○刊正氏族诏  

氏族之盛，实系於冠冕；婚姻之道，莫先於仁义。自有魏失御，齐氏云亡，市朝既迁，风俗陵替。燕赵右姓，多失衣冠之绪；齐韩旧族，或乖德义之风。名虽著於州闾，身未免於贫贱。自号膏粱之胄，不敦匹敌之仪，问名惟在於窃赀，结必归於富室。乃有新宦之辈，丰财之家，慕其祖宗，竞乎婚媾，多纳财货。有如贩鬻。或自贬家门，受屈辱於姻娅；或矜讠夸旧望，行无礼於舅姑。积习成俗。迄今未已。既紊人伦，实亏名教。朕夙夜兢惕，忧勤政道，往代蠹害，咸已惩革。惟此弊风，未能尽变。自今以後，明加告示，使识嫁娶之序，务合礼典，称朕意焉。  

○追封巢王元吉诏  

有虞受终，宏肆赦之典；隆周革命，笃亲亲之恩。海陵刺王元吉，地维藩翰，夙承朝宠，陷於不轨，得罪君亲。朕嗣膺灵命，无忘敦睦。同生之重，既切於本枝；在原之悼，实缠於岁月，兴言泉壤，思备宠章。可追封巢王，谥乃依旧。  

○授长孙无忌司徒诏  

古先哲后，咸正庶官，德优者爵高，功多者禄厚。是以经邦纬国，必俟萧曹之勋；变理阴阳，允归锺华之望。司空赵公无忌，识量宏博，风度峻远，地惟亲贤，才称梁栋。缔构霸业，茂勋著於艰难；弼成王道，乃心竭於寅亮。盐梅是寄，丹青攸属，德综机衡，声猷具举。自升槐铉，岁月亟移，固以勒美太常，书忠甲令者矣。宜陟中台，式典邦教，可司徒。  

○授房元龄司空诏  

惟天为大，资四序以成功；惟王建国，候三台以宏化。故隆汉受命，吴邓飞声；有晋勃兴，荀何底绩。开府仪同三司尚书左仆射太子少师上柱国梁国公玄龄，器范忠肃，识具明允，才称王佐，望乃时英。霸国爰始，预经纶之业；鼎命维新，赞隆平之化。诚固金石，勋勒钟鼎。自任总庶尹，职重朝端，心力尽於翼亮，劬劳积於岁序，而志在冲退，有怀止足。固陈衰疴，屡上表疏。然则燮揆礼阁，职务实繁；论道槐廷，望实攸属。宜加宠命，平兹水土，可司空。  

○禁讳盗诏  

盗贼之作，为害实深。州县官人，多求虚誉，苟有盗发，不欲陈告。乡村长正，知其此情，遽相劝止，十不言一。假有披论，先劾物主，爰及邻伍，久婴缧绁。有一於斯，甚亏政化。自今已後，勿使更然。所司明加采察，随事绳纠。  

○宥党仁宏答房元龄等手诏  

夫为政之大，慎枉刑狱。纵舍任心，以欺众庶，罪一也；知人不明，委用贪冒，罪二也；善善未赏，恶恶不诛，罪三也。若斯三者，岂得无过，以公固谏，且依来请。  

○追复息隐王皇太子礼诏  

昔戾园败德，西都表其号谥；楚英干纪，东汉锡其汤沐。斯皆屈邦国之禁。申骨肉之恩也。息隐王地乃居长，守器运初。自贻伊戚，陷於祸难，日月逾迈，松贾成行。朕嗣守鸿基，缅寻遗烈，何尝不陟彼冈而靡观，瞻同株而疚怀。恩备哀荣，式加礼命，可追复皇太子，谥仍依前。陵曰隐陵，置令以下官，并加户守卫。  

## ●卷七  

☆太宗（四）  

○图功臣像於凌烟阁诏  

自古皇王，崇勋德，既勒铭於钟鼎，又图形於丹青。是以甘露良佐，麟阁著其美；建武功臣，□台纪其迹。司徒赵国公无忌、故司空扬州都督河闲元王孝恭、故司空莱国文成公如晦、故司空相州都督太子太师郑国文贞公徵、司空梁国公元龄、开府仪同三司尚书右仆射申国公士廉、开府仪同三司鄂国公敬德、特进卫国公靖、特进宋国公、故辅国大将军扬州都督忠壮公志元、辅国大将军夔国公宏基、故尚书左仆射蒋忠公通、故陕东道大行台尚书右仆射郧节公开山、故荆州都督谯襄公柴绍、故荆州都督邳襄公顺德、雒州都督郧国公张亮、光禄大夫吏部尚书陈国公侯君集、故左骁卫大将军郯襄公张公谨、左领军大将军卢国公程知节、故礼部尚书永兴文懿公虞世南、故户部尚书渝襄公刘政会、光禄大夫户部尚书莒国公唐俭、光禄大夫兵部尚书英国公李、故徐州都督胡壮公秦叔宝等：或材推栋梁，谋猷经远，纲纪帷帐，经纶霸图；或学综经籍，德范光炜，隐犯同致，忠谠日闻；或竭力义旗，委质藩邸，一心表节，百战标奇；或受庙堂，辟土方面，重氛载朗，王略遐宣。并契阔屯夷。劬劳师旅，赞景业於草昧，翼淳化於隆平。茂绩嘉庸，冠冕列辟，昌言直道，牢笼绅，固以瞻伊吕而连衡，迈方召而长骛者矣。宜酌故实，宏兹令典。可并图画於凌烟阁，庶念功之怀，无谢於前载；旌贤之义，永贻於後昆。  

○赐魏王泰诏  

地记之设，繇来尚矣。区外具於《山经》，海内陈於《夏载》。《职方》、《王制》，才举淮夷；《汉志》、《晋图》，略记郡国。自兹以降，著作实繁。或学非博通，多所遗阙；或地分南北，雅有短长。求其折中，无闻尽善。左武候大将军雍州牧相州都督魏王泰，体业贞固，风鉴凝邈，学综策府，文冠词林。乐善表於夙夜，好士彰於吐握。讨论舆地，详延儒雅：博采方志，得之於旧闻；旁求故老，考之於传信。内殚九服，外极八荒。宪章之规，条目有序，戎夏之域，今古无遗。简而能周，博而尤要，足以度越前载，垂之不朽。宜加锡，以申奖劝。可赐物一万段，其书宜付秘阁。  

○责齐王诏  

吾尝诫汝勿近小人，正为此也。汝素乖诚德，重惑邪言，自延伊祸，以取覆灭，痛哉何愚之甚也！为枭为獍，忘孝忘忠，扰乱齐郊，诛夷无罪。去维城之固，就积薪之危；坏盘石之基，为寻戈之衅。背礼违义，天地所不容；弃父无君，神人所共怒。往是吾子，今为国雠。万纪存为忠烈，死不妨义；汝则生为贼臣。死为逆鬼。彼则嘉声不陨，而尔恶迹无穷，吾闻郑叔汉戾，并为猖獗，岂期生子。乃自为之，吾所以上惭皇天，下愧后土，惋叹之甚，知复何云。  

○久旱简刑诏  

去冬之间，雪无盈尺；今春之内，雨不及时。载想田畴，恐乖丰稔。农为政本，食乃人天，百姓嗷然，万箱何冀？昔颓城之妇，陨霜之臣，至诚所通，感应天地。今州县狱讼，常有冤滞者，是以上天降鉴，延及兆庶。宜令覆囚使至州县，科简刑狱，以申枉屈，务从宽宥，以布朕怀。庶使桑林自责，不独美於殷汤；齐郡表坟，岂自高於汉代。  

○薄葬诏  

朕闻死者终也。欲物之反於真也；葬者藏也。欲人之不得见也。上古垂风，未闻於封树；後圣贻则，始备於棺椁。讥僭侈者，非不爱其厚费；美俭薄者，实亦贵其无危。是以唐尧圣帝也，谷林有通树之说；秦穆明君也。橐泉无邱陇之处。仲尼孝子也，防墓不坟；延陵慈父也，嬴博可隐。斯皆怀无穷之虑，成独决之明，乃便体於九泉，非徇名於百代也。洎乎阖闾违礼，珠玉为凫雁；始皇无度，水银为江海。季孙擅鲁，敛以，桓专宋，葬以石椁。莫不因多藏以速祸，由有利而招辱，元庐既发，致焚如於夜台；黄肠再开，同暴骸於中野。详思曩事，岂不悲哉！由此观之，奢侈者可以为戒，节俭者可以为师矣。  

朕居四海之尊，承百王之弊，未明思化，中宵载惕。虽送往之典，详诸仪制；失礼之禁，著在刑书。而勋戚之家，多流遁於习俗；闾阎之内，或侈靡而伤风。以厚葬为奉终，以高坟为行孝。遂使衣衾棺椁，极雕刻之华；灵而明器，穷金玉之饰。富者越法度以相尚，贫者破资产而不逮，徒伤教义，无益泉壤，为害既深，宜为惩革。其王公以下，爰及黎庶，自今以後，送葬之具，有不依令式者，仰州府县官，明加检察，随状科罪。在京五品以上，及勋戚之家，仍录奏闻。  

○废皇太子承乾为庶人诏  

肇有皇王，司牧黎庶，咸立上嗣，以守宗祧，固本忘其私爱，继世存乎公道。故立季历而树姬发，隆周享七百之期；黜临江而罪戾园，炎汉定两京之业。是知储副之寄，社稷系以安危；废立之规，鼎命由其轻重。详观历代，安可非其人哉！  

皇太子承乾，地惟长嫡，位居明两，训以《诗》、《书》，教以《礼》、《乐》。庶宏日新之德，以永无疆之祚。而邪僻是蹈，仁义蔑闻，疏远正人。亲昵群小，善无微而不背，恶无大而不及，酒色极於沈荒，土木备於奢侈。倡优之技，昼夜不息；狗马之娱，盘游无度。金帛散於奸慝，捶楚遍於仆妾，前後愆过，日月滋甚。朕永鉴前载，无忘正嫡，恕其瑕衅，倍加训诱。选名德以为师保，择端士以任宫僚。犹冀中人之性，可以上下；蟠木之质，可以为容。愚心不悛，凶德弥著。自以久婴沈痼，心忧废黜，纳邪说而违朕命，怀异端而疑诸弟。恩宠虽厚，猜惧愈深，引奸回以为腹心，聚台隶而同游宴。郑声淫乐，好之不离左右；兵凶战危，习之以为戏乐。既怀残忍，遂行杀害。然其所爱小人，往者已从显戮，谓能因兹改悔，翻乃更有悲伤。行哭承华，制服博望。立遗形於高殿，日有祭祀；营窀穸於禁苑，将议加崇。赠官以表愚情，勒碑以纪凶迹，既伤败於典礼，亦惊骇於视听。桀跖不足比其恶行，竹帛不能载其罪名。岂可守器纂统，承七庙之重；入监出抚，当四海之寄。承乾宜废为庶人。朕受命上帝，为人父母，凡在苍生，皆存抚育，况乎冢嗣，宁不锺心。一旦至此，深增惭叹。  

○立晋王为皇太子诏  

昔者哲王受图，上圣垂范，建储贰以奉宗庙，总监抚以宁邦国。既义在於至公，变事兼於权道。故以贤而立，则王季兴周；以贵而升，则明帝定汉。详诸方册，岂不然乎？并州都督右武候大将军晋王治，地居茂亲，才惟明哲，至性仁孝，淑质惠和。夙著梦日之祥，早流乐善之誉。好礼无倦，强学不怠。今承华虚位，率土系心，畴咨文武，咸所推戴。古人云：“知子莫若父，知臣莫若君。”朕谓此子，实允众望。可以则天作贰，可以守器承祧，永固百世，以贞万国。宜立治为皇太子，可令所司，备礼册命。  

○黜魏王泰诏  

朕闻生育品物，莫大乎天地；爱敬罔极，莫重乎君亲。是故为臣贵於尽忠。亏之者有罚；为子在於行孝，违之者必诛。大则肆诸市朝，小则终贻黜辱。雍州牧相州都督左武候大将军魏王泰，朕之爱子，实所锺心。幼而聪令，颇好文学，恩遇极於隆重，爵位穷於宠章。不思圣哲之戒，自构骄僭之咎，惑谗谀之言，信离间之说。以承乾虽居长嫡，久缠疴恙，潜有代立之望，靡遵义方之则。承乾惧其凌夺，泰亦日增猜沮。争结朝士，竞引凶人，遂使文武之官，各有托附；亲戚之内，分为朋党。朕志存公道，义在无偏，彰厥巨衅，两从废黜。非惟作则四海，亦乃贻范百伐。可解泰雍州牧相州都督左武候大将军，并削爵土，降为东莱郡王。  

○令州县举孝廉茂才诏  

朕观前烈，建国君临，未有不藉忠良，而能济其功业者也。朕显承宗祀，获奉鸿基，侧席求贤，有年载矣。而山林莫致，珍玩必臻，岂朕好恶之情，未达於下。其令州县举孝廉茂才好学异能卓荦之士。  

○以旱减膳诏  

朕以寡德，祗膺宝命，而政惭稽古，诚阙动天。和气愆於阴阳，亢旱涉於春夏。靡爱斯牲，莫降□雨之泽，详思厥咎，在予一人。今避兹正殿，以自克责，尚食常膳，亦宜量减。京官五品已上，各进封事，极言无隐，朕将亲览，以答天谴。  

○命皇太子知左右屯营兵马事诏  

皇太子治，忠孝成德，志业光茂，地惟储副，寄深监抚，兼统禁旅，实允旧章。宜知左右屯营兵马事，其大将以下，并受处分。  

○封高丽王嗣子藏诏  

怀远之规，前王令典；继世之义，列代旧章。高丽王嗣子藏，器怀韶敏，识宇详正，早习礼教，德义有闻。肇承藩业，诚款先著，宜加爵命，允兹故实。可上柱国。封辽东郡王高丽王。遣使持节册命。  

○有事南郊诏  

朕闻上灵之应，疾於影响；茂祉之兴，积於年代。朕嗣膺宝历，君临区宇，凭宗社之介福，赖文武之同心，时无风尘之警，野有京坻之积。厚地降祉，贞石表祥，莹翠色而流光，发素质而成字。前纪厥初之德，次陈卜年之永，後述储贰之美。并名字昭然，楷则相次，旷代之所未闻，故老之所未睹。猥以寡德，虔奉成命，缅惟往载，良增兢惕。自天之佑，岂惟一人，无疆之福，方覃九土。自非大报泰坛，稽首上帝，则靡申奉天之志，宁副临下之心。今年冬至有事南郊，所司率繇旧典。  

○赐三日诏  

朕嗣守宗祧，夙夜寅惧，忧勤在於政道，抚育遍於含生，十七载於兹矣。上元储祉，贞石表瑞。朕式备燎，躬谢苍，逮於储两，亦申虔奉。朔风既切，飞雪载零，及登泰坛，六合开朗。神祗介福，岂独在予，和乐之庆，宜被率土，可赐三日。自汉魏以来，或赐牛酒。牛之为用，耕稼所资，多有宰杀，深乖恻隐。其男子年七十已上，量给酒米面。梁州管内大辟罪已下见禁囚，皇太子虑过，诸州并遣使人分往，唯十恶不在虑限，馀皆量情降宥焉。  

○赐皇太子手诏  

吾昨见獐鹿怀孕者多，纵有空身，其子甚小，母亡而子存者，未之有也。吾与汝虽复不射，无仁心之人，得便终无放理。昆虫无知，须推己以及也。推己之孝於父母以及此类，则天下有识者怀之；推己之恶死以及虫豸，含生之属，何有不赖？所以明日不行。  

○命张俭等征高丽诏  

百济高丽，恃其僻远，每动兵甲，侵逼新罗。新罗日蹙，百姓涂炭，遣使请援，道路相望。朕情深愍念，爰命使者，诏彼两蕃，戢兵敦好。而高丽奸惑，攻击未已，若不拯救，岂济倒悬。宜令营州都督张俭、守左宗卫率高履行等，率幽、营二都督府兵马，及契丹、奚、，往辽东问罪。  

○亲征高丽手诏  

行师用兵，古之常道，取乱侮亡，先哲所贵。高丽莫离支盖苏文，弑逆其主，酷害其臣，窃据边隅，肆其蜂虿。朕以君臣之义，情何可忍。若不诛翦遐秽，无以肃中华。今欲巡幸幽蓟，问罪辽碣，行止之宜，务存节俭，所过营顿，无劳精饰。食唯充饥，不须珍膳。水可涉度者，无假造桥；路可通行者，不劳修理。御营非近县学生、老人等无烦迎谒。  

隋室沦亡，其源可睹，良繇智略乖於远图，兵士疲於屡战，政令失度，上下离心，德泽不加於匹夫，刻薄弥穷於万姓。当此时也，高丽之主，仁爱其人，故百姓仰之如父母；炀帝残暴其下，故众庶视之如仇雠。以思乱之军，击安乐之卒，务其功也，不亦难乎？何异入水而恶其濡，践雪而求无迹？朕缅怀前载，抚躬内省：昔受钺专征，提戈拨乱，师有经年之举，食无盈月之储至於赏罚之信，尚非自决，然犹所向风靡。前无横阵，荡氛雾於五岳，翦虎狼於九野，定海内，拯苍生。然则行军用兵，皆亿兆所见，岂烦言哉！及端拱岩廊，定策帷，身处九重之内，谋决万里之外。北殄匈奴种落，有若摧枯，西灭吐谷浑、高昌，易於拾芥。包绝漠而为苑，跨流沙而为池，黄帝不服之人，唐尧不臣之域，并皆委质奉贡，归风顺轨。崇威启化之道，此亦天下所共闻也。况今丰稔多年，家给人足，馀粮栖亩，积粟红仓，虽足以为兵储，犹恐劳於转运，故多驱牛羊，以充军食。人无裹粮之费，众有随身之廪，如斯之事，岂不优於曩日？加以躬先七萃，亲决六奇，使攻无所守，战无所拒，略言必胜之道，盖有五焉：一曰以我大而击其小；二曰以我顺而讨其逆；三曰以我安而乘其乱；四曰以我逸而敌其劳；五曰以我悦而当其怨。何忧不克？何虑不摧？可布告元元，勿为疑惧耳。  

○命将征高丽诏  

观乎天道，鼓雷霆以肃万物；求诸人事，陈金革以威四方。虽步骤殊时，质文异制，其放残杀，禁暴虐，戮干纪，讨未宾，莫不扶义而申九伐，文德昭於率土，因时而董三令，武功成於止戈。  

朕祗膺宝历，君临县，凭宗社之灵，藉卿士之力，神祗储祉。夷夏宅心。故上柱国辽东郡王高丽王高建武，夙披丹款，早奉朝化。忠义之节。克著於夷；职贡之典，不愆於王会。而其臣莫离支盖苏文，包藏凶慝，招集不逞。潜怀异计，奄行弑逆，冤酷缠於貊，痛悼彻於诸华。纂彼藩绪，权其国政，法令无章，赏罚失所，下陵上替，远怨迩嗟。加以好乱滋甚，穷兵不息，率其群凶之徒，屡侵新罗之地。新罗丧土，忧危日深，远请救援，行李相属。朕愍其倒悬之急，爰命轩之使，备陈至理，喻以休兵，曾不知改，莫遵朝命。窥窬亭障。首鼠窟穴，完聚更切，赋敛尤繁。丁壮尽於锋刃，羸老弊於版筑，久废耕桑，咸罹饥馑。生肉表异，显其亡徵；雨血为妖，彰其数尽。比室愁苦，阖境哀惶，华青衿，不胜苛政，延颈企踵，思沾王泽。  

昔有苗弗率，劳大禹之驾，葛伯仇饷；动成汤之师。况乱常巨寇，紊三纲而肆逆；滔天元恶，穷五刑而莫大者哉！朕所以宵衣兴虑，日旰忘食，讨罪之意，既深於投袂；救人之义，弥轸於纳隍。类上帝而戒途，诏夏官而鞠旅。可先遣使持节辽东道行军大总管英国公，副总管江夏郡王道宗，士马如□，长驱辽左。奋夷岳之威，屠豕也於险渎；乘建瓴之势。斩鲸鲵於镂方。行军总管执失思力、行军总管契何力，率其种落，随机进讨。契丹蕃长於勾折、奚蕃长苏支、燕州刺史李元正等，各率其众，绝其走伏。使持节平壤道行军大总管张亮、副总管常何、总管左难当等，舟楫相继，直指平壤。新罗王金善德，倾其城邑，竭其府藏，荷不赀之泽，复累叶之仇。出乐浪而冲腹心，临沃沮而荡巢穴。百济王扶馀义慈，早著丹款，深识时机。弃历稔之公交，赢粮蓄锐，惟命是从。凡此诸军，万里齐举，顿天罗於海浦，横地网於辽阳。朕然後经涂白狼之右，亲巡元菟之城，执{卉鼓}鼓而戒六军，载太常而麾八阵。使流汤者鱼烂，握炭者冰消，诛渠魁於恶稔，吊黎庶於厥角。其或拥众立功，或行闲自拔，宜宏宽大，各复农其土。有劳者当加其，怀能者不滞其才。如其长恶莫悟，迷途遂往，斧钺既下，必婴丧元之悲；玉石一焚，徒轸噬脐之叹。具宣朕旨，咸使知闻。  

○建三师诏  

朕比寻讨经史，明王圣帝，曷尝无师傅哉！前所进令，遂不睹三师之位。黄帝学太颠，颛顼学绿图，尧学尹寿，舜学务成昭，禹学西王国，汤学威子伯，文王学子期，武五学虢叔，前代圣王。未遭此师，则功业不著乎天下，名誉不传乎载籍。况朕接百王之末，智不同圣人。其无师傅，安可以临兆民者哉！《诗》不云乎：“不愆不忘，率由旧章。”夫不学则不明古道，而能致太平者，未之有也。可即著令，置三师之位。  

○答刘洎诏  

非虑无以临下，非言无以述虑。比有谈论，遂致烦多，轻物骄人，恐由兹道。形神心气，非此为劳。今闻谠言，虚怀以改。  

○答元奘还至于阗国进表诏  

闻师访道殊域，今得归还，欢喜无量，可即速来，与朕相见。其国僧解梵语及经义者，亦任将来。朕已敕于阗等道使诸国送师，人力鞍乘，应不少乏，令敦煌官司於流沙迎接，鄯善於沮沫迎接。  

○追赠殷太师比干谥诏  

昔望诸列国之相，汉主尚求其後，夷吾霸者之臣，魏君犹礼其墓。况乎正直之道，迈青松而孤绝；忠勇之操，掩白玉而振彩者哉。殷故少师比干，贞一表德，臣邻成性，以明允之量，属无妄之辰。玉马遽驰，愍其邦之殄悴；宝衣将燎，惜其君之覆亡。见义不回，怀忠蹈节。谠言才发，轻百龄之命；淫刑既逞，碎七尺之躯。虽复周王封墓，莫救焚原之祸；孔圣称仁，宁逭剖心之痛。固已冤深终古。悼结彼苍。朕观风赵北，问罪辽东，经途秀麦之墟，缅怀梓林之地。驻跸而瞻荒陇。愿以为臣；抚躬而想幽泉，思闻其谏。岂可使尽忠之义，久阙於往册；扬名之典。无闻於後代。宜锡宠命，以展夙心。可追赠太师，谥曰忠烈公。仍遣三品持节祭告，四品为副，封崇其墓，修葺祠堂。州县春秋二时，祀以少牢，给随近五户，以从祭享及洒扫。  

○命皇太子监国诏  

朕以寡薄，君临区夏，奉神祗之永命，当亿兆之重责。宵衣旰食，忧六宫之未安；寒心销志，惧一物之失所。貊僻远，豺狼纵毒，元凶尚稽乎天罚，遗黎久陷於坑。朕是以发自涧，言巡辽碣，命元戎以先驱，播凯泽於遐裔。省方之务，既劳於躬亲；监国之重，允属於储贰。皇太子治，温文表德，睿哲日跻。仁孝之诚，彰於温清；弦诵之美，著於胶庠。礼义既茂，徽猷弥远。委以赏罚之权，任以军国之政，详诸前载，实惟令典。发定州巡辽左之後，宜令太子治监国。其宗庙社稷百神，咸令主祭，军国事务，并取决断。  

○答有司请忌日仍理军务诏  

省所奏，悲感何言？天地运流，弓剑涉邈，方雨久乱，泣血无追。忧乃终身。岂惟一日，哀以内结，非假外彰。今既戎旅事大，不可失在机速。昔周武伐殷，载庙在道，虽多亏小礼，而功成大孝。往贤之道，可不遵欤？所以仰顺古风，俯从今请。临纸摧心，恸焉如割。  

○克高丽辽东城诏  

五兵爰始，轩皇战於阪泉；七德收基，唐帝克於丹浦。莫不除翦暴逆，克济生灵，斥土开疆，威加四海。朕钦承宝历，削平天下，六合之内，咸以为家；三光所临，义无偏照。繇是环裨之表，咸淼淼以航深；垓之中，尽容容而面内。而岛夷陪隶，虐杀其君，毒被朝鲜，灾流貊。幼孤者不胜苛暴，忠概者仰我来苏。朕言念菲人，深怀夕惕，亲御戎轩，躬执金鼓。意在以杀止杀，仁育被於群生；用刑清刑，义征戡於不讠惠。廓滔天而调雨露，擒猾夏以正封疆。用此佳兵。事非获已，仰申天罚，遂乃龚行。先命行军大总管英国公、行军总管张俭等，率领骁锐，元戎启行。北狄西戎之酋，咸为将帅；奚契丹之旅，皆充甲卒。如貔亿计，跃马千群，总萃辽东之城，攻其南面。副大总管江夏郡王道宗、第一军总管虢国公张士贵等，率五陵之劲骑，董六郡之良家，分麾引道，攻其西面。申命前军大总管夔国公宏基等，分统猛士，填其濠堑。贼据城临险，激梁水以环流；耸堞凌□：压颓山而靡惧。於是□罗四合，地道九攻，危城倏已复隍，汤池俄而失险。犹且析骸穷垒，壁巢幕以偷安；转骨深沟，坐积薪而待燎。愍其涂炭，申其再造，频加诲诱，固执迷涂。繇是猛士冲冠，壮夫挺剑，咸顿首於马前，请因机而电扫。难违众议，爰诏许之。乃分命诸军，四面□合。朕登高迥瞩，授其节度。又命检校太常卿鄂国公敬德，领黄门之军乐，奏元□之雅歌。将帅闻而增愤，士卒繇其作气。於时冻雨初晴，惊风渐急，聊命纵火，数处然。焚其楼雉，并为煨烬，合城男子，面缚军门。取彼渠魁，属之司败，千载逋寇，一朝清荡。斯并宗庙威灵，上元幽赞。忠臣猛将，尽节陈谋；劲卒勇夫，轻身效命。协同民力，成此大功，岂朕一人，独能致此。今兹克捷，普天同庆，宜令颁下，咸使闻知。  

○收瘗征辽士卒诏  

日者隋师度辽，时非天赞。从军士卒，骸骨相望，遍於原野，良可哀叹。掩骼之义，抑惟先典。其令并收瘗之。  

○克高丽白岩城诏  

上天之道，先德而後刑；王者之师，有征而无战。是以炎农翦暴，夙沙自缚其君；元德一兴，有苗不固其险。朕劳神济物，用百姓而为心；则天宏化，环四海而开宇。义非获已，繇是举兵，每蓄哀矜，深存宥罪。自济辽水，先令告喻，而盖牟不革其面，辽东犹抗其斧。既触天网，遂纵兵锋，未展鹰扬，已皆鱼烂。朕乃鼓行乘胜，师次白岩，凶徒相率，登陴拒守。因山构垒，仰切浮□；萦涧疏隍，下临无景。妖氛胃聚，如凭剑阁之深；同恶鸱张。若负洞庭之险。乃命行军大总管英国公等，统咀彘冠鸡之将，率挈鼋斩蛟之士，石发甚於星，楼毁同於山坏。朕悯彼同焚，情深恻隐，乃亲御八骏，幸敕三军。贼既倒县，方思转祸。积甲齐於熊耳，获庾方於海陵。建十州之旗，各复於桑梓；反三韩之士，不易於农肆。焚榇锡爵，驱驰辽氵贝之间；凿井耕田，编列弁辰之野。古人有言曰：“全国为上”，盖斯之谓焉。又燕碣土风，素多霖{注}。轩皇遭召雨之寇，晋后苦涌水之灾。自朕出师，上灵幽赞，旭日澄霭，肤□辍阴。所指未有坚城，所向乃无完阵。天道人事，义等合符，穷穴倾巢，庶将非远。宜以大庆，颁示普天。  

○破高丽赐诏  

上帝明威，鼓雷霆而震曜；先王仗顺，用甲兵而吊伐。故能经纶九野，清涤八荒。二十七征，元王创其鸿业；五十二战，黄运垂其大名。腾有国之英猷，光列代之通典。朕荷构乾象，大庇群生，池汜而苑扶桑，纽天而疆日域。蠢兹皮服，敢乱天常。但折彼螽股，何俟五丁之力；射其雀目，无假万弩之机。然以先圣救焚，成言援手，自惟己任，是用躬亲。故知矢石交前，非胜岩廊之道；介胄为饰，不逮旒冕之容。若命将以授戈，愧奉身而役物；爰亲征而沐雨，务劳形以安众。一义宜鉴，所向弗违。  

自涉辽阳，受降之城累筑；曾未期月，献凯之歌日奏。传烽告捷，异往昔之照甘泉；资敌为粮，矫向时之挽红粟。复以今日中攻其安市城，重围四布，势同三板之危；县命短晨，哀其守陴之哭。高丽伪主扫其境内，罄兹骁锐，咸发从军。爰自平壤，长驱影援，有徒十五万连旗三十里。烟火稽天。若黄也之吐雾；彀骑横野，迈赤蚁之为群。朕私心计其地形，屈指筹其破日。分命众将，各禀新书，临事设奇，因机制变。行军大总管李，率总管虢国公张士贵等马步军十四总管，当其西南面。又命赵国公无忌，率马步军二十六总管，驰自东谷。合其来道；抵背扼喉，塞其归路。朕乃潜师偃旆，登於北山，候彼交锋，於兹耸辔。若处中天之阙，俯周宫於目前；如登太岳之岑，观鲁封於掌内。出其不意。凶徒遂扰，初为一阵，四拒军。及此三分，因而大溃。流血川溢，沧波为之暂丹；斩级弥山，颅骨以之成岳。盖由镝锋交下，玉石同湮，虽则可哀，理无兼济。其兵将大耨萨延寿惠真，率其馀众，一心输款。但高丽国政本（阙）二人今总委伪军，又轮不返，大庆允集，益深祗惧，可归美清庙，昭告懋功，颁示万邦，赐三日。  

○禁辽东重刑诏  

自莫离支为主，官以贿成，单贫之家，困於税敛。一马匹布，双兔纤鳞，或进域主，或输耨萨。其有自给，类加楚，编户饥寒，莫知告诉。至斯责罚，即用夷刑，反接鞭笞，下手无数，疮深快意，然後乃已。所以陈兵伐罪，兼畅皇风，使怀附之徒，同г声教，息彼贪残，除其弊俗。今辽东之野，各置州县，或有旧法，馀风未殄。宜即禁断，令遵国宪。  

○授高延寿高惠真官爵诏  

西戎贤相，宠光秦册；北夷嗣子，荣珥汉貂。羁以长缨，用表元功之大；掩兹宏网，式昭天覆之博。高丽位头大兄理大夫後部军主高延寿、大兄前部军主高惠真等，并马韩酋长，是海英髦。分羲景於扶桑，数钟天厌；窃封疆于孤竹，自贻神怒。临危转祸，率众来降，申其膝行之敬，成其面缚之礼。向风举踵，良足可嘉，咸宜收其俊才；嗣鸟官於郯子，录其成效，映龟组於梅钅。延寿可鸿胪卿，惠真可司农卿。  

○赏渡辽战功诏  

授以勋级，本据有功。若不优异，无繇劝奖。今讨高丽，其从驾爰及水陆诸军战阵有功者，并听从高品上累加。  

○班师诏  

朕闻之，圣人慎罚，观兵於再驾，明王举事，制胜於三年。合诸侯以讨逆。既擒而且纵；总海内以除残，临行而止杀。其故何哉？信繇上天之德曰生，王者之师曰义。是以网开三面，干舞七旬。岂有恣欲棱威，取鲸鲵而竭泽；覆巢探穴。罄は卵以涂原者乎？  

憬彼岛夷，僻居是壑，晋皇淹驾，才克一城；隋帝频师，沦兵百万，朕光承宝历，司牧普天。陶化紫宸。法两仪而导俗；推心黔首，徇万以劳神。纤介不安，终宵辍寝，蛮陬未艾。日旰忘餐。是以远涉天涯，比焦原而未险；长驱若木，譬平圃以非遥。愤角辽阳。躬亲节度，金海表，震曜威灵。克其元菟横山盖牟磨米辽东白岩卑沙麦谷银山後黄等合一十城。凡获户六万口十六有八万。覆其新城，驻跸建安。合三大阵前後斩首四万馀级。降其大将二人，裨将及官人酋帅子弟三千五百，兵士十万人，并给程粮放还本土。又获牛马各五万。馆谷十旬，不假赢粮之费；徒兵累万，咸发兼乘之歌。自夏涉秋，系虏相次；繇燕及雍，襁负不绝。缅维汤文取乱，尝怀偃伯之心；虔夏胜残，实宏光被之美。有怀戢武，造次何忘。但以贼帅莫离支犹不授首，本图未果，志无旋旆。忽属徼外霜严，海滨寒Ё，念兹兆众，便命班师。朕所向必摧，上灵之也。所攻无敌，勇夫之力也；方且仰酬元泽，展大礼於郊；赉此勤劳，录摧锋於将士。有勋者别颁荣命，无勋者并加┰。诸渡辽海人应加赏命及优复者，所司宜明为条例，具状奏闻，朕将亲为详览，以申後命。  

○赐定州宴会诏  

皇太子爱敬所覃，格於四海，仁孝所感，周於百姓。自春监国，既处定州。首创德风，在乎兹境。所以事君养民之道，有隐无犯之情，爰自中山，流於率土。地居宣化之本，人禀纯孝之深，有足可嘉，特须优异。其定州管内以孝行闻者。宜与宗姓老人同赐宴会。  

○赐刘洎自尽诏  

小人在列，为蠹则深；巨猾当枢，怀恶必大，侍中检校户部尚书清苑县开国男刘洎，出自闾伍，言行罕称，於国无涓滴之劳，在朕匪榆之旧。但以驱策稍久，颇有吏能，擢於凡琐之间，收其鸣吠之用。超伦越品，使居常伯；纡青袭紫。摄职文昌。冀有葵藿之情，知惭雨露之泽。兹朕行履，小乖和豫，凡百在位，忠孝缠心，每一引见，涕泗交集，洎独容颜自若，密图他志。今行御进状，奏洎乃与人窃议，窥窬万一。谋执朝衡，自处霍光之地；窥弄兵甲，擅总伊尹之权。猜忌大臣，拟皆夷戮。朕亲加临问，初犹不承，傍人执证，方始具伏。此如可恕，孰不可容？且皇太子治春秋鼎盛，声溢震方，异汉昭之童幼，非周成之襁褓，辄生负图之望。是有无君之心。论其此罪，合从孥戮，但以夙经任遇，不忍枭悬。宜免家累，赐其自尽。  

○定皇太子与臣工书疏式诏  

皇太子地在震方，礼绝群后，而令书法式，未著彝章。近代以来，例皆名白。谦过逼下，书依众庶，无以别贵贱之差，将何显尊卑之序？理非通允，宜有更张。凡处分论事之书，皇太子并宜画令，左右庶子以下署名。宣奉行书，按次画日。其馀与诸亲及师传等书，不在此限。  

○谕高履行手诏  

古人立孝，毁不灭身，闻卿绝粒，殊乖大体。宜抑摧裂之情，割伤生之累。  

## ●卷八  

☆太宗（五）  

○征辽还宴赐父老诏  

太原之地，兴运所阶，全晋之人，义深惟旧。自朕恭膺宝历，二纪於兹，何尝不御长怀，想崤陵之风雨；临轩远感，念大麓之□雷。当於此时，乃忘身而拯溺，实赖同德，并赢粮而乐推。役不逾年，遂清区域，谅繇成都之众，讴讼阐虞帝之功；战牧之徒，歌舞兴周王之业。仗兹协力，竟至升平，怀彼勤劳，何忘晷刻。既因垂拱之暇，再省创业之方。周历郊原，宛如畴昔，访其父老，已多长谢。不见所识，魏后遂以兴嗟；恤彼故人，汉皇因而式宴。前王是日，哀乐交怀，在朕深衷，义符於此。是用具陈广乐，共申高宴，取譬还谯之赏，同彼幸代之情。仍曲赦并州管内，大辟已下系囚见徒，皆赦除之。常赦所不免者，不在赦例。  

○令皇太子断决机务诏  

朕粤自眇年，时逢首丧，怀生之类，尽涂原野。是用痛心疾首，攘袂救焚。以战场为俎豆，以干戈为章服。夕不遑息，宁济四方，饥不及餐，推移一纪。幸赖上元幽赞，下土宅心，承天嗣历，励精求政。蠲百王之积弊，振千祀之颓纲，旰食宵衣，百龄行半。洎乎至道方泰，荼蓼遽侵。自十九年以来，亟罹哀恤，又属高丽逆乱。毒被韩夷。微物不安，无忘隐恻。遂复躬行吊伐，远涉遐荒。时历暄寒，体亲风雨，虽复澄氛海外，有慰深衷，久倦征途，乃多虚弊。方今兆庶殷阜，六合廓清，垂拱无为，允在兹日。而皇太子治令德远彰，所有机务，可令断决，百辟卿士，咸宜受其节度。朕当亲调五药，暂屏万机，三数月间，且自怡摄。  

○修晋书诏  

朕拯溺师旋，省方礼毕，四海无事，百揆多闲。遂因暇日，详观典府，考龟文於羲载，辨鸟册於轩年。不出岩廊，神交千祀之外；穆然旒纩，临睨九皇之表。是知右史序言，繇斯不昧；左官诠事，历兹未远。发挥文字之本，导达书契之源，大矣哉盖史籍之为用也。  

自沮诵摄官之後，伯阳载笔之前，易代史臣，皆有删著。仲尼修而采《杌》，倚相诵而阐邱坟。降自西京，班马腾其茂实；逮於东汉，范、谢振其芳声。蕞尔当涂，陈寿敷其国志；眇哉有宋，沈约裁其帝籍。至若梁陈高氏。朕命勒成，惟周及隋，亦同甄录。莫不彰善瘅恶，振一代之清芬；德惩凶，备百王之令典。惟晋氏膺运，制有中原，上帝启元石之图，下武代黄星之德。及中朝鼎谢，江右嗣兴，并宅寰区，累重徽号，足以飞英丽笔，将美方书。但十有八家，虽存记注，而才非良史，书亏实录。荣绪烦而寡要，行思劳而少功。叔宁课虚，滋味同於画饼；子云学海，涓滴堙於涸流。处叔不预於中兴，法盛莫通於创业。洎乎干、陆、曹、邓，略纪帝王；鸾、盛、广、松，才编载记。其文既野，其事罕传。遂使典午清尘，韫遗芳於简策；金行曩志，阙继美於骊原。遐想寂寥，深为叹息。宜令修国史所更撰《晋书》，诠次旧文，裁成义类，俾夫湮落之诰，咸使发明。其所须，可依修五代史故事。若少学士，亦量事追取。  

○平薛延陀幸灵州诏  

朕闻獯猃强暴，历代凭陵，结晦关都，凝氛大漠。家山宅野，时兽聚而禽分；幕毳庐毡，乍蜂屯而蚁集。退因利饱，进为财饥，前王弊其贪残，中夏惮其荐食。然而三策短虑，非为御寇之方；千里长城，岂谓静边之计。故以百王靡服，千古不宾，种落实繁，奸回孔炽。武德之际，饮马渭滨；贞观之初，敢姿凌逼。朕载怀慷慨，命将出师，旗鼓一临，沙漠大定。雪泾阳之周耻，报白登之汉雠。截瀚海以开池，笼天山而筑苑。其馀鬼类，自已羁縻劳我边，轸余遐念，将奋钺，受命上元。  

延陀恶积祸盈，今日夷灭。鬼徒内溃，凶党外离。契送款来降，其馀相率归附。惟仆骨同罗，犹怀假息。冰消雹碎，匪夕伊朝，岂朕威德所怀，故乃苍之惠。观贼此势，何能自全。今不乘机，恐贻后悔，故欲暂往灵州，亲自招抚。安边静乱，下固基，一轨同文，永宏家业。使万里之外，不有半烽；百郡之中，犹无一戍。永绝镇防之役，岂非黎元乐见。虽复去岁东征，士马劳倦，甫旋京邑，曾未逾年。今秋复行，理多疲顿。但以良药苦口，非病者甘焉，而必饮之，思去膏肓之疾；私种弊力，岂农夫乐焉，而必履之，求其仓库之益。斯皆忍小恶而成大美，就轻害而得殊功。朕积疾累时，今尚虚忄，必欲牵疴就路，以赴天机，百辟士庶，幸勿辞也。辽东从兵，皆不差发，布告天下，悉朕意焉。  

○令天下诸州举人手诏  

高明之天，资星辰以丽象；博厚之地，藉川岳而成形。况於帝王，体元立极，临驭万物，字养生灵者乎！所以致治之君，远谗佞，近忠良，屈己以伸人，故能成其化；为乱之主，亲不肖，疏贤臣，虐下以恣情，用能成其乱。明君遵彼以兴国，暗主行此以亡身。是以驭朽临冰，铭心自戒。宵兴旰食，侧席思贤。庶欲博访邱园，搜采英俊，弼我王道，臻於大化焉。可令天下诸州，明扬侧陋，所部之内，不限吏人。其有服道栖仁，澄心砺操，出片言而标物范，备百行以综人师。质高视於琳琅，人不闻於曾闵，洁志邱园，扬名里；或甄明政术，晓达公方。禀木铎於孔门，受金科於郑相，奇谋间发，明略可以佐时，识鉴清通，伟才长於干国；或含章杰出，命世挺生，丽藻遒文，驰楚泽而方驾，钩深睹奥，振梁苑以先鸣，业擅专门，词高载笔；或辨雕春囿，谈莹秋天，发研机於一言，起飞电於三寸，蓄斯奔箭，未遂扬庭：并宜推择，咸同举荐，以礼将送，具状表闻。限以今冬并与考使同赴，庶使焚林之举，咸矫翼於岩廊；尺木之阶，方振鳞於游雾。翘心俊，称朕意焉。  

○答元奘法师进西域记书诏  

省书，具悉来意。法师夙标高行，早出尘寰，泛宝舟而登彼岸，搜妙道而辟法门，宏阐大猷，荡涤众罪。是故慈□欲卷，舒之而荫四空；慧日将昏，朗之而照八极。舒朗之者，其唯法师乎。朕学浅心拙，在物犹迷，况佛教幽微，岂能仰测。请为经题，非己所闻。新撰《西域记》者，当自披览。  

○赐功臣葬地诏  

周室姬公，陪於毕陌，汉庭萧相，附彼高园。宠锡坟茔，闻诸上代；从窆陵邑，信有旧章。盖以懿戚宗亲，类同本之枝干；元功上宰，犹在身之股肱。哀荣之义实隆，始终之契斯允。今宜聿遵故实，取譬拱宸，庶在鸟耘之地，无亏鱼水之道。宜令所司，於昭陵南左右厢封境取地，仍即标志疆域，拟为葬所，以赐功臣。其有父祖陪陵子孙欲来从葬者，亦宜听允。  

○平契幸灵州诏  

朕劳形育物，尽敬承天。蠢动不安，栉风而罔倦；荒隅未静，救焚而靡息。独运方寸，贯彻上元，凝想冕旒，化行戎狄。是知惟天为大，合其德者弗违；谓地盖厚，体其仁者光被。故能弥纶八极，舆盖两仪，振绝代之英声，毕天下之能事。彼匈奴者，与开辟以俱生，奄有龙庭；共上皇而并列，僭称骄子。分天街於紫宸，仰应旄头；抗大礼於皇极，公犯帝座。流殃构祸，乃於运初，凭陵障塞，连年压境。射雕驰骑，亟饮灞川；逐鹿腾氛，频惊渭。贻先皇之动色，俾黎庶之涂原。社稷为虞，轸情何已。  

自朕御天下，二纪於兹。曩者聊命偏师，遂擒颉利；今兹始宏庙略，已灭延陀。虽则麾驾出征，未逾郊甸，前驱所蔺，才掩塞垣。长策风行，已振金微之表；扬威电发，远沙场之外。遂使雁山之北，无复单于；龙烛之南，大开封域。其契车必俟斥及铁勒诸姓、回纥胡禄俟利发等，总统百馀万户，散出北漠，远遣使人，委身内属，请同编列，并为州郡。引领翘足，暴十日而行油□；延首求哀，沈九泉而请营魄。朕当暂幸灵州，亲抚归附，宏兹肆赦。加以施生。颁惠天隅，曜威□朔。收其瀚海，尽入提封；解其辫，并垂冠带。混元以降，殊未前闻，无疆之业，永贻来裔。古人所不能致，今既吞之。前王所不能屈，今咸灭之。斯实书契所未有，古今之壮观。岂朕一人，独能宣力，盖繇上灵储祉，锡以太康；宗庙威灵，成兹克定。即宜备礼，告於清庙，仍以大庆。颁示普天。俾与黎元，同兹有赖。  

○贬萧手诏  

朕闻物之顺也。虽异质而成功；事之违也。亦同形而罕用。是以舟浮楫举。可济千里之川；辕引轮停，不越一毫之地。故知动静相循易为务，曲直相反难为功，况乎站上下之宜，君臣之际者矣。  

朕以无明於元首，期托德於股肱，思欲去伪归真，除浇反朴。至於佛教，非意所遵，虽有国之常经，固弊俗之虚术。何则？求其道者，未验福於将来；修其教者，翻受辜於既往。至若梁武穷心於释氏，简文锐意於沙门，倾帑藏以给僧祗，殚人力以供塔庙，及乎三淮沸浪，五岭腾烟，假馀息於熊蹯，引残魂於雀っ，子孙覆亡而不暇，社稷俄顷而为墟，报施之徵，何其缪也？而太子太保宋国公，践覆车之馀轨。袭亡国之遗风。弃公就私，未明隐显之际；身俗口道，莫辨邪正之心。修累叶之殃源，祈一躬之福本，上以违忤君主，下则扇习浮华。往前朕谓张亮云：“卿既事佛，何不出家？”乃端然自应，请先入道。朕即许之，寻复不用。一回一惑，在於瞬息之间；自可自否，变於帷之所。乖栋梁之大体，岂具瞻之量乎？朕犹隐忍至今，尚全无悛改。宜即去兹朝阙，出牧小藩，可商州刺史，仍除其封。  

○绝高丽朝贡诏  

高丽馀烬，谓能悔祸，故遣停兵，全其巢穴，而凶顽成性，殊未革心，前後表闻，类多不实。每怀诡诳，罪极难宥，见朕使人，又亏蕃礼。所令每云莫扰新罗，口云从命，侵凌不止。积其奸恶，尝包祸心，盖天攸弃，岂宜驯养。自今已後，勿听朝贡。  

○令皇太子处分庶务诏  

朕因东行忧劳，幸灵州绥抚，冒寒来往，稍觉疲弊。今欲至岁暮以来怡摄，宜暂简静。其祭祀及诸方表疏，蕃客兵马宿卫，应行鱼契给驿，授五品以上官。及五品以下官降解，断死罪等事，依常式奏闻。自馀并取皇太子治处分。  

○答长孙无忌等请封禅诏  

朕念远役初宁，颇须休息。深知所请，甚合机宜。即事省方，恐生劳扰。俟百姓闲逸，可徐议之。  

○允行封禅诏  

朕遐观哲王，焕在方册，功既成矣，咸礼备以升中；道既行焉，必奉符而告禅。所以发挥天命，昭报上灵，其有建显号以创鸿徽，施尊名而腾茂烈者，莫不扬辉於镂玉，绚景於涂金，昭昭然丽三辰而并运，滔滔焉播四溟而极深。朕诚寡德，良深景慕。曩者氓俗凋弊，国步甫安，勉致隆平，日不暇给。而槐卿守阙，请继美於□亭；岳牧叩阍，祈踵武於梁岱。自惟菲薄，至道未凝，抗礼穹，实怀疑惧。缅寻幼齿，运锺交丧，忘其家以徇天下，委其体以济寰中，翊戴先皇，削平诸夏。出於万死，首导五横之源；不顾一身，先锡兆人之命。越自炉炭，获返营魂；拔於鬼录，并登仁寿。窃惟天地之大德，存於施生；朕以径寸之小心，袭於造育。降斯休泰，谅或繇兹。不然者，何能致於此也。遂得池隍象浦，苑囿龙沙，置一候於鹣林，同六爻於鲽水。实资天眷，贲以咸亨，岂朕微庸，而能及此，今兹列辟卿士，鸿生硕儒，各述灵徵，累陈丹款，既迫群议，当事敬从。  

○求直言手诏  

朕闻尧舜之君，自愚而益智；桀纣之主，独智以添愚。故异顺逆於忠言，则殊荣辱於帝道。朕登蹑宇宙，字育黔黎，恐大备之或亏，惧小瑕之有累，候忠良之献替，想英杰之谋猷。而谏鼓空悬，逆耳之言罕进；谤木徒设，悸心之论无闻。唯昔魏徵，每显余过，自其逝也。虽有莫彰，岂可独非於往时，而皆是於兹日。故亦庶僚苟顺，难触龙鳞者欤？所以虚己外求，披衷内省。言而不用，朕所甘心；用而不言，谁之责也？自斯已後，各悉乃诚。若有是非，直言无隐。  

○封禅诏  

门下，朕闻天大地大，首播黎元；娲皇燧皇，肇恭元。是知施生为德，处崇高而不言；亭毒攸资，委钦明以司契。洎乎三正迭建，五运相迁，休烈存乎典坟，至道流乎雅颂。历兹十代，咸宅九州，逖听风声，抑可知矣。其有仰齐七政，俯会百神，察灵眷於祥符，报元功於昭告，莫不罄情梁岱，继踵□亭。对越两仪。尽先圣之能事；扬蕤三统，垂曩哲之尊名。悬镜天衢，罔不繇於此也。自中阳绝纽，堙白水於穷流；宫孽绍兴，阻黄星於天堑。永嘉东播，化金马以为牛；道武南徂，飞苍鹅以登祚。周吞岳裔，逮三叶而巢倾；隋并舜後，及二帝而舟覆。莫不以凶易乱，譬畏迹而横奔；以暴代昏，同抱薪而止燎。咸资攸ル之道，冀及淳化之源，各肆巨壑之心，规享上灵之佑。却行求进，其可得乎？繇是寂寥千祀，无怀之风不嗣；泯弃七经，子长之言殆绝。遂使成山日观，久阙升中之仪；汶上明堂，畴闻类帝之义。顾瞻礼乐，深有可嗟。  

朕幼践危机，愍斯穷运，上同附翼。下靡息肩。化感天狼，虔刘帝，鸿波荡岳，溺横流而罔诉；大浸稽天，垫重昏而莫拯。惴惴黔夏，各垂饵於鲸鲵；籍籍僵尸，并糜肌於窳。上灵慈恻，爰启朕心，景命潜通，秉其仁育之性；阴符焕发，导以戡翦之功。夜间负荷休徵，援旗鞠旅，肃恭储祉，吟□跃鳞。顺朱鸟以行诛，骞丹凤而遐举，射九鸟而悬日月，区品物以煦阳和，练五石以造乾坤，济厥角以全眉寿。於是尊奉先帝，凝旒於庙堂；躬履兵锋，忧勤於燮辅。既而仰逼威命，俯顺乐推，越自唐侯，言膺下武。深惟忧责之重，自勖若厉之怀，遂致灵贶无涯，翦旄头而降锡；游魂削衽，尽穷发以开疆。东苑蟠桃，西池昧谷，咸覃正朔，并充和气。较凝旒於往代，穷今古而罕闻；考光宅於前皇，罄油缃而莫睹。  

方今六合之表，击壤传声；四海之隅，岁稔。食气者靡乖其性，禀命者相贺其生，岂朕眇身，勤劳所逮，谅繇高明垂鉴，祚此隆平。今兹三事大夫，百僚庶尹，各述天人之意，请蹑封禅之踪。顾惟寡薄，推而不有，杜绝群言，至於数四。中外之情尤切，企伫之望逾深，朕又详思，荷财成於穹昊，自古贤哲，并归功於大帝。迫斯至理，弗获固辞，展礼上元，实增惭惧。可以贞观二十有二载仲春之月，式遵故实，有事於太山。诸内外臣僚，岳牧卿士，既相敦喻，将事告成。各罄乃心，无亏政道，恪居所职，务协时邕。所司宜与缙绅先生载笔圆冠之士，详求通典，裁其折中，深加严敬，称朕意焉。其今年朝集使宜集洛阳宫，应朝集依十五年三月八日敕，诸王并听来朝。其北蕃自碛以南，大首领赴会。仍令天下诸州，明扬仄陋。其有学艺优洽，文蔚翰林，政术甄明，才膺国器者，并宜知日申送，限以来年二月一日总集太山。庶令作赋掷金，不韫天庭之；被褐怀玉，无溺屠钓之间。务得英奇。当加不次，主者施行。  

○左邱明等二十一人配享孔子庙诏  

左邱明、卜子夏、公羊高、梁赤、伏胜、高堂生、戴圣、毛苌、孔安国、刘向、郑众、杜子春、马融、卢植、郑元、服虔、何休、王肃、王弼、杜元凯、范甯等二十有一人，并用其书，垂於国胄。既行其道，理合崇。自今有事太学，可与颜子俱配享孔子庙堂。  

○赎取陷没蕃内人口诏  

隋末丧乱，边疆多被抄掠。今铁勒并归朝化，如闻中国之人，先陷在蕃内者，流涕南望，企踵思归。朕闻之惕然，深用恻隐。宜遣使往燕然等州，知见在没落人数，与都督相计，将物往赎，远给程粮，送还桑梓。其室韦鸟罗护等三部，被延陀抄失家口者，亦令为其赎取。  

○建玉华宫手诏  

朕闻上代无为，檐茅而砌土；中季华用，玉而台琼。燥湿之致虽同，奢俭之情则异。朕承皇王之绪，执造化之纲，包万类於心端，图八於目际。夷夏一轨，区宇大同，虽则德有劣於难名，道方参於至义。若乃制服垂裳之后，服牛羁马之君，弦弧剡矢之奇，运车浮舟之制，济时为美，功亦大焉。至若浩浩九龄。炎炎七载，融山坼地，滔天襄陵，生人之艰劳亦极矣。彼数德者，功莫高乎吞狄；此两灾者，劳又甚乎裁宫。今虽菲食卑宫，有惭於曩哲；安人济难，不恧於前贤。然而人皆轻见重闻，贵耳贱目。德虽微也。以其古而为大，功虽巨也。以其今而成小，不亦谬哉？每流鉴於前经，尝披怀而自勖。思所以收骄闲逸，卷欲除华。而顷年已来，忧劳顿结，暨至兹岁，风疾弥时。嗟乎！济世之威，患攒躬而靡制；回天之力，痛沈已而难移。重以景炽流金，风扬溽暑，回几席，旭暮增劳。俯仰岩廊，寝兴添弊，虽冀廓景延凉，荡兹虚忄。  

近因群下之志，南营翠微，本绝丹青之工，才假林泉之势。峰居隘乎蚊睫，山迳险乎焦原，虽一己之可娱，念百僚之有倦。所以载怀爽垲，爰制玉华，故尊意於朴淳，本无情於壮丽。尺版尺筑，皆悉折庸；寸作寸功，故非虚役。犹恐遐迩乖听，方舆怨咨，非其乐劳人而竭力，好峻宇而雕墙。但以养性全生，不独在私在己；怡神祈寿，良以为国为人。比者屡有征行，非无疲顿，前岁问罪辽左，去秋巡幸灵州，皆以翦害除凶，怀柔服叛，岂欲矜辙迹骋盘游而已哉。今复土木频兴，营缮屡动，永言思此，深念人劳。一则以为惭，一则以为愧。何则？匈奴为患，自古弊之。十月防秋，人血丹於水脉；千里转战，汉骨皓於塞垣。当此之疲，人不堪命，尚兴未央之役，犹起甘泉之功。今则毳幕穹庐，取为郡县，天山瀚海，分为苑池。去已往之长劳，成将来之永逸。譬迥一年力役，创此新宫，想志士哲人，不以为言也。布告黎庶，明此意焉。  

○停封禅诏  

门下：朕闻探元赜者，先实而後宾；体至公者，本仁而末礼。名归於已，往哲存而弗务；德利於人，前圣徇而为急。是用范围天地，权轻重以会时宜；取则阴阳，适通变以从众欲。繇是古之封禅，无夺事机。所谓奉天，咸资务隙。  

朕仰窥前志，历选哲王，无怀有巢，缅逾绳契之表；龟文凤纪，越在俎豆之先。扣寂寞以传疑，故可略而言也。至如三元立统，百物正名，步骤之轨蜚遥，损益之源挹。虽尧心广运，局疆域於流沙；禹迹遐宣，限要荒於碣石。犹且先宏即叙。次展玉帛之仪；首创宾门，方备□亭之典。告成之义，罔弗繇兹。况朕奄有方舆。阃域该於千古；仰承灵眷，降福超於百王。巨海所环，莫非臣妾，长河攸括，并入封疆。日者夷夏同文，贞符狎至。谓可鸣銮日观，勒牒仙闾，许以来春，亲行告禅。  

而今延陀一姓，流窜西陲，控弦万计，初归正朔，亡其沙塞之地，游魂戴斗之乡。一物之微，犹惊心於夕惕；九夷乃陋，岂忘怀於施生。新就絷维，理须安置。又以朕往岁躬勤拯溺，至於炎月，沿比不安。公卿庶僚，各陈诚请，遂有翠微之役，非无版筑之劳。既而山谷阻深，朝宗有碍，重披丹恳，请建玉华。朕以寸心，经纶亿兆，冒兹隆热，贻朝野之深忧；允乃诚忱，副率土之佥望。遂复频有兴造，恐致劳烦，兼闻河北数州，颇伤淹涝。朕为人父母，思济黎元，顺动升中，理无兼遂。其介邱大礼，宜且权停。前追诸王，及四方岳牧，并蛮夷酋长。令以明年二月会泰山者，今并宜停。其朝集使及选举人等，前令诣洛阳宫，可依常年集限，并赴京师。诸为封禅事举人营造转运等，亦宜并诏停。其玉华宫所立制度，前已下诏，务从菲薄。今乃庶事减省，更令卑陋，示免风雨，称朕意焉。可分道驰驿，散颁天下，主者施行。  

○伐龟兹诏  

皇天理物，蓄严厉於积阴；大块厚生，腾杀气於秋序。故霆霓震曜，声慑八，繁霜凝肃，威加万类。朕既承兹介福，超上皇王，忧责在躬，情兼列代。昆虫不理，犹且纳隍；戎羯未宁，岂宜安席。  

矣西土，自古游魂；昔与北场，本同根蒂。乘戎致阋，遂尔携离，鸡田戴斗。是其祭天之地；雁塞干□，上应分术之野。疆逾瀚海，局距塞垣，总其衔烛之乡，并为征赋之俗。惟有鸟孙旧境，所漏，本既先拔，末岂能全。皮尚不存，毛将安附？侵轶旅獒之壤，剽掠巨雀之藩。播此凶荒，历年兹久，积其愆祸，崇凶贯盈。凡厥毡裘，不胜焦烂，蠢兹板屋，尽苦侵渔。膜拜锦车，思拯溺以延首；重译蛮邸，叫严阍而委命。裂裳裹足，骤请天诛。朕乃眷西顾，深悼於怀，舍此弗图，孰祗灵命。是以求衣待旦。对悬亡食，哀彼缀旒，义增投袂。虽临轩而独对，虑疑谋之罔从，乃命鼎司，阴筹远略。言才出於唇吻，应已昭於上元。昧旦临朝，太史奏曰：昨宵甲夜，纤阿蚀昴。考灵台之秘简，徵浑象之旧文。月者阴精，用刑之兆也；星躔胡分，数终之效焉。是知天道虽高，去人非远，至诚仰达，应不逾时。奉以恭行，理当无惑。  

今便躬行推毂，制诏夏官；社出车，发明秋令。歼斯巨猾，救彼苍黎。可遣使持节昆邱道行军大总管左骁卫大将军阿史那社尔、副大总管左骁卫大将军契何力、金紫光禄大夫行安西都护郭孝恪、司农卿清河郡公杨宏礼、行军总管左武卫将军李海崖等，总挈鼋斩蛟之士，帅曳牛佩豕之曹，莫不感义长驱，誓探巢穴之志；循躬距跃，将谢肉骨之恩。又发铁勒兵牧十有三部，突厥侯王十馀万骑，沸涌动沙场之地，呼吸振广漠之风。道自金微，会於葱岭。又遣吐蕃君长，逾元菟而北临；步摇酋渠绝昌海而西骛。齐飞白羽，周设天罗。钅从金悬米之源，掩河津而电击；沫赭崦山之峤，驱日域以雷奔。取彼渠魁，委於司寇，拯其萌隶，赐以营魂。俾夫六骡泛驾，免覆车而伏皂；十角摧锋，与共抵而俱献。岂非有名动众，本为除残，以义出师，贵能惩恶。是以倒戈必宥，事表於前经；舆榇不诛，理昭於往诰。其有去危投款，悔祸求哀：毳幕酋豪，宜锡长缨之宠；韦种落，惠以饮喙之娱。且夫察微兴事者机也。劳己安人者义也，天与则取，可谓乘机；众欲斯从。是名敦义。践机而必作，戴义以行之。今此一劳，永康四表，折兵难再，或失时宜。以朕之怀，速颁天下。  

○赐高士廉陪葬诏  

昔平仲云亡，齐后深股肱之恸；太真既没，晋君悲社稷之臣。故悼往饰终，义存追远，忠录旧，事本因心。故开府仪同三司上柱国申国公士廉，德范宏深，风猷远著，道高廊庙，望重勋贤。职在铨衡，穆九流而驰誉；位居端右，总百揆而腾芳。班职台仪，具瞻允集，忠谋令范，遇物必彰。造膝危词，类多宏益，瞻风力以齐轨，轶伊吕而长骛。朕爰在弱龄，早敦姻戚，绸缪眷遇，多历年所。方期翊兹景化，永赞隆平，曾不遗，忠良奄及。感惟永往，震动厥心。仪形莫追。徽音日远，宜崇礼命，式表哀荣。可赠司徒使持节都督并、汾、箕、岚四州诸军事并州刺史，给班剑四十人，及羽葆鼓吹，赙绢布二千段，米粟二千石。陪葬昭陵，令摄鸿胪卿监护。  

○玉华宫成曲赦宜君县诏  

昔周武庆天，克瑶台而靡处；汉高作极，获阳而不居。散服桃林，革命先於卜雒既迁疏社，创制肇于疏龙。朕御九成，有乖斯义，以兹抚事，尤须改作。何者？文营仁寿，概日临□，炀起乾阳，衔珠带璧。比阿房而竞爽，犹且有加；拟倾宫而骋丽，全为具体。隋德云谢，其徵在兹。朕悼於怀，为日既久，故违其侈义，显兹令辰。加以心怀济育，事切於肌肤，亟犯风霜，疾缠於腠理。每至隆曦届序，大火ゼ芒。虽对寒泉，如升头痛之坂；式居珍簟。若涉炎火之林。繇是岳牧忧惶，公卿骇惧。累陈丹恳，请建山宫。历载既深，窃爱百金之费，详其至理，宜顺万姓之心。朕往冒兵凶，为黔首而忘己，今兹清暑，岂劳人而取安。但以上奉宗祧，下宁兆庶。身非己有，不可自轻。敬思休摄之方，兼履古先之道，发明二指，创此一宫。即涧疏隍，凭岩构宇，土无文缋。木不雕锼，矫金铺以荆扉，变绮窗於瓮牖，负协幽贞之赏，垂纩嘉遁世之情。振此冲规，方垂帝范。  

今既成之不日，赖洽普天。宜顺发生，宏兹霈泽。可曲赦宜君县官及百姓并督作官人丁匠等大辟罪已下，常赦所不免者，不在赦例。其营造监当官人量加品秩，及卫士以上并节级赐物，先在宫苑内住移出外者给复三年。  

○赐萧陪葬诏  

悼往饰终，实惟茂典，高班缛礼，允属名臣。故特进宋国公，禀粹挺生。含章秀出，庆传积备，道映绅。登朝膺务，多历年所，出综机揆，雅道光於廊庙；入司纶，谠言闻於帷。行归恭俭，志存静退，辅德无闲，逝川奄及。岳惟既往，震悼良深，宜锡宠章，式光幽穸。可赠司空使持节都督荆、峡、岳、朗、沣五州诸军事荆州刺史，官封如故。陪葬献陵，宜令使人持节册命，赠绢布五百段，并赐东园秘器。  

○赐房元龄陪葬诏  

辍膳流哀，悲深栋干，彻悬兴感，悼切股肱。是知缛礼饰终，道先彝册，赠章追远，事本因心。故司空梁国公元龄，蹈义挺生，资忠秀出，功宣翼赞，诚著艰难。推毂代藩，参六飞之驭，沃心皇极，均十乱之重。恪居端揆，亟积暄寒。九功繇其日用，百辟於焉仰止。若乃恭俭周慎之心，奉国忘私之志，足以抗衡上列，独英终古。方申倚寄，永赞隆平，曾不遗，摧梁奄及。永惟良辅，是用震恸於厥心，宜加宠灵，式旌泉路。可赠太尉使持节都督并、箕、岚、胜四州诸军事守并州刺史，所司备礼册命。给班剑四十人，及羽葆鼓吹，赙绢布二千段，米粟二千石。陪葬昭陵，赐东园秘器，仍令工部尚书阎立德摄鸿胪卿监护。  

○诸州寺度僧诏  

昔隋季失御，天下分崩，四海涂炭，八埏鼎沸。朕属当戡乱，躬履兵锋，亟犯风霜，宿於马上。比加药饵，犹未痊除，近日已来，方就平复，岂非福善所感，而致此休徵耶。京城及天下诸州寺宜各度五人，宏福寺宜度五十人。  

○答长孙无忌请诛段志冲手诏  

朕闻以德下人者昌，以贵高人者亡。是以五岳凌霄，四海亘地，纳藏疾。无损高深。志冲欲以匹夫解位天子，朕若有罪。是其直也；若当无罪。是其狂也。譬尺雾障天，不亏於大，寸□遮日，何损於明，今卿等皆欲致以极刑，意所不忍，可更详议，任流远方。  

○降雍州见禁囚徒诏  

皇太子治，业隆三善，道兼四学，惟忠孝是资，宽仁在虑，兴言狱犴，每切於怀，以春阳方动，请行宽宥。恻隐之辞，屡闻旒，宜顺其所请，曲流恩降。雍州长安万年两县及诸司见禁囚徒，三年已下差降杖罪，并放免徒罪已上。徵铜未输从降例。  

○甘雨降大赦诏  

昔兴殷解网，动嘉惠於生灵；惟尧肆赦，播深仁於四海。抚名岳，登甘泉，流长河，揖仪凤，惟皇祚惠，此为常范。朕越前古，祗膺宝位，虽复十角之寇，久变衣冠；而乃三韩之野，尚兴车甲，言念艰勤，无忘鉴寐。兼以去冬无雪，献岁愆阳，陈尊俎於四衢，免租田於百郡。昔成汤七载，始闻兢惕；朕今三月，实惧於怀。是以政令除残，商羊继舞，昭回停咏，纤阿衔毕，密雨高飞，倾河骤泻，至诚无爽，天意非遥。宜布寰瀛，同滋恺泽。可大赦天下，大辟罪已下，无轻重咸赦。常赦所不免者，不在赦限。其有亡官失爵，宜量收叙，八十已上，各赐粟帛。鳏寡茕独及笃疾者，量加赈贷。  

○赐李靖陪葬诏  

昔晋羊公云逝，名都为之罢市；郑子产斯亡，在机於焉投杼。故开府仪同三司上柱国卫国公李靖，兰畹腾芳，钓川扬佐，气凌关外，志溢戎场。兴言缔构，十角将三吴咸偃；披勋王府，闽禺与浑塞同挥。澄妖氛於下濑，阐皇猷於高门。舟楫遐宣，台仪近曜，官称载静，休有馀芳，蕴兹高志，归乎乐善。游赤松於艾服之年，访黄绮於杖乡之岁。语默之趣，俦今罕匹；进退之道，对古为朋。逝川东驰，高舂西靡，眷言永往，情深哀悼。昔帷堂始事，荀公有追赠之文；郊平既穸，祭遵致容车之礼。式旌泉壤，以备哀荣。可赠司徒使持节都督并、汾、箕、岚四州诸军事，所司备礼册命。给班剑四十人，及羽葆鼓吹，陪葬昭陵。赐东园秘器，仍令摄鸿胪寺卿享监护，羽仪送至墓所。  

○宣慰剑南将士诏  

吐蕃鬼类，背约孤恩。顷等同嫉寇雠，为国展效，深入贼境，久冒艰危，至於勤劳，岂不知委。顷闻在彼，小有丧败，卿等非不尽力，自是主将无谋。古之用兵，在於责帅，王昱缘此，亦已贬官。卿等但须悉心，不可因兹阻气。递相激励，以保功名。战亡之人，深可悯惜，并申吊祭，用慰幽魂。其病医及阵亡之家。宜委陈繇与州县相知优恤。  

## ●卷九  

☆太宗（六）  

○劳邓州刺史陈君宾诏  

朕以隋末乱离，毒被海内，率土百姓，零落殆尽，州里萧条，十不存一，寤寐思之，心焉若疚。是以日昃忘食，未明求衣，晓夜孜孜，惟以安养为虑。每见水旱降灾，霜雹失所抚躬责己，自惭德薄。恐贫乏之黎庶，不免饥馁，倾竭仓廪，普加赈恤。其有一人绝食。若朕夺之，分命庶僚，尽心营救。去年关内六州及蒲、虞、陕、鼎等，复遭亢旱，禾稼不登粮储既少，遂令分房就食。比闻刺史以下及百姓等，并识朕怀，逐粮户到，递相安养。回还之日，各有赢粮，乃另赍布帛，以申赠遗。如此用意，嘉叹良深。一则知水旱无常，彼此递相拯赡，不虑凶年，二则知礼让兴行，轻财重义，四海士庶，皆为兄弟，变浇薄之风，敦仁慈之俗，政化如此，朕复何忧。其安置客口，官人支配得所，并令考司，录为功最。养户百姓，不[A092]财帛，已敕主者免今年调物。宜知此意，善相劝勉。  

○谨死刑诏  

比来有司断狱，多据律文，虽情在可矜，而不敢违法。守文定罪，或恐有冤。自今门下省视，有据法当死而情在可矜者，录状奏闻。  

○册苏女为皇太子妃诏  

配德元良，必俟邦媛，作俪储贰，允归冠族，秘书丞苏长女，门袭轩冕，家传义方，柔顺表质，幽闲成性，训彰图史，誉流邦国，正位储闱，惟朝典。可皇太子妃，所司备礼册命，主者施行。  

○册荆州都督荆王元景诏  

夫建官之道，实资明德，列爵之义，必俟茂亲。故晋郑佐周，功宣於寅亮；闲平辅汉，业崇於藩屏。惟尔业尚忠肃，器怀恭懿，幼禀庭训，早膺朝宠。仁恕闻於封畿，廉平著於方策。荆衡作镇，江汉为纪，包括巴濮之域，跨蹑吴越之郊。褰帷永谐，分佥属。是用备兹令典，锡以休命，奄有楚甸，代为唐辅可不慎欤。  

○为故礼部尚书虞世南斋僧诏  

故礼部尚书文懿公虞世南，德行纯备，文为辞宗，夙夜尽心，志存忠益，奄从物化，忽移时序。昨因夜梦，倏睹斯人，兼进谠言，有若平生之日。追怀遗美，良用悲悼，宜资冥福，申朕思旧之情。可即其家斋五百僧，造佛像一躯。  

○奖魏徵编注戴氏礼诏  

礼经残缺，其来已久，汉代戴圣，爰记旧闻。古今所宗，条目杂乱，先儒传授，多历年所，咸事因循，莫能厘正。特进郑国公徵，文高翰林，学综册府，服膺典礼，有志讨论。乃依圣所记，更事编录，以类相从，别为篇第，并更注解，文义粲然。遂得先圣微言，因兹重阐後之学者，多有宏益。宜付秘书。  

○答魏徵谢赐殿材起堂诏  

观卿书不如寻常，忧忱之情，切朕怀意。处卿至此堂，为宏济黎元经图达化耳，岂为朕一人而已，何事果来相谢。  

○问魏徵病手诏  

不见数日，忧愤甚深，自顾过已多矣。言已失矣，行已亏矣。古人云：“无镜无以鉴须眉”可谓实也。比欲自往，恐劳卿，所以使人来去。若有闻知，此後可以信来具报。  

○答魏徵上群书理要手诏  

朕少尚威武，不精学业，先王之道，茫若涉海。览所撰书，博而且要，见所未见，闻所未闻，使朕致治稽古，临事不惑。其为劳也。不亦大哉！  

○重问魏徵病手诏  

近来疹病何似，渐得可未？卿患日久，言面已赊，理国立家，方知难耳。比日自为，劳思委顿，始验任人则逸，自任则劳，非虚言也。此怀公想知之，可以意得。书何尽心，略而言耳。  

○答魏徵辞太子太师诏  

汉之太子，四皓为助，我之赖公，即其义也。知公疾病，可卧护之。  

○答房元龄请解仆射诏  

夫选贤之义，无私为本，奉上之道，当仁是贵。列代所以宏风，通贤所以叶力。卿忠肃恭懿，明允笃诚，草昧霸图，绸缪帝道。仪刑礼阁，庶政惟和，辅翼春宫，望实斯在。而忘彼大体，徇兹小节，虽恭教谕之职，乃辞机衡之务，岂所谓弼余一人，共安四海者也。宜听此怀，无烦固让。  

○又答房元龄诏  

元龄德为时秀，位隆朝右，业履恭俭，志怀冲退，频表陈诚，固辞执法。朕昃食思治，虚己钦贤，方资启沃，共康兆庶，岂得申其雅尚，用亏彝典，便可断表，即令摄职。  

○舍旧宅造兴圣寺诏  

丹陵启圣，华渚降祥，叶德神居，克隆鸿业。朕丕承大宝，奄宅域中，远藉郊之庆，仰惟枢电之祉。思园之礼既宏，抚镜之情徒切，而永怀慈训，欲报无从，静言因果，思凭冥福。通义宫皇家旧宅，制度宏敞，以崇神祠，敬增灵，宜舍为尼寺，仍以兴圣为名。庶神道无方，微伸凯风之思，主者施行。  

○赐窦诞还第诏  

朕闻为官择人者治，为人择官者乱。窦诞比来精神衰耗异常时。知不肖而任之，睹尸禄而不退，非唯伤风乱政，亦恐为君不明。考绩黜陟，古今常典，诞可光禄大夫还第。  

○幸辽东赐褚亮诏  

昔年师旅，卿常入幕，今兹遐伐，君已悬车。倏忽之间，移三十载，眷言畴昔，我劳如何。今将遂良东行，想公於朕，不惜一儿於膝下耳。故遣陈离意，善居加食。  

○令诸州寺观辅经行道诏  

神道设教，慈惠为先，元化潜通，亭育资始。朕恭膺大宝，抚爱黎元，矜愍之心，触类而长。是用旁求冥贶，幽赞明灵，所冀九功惟叙，五福斯应。比严霜早降，秋实不登，静言寡薄，无忘惭惕。今百谷滋茂，万宝将成，犹恐风雨失时，字养无寄。敢藉圣明，介兹多祉，宜为普天亿兆，仰祈嘉。可於京城及天下诸州寺观，僧尼道士等七日七夜转经行道。每年正月七月，例皆准此。  

○赐凉州都督李大亮诏  

以卿兼资文武，志怀贞确，故委藩牧，当兹重寄。比在州镇，声绩远彰，念此忠勤，无忘寤寐。使遣献鹰，遂不曲顺，论今引古，远献直言，披露腹心，非常恳到，览用嘉叹，不能已已。有臣若此，朕复何忧，宜守此诚，始终若一。《诗》云：“靖共尔位，好是正直。神之听之，介尔景福。”古人称一言之得，侔於千金。卿之此言，深足贵矣。今赐卿金壶瓶金碗各一枚，虽无千镒之得。是朕自用之物。  

○赐李大亮荀悦汉纪诏  

卿立志方直，竭节至公，处职当官，每副所委。方大任使，以申重寄，公事之闲，宜观典籍。赐卿荀悦《汉纪》一部。此书叙致简要，论议深博，极为政之体，尽君臣之义。今以赐卿，宜加寻阅。  

○答有司请讨林邑诏  

兵者凶器，不得已而用之。故汉光武云：“每一发兵，不觉头须为白。”自古以来，穷兵极武，未有不亡者也。苻坚自恃兵强，欲必吞晋室，兴兵百万一举而亡。隋主亦欲必取高丽，频年劳役，人不胜怨，死於匹夫之手。至如颉利，往岁数来侵我国家，部落疲於征役，遂至灭亡。朕今见此，岂得辄即发兵，但经历山险，土多瘴疠。若我兵士疾疫，虽克翦此蛮，亦何所补。言语之间，何足介意。  

○遗诏  

夫天命之重，绿错奉其图书；天子之尊，赤县先其司牧。而功兼造化，桥山之树已阴；业致平，苍梧之驾方远。至於平寇乱，安黎元，洒洪灾，攘大患，黄帝之五十三战，商汤之二十七征，以此申威，曾何足算。  

昔者乱阶斯永，祸钟隋季，罄宇凝氛，а昏辰象，绵区作梗，摇荡江河。朕拂衣於舞象之年，抽剑於斩蛇之地。虽复妖千王莽，戮首屯车；凶百蚩尤，衅尸军鼓。垂文畅於炎野，馀勇澄於斗极。前王不辟之土，悉请衣冠；前史不载之乡，并为州县。再维地轴，更张乾络。礼义溢於寰瀛，菽粟同於水火。破舟船於灵沼，收干戈於武库。辛李卫霍之将，咸分土宇；缙绅廊庙之材，共垂带绶。至於比屋黎元，关河遗老，或赢金帛，或斋仓储：朕於天下士大夫，可谓无负矣；朕於天下苍生，可谓安养矣。自栉风沐雨，遂成弭，忧劳庶政，更起沈疴。况乃汉苦周勤，禹胼尧腊，以矜百姓之所致也。道存物往，人理同归，掩乎元泉，夫亦何恨矣。  

皇太子治，大孝通神，自天生德，累经监抚，熟达机务。凡厥百僚，群公卿士，送往事居，无违朕意。属纩之後，七日便殡。宗社存焉，不可无主，皇太子即於柩前即皇帝位，依周汉旧制，军国大事，不可停阙，寻常闲务，任之有司。文武官人，三品已上，并三日朝晡哭临，十五举音，事毕便出。四品已下，临於朝堂，其殿中当临者，非朝夕临，无得擅哭。诸王为都督刺史任者，并来奔丧。濮王、莱五，不在来限。其方镇岳牧，在任官人，各於任所，举哀三日。其服纪轻重，宜依汉制，以日易月。园陵制度，务从俭约。昔者霸陵不掘，则朕意焉。辽东行事并停。太原元从人见在者，各赐勋官一级。诸营作土木之功，并宜停断。  

○令虞世南制杜如晦碑手敕  

吾与如晦，君臣义重，不幸物化，追念勋旧，痛悼於怀。卿体吾此意，为之制碑文也。  

○定乐敕  

殷荐祖考，以崇功德。比虽加以诚，洁而庙乐未称，宜令所司，详诸故实。制定奏闻。  

○命魏王泰祭尚书虞世南手敕  

虞世南与我，犹一体也，拾遗补过，无日暂忘。当代名臣，人伦准的，吾有小失，必犯颜而诤之。今其云亡，石渠东观之中，无复人矣，痛惜岂可言耶。  

○佛遗教经施行敕  

往者如来灭後，以末代浇浮，付嘱国王大臣，护持佛法。然僧尼出家，戒行须备。若纵情淫佚，触涂烦恼，关涉人间，动违经律，既失如来元妙之旨，又亏国王受付之义。《遗教经》者，是佛临涅所说，诫劝弟子，甚为详要。末俗缁素，并不崇奉，大道将隐，微言且绝，永怀圣教，用思宏阐。宜令所司，差书手十人，多写经本，务在施行。所须纸笔墨等，有司准给。其官宦五品已上，及诸州刺史，各付一卷。若见僧尼行业，与经文不同，宜公私劝勉，必使遵行。  

○答元奘谢御制三藏序敕  

朕才谢璋，言惭博达，至於内典，尤所未闲。昨制序文，深为鄙拙，唯恐秽翰墨於金简，标瓦砾於珠林。忽得来书，谬承赞，循躬省虑，弥益厚颜。善不足称，空劳致谢。  

○断卖佛像敕  

佛道形像，事极尊严，伎巧之家，多有造铸。供养之人，竞来买购，品藻工拙，揣量轻重。买者不计因果，止求贱得；卖者本希利润，唯在价高。罪累特深，福报俱尽，违犯经教，并宜禁约。自今已後，工匠皆不得预造佛道形像卖鬻。其见成之像，亦不得销除，各令分送寺观，令寺观徒众，酬其价直。仍仰所在州县官司检校，敕到後十日内使尽。  

○答群臣封禅表敕  

卿辈皆以封禅为帝王盛事，朕意不然。若天下安，家给人足，虽不封禅，庸何伤乎。昔秦始皇封禅，而汉文帝不封禅，後世岂以文帝不及始皇耶。且事天扫地而祭，何必登泰山之巅，封数尺之土，然後以展其诚敬乎。  

○手敕  

晚来肿势渐歇，肉色如故，体中亦自胜常。昨日恐卿等为忧，略此相报敕。  

○册杨恭道女为婕妤文  

维贞观某年月日，皇帝遣使某官某持节册命曰：於戏！惟尔前魏王府谘议参军杨恭道第三女，门袭锺鼎，训彰礼则，幽闲表质，柔顺为心。备职後庭，惟通典，是用命尔为婕妤。往，钦哉！其光膺徽命，可不慎欤！  

○册崔宏道女为才人文  

维贞观某年月日，皇帝使某官某副使某官某持节册命曰：於戏！惟尔兼徐州都督府司马崔宏道长女，门称著姓，训有义方，婉顺为质，柔明表行。宜升後庭，备兹内职，是用命尔为才人。往，钦哉！其光膺徽命，可不慎欤！  

○册萧铿女为才人文  

维贞观年月日云云，於戏！惟萧铿第二女，幼习礼训，夙表幽闲，胄出鼎族，誉闻华阃。宜遵旧章，授以内职，是用命尔为才人。往钦哉！其光膺徽命，可不慎欤！  

○册萧铄女为美人文  

维贞观年月日云云，於戏！萧铄第二女，禀训冠族，著美家声，习礼流誉，镜图有则。宜升後庭，允兹令典，是用命尔为美人。往，钦哉！其光膺徽命，可不慎欤！  

○册晋王为皇太子文  

维贞观十七年，岁次甲辰四月某朔日，皇帝若曰：於戏！惟尔并州都督右武候大将军晋王治，忠肃恭懿，宣慈惠和，仁孝出於自然，信义备於成德。祯祥夙著，睿哲日新，永言少阳，匕鬯是寄。畴咨朝列，卿士协从，是用命尔为皇太子。往，钦哉！尔其思王道之艰难，遵圣人之炯戒，勤修六德，勉行三善。无或举非法度，忘恭俭而好骄奢；无或理乖彝伦，远忠良而近邪佞。非履道无以彰名，非任贤无以成德。尔身为善，国家以安；尔身为恶，天下以殆。睦九族而礼庶僚，怀万邦而忧遐裔。兢兢业业，无怠无荒，克念尔祖宗，以宁我宗社，可不慎欤！  

○册徐州都督徐王元礼文  

於戏！惟王建都，惟圣垂范。安兆民者，实敦亲戚；固鸿业者，必树藩卫。惟尔使持节都督徐谯泗三州诸军事徐州刺史徐王元礼，器能明敏，业履详和，幼闻《诗》、《礼》，早膺车服。海岱及淮，俗兼齐鲁，胙土按部，佥曰尔谐。是用斟酌前代，率由令典，俾屏乃辟，传尔後昆。朕闻曰：“友于兄弟，施于有政。”“弗学墙面，莅事惟烦。”缅求大训，兹为要道。往钦哉！尔其执心於忠孝，践行於俭约，无好逸豫，以犯非礼。无纵嗜欲，以迩宵人，明率旧章，以保疆土。可不慎欤！  

○册越王泰改封魏王文  

维贞观某年某月某日甲子，皇帝若曰：於戏！在昔哲后，受命君临，并建茂亲，以为藩卫。然则古之列国，今之按部，循名或异，立政实同。皆所以共治黎元，俱奖王室，克隆鼎祚，咸悉由之。惟尔雍州牧左武候大将军越王泰，生而韶敏，幼而好学，乐善不倦，才艺日新。地则维城，礼优分器，惟彼三魏，实号五都。非亲勿居，夹辅攸属，是用命尔为使持节都督相、卫、黎、魏、、邢、贝七州诸军事相州刺史，改封魏王。传之子孙，长为藩翰。古人有言：“皇天无亲，惟德是辅。民心无常，惟惠之怀。”往钦哉！尔其鉴此格言，无自骄奢，无迩邪佞，兢兢业业，以保尔茅土。可不慎欤！  

○册苏长女为皇太子妃文  

惟尔秘书丞苏长女，族茂冠冕，庆成礼训，贞顺自然，言容有则。作合春宫，实协三善，曰嫔守器，式昌万叶。备兹令典，抑惟国章。是用命尔为皇太子妃。往，钦哉！其光膺徽命，可不慎欤！  

○册韦挺长女为齐王妃文  

维贞观年月日，册命曰：於戏！惟尔兼太常卿扶风郡开国男韦挺长女，地胄高华，质性柔顺，训彰礼教，誉表幽闲。作俪藩闱，实惟朝典。是用命尔为齐王妃。往钦哉！  

○册刘威德次女为虢王妃文  

维贞观年月日，皇帝遣使持节册命曰：於戏！惟尔刑部尚书彭城县开国公刘威德第二女，地胄清华，志怀婉顺，训彰图史，誉闻邦国。式遵典礼，作俪大藩，是用命尔为虢王妃。往钦哉！其光膺徽命，可不慎欤！  

○册齐国公无忌为司空文  

维贞观某年月日甲子，皇帝若曰：於戏！开府仪同三司齐国公无忌，设官分职，允代天工，致治兴邦，实资台辅。永览前哲，咸在得人，故能成寅亮之功，宏变理之业。惟尔识宇冲邈，风范光昭，才称栋干，器惟瑚琏。协赞皇基，克隆鼎业，譬彼舟楫，同兹鱼水。任重礼闱，则玑衡以穆；位班职衮，则风雨不愆。固已同轨前烈，齐声往彦，德美功，有国常典。经邦论道，佥曰尔谐，是用命尔为司空。往，钦哉！其光荣宠命，可不慎欤！  

○册高士廉改封申国公文  

维贞观某年月日甲子，皇帝若曰：於戏！昔周建五等，汉班六条．经邦之制既宏，载祀之祚惟永。是以樊侯申伯，功成藩翰；乔卿叔节，绩宣刺举。惟尔特进吏部尚书许国公高士廉，识宇宏正，风鉴秀激，地惟姻戚，才称栋干。□雷在运，参霸图於艰难；龟鼎有归，奉王猷於献替。廊庙推重，缙绅伫德。总方牧之寄，胜残播美；综铨衡之职，得人流咏。固已声高多士，功书太常，桐柏作镇，长淮设险，形胜之地，允属勋贤。是用命尔为使持节申州诸军事申州刺史，改封申国公。传之子孙，世为唐辅。往，钦哉！率循典礼，勉固诚节，垂裕来叶，以保黎庶。可不慎欤！  

○册李改封英国公文  

维贞观某年月日甲子，皇帝使某官持节册命曰：於戏！列爵者必俟茂勋，设官者咸资懿德。所以翼赞王室，宏宣帝载，惟尔光禄大夫行并州大都督府长史太子左卫率曹国公李，识量恢宏，风略闳远，忠以奉上，信以立身。献款西归，比阝风美，分麾东略，虢郑景从。预艰难於藩邸，参经纶而方面。南定维扬，北清大漠，威振殊俗，勋书册府。及入司禁旅，出帅藩镇，劳勤表於夙夜，功用成於期月。蕲黄之地，滨带江淮，镇捍之得，允属功烈。是用命尔为使持节蕲州诸军事蕲州刺史，改封英国公。任重六条，地优五等，为朕藩屏，传尔子孙。往，钦哉！其祗膺朝命，克固臣节，勤恤黎元，垂裕後世。可不慎欤！  

○册程知节改封卢国公文  

维贞观某年月日甲子，皇帝使某官某副使某官某持节册命曰：於戏！盖宣条作牧，胙土建侯，共治长寄，藩翰斯在。惟尔左领军大将军检校原州都督宿国公程知节，志怀锐颖，气干强果，业预艰难，效宣行阵。入司禁卫，勤诚著於轩陛；出镇方隅，惠化洽於黎俗。畴庸有典，式隆宠命。是用命尔为使持节朗州诸军事朗州刺史，改封卢国公。传之子孙，长是藩屏。往，钦哉！尔其戒典谟之训，固臣子之节，勤修政道，以贻尔後。可不慎欤！  

○册侯君集改封陈国公文  

维贞观某年月日甲子，皇帝若曰：於戏！夫经邦之道，必资长策，利建之义，式固无穷。是以周之列国，祚世藩屏；汉之功臣，永垂带砺。惟尔兵部尚书潞国公侯君集，体业贞固，识量恢凯，任切腹心，寄深文武。草昧伊始，奉一匡於藩朝；光华在运，典九伐於礼乐。入陪禁中，出临阃外，赞嘉谋於樽俎，扫逋寇於遐荒。诚量岁寒，勋勒庸器，宛邱之地，实惟旧镇，胙土作牧，允属朝望。是用命尔为使持节陈州诸军事陈州刺史，改封陈国公。传之子孙，世为唐辅。往，钦哉！尔其克固臣节，思勖王度，夙夜匪懈，无替典则。可不慎欤！  

○册段志元改封国公文  

维贞观某年月日甲子，皇帝若曰：於戏！夫计功裂土，量能分职，所以光赞王室，康黎元。惟尔左骁卫大将军樊国公段志元，理怀沈毅，气干强雄，蜀汉委质，早效忠款。颍川从我，备尽心力，预艰虞於藩朝，陪戎征於阃外。勤宣阶陛，功表旌旗，西城之地，襟带巴蜀，藩翰之重，实俟勋庸。是用命尔为使持节金州诸军事金州刺史，改封国公，传之子孙，世为藩辅。往，钦哉！尔其勉固一心，勖兹六行，克勤政术，无ル彝典。可不慎欤！  

○册突厥李思摩为可汗文  

於戏！突厥部众，代居沙漠，元戎才举，龙城克定。三部种类，十角酋渠，咸袭冠带，俱为臣妾。朕光宅六合，亭育万品，爰降大造，存其亡国。既复故庭，乃树君长。惟尔右武候大将军化州都督怀化郡王李思摩，器量明远，识用宏通，地称贵种，望高赐姓。忠孝之节，简於朕心，明智之材，重於蕃落。朕用是命尔为乙弥泥孰俟利可汗。传之子孙，为唐藩屏。上鉴自古，下观近代，守诚节者，咸保其国人；为凶恶者，必及於覆败。往，钦哉！尔其鉴兹往事，祗听朕言，奉国以丹赤为先，御下以信义为本。勉正尔身，勤恤尔众，无昵邪佞，无远忠良，无恣骄奢，无趋贪暴，兢兢业业，以绥尔疆土。可不慎欤！  

○陈让禅位表  

臣闻至敬无文，至诚不饰。地居臣子，不以小忠挠志；情兼家国，不以细行婴心。臣蒙奖厉，擢居天策。战必以死，深愍於黎庶；奋不顾命，愿无忝於宗社。规摹指麾，皆禀圣算，人心神诱，遂得成功，安敢贪天，自称己力。前以圣人大宝，滥锺愚懦。臣谓肃成理务，礼通监抚，日慎一日，不敢推辞。今奉兹诏，更垂奖予，以四海安，褰裳紫极，归尊轩辕，天下幸甚。臣自当启诵，不觉厚颜。顷者阴阳尚愆，嘉谷未稔，政治有亏，刑典不措。恐眇身多罪，以及万方，伏愿天慈，仍安太极。待民知尧力，玉烛顺序，网开汤祝，金科削编，然後降辇西宫，於事非晚，付臣宣室，亦敢当仁。臣志在忘私，冒陈丹款。  

## ●卷十  

☆太宗（七）  

○告柏谷坞少林寺上座书  

太尉尚书令陕东道益州道行台雍州牧左右武候大将军使持节凉州总管上柱国秦王世民，告柏谷坞少林寺上座寺主以下徒众及军民首领士庶等，比者天下丧乱，万方乏主，世界倾沦，三乘道绝。遂使阎浮荡覆，戎马载驰，神州糜沸，群魔竞起。我国家膺图受，护持正谛，驭舄飞轮，光临大宝。故能德通黎首，化阐缁林，既沐来苏之恩，俱承彼岸之惠。王世充叨窃非据，敢逆天常，窥觎法境，肆行悖业。今仁风远扇，慧炬照临，开八正之途，复九之迹。法师等并能深悟机变，早识妙因，克建嘉猷，同归福地。擒彼凶孽，廓兹净土，奉顺输忠之效，方著阙庭；证果修真之道，更宏像观，闻以欣尚，不可思议，供养优赏，理殊恒数。今东都危急，旦夕殄除，并宜勉终茂功，以垂令范，各安旧业，永保休。故遣上柱国德广郡开国公安远往彼，指宣所怀，可令一二首领立功者来此相见，不复多悉。  

○报窦建德书  

□雾不披，山河在望，企余之叹，良用兴怀。郑息有违，齐楚交绝，自远劳师旅，当甚疲敝。我国家与彼，本非仇隙，彼之於我，未始猜嫌。往者赵、魏诸藩，皇风久扇，恒卫之地，素为我有。足下首为寇乱，屡来侵夺，但以淮安丧师，责躬由已。公主飘寓，归宁本朝，并得保宥危亡，负荷大惠，亲邻之好，昭然著明。虽则俘若王官，翦同羁马，既怀坦荡，曾无蒂芥。庶此冠盖相望，轩继轨，引弭兵之义，敦方穆之期。如何信不由衷，翻怀匿怨？无名之举，遽发危机，背德之踪，遂为戎首，吁可怪也，良深叹息。  

王世充滔天猾夏，自贻伊戚，毒三川，腥闻四国。皇情轸虑，哀彼黎元，推毂投柯，申兹吊伐，走以不武，奉遵朝寄。自扬旌河洛，结垒伊，拯敝除凶，屡摧群丑。其馀渠魁危戚独保孤城，重围已合，自知沦败，苟延朝夕之命，空为诱之言。其济恶反善，雷同寇逆，适所以心同霸楚。若非国家膺图受，翦暴除凶，亦当并吞东夏，自称西伯。足下岂不屈膝稽首，著在前闻，饰智诡词，以分谤乱，渝盟背惠，职此之由。又世充与足下旧称和好，中途翻覆，罕能结诚。遣使频说匈奴，欲令侵伐冀土，外欺内忌。唯利是图。居安尚不自存，处危何力之有，况今粮储罄竭，帑藏空虚，析骸煮孥，命悬晷刻。足下欲以三军之众，仰哺他人，千金之资，坐求外费，理如画饼，未见其宜。  

足下前者徇地屠城，亲至东境，孟海公历时抗御，未即从顺。频令告急，请我师救，见逼求和，义所不取。是以按兵辞使，恩全世充。又我国家不遑及远，海公援绝，方归执事。假我风□，差无负备。荥下诸州，邻近东鄙，以足下风牛罕及，亭戍靡戒，农居安堵，未相猜贰。所以曹公兵前并未追。足下乘我无虞之城，贪冒寻常之地，进无投迹之所，退有迷据之色，谁为计者，良非上算。比者漳滏丧没，既往不追，河济倾沦，成事谁咎？今乃过相陵侮，方深起难，所以故到成皋，伫承来旨。昨者前茅警路，後骑启行，乃与足下中途相遇。旌麾未列，锋镝暂交，彼之士马，自相腾践。郊劳之仪遂爽，犒师之礼未通，虽则为彼祸先，能无怀愧？  

国家夷凶拨乱，唯以匡时济俗，不欲穷民极武，专任甲兵。故蓄锐停师，冀闻择善，可否之事，幸速图之。若不获命，终为怨府，雄夫奋其智勇，猛士发其馀怒，诸军雾合，指日风驱。属橐於中野，纵矢镝之馀费，燎原覆醢，虽悔难追。必然继好息民，更敦前好，况兵交使往，迟览还音。  

○与薛元敬书  

吾与卿叔共事，或军旅多务，或文咏从容，何尝不驰驱经略，款曲襟抱。比虽疾苦，日冀痊除，何期一朝，忽成万古，追寻痛惋，弥用伤怀。且闻其儿子幼小，家徒壁立，未知何处安置。宜加安抚，以慰吾怀。  

○赐郑元书  

知公已共可汗结和，遂使边亭息警，烽火不燃。和戎之功，岂唯魏绛，金石之锡，故当非远。  

○赐百济王璋玺书  

王世为君长，抚有东藩。海隅遐旷，风涛艰阻，忠款之至，职贡相寻，尚想徽猷，甚以嘉慰。朕自祗承宠命，君临区宇，思宏王道，爱育黎元。舟车所通，风雨所及，期之遂性，咸使安。新罗王金真平，朕之藩臣，王之邻国，每闻遣师，征讨不息，阻兵安忍，殊乖所望。朕已对王侄信福及高丽新罗使，令具敕通和，咸许辑睦。王必须忘彼前怨，识朕本怀，共笃邻情，即停兵革。  

○赐李袭誉进忠孝图书  

卿情深奉国，志在忠孝，爰录前烈，图之丹青。事兼劝奖，足励风俗，再三循览，朕甚嘉之。  

○赐姜行本玺书  

攻战之重，器械为先，将士属心，待以制敌。卿星言就路，躬事修营，干戈才动，梯冲临。三军勇士，因斯树绩；万里逋寇，用是克平。方之前古，岂足相况。  

○存问并州父老玺书  

昔隋末丧乱，百姓凋残。酷法淫刑，役烦赋重，农夫释耒，工女下机，徵召百端，寇盗蜂起。人怀怨愤，各不聊生，水火之切，未足为喻。先朝不忍涂炭。思济黎元。朕禀承神算，奋剑南起，与彼境英雄，同心协力，不顾躯命，以救苍生。爰自晋阳，兴兵立义，雄锋接刃，栉风沐雨。除凶去暴，布德行仁，天下安，戎车止息。九夷八狄，莫不来庭，以至於今，二十馀载。岂予一人，所能致此，实赖天地之灵，宗社之主，贤人君子，为朕股肱。文士尽其才智，武夫宣其武力，朕端拱无为，庶几王道。然汉祖悲歌，尝思丰沛，晋皇吟咏，唯在温原，此人情也。况并部之地，创业之基，与诸父老首立大事，引领北望，感慕兼深。思与父老一日叙旧，怀之在心，所不忘也。但海内殷旷，万几事多，巡省四方，未获周悉。父老宜约勤乡党，教导後生亲疏子弟，务在忠孝，必使风俗敦厚，异於他方。副朕此怀，光示远迩，使旌表门闾，荣宠家国，书名竹帛，岂不美乎。夏序甚势，想各平安，善自颐养，动静闻奏。故有此敕，想见朕心。  

○赐郭孝恪玺书  

卿破焉耆，虏其伪王，功立威行，深副所委。但焉耆绝域，地阻天山，恃远凭深，敢怀叛逆。卿望崇位重，报效情深，远涉沙场，躬行罚罪。取其坚壁，曾不崇朝，再廓游魂，遂无遗寇。缅思竭力，必大艰辛，超险成功，深足嘉尚。  

○赐高丽玺书  

新罗委命国家，朝贡不阙，尔与百济，宜即戢兵。若更攻之，明年当出师击尔国矣。  

○克高丽报皇太子书  

吾初向贼阵，心并在战玫，为忆汝之言，所以不执斧钺。如其不尔，将大决战。此後必不亲行阵，勿为忧虑也。  

○赐王远知玺书  

先生操履夷简，德业冲粹，屏弃尘杂，栖志元虚。吐故纳新，食芝饵术，念众妙於三清之表，返华发於百龄之外。道迈前烈，声高自古，非夫得秘诀於金坛，受幽文於玉笈者，其孰能与此乎？朕昔在藩朝，早获问道，眷言风范，无忘寤寐。近览来奏，请归旧山。已有另敕，不违高志，并许置观，用表夙心。未知先生早晚已届江外，所营栋宇，何当就功。伫闻委曲，副兹引领，近已令太史薛颐等往诣，令宣朕意。  

○赐薛延陀玺书  

突厥颉利可汗未破已前，自恃强盛，抄掠中国，百姓被其杀者，不可胜纪。我发兵击破之，诸部落悉归化，我略其旧过，嘉其从善，并受官爵，同我百寮。所有部落，爱之如子，与我百姓不异。但中国礼义，不灭尔国。前破突厥，止为颉利一人为百姓之害，所以废而黜之，实不贪其土地，利其人马也。自黜废颉利以後，恒欲更立可汗，是以所降部落等，并置河南，任其放牧。今户口羊马，日向滋多，元许册立，不可失信，即欲遣突厥渡河，复其田土。我策尔延陀，日月在前，今突厥理是居後，後者为小，前者为大。尔居碛北，突厥居碛南，各守土境，镇抚部落。若其逾越，故相抄掠，我即将兵各问其罪。此约既定，非但有便尔身，贻厥子孙，长守富贵也。  

○诫吴王恪书  

吾以君临兆庶，表正万邦，汝地居茂亲，寄惟藩屏，勉思桥梓之道，善侔闲平之德。以义制事，以礼制心，三风十愆，不可不慎。如此则克固磐石，永保维城。外为君臣之忠，内有父子之孝，宜自励志，以勖日新。汝方违膝下，凄恋何已？欲遗汝珍玩，恐益骄奢，故诫此一言，以为庭训。  

○赐韦挺书  

所上意见，极是谠言，辞理可观，甚以为慰。昔齐境之难，夷吾有射钩之罪；蒲城之役，勃有斩祛之仇。而小白不以为疑，重耳待之若旧，岂非各吠非主，志在无二，卿之深诚，见於斯矣。若能克全此节，则永保令名，如其怠之，可不惜也。勉励终始，垂范将来，当思後之视今，亦犹今之视古，不亦美乎！朕比不闻其过，未睹其阙，赖竭忠恳，数进嘉言，用沃朕怀，一何可道。  

○遗萧德言书  

朕历观前代，详览儒林，至於颜、闵之才，不终其寿；游、夏之德，不逮其学。惟卿幼挺璋，早标美誉，下帷闭户，包括六经，映雪聚萤，牢笼百氏。自隋季板荡，庠序无闻，儒道坠泥涂，《诗》、《书》填坑，眷言坟典，每用伤怀。顷年已来，天下无事，方欲建礼作乐，偃武修文。卿年齿已衰，教将何恃？所冀才德犹茂，卧振高风。使济南伏生，重在於兹日；关西孔子，故显於当今。令闻令望，何其美也，念卿疲朽，何以可言。  

○述圣赋序  

朕以二九之年，属天下丧乱，毒流区夏，祸遍郊畿，群雄则蜂骇□兴，猛将则风驱雾合。年二十有四，慷慨京邑，电发中原；震荡三川，扫清八荒。及至壮年，获临宝位，然乃远夷委贽，万国归心。致使朝有进善之臣，野无行歌之士。节义盈於私室，狱讼息於公门。一尉候於东西，混车书於南北，由是偃组练而敷礼乐，放牛马而逸黎元。方欲纪石封山，握河沈璧，功既成矣，世既贞矣，信可以优游暇豫，作乐崇德者欤！故因兹馀隙，乃修苑囿。其胜地则有积翠凝碧，其川阜则有濯龙平乐。若乃南面双阙，北对芒山，引洛浦之通波，连郏辱阝之余址。丛薄本丽，加之以芳节；池沼素美，莹之以初阳。舞蝶游丝，带清飚而散影；分花交柳，映碧浪而成文。巨树千寻，结轻烟而耸翠；危峰万仞，照落景而开红。□气萦岩，似游仙於巫峡；霓光染溜，类濯锦於成都。戏羽闲关，互飞沈於蒙密；游鳞氵氵爵，乍出没於芰荷。翔泳之美尽斯，仁智之乐备矣。可以遁形匿迹，可以养志恬神，独往襄城之中，斯可观也，邈然姑射之上，何以加兹？余每览巢、许之俦，松、乔之匹，未尝不慨然慕之，思可脱屣长辞，拂衣高谢。复以时运见羁，因留连於大任，徒有轻举之志，而不达者，其天意也，岂人事乎？  

○大唐三藏圣教序  

盖闻二仪有像，显覆载以含生；四时无形，潜寒暑以化物。是以窥天鉴地，庸愚皆识其端；明阴洞阳，贤哲罕穷其数。然而天地包乎阴阳而易识者，以其有像也；阴阳处乎天地而难穷者，以其无形也。故知像显可徵，虽愚不惑；形潜莫睹，在智犹迷。况乎佛道崇虚，乘幽控寂，宏济万品，典御十方。举威灵而无上，抑神力而无下。大之则弥於宇宙，细之则摄于毫厘。无灭无生，历千劫而不古；若隐若显，运百福而长今。妙道凝元，遵之莫知其际；法流湛寂，挹之莫测其源。故知蠢蠢凡愚，区区庸鄙，投其旨趣，能无疑惑者哉。  

然则大教之兴，基乎西土。腾汉庭而皎梦，照东域而流慈。昔者分形分迹之时，言未驰而成化；当常现常隐之世，民仰德而知遵。及乎晦影归真，迁仪越世。金容掩色，不镜三千之光；丽象开图，空端四八之相。於是微言广被，拯含类於三途；遗训遐宣，导群生於十地。然而真教难仰，莫能一其指归；曲学易遵，邪正於焉纷纟。所以空有之论，或习俗而是非；大小之乘，乍沿时而隆替。  

有元奘法师者，法门之领袖也。幼怀真敏，早悟三空之心；长契神情，先苞四忍之行。松风水月，未足比其清华；仙露明珠，讵能方其朗润。故以智通无累，神测未形，超六尘而迥出，只千古而无对。凝心内境，悲正法之陵迟；栖虑元门，慨深文之讹谬。思欲分条析理，广彼前闻；截伪续真，开兹後学。是以翘心净土，往游西域；乘危远迈，杖策孤征。积雪晨飞，途闲失地；惊沙夕起，空外迷天。万里山川，拨烟霞而进影；百重寒暑，蹑霜雨而前踪。诚重劳轻，求深愿达，周游西宇，十有七年。穷历道邦，询求正教。双林八水，味道餐风。鹿苑鹫峰，瞻奇仰异，承至言於先圣，受真教於上贤。探赜妙门，精穷奥业，一乘五律之道，驰骤於心田；八藏三箧之文，波涛於口海。爰自所历之国，总将三藏要文，凡六百五十七部，译布中夏，宣扬胜业。引慈□於西极，注法雨於东垂。圣教缺而复全，苍生罪而还福。湿火宅之乾焰，共拔迷途；朗爱水之昏波，同臻彼岸。  

是知恶因业坠，善以缘，坠之端，惟人所托。譬夫桂生高岭，□露方得泫其花；莲出渌波，飞尘不能其叶。非莲性自洁，而桂质本贞，良由所附者高，则微物不能累；所凭者净，则浊类不能沾。夫以卉木无知，犹资善而成善，况乎人伦有识，不缘庆而求庆。方冀兹经流施，将日月而无穷；斯福遐敷，与乾坤而永大。  

○帝范序  

朕闻大德曰生，大宝曰位，辨其上下，树之君臣。所以抚育黎元，钧陶庶类，自非克明克哲，允武允文，皇天眷命，历数在躬，安可以滥握灵图，叨临神器。是以翠妫荐唐尧之德，元圭锡夏禹之功。丹字呈祥，周开七百之祚；素灵表瑞，汉启重世之基。由此观之，帝王之业，非可以力争者矣。  

昔隋季板荡，海内分崩，先皇以神武之姿，当经纶之会，斩灵蛇而定王业，启金镜而握天枢。然犹五岳含氛，三光戢耀，豺狼尚梗，风尘未宁。朕以弱冠之年，怀慷慨之志，思靖大难，以济苍生。躬擐甲胄，亲当矢石，夕对鱼鳞之阵，朝临鹤翼之围，敌无大而不摧，兵何坚而不碎。翦长鲸而清四海，扫枪而廓八，承庆天潢，登晖璇极。袭重光之永业，继宝之隆基，战战兢兢，若临深而驭朽，日慎一日，思善始而令终。  

汝以幼年，偏锺慈爱，义方多阙，庭训有乖。擢自维城之居，属以少海之任，未辨君臣之礼节，不知稼穑之艰难，朕每思此为忧，未尝不废寝忘食。自轩昊以降，迄至周隋，以经天纬地之君，纂业承基之主，兴亡治乱，其道焕然。所以披镜前踪，博采史籍，聚其要言，以为近诫云尔。  

○帝范後序  

此十二条者，帝王之纲，安危兴废，咸在兹焉。古人有云：“非知之难，惟行之不易。”行之可勉，惟终实难。是以暴乱之君，非独明於恶路，圣哲之主，非独见於善途，良由大道远而难遵邪径近而易践。小人俯从其易，不得力行基难，故祸败及之；君子劳处其难，不肯安居其易，故福庆流之。故知：“祸福无门，惟人所召。”欲悔非於既往，惟慎祸於将来，当择哲主为师，毋以吾前为鉴。取法乎上，仅得乎中，取法乎中，祗为其下，自非上德，不可效焉。  

吾在位已来，所缺多矣。奇丽服玩，锦绣珠玉，不绝於前，此非防欲也；雕楹刻桷，高台深池，每兴其役，此非俭志也；犬马鹰鹘，无远不致，此非节心也；数有行幸，以亟劳人，此非屈己也。斯数者吾之深过，勿以兹为是而取法焉。但我济育苍生其益多，平定寰宇其功大。益多损少人不怨，功大过微德未亏。然犹之尽美之踪，於焉多愧，尽善之道，顾此怀惭，况女无纤毫之功，直缘机而履庆。若崇美以广德，则业泰身安；若肆情以从非，则业倾身丧。且成迟败速者国基也，失易得难者天位也，可不惜哉！可不慎哉！  

○禁经序  

夫工书须从师授，必先识势，乃可加功；功势既明，则务於迟涩；迟涩和矣，无系拘；拘既亡，求诸变态；变态云者，在乎奋研；奋研之理，资於状异；状异之变，无溺荒僻；荒僻黜矣，藉於神彩，神彩之至；机於元微；元微则宏逸无方矣。设乃一向规模，随其工拙：势以返覆肥瘦，体以疏密齐平；放则失之於速，留乃至之於迟；畏惧生疑，否臧不决；运用迷於笔前，震动惑於手下。若此，欲造於元微，则未之有也。  

○大兴善寺钟铭序  

皇帝道叶金轮，心居黄屋，覆焘恨方，舟航三界。欲使□和之乐，共法鼓而同宣，雅颂之声，随梵音而俱远。乃命凫氏，范兹金锡，响合风雷，功侔造化。腾骧猛虞，负и业而将飞；宛转盘龙，绕乘风而如动。希声旦发，犍槌夕震，莫不倾耳以证无生，入神而登正觉。圆海有竭，福祚无穷，方石易销，愿力无尽。  

○谕侍臣绝谗构论  

朕历观前代，谗佞之徒，皆国蝥贼，巧令朋比。暗主庸君，莫不迷惑；忠臣孝子，泣血衔冤，故丛兰欲茂，秋风败之；王者欲明，谗人蔽之。如齐、隋间事，斛律明月齐朝良将，威震敌国，周家每岁斫汾河冰，虑齐兵西度。及明月被祖孝徵谗构伏诛，周人始有吞齐之心。高有经国大才，为隋文帝赞成霸业，知国政者一十馀载，天下赖以康宁。文帝唯妇言是听，特令摈斥，及为炀帝所杀，刑政由是衰坏。又隋太子勇抚军监国，凡二十年，早有定分。杨素欺主罔上，贼害良民，使父子道灭，逆乱之源，自此开矣。隋文既淆混嫡庶，竟祸及其身，社稷寻亦覆败。古人云：“代乱则谗胜”，诚非妄言。朕每防萌杜渐，用绝谗构之端，犹恐心力所不至，或不能觉悟。前史云：猛兽处山林，藜藿为之不采；直臣立朝廷，奸邪为之寝谋。此实朕所望於群公也。  

○诸葛亮高为相公直论  

朕比见隋代遗老，咸称高烦善为相者，遂观其本传，可谓公平正直，尤识治体。隋时安危，系其存殁，炀帝无道，枉见诛夷。何尝不想见其人，废书叹。又汉魏以业，诸葛亮为丞相，亦甚平直。亮尝表废廖立、李严於南中，立闻亮卒，泣曰：“吾其左衽矣！”严闻亮卒，发病而死。故陈寿称亮之为政，开诚心，布公道。尽忠益时者，虽雠必赏；犯法怠慢者，虽亲必罚。卿等岂可不企慕及之。朕今每慕前代帝王之善者，卿等亦可慕宰相之贤者，若如此，则荣名高位，可以长守。  

○民可畏论  

古之帝王，有兴有衰，犹朝之有暮，皆为蔽其耳目，至於灭亡。《书》云：“可爱非君，可畏非民？”天子有道则人推而为主，无道，则人弃而不用，诚可畏也。  

○政本论  

为政之要，务全其本。若中国不静，远夷虽至，亦何所益。隋炀帝纂祚之初，天下强盛，弃德穷兵，以取颠覆。颉利近者足为疆大，意既盈满，祸乱斯及，丧其大业，为臣於朕。叶护可汗亦大强盛，自恃富贵，通使求婚，失道怙乱，奄至破灭。其子既立，便肆猜忌，众叛亲离，覆基绝嗣。朕虽不能远慕尧舜禹汤之备。目睹此辈，何得不诫惧乎。  

○笔法论  

初书之时，收视反听，绝虑怡神，心正气和，则契於元妙。心神不正，字则欹斜，志气不和，字则颠仆，如鲁庙之器也。又云：为点必收，贵紧而重；为画必勒，贵涩而迟；为擎必掠，贵险而劲；为竖必怒，贵战而雄；为戈必润，贵迟凝而右顾；为环必郁，贵蹙锋而总转；为波必磔，贵三折而遣毫。  

○指法论  

夫字以神为精魄，神若不和，则字无态度也；以心毫为筋骨，心若不坚，则字无劲健也；以副毛为皮肤，副若不圆，则字无温润也。所资心副相参，用神气冲和为妙。今比重明轻，用指腕不如锋芒，用锋芒不如冲和之气。自然手腕虚，则锋含沈静。夫心合於气，气合於心，神心之用也，心必静而已矣。虞安吉云：“未解书意者，一点一画，皆求象本，乃转自取拙，岂是书耶。”纵仿类本，体样夺真，可图其字形，未可称解笔意。此乃类乎效颦，未入西施之奥室也。故其始学，得基粗，未得其精，太缓者滞而无筋，太急者病而无骨。横毫侧管，则钝慢而肉多；竖笔直锋，则乾枯而露骨。及其悟也，心动而手均：圆者中规，方者中矩，粗而能锐，细而能壮，长者不为有馀，短者不为不足。思与神会，同乎自然，不知所以然而然矣。  

○笔意论  

夫学书者，先须知有王右军绝妙得意处，真书《乐毅论》、行书《兰亭》、草书《十七帖》，勿令有死点画，书之道也。学书之难，神彩为上，形质次之，兼之者便到古人。以斯言之，岂易多得。必使心忘於笔，手忘於书，心手遗情，书不妄想，要在求之不见，考之即彰。  

○告南郊文  

皇帝臣某，敢以元牡昭告皇皇后帝：太上皇厌居宸极，凝情姑射，倦此万几。释兹重负。人神不可以乏主，天序不可以无统。历数有归，猥当寡薄，神器有奉，用集大命。惧忝帝位，固辞弗克，遂膺大礼，临驭兆民。敬简元日，告类上帝，即皇帝位，惟祈敷万邦，永绥天极。  

○谒太庙陈谢文  

臣上蒙穹昊明命，中赖宗社馀祉，自惟不德，滥承宝位。既乏元首之能，实乖教子之道，遂有承乾不轨，君集无君，元昌怀逆，亦好乱。臣暗昧既彰，诫诱多阙。负罪引慝，惭惧增深。谨造庭阶，躬申拜谢。  

○征高丽誓师文  

古先帝王，爰有征伐。尧战丹浦，舜伐有苗，文王戡黎，成汤征葛。此四君者，岂乐栉沐风雨，劳师疲众？以为不诛凶残化不洽，不翦暴乱人不安。高丽莫离支，虐杀其主，尽戮大臣。自馀黎庶，怨入骨髓。此等皆力不能制，拥在寇城，想望朕师，若思膏雨，高丽灭亡徵兆，人谁不见？时不可失，天不可违。朕岂厌重帷而安暴露，薄华殿而乐风尘。且以弱年行师，颇识权变。今者士卒咸集，戈甲如山，冲朋□梯，指影可捷。夫农夫勤春，乃始有秋，士卒先力，然後受赏。若能齐力一心，屠城陷敌，高官厚秩，朕不食言。若敢逋逃，违弃营伍，厥身从戮，罪及妻孥，此皆邦国之典刑，古今之常事。记朕誓言，诚宜自勉。  

○宏福寺施斋愿文  

皇帝菩萨戒弟子稽首和南，十方诸佛、菩萨圣僧、天龙大众：若夫至理凝寂，道绝名言，大慈方便，随机摄诱，济苦海以智舟，朗重昏以慧日。开晓度脱，不可思议。弟子夙罹愆，早婴偏罚，追维抚育之恩，每念慈颜之远，泣血崩心，永无逮及，号天辟地，何所厝身。岁月不居，炎凉亟改，荼毒之痛，在乎粉骨。敬养已绝，方恨不追，怨酷之深，百身何赎？惟以丹诚，归依三宝，谨於宏福道场，奉施斋供，并施净财，以充檀舍。用斯功德，奉为先灵，愿心悟无为，神迁妙喜，策绀马以入香城，蹑金皆而升宝殿。游玩法乐，逍遥净土，永荫法□，尝餐甘露。疾证菩提，早登正觉，六道四生，并同斯愿。  

○六马图赞  

拳毛：黄马黑喙，平刘黑闼时乘。前中六箭，背二箭。赞曰：月精按辔，天驷横行。弧矢载戢，氛埃廓清。（其一）  

什伐赤：纯赤色，平世充建德时乘。前中四箭，背中一箭。赞曰：涧未静，斧钺伸威。朱汗骋足，青旌凯归。（其二）  

白蹄乌：纯黑色，四蹄俱白，平薛仁杲时所乘。赞曰：倚天长剑，追风骏足。耸辔平陇，回鞍定蜀。（其三）  

特勒骠：黄白色，喙微黑色，平宋金刚时所乘。赞曰：应策腾空，承声半汉。入险摧敌，乘危济难。（其四）  

飒露紫：紫燕骝，平东都时所乘。前中一箭。赞曰：紫燕超跃，骨腾神骏气山川，威凌八阵。（其五）  

青骓：苍白杂色，平窦建德时所乘。前中五箭。赞曰：足轻电影，神发天机。策兹飞练，定我戎衣。（其六）  

○晋祠铭（并序）  

夫兴邦建国，资懿亲以作辅；分锡社，实茂德之攸居。非亲无以隆基，非德无以启化。是知功侔分陕，奕叶之庆弥彰；道洽留棠，传芳之迹斯在。惟神诞灵周室，降德酆都，疏派天潢，分枝璇极，经仁纬义，履顺居贞。揭日月以为躬，丽高明之质，括沧溟而为量，体宏润之资。德乃民宗，望惟国范。故能协隆鼎祚，赞七百之宏基；光启维城，开一匡之霸业。既而今古革运，陵壑潜迁，虽地尽三分，而馀风未泯；世移千祀，而遗烈犹存。  

元化旷而无名，神理幽而靡究。故歆祠利祷，若存若亡，济世匡民，如显如晦。临汾川而降祉，构仁智以栖神。金阙九层，鄙蓬莱之已陋；玉楼千仞，耻昆阆之非奇。落月低於桂筵，流星起於珠树。若夫崇山亘峙，巨镇参墟，襟带边方，标临朔土。悬崖百丈，蔽日亏红；绝岭万寻，横天耸翠。霞无机而散锦，峰非水而开莲。石镜流辉，孤岩宵朗，松萝曳影。重谷昼昏。碧雾紫烟，郁古今之色；元霜绛雪，皎冬夏之光。其施惠也，同和风溽露是生，油□膏雨斯起；其至仁也，则霓裳鹤盖息焉，飞禽走兽依焉；其刚节也，则治乱不改其形，寒暑莫移其操；其大量也。则育万物而不倦，资四方而靡穷。故以众美攸归，明祗是宅，岂如罗浮之岛，拔岭南迁；舞阳之山，移基北转。夫以挺秀之质，而无居常之资，故知灵岳标奇，托神威而为固。加以飞泉涌砌，激石分湍，萦氛雾而终清，有英俊之贞操，任方圆以成像，体圣贤之屈伸。日注不穷，类芳猷之无绝；年倾不溢，同上德之诫盈。阴涧怀冰，春留冬镜；阳岩引溜，冬结春苔，非疏勒之可方，岂瀑布之能拟。至如浊泾清渭，岁岁同流；碧海黄河，时时一变。夫括地之纪，横天之源，不能择其常，莫能殊其操。信乃兹泉表异，带仙宇而为珍，仰神居之肃清，想徽音其如在。是以朱轮华毂，接轸於坛衢；玉帛丰粢，连箱於庙阙。氤氲灵气，仰之而弥高；昭晰神光，望之而愈肃。潜通元化，不爽於锱铢；感应明徵，有逾於影响。惟贤是辅，非黍稷之为馨；惟德是依，岂筐篚之为惠。  

昔有隋昏季，纲纪崩沦，四海腾波，三光戢耀。先皇袭千龄之徽号，膺八百之先期，用竭诚心，以祈嘉福。爰初鞠旅，发迹神祠，举风电以长驱，笼天地而遐掩。一戎大定，六合为家。虽膺受图，彰於天命；而克昌宏业，实赖神功，故知茫茫万顷，必俟□雨之泽；巍巍五岳，必延尘壤之资。虽是九穗登年，由乎播种；千寻耸日，本藉崇基。然则不雨不□，则有炎枯之害；非尘非壤，则有倾覆之忧。虽立本於自然，亦成功而假助。岂大宝之独运，不资灵福者乎！故无言不雠，庑德不报。所以巡往迹，赛洪恩，临汾水而濯心，仰灵坛而肃志。若夫照车十二，连城三五，币帛□委，珍羞山集，此乃庸鄙之享，恐非明神所歆。正当竭丽水之金，勒芳猷於不朽；尽荆山之玉，镌美德於无穷。召彼雨师，宏兹惠泽；命斯风伯，扬此清尘。使地祗仰德於金门，山灵受化於元阙。括九仙而警卫，拥百神以前驱。俾洪威振於六幽，令誉光於千载。岂若高唐之庙，空号朝□；陈仓之祠，虚传夜影。式刊芳烈，乃作铭云：  

赫赫宗周，明明哲辅，诞灵降德，承文继武。启庆留名，翦桐颁土，逸翮孤映，清飚自举。藩屏维宁，邦家攸序，传晖竹帛，降灵汾晋。惟德是辅惟贤是顺，不罚而威，不言而信。元化潜流，洪恩遐振，沈沈清庙，肃肃灵坛。松低羽盖，□挂仙冠，雾筵宵碧，霞障晨丹。户花冬桂，庭芳夏兰，代移神久，地古林残。泉涌湍萦，泻砌分庭，非挠可浊，非澄自清。地斜文直，涧曲流平，翻霞散锦，倒日澄明。冰开一镜，风激千声，既瞻清洁，载想忠贞。濯兹尘秽，莹此心灵。猗欤胜地，伟哉灵异。日月有穷，英声不匮。天地可极，神威靡坠。万代千龄，芳猷永嗣。  

○金镜  

朕以万机暇日，游心前史，仰六代之高风，观百王之遗迹，兴亡之运，可得言焉。每至轩昊之无为，唐虞之至治，未尝不留连赞咏，不能已已。及於夏殷末世，秦汉暴君，使人懔懔然兢惧，如履朽薄。然人君在上，皆欲永享其万乘之尊，以垂百王之後，而得失异趣，兴灭不常者何也？盖短於自见，不闻逆耳之言，故至於灭亡，终身不悟，岂不惧哉？  

睹治乱之本源，足为明镜之鉴戒。乱未尝不任不肖，治未尝不任忠贤，任忠贤则享天下福主，用不肖则受天下福祸。临危之主，各师其臣，若使觉悟社稷，安有危亡之覆？特由不留心於任使，翻属意於遨游，岂不哀哉！若以遨游将为任使，以任使将为遨游，岂不善哉！  

古人言舜禹不爱於声，不贪於色，予谓不然，将为爱也。人云桀纣耽於声色，予将为不好也。何以知之？桀纣命不终於天年，乐不终於一世，以此为不好也。舜禹寿命於终，乐毕於世，予谓之爱也。夫人有强躁宽弱之志，愁乐贪欲之心，思情聪哲之才，此乃天命其性，有善有不善者也。由是观之，尧舜禹汤，躬行仁义。治致隆平，此禀其性善也。幽厉桀纣，乃为炮烙之刑，刳孕妇，剖人心，朝涉，脯鬼侯，造酒池糟邱，为长夜之饮，此其受於天不善之性也。  

夫立身之道。在乎折衷，不在乎偏射。吴起曰：“昔有桑氏之君，修德废武，以灭其国；有扈氏之君，恃众好勇，以丧社稷。”仲尼曰：“宽以济猛，猛以济宽。”仁义之道，犹不得偏，何况於左道乎？何况於不仁乎？为君之道，处至极之尊，以亿兆为心，以万邦为意，理人必以文德，防边必以武威。孔子曰：“夫文之所加者深，则武之所服者大；德之所施者博，则威之所制者广。”不可以威武安民，不可以文德备塞。  

大鲸出水，必废游波之功；鸿鹄沈泥，定无凌空之效。若使各令遂志，不失其能。古人云：“欲构大厦者，先择匠然後拣材；为国家者，先择佐然後定民。”大匠构屋，必以大材为栋梁，以小材为榱，所有中尺寸之木无弃，此善治木者也。非独屋有栋梁，国家亦然。大德为宰相，亦国家之栋梁也。  

予思三代以来，君好仁，人必从之。在上留心台榭，奇巧之人必至；致精游猎，驰骋之人远臻；存意管弦，郑卫多进；降怀粉黛，燕赵斯来。塞切直之路，为忠者必少；开谄谀之道，为佞者必多。古人云：“君犹器也，民犹水也。方圆在於器，不在於水。”以是而言，足为永诫。  

夫玉不琢不成器，人不学不知道。仲尼师於郯子，文王学於虢叔，圣人且犹如此，何况於凡人者乎。治主思贤，若农夫之望岁；哲后求才，若旱苗之思雨。乱君疾胜己如仇，视不肖如子，怀之中心，何日忘？王莽伪行仁义之道，有始无终；孙皓权施恩惠之风，有初无末。二子犹胶船之泛巨浪，毁在不遥；若驽马之奔千里，困其将至。古人云：“升不盛石，小智不可谋大，巧诈不如拙诚”，信非谬矣。  

有明主，有ウ主。高祖摄衣於郦生，比干剖心於辛纣。殷汤则留情於伊尹，龙逢则被诛於夏桀。楚庄暇隙而怀忧，武侯罢朝而含喜。ウ主护短而永愚，明主思短而长善。观高祖殷汤，仰其德行，譬若阴阳调，四时会，法令均，万民乐，则麒麟呈其祥。汉祖殷汤岂非麒麟之类乎？观夏桀商辛，嗟其悖恶之甚，犹时令不行，寒暄失序，则猛兽肆毒，蝥螟为害。夏桀商辛，岂非猛兽之俦乎？予以此观之，岂非天道之数也。虽曰天时，抑亦人事。成汤之世，有七年之旱，翦爪为牺，千里降雨；太戊之时，桑谷生朝，惧而修备，遂使十有六国重译而来：此岂非人事者也？或云为君难，或云为君易。人君处尊高之位，执赏罚之权，用人之才，用人之力，何为不成？何求不得？此言之实易，论之实难。何者？轻陵天地，众精显其妖；忽慢神灵，风雨应其暴。是以帝乙有震雷之祸，殷纣致飞沙之灾。多营池观，远求异宝，民不得耕耘，女不得蚕织，田荒业废，兆庶凋残。见其饥寒，不为之哀，睹其劳苦，不为之感，苦民之君也，非治民之主也。薄赋轻徭，百姓家给，上无暴令之徵，下有讴歌之咏，屈一身之欲，乐四海之民，忧国之主也，乐民之君也。此其所以为难也。  

且用人之道，尤为未易。己之所谓贤，未必尽善，众之所谓毁，未必全恶。知能不举，则为失材，知恶不黜，则为祸始。又人才有长短，不必兼通。是以公绰优於大国之老，子产善为小邦之相，绛侯木讷，卒安刘氏之宗，啬夫利口，不任上林之令。舍短取长，然後为美。夫人刚柔之情各异，曲直之性不同。古今奔驰，贵贱不等，为上之孝，与下岂均。上则匡国宁家，志存崇礼；下则承颜悦色，止存敬养。虞舜孝也，不为慈亲所安，曾参仁也，不为宣尼所善。孔子曰：“子从令者，不得为孝；臣苟顺者，不得为忠。”如斯之类，不可不察也。逆主耳而履道，戮孔怀以安国，周公是也；顺上心而安身，随君情以杀子，易牙是也；弃己之命，安君之身，纪信是也；挟国谋事，以报私雠，袁盎是也；孑身而执节，孤直而自毁，屈原是也；外显和睦之端，内怀汤火之意，宰是也；忠谄之道，以此观之，足为永鉴。  

白起为秦平赵，乃被昭王所杀；亚夫定七国之乱，卒为景帝所诛；文种设策灭吴，翻遭越王所戮；伍胥竭力为国，终罹赐剑之祸：乃是君之过也，非臣之罪也。至若赵高、韩信、黥布、陈之俦，此则自贻厥衅，非君之滥刑也。高祖失於存功之能，光武获於置将之妙。臣安君社稷之固，君处臣危亡之地，岂是相酬之道也。为天下之君，处万民之上，安可易乎？  

背道违礼，非惟损己，乃为贤人之所笑；卑身励行，实为君子，又为庸夫之所讥。越品进官，其类必为深怨；偏与人语，众望以为曲私。任使贤良，则谓偶得；委仗庸夫，则言愚ウ。言数则谓太繁，辞寡则讲道薄。恣情忿怒，则朝野战栗；留心宽恕，则法令不行。民乐则官苦，官乐则民劳。四海之内，莫非王土，要荒为枝叶，畿内乃根本。古人云：“皮之不存，毛将安傅。”当使本固根深，委之内相，而伊尹、傅说，人所希逢；至如镇积冰之塞，守飞雪之边，而魏尚、李牧，当今罕遇。遣人远抚，则眷恋而不忍，愍而不遣，则枝叶落而不存。二宜之间，致心何所？是用晨兴夕惕，无忘斯事，为上犹然，何况臣下。  

《易》云：“书不尽言，言不尽意。”今略陈梗概，以示心之所存耳。古语云：“劳者必歌其事。”朕非故烦翰墨，以见文藻，但学以为已，聊书所怀，想远见群贤，不以为嗤也。  

○自鉴录  

古有胎教世子，朕则不暇，但近自建立太子，遇物必诲谕。见其临食将饭，谓曰：“汝知饭乎？”对曰：“不知。”“凡稼穑艰难，皆出人力，不夺其时，常有此饭。”见其乘马，又谓曰：“汝知马乎？”对曰：“不知。”“能代人劳苦者也。以时消息，不尽其力，则可以常有马也。”见其乘舟，又谓曰：“汝知舟乎？”对曰：“不知。”曰：“舟所以比人君，水所以比黎庶，水能载舟，亦能覆舟。尔方为人主，可不畏惧。”见其依於曲木之下，又谓曰：“汝知此树乎？”对曰：“不知。”曰：“此木虽曲，得绳则正。为人君虽无道，受谏则圣。此傅说所言，可以自鉴。”  

○为太穆皇后追福手疏  

圣哲之所尚者孝也，仁人之所爱者亲也，朕幼荷鞠育之恩，长蒙抚养之训，《蓼莪》之念，何日忘之？罔极之情，昊天菲报。昔子路叹千锺之无养，虞邱嗟二亲之不待，方寸乱矣，信可悲夫。朕每痛一月之中，再罹艰疚，兴言永慕，哀切深衷。欲报靡因，唯资冥助，敬以绢二百匹奉慈悲大道。傥至诚有感，冀销过去之愆，为善有因，庶获後缘之庆。  

○祭征辽战亡将士文  

夫忠烈尽世，往贤明轨；亡身殉国，先哲良规。惟尔等心包铁石，志列风霜；勇气雄图，冲冠裂眦；怀忠立节，重义轻生；奋剑提戈，摧城陷阵。冒锋刃而不顾，赴汤火而如归。殒命战场，残形寇垒；膏润原野，身丧名存；摇落寒关，遂非生入；苍茫雪野，无复馀踪。涉出塞之前途，掩灵榇而反骨，歌阳春之往路，黯长夜之归魂，山川宛其不殊，存亡飒焉非昔。然则身者今之所重，名者後之所贵。身乃常有，而愚夫怯焉；功则难立，惟烈士成焉。若以一生之短期，收千载之令誉，此圣贤之操也，岂直忠勇者乎？所以按辔停舆，抚膺一恸，嘉乃诚节，痛尔遗灵，酒俎既陈，魂其斯享。  

○祭原州瑞石文  

嗣天子某，祚继鸿业，君临县，夙兴旰食，无忘於政，导德齐礼，愧於前修。天有成命，表瑞贞石，文字昭然，历数唯永。既旌高庙之业，又锡眇身之祚，迨於皇太子治，亦降贞符。纪其姓氏，列於石言，仰瞻睿汉，空铭大造。顾惟寡薄，弥增寅惧，敢因大礼，重荐玉帛。上谢明灵之贶，以申祗忄栗之诚。皇太子治亦恭至泰坛，虔拜於苍昊，庶凭眷佑之德，永膺无疆之休。  

○祀北岳恒山文  

维大唐贞观十九年，以太牢之奠敬祭於恒岳之灵次。苍苍元气，纪三光而成象；茫茫后土，镇五岳以成形。衡岱启东南之址，嵩华表西中之固，惟灵山之秀峙，亘朔野而标奇。兽啸龙腾，风雨之所吐纳，霓裳鹤盖，神仙之所往还。叠嶂参差，凝烟含翠，重冈纷纟，照日分红。绝壁千寻，孤峰万仞，桂华侵月，松萝挂□，幽涧冬暄，飞泉夏冷。宝符临代邦之美，灵蛇表阵势之奇。铄石七年，无以亏其大；含波七载，不能损其高。巍巍乎与乾坤而永固，隐隐乎横古今而不绝。属以授旗赵郊，誓师冀土，敢荐牲王，惟神飨之。  

○祭高士廉文  

朕与卿义重君臣，道符冥契，鳞波顺乎风势，早启沃乎朕心，如何一朝，奄成异代，眷言畴昔，用切深衷。自幽明一谢，将历数旬，尚同城阙之间，想游魂其如近。今既丹戒路，归骨穷泉，望隔邱野之中，思令德而方远。凝哀笳於晨路，引嘶骖於夜台，嗟尔世之长辞，结余心之永恨。追怀前赏，极宴终娱，岂谓乐情，迥成悲绪。酒有千日之号，人无再饮之期，昔临膳以增欢，今抚杯而益恸，故遣陈兹飨礼，以寄曩怀，魂如有灵，歆我哀馔。  

○祭比干文  

道丧时昏，奸邪并用，暴君虐主，正直难居。虽识鉴存亡，讵遣凶残之累；智周万物，不离颠沛之间。然则大厦将崩，非一木之能正；天道去矣，岂一贤之能全。奋不顾身，有死无二，蹈斯节者，罕有其人。所以凄怆风烟，靡寻馀迹，暄凉邱垄，空有其名。虽古今殊涂，年代冥寞，式遵故实，爰赠太师，谥忠烈公。清酌少牢，以陈薄礼，游魂仿佛，昭此嘉诚。  

○祭魏太祖文  

夫大德曰生，资二仪以成化；大宝曰位，应五运而递昌。贵贱废兴，莫非天命。故龙颜日角，显帝王之符；电影虹光，表乾坤之瑞。不可以智竞，不可以力争。昔汉室豆分，群雄岳立，夫民离政乱，安之者哲人；德丧时危，定之者贤辅。伊尹之臣殷室，王道昏而复明；霍光之佐汉朝，皇纲否而还泰。立忠履节，爰在於斯。帝以雄武之姿，当艰难之运，栋梁之任，同乎曩时，匡正之功，异於往代。观沈溺而不拯，视颠覆而不持，乖徇国之情，有无君之迹。既而三分肇庆，黄星之应久彰；卜主启期，真人之运斯属。其天意也，岂人事乎！  

○数年帖  

数年来每有征动，虽复事非为己，犹恐下有怨咨。所以废甘泉之游，履ㄡ金之弊，宁可违凉忍暑，不能适己劳民。想汝诚心，惟吾是念，自非孝情深结，孰能以此为怀。省书潸然，益增感念，善自将爱，遣此不多。哥哥敕。  

## ●卷十一  

☆李治（高宗皇帝一）  

帝讳治，太宗第九子，贞观二年生。五年封晋王，十七年四月册为皇太子。二十三年六月即位，年二十二。咸亨五年八月称天皇。在位三十四年，年五十六。谥曰天皇大帝，庙号高宗，追尊天皇大圣大宏孝皇帝，集八十六卷。  

○大唐纪功颂（并序）  

若夫元功攸宰，丕业光於帝先；神用斯冲，峻道辉於象外。至於炯诫千祀，昭训百王，则有金扬不朽之基，镂玉启无疆之迹。而孤泉师律，旌德之范未章；畴野兵钤，铭徽之典犹阙。乘巢革夏，恧先觉於丹碑；济鲔戡殷，鬼生知於翠碣。惟睿之失，其大者欤！自否运辞炎，垫之灾梗极；馀灵泣素，稽霄之浸滔天。风夏癸以昏初，则忠良既逐；政殷辛之虐往，则邦国斯悴。霏黄而雾地，下黩方祗；绳乱赤而雨天，上参圆象。人怨神怒，语亡之兆遽彰；众叛亲离，规存之谋遂爽。月弓宵而空桂，则蚀屡金波；星箭夕而奔榆，则妖飞玉弩。尘埋五岳，见陵谷之迁移；水竭百川，睹江湖之腾沸。鼎已问於轻重，裂周纲者七雄；德遂寝於休明，绝秦纲者几国。天工是代，紫庭无享┹之宾；神道克恭，元冕乏郊之辟。故以邹瀛眇眇，同结向隅之悲；亥迹茫茫，共轸推沟之怨。妖精紊象，宝库延灾。萃绿林者烟霏，屯黑山者雾合。战龙于野，则乱起干戈；飞鸿在陆，则害生戎马。  

先文皇帝悯黎元之已燎，救焚洪焰之炉；悼品物之将沦，拯溺横流之ㄛ。握宝符於代北，肇建丹旗；剖神珠於汉东，方白羽。运五材而杖顺，阴阳未测；悬两耀而龚行，幽明叶契。而武关先入，楚猴之暴未诛；渐台虽覆，蜀龟之声犹振。王充盗移凤，诖误伊；窦德假署龙官，虔刘赵魏。同恶相济，共为唇齿。先帝威（阙一字）有截，思入无方。穷幽测神，研几作圣。薛公三策，明出下科；陈相六奇，悬符上略。亲御姬钺，问罪晋京。墨守屡殚，般攻益赡。凿修（阙一字）之壤，举覆匮而成山；引曲洛之波，沃滥觞而为沼。飞冲业业，降临负户之危；长隧悠悠，上窥析骸之急。奔鲸之穴，染锷非遥；封犭希之林，倒戈斯在。  

建德驱白波之众，济马颊之津；据青犊之资，践牛口之谷。吞沙石而贾勇，召风雨而成枭，图解邺城之围，规降上党之守。蜂飞万旅，猬起千群，竭汜水之洪流，褫丕山之崇堵。羽书狎至，ㄞ遽交驰，夕照赵烽，晨惊鲁柝。於时谋臣钳口，息其请箸之谈；猛将含牙，弭其穿札之气。或请退师函谷，以避前锋；或请反旆崤陵，以图後举。先帝乃谓诸将曰：本欲先定东，次平河朔，今既远投天网，自取膏原，建德若擒，王充必败。虢亡虞灭，理有固然；韩并魏从，义无或爽。天实赞我，不可失乎，兵道尚奇，属斯举也。牵裾之议，践幕庭而局影；断鞅之规，望辕门而（阙一字）息。独决神衷，总排舆诵。留偏裨之将，分拒王城；引し武之师，移和制邑。荣波远派，遥疏官渡之滨；广武斜临，迥据成皋之险。严概日，巨防陵□。寰中逐鹿之郊，内（阙二字）之地。兴亡之道，楚汉之迹犹存；得丧之途，曹袁之基未泯。以代藩之贵，均士伍之劳；处唐侯之尊，等更徭之膳。越醪г惠，赴白刃以求仁；楚纩衔恩，捐苍璧而取义。乃率数百骑，入其境五十馀里，观其部列，摩垒而旋。於是鬼类相奔，凶渠竞进，短兵交战，长围亟合。望柘弧而尽殪，类棋布於中原；应萧斧而咸摧，若星罗於平隰。仅而获反，（阙一字）无一焉。（阙一字）夫赵主入秦昭之关，事从权免；晋后察王敦之垒，道以诈全。业蹈往辰，功优昔载。  

自是锋芒遂衄，钲鼓载衰，夺林父之心，破姜维之胆。退归漳滏，恐天讨之乘奔；远（阙一字）に辕，惧王师之兼弱。深沟板渚，敛辔车关。数十罪而不惊，示三驱而未款。乃休牛洛，息桃林之墟；牧马河阳，聊驾襄城之野。樵苏已远，虚月叠以招兵；雉堞不修，偃日羽而延寇。建德深然楚间，不疑秦谍，空峭壁以径前，沈轻舟而直进。先帝勒兵背水，列骑依山，光流阙巩之甲，声振武安之瓦。神规岳镇，未许代御之辞；圣略川凝，无受致师之请。欲战不可，求反无路，肇自霞初，迄於景晏。汤风烂石，溽暑流金，赢粮不从，壶浆莫继。思仇饷於葛野，想蠲渴於梅林，齐侯绝华泉之游，楚将无谷阳之饮。穷鱼失水，望清汉而摧鳞；乌倾巢，仰曾天而折翮。  

先帝别命旌麾，以乘其背；亲当矢石，以击其心。表里夹攻，远迩同至。始见开行迹雁，分彼阵以弱其锋；终乃合势形蛇，离敌众而孤其力。冀马追风彩桃花而翼路，燕犀夺日辉若枝而镜野。金愤关陇之气，凌险若夷；浴铁惋熊罴之心，陷坚如朽。应龙画角，百川为之震荡；灵鼍制鼓，九镇所以倾颓。投石蒙轮，霜映戈之末；翘关拔距，电流文剑之端。举长以布新，卷崩□以祛。攻虚匪实，尘靡藉於曳柴，击众以寡，火无劳於结燧。俘虏十馀万，斩首三千级，生擒建德，徇於城下。颜流汗，曾无解扬之言；怀德畏威，翻有蒯通之说。然後操袂（阙二字）伏旗亭，脐燃董卓之膏，头饮智瑶之器，王充牵羊请服，刑马求盟。开定鼎之郊，献测圭之邑。义贞白水，信缛丹书。赦其缧榇之辜，宥其扌延埴之命。情安共主，忘鲠气於田横；怨切周天，忍终凶於魏豹。於时卷东浸，镜万里而河清；妖敛西氛，阵千重而□散。  

昔高宗鬼方致伐，远克三年；周武牧野陈师，尚劳再驾。未有胸吞宇宙，掌握乾坤，正西北之倾天，轴东南之毁地。英谋一振，功成晷刻之间；敌双擒，业茂须臾之顷。故能基大宝於王业，锡祉元；扫元凶於天步，臻祥绿错。国八而绩禹，功迈叙伦；家六合而心勋，德超则大。牺皇语圣，既桀往而尧今；农帝方神，遂昏前而（阙二字）奇谋冲秘，非假书於黄石；雄断纵横，讵窥符於元女。  

近以五载巡初，省方伊洛；九冬狩晚，讲戎许郑。举鸾旗而遐指，飞翠盖以长驱。垣垒肃而未迁，山川俨而无改。徘徊丹浦，事求闻礼之辰；顾步青丘，情异抚军之日。波瞻旧溆，水变沈沙之奇；堞望前墉，城馀拔帜之所。是以餐哀霜露，攀日月而不追；茹痛风枝，怀天地而莫报。金墀在御，方九仞以悲深；玉案升珍，拟万锺而（阙一字）切。麟图（阙一字）范，义百楹书；凤篆留规，道千裘冶。虔守天位，忧辍峻於洪基；肃奉帝猷，诫亏光於宝祚。属辞抽思，实无觊於扬名；相质披文，庶有裨於纪德。乃为颂曰：  

乾纲肇绝，神鼎初飞。妖凌三季，兵缠九围。元功孰纂，神器无归。瞻乌逐变，即鹿乘机。穆穆圣祖，桓桓神武，电击河汾，□飞京宇。克清龙战，载安鳌柱，礼叶宗，乐谐率舞。漳滨猬起，洛鸱张。荐惊权（阙一字）亟犯封疆。裂冠称帝，犯跸图王。岂知吴灭，未辩虞亡。睿后生知，谋绝群彦。□朋西伐，霜戈东战。元恶悬首，凶渠革面。一纵（阙一字）擒，义多昔卞。冰销日域，雾敛星区。龙庭受吏，凤穴来苏。虔奉天禄，恭膺帝图。陶甄太素，亭育尊卢。启光夏政，诵恢周道。滥以菲躬，聿承大宝。宅侔宇宙，业均牺昊。岂（阙一字）英明，实资衡保。载省王风顺驱月驷。津由漂卤，途经绝辔。思动则天，慕缠因地，敬爱攸属，明发奚洎。寒移暑谢，律变星回，阵□先灭，月垒犹开。毁垣残柳，塞井荒苔，水侵（阙一字）石，燧掩飞灰。泗水词班，济阳纪蔡，式传经略，敢竭虚昧。坤纽方舆，乾张圆盖，腾实万古，飞英百代。  

○监国求贤令  

仰惟圣训，奉以周旋，虚想异人，共康神化，式遵曩轨。分骛翘车，企觌英灵，钦闻政道。宜颁下州郡，妙简贤良。其有理识清通，执心贞固；才高位下，德重任轻；或孝弟力田，素行高於州里；或鸿笔丽藻，美誉陈於天庭；或学术该通，博闻千载；或政事明允，才为时新。如斯之伦，并堪经务，而韬光勿用，仕进无阶，委身蓬荜，深为可叹。所在官僚，精加访采，庶使垂纶必察，操筑无遗，一善弓旌。咸宜举送。  

○为摄太傅高俭设榻令  

摄太傅申国公士廉，朝望国华，仪型攸属。寡人忝膺监守，实资训导。比日德政，常屈同榻，庶因谘白，少祛蒙滞。但据案奉对，情所未安，近已约吏，不许更进。太傅诲谕深至，使遵常式，辞不获免，辄复敬从，所司亦宜别以一案供太傅。  

○为文德圣皇后荐福令  

寡人不造，咎谴所锺，年在未识，慈颜弃背，终身之忧，贯心滋甚，风树之切，刻骨冥深。每以龙忌之辰，岁时兴感，空怀陟屺之望，益疚寒泉之心。既而笙歌遂远，瞻奉无逮，徒思昊天之报，罔寄乌鸟之情。窃以觉道洪慈，实资冥福，冀申孺慕，是用归依。宜令所司，於京城内旧废寺妙选一所，奉为文德圣皇后即营僧寺。寺成之日，当别度僧，仍令映带林泉，务尽形胜。仰规忉利之果，副此罔极之怀。  

○建大慈恩寺令  

营慈恩寺，渐冀向功，轮奂将成，僧徒尚阙。伏奉敕旨，度三百僧，别请五十大德，同奉神居，降临行道。其新建道场，宜名大慈恩寺。别造翻经院，虹梁藻井，丹青□气，琼础铜沓，金环花铺，并加殊丽。令法师移就翻译，仍纲维寺任。  

○谕普光寺僧众令  

盖闻正法没於西域，像教被於东华，古往今来，多历年所。而难陀迦叶，马鸣龙树，既同瓶泻有若灯传，故得妙旨微言，垂文见意。是以三十二相，遍满人天；十二部经，敷扬刹土。由其路者，则高骋四衢之上；迷其途者，则轮回六趣之中。理窟法门，元宗秘藏，非天下之至赜，孰能与於此乎？  

皇帝以神道设教，利益群生，故普建仁祠，绍隆正觉，卜兹胜地，立此伽蓝。请赤县之名僧，徵帝城之上首。山林之士，拥锡来游；朝廷之宾，抠衣趋座。义筵济济，法侣诜诜，实聚落之福田，黔黎之寿域。加以丛楹叠杆，宝塔华台，洪钟扣而弗喧，清梵唱而逾静。若夫卢毗那佛坐普光，汉堂灵相，葳蕤。  

以今方古，ウ与冥符，名器之间，岂容虚立。然僧徒结集，须有纲纪，询诸大众，罕值其人。积日搜扬，颇有佥议，咸云纪国寺上座慧净，自性清净，本来有之，风神秀彻，非适今也。至於龙宫宝藏，象力尊经，皆挺自生知，无师独悟，岂止四谛一乘之说，七处八会之谈。要其指归，得其真趣而已。固亦涤除元览，老氏之至言；洁净精微，宣尼之妙义，莫不穷理尽性，寻根讨源。其德行也如彼，其学业也如此，今请为普光寺主，仍知本寺事。法师比者逡巡静退，不肯降重，殷勤苦请，方始克从。但菩萨之家，体尚和合，若得无诤三昧，自然永离十缠，亦愿合寺诸师，共宏此意。其迎请之礼，任依僧法。  

○答沙门慧净辞知普光寺任令  

忽辱来书，甚以倾慰。三复之後，自觉欣然。窃闻如来，虽迹起人间，而道笼天外，神功妙力，不可思议。寂尔无为，则言语道断；湛然常在，则心行处灭。但为众生烦恼，漂没爱河，得不大拯横流，令登彼岸？故出入三界，降六天，经营十方，良为於此。若夫鹿园福地，鹫岭灵山，洒甘露於禅林，转法轮於净域，付嘱菩萨，济拔黔黎。然後放光面门，灭影双树。宝船虽没，遗教犹存，即是如来法身，无有异也。然人宏道，非道宏人。远有弥勒文殊，亲承音旨；近则图澄罗什，发明经教。五百一贤，信非徒说；千里一遇，盖非虚言。  

法师昔在俗缘，门称通德，飞缨东序，鸣玉上庠，故得垂裕後昆，传芳犹子。尝以《诗》称三百，不离於苦空；《曲礼》三千，未免於生灭。故发宏誓愿，回向菩提，落彼两髦，披兹三服。至如大乘小乘之偈，广说略说之文，十诵僧祗，八部般若，天亲无著之论，法门句义之谈，皆剖判胸怀，激扬清浊。至於光临讲座，开置法筵，精义入神，随类俱解。写悬河之辩，动连环之辞，碧鸡誉於汉臣，白马称於傲吏。以今仿古，彼复何人？所以仰请法师为普光寺主，兼知纪国寺上座事。又闻若独善之心有限，则济物之理不宏，彼我之意未忘，则他自之情不坦。且普光、纪国，俱是道场。旧住新居，有何差别？法师来状云：“鱼鹿易处，失燥湿之宜。”斯乃意在谦虚，假称珍怪。昔闻流水长者，遂能救十千之鱼；旷野猎师，岂得害三归之鹿。但使筌蹄不用，则言象自忘。  

○答张行成因旱请致仕表手制  

密□不雨，遂淹旬月，此朕之寡德，非宰臣咎。实甘万方之责，用陈六事之过，策免之科，义乖罪己。今敕断表，勿复为辞。  

○加潞王周王上柱国别食实封制  

门下：维城道峻，理恢於邑壤。分社寄隆，义先于荣秩。雍州牧潞王贤，潞州牧周王显，瑶坡挺祯，璇源发彩，令闻彰於《诗》、《礼》，英徽表於岐嶷。戎章之宠，宜允於具瞻；膏腴之恩。式遵於故事。并可上柱国，各加别食实封一千户。余如故。  

○定乐舞制  

国家平定天下，革命创制，纪功旌德，久被乐章。今郊祀四悬，犹用干戚之舞，先朝作乐，韬而未伸。其郊庙享宴等所奏宫悬，文舞宜用功成庆善之乐，皆著履执拂，依旧服褶童子冠；其武舞宜用神功破阵之乐，皆被甲持戟。其执纛之人，亦著金甲。人数并依八佾，仍量加笛歌鼓等，并於悬南列坐。若舞，即与宫悬合奏。其宴乐内二色舞者，仍依旧别设。  

○改封禅器物制  

古今典制，文质不同。至於制度，随代沿革，唯祀天地，独不改张。斯乃自处於厚，奉天以薄。又今封禅，即用玉牒金绳，器物之间，复有瓦樽秸席。一时行礼，文质顿乖，驳而不伦，深为未惬。其封祀降禅坛所设上帝后土位，先设橐告瓦С瓢杯等物，并宜改用ブ褥爵，每事从文。其诸郊祀，亦宜准此。  

○申理冤屈制  

门下：大帝降鉴，无幽不烛，下人上诉，在屈必申。将使处岩廊者，户牖绝千里之蔽；仰亿兆者，门庭无九重之隔。故尧推心以抚俗，业济天下：汤克己以察冤，惠孚海内。  

朕祗膺宝历，寅奉璇图，常居安以戒危，每在得而思失。虑一夫之不获，忧万方之有罪，以为承平既久，区宇至旷，州邑相望，众庶殷阜。事繁则诈起，法弊则奸生。念兹冤滞，深怀恻隐。是以频发诏书，庶几息讼，比命申理，未副朕怀。百姓虽事披论，官司不能正断。及於三司陈诉，不为究寻，向省告言，又却付州县。至有财物相侵，婚田交争，或为判官受嘱，有理者不申；或以按主取钱，合得者被夺；或积嫌累载，横诬非罪；或肆忿一朝，枉加杀害；或频经行阵，竟无优赏；或不当矢石，便获勋庸，改换文簿，更相替夺；或於所部，凭倩织作，少付丝麻，多收绢布；或营造器物，耕事田畴，役即伍功，雇无半直。又境内市买，无所畏惮虚立贱价，抑取贵物，实贪利以侵人，乃据估以防罪；或进退丁户等色，多有请求；或解补省佐之流，专纳贿赂；或徵科赋役，差点兵防，无钱则贫弱先行，有货则富强获免。亦有乡邑豪强，容其造请；或酒食交往，或妻子去还，假托威恩，公行侵暴。凡如此事，固非一绪。经历台省，往来州县，动淹年岁，曾无与夺，欲使元元，何所探告？  

见在京诉讼人，宜令朝散大夫守御史中丞崔谧、朝散大夫守给事中刘景先、朝请郎守中书舍人裴敬彝等，於南牙门下外省共理冤屈，属户所有诉讼，随状为其勘当。有理者速即奏闻，无理亦示语发遣。其有虚相构架，浪扰官方，若经处分，喧诉不绝者，宜即科决，使知惩厉。仍限今年十二月内使了。其在外州县，所有诉说冤滞文案，见未断绝者，并令当处速为，尽理勘断，务使甘伏，勿使淹滞。若处断不平，所司纠察得实者，所由官人，随即科附。可布告遐迩，使知朕意，主者施行。  

○颁行新令制  

门下：盖上帝临下，覆帱之德彰焉；圣人在上，财成之迹著焉。然则统天理运。微政令不能通其道；经国训人，非涣汗无以宣其化。故羲爻演繇，后以施命诰四方；《虞典》记言，帝乃敷文被九域。岂惟遒人振铎，理存乎阐教；象阙悬书，义在於垂法。虽时分步骤，必循先甲之规；代变骊原，无革达名之轨。既而淳源已往，浇风渐扇，奸宄於是萌生，谲诈以之飚起。相彼群俗，颇乖於信义；顾兹庶尹，罕嗣於忠勤。尺一交驰，徒有书亭之弊；五条间出，犹招挂壁之讥。非所谓光阐帝图，作为人极者也。由此绿绨爰降，尤慎於繁冗；黄素所施，弥崇於喻晓。皇家创业，抑扬前古，粤在贞观，大启宪章，浃声教於幽遐，烛文明於区宇。鸿池衍诰，统理详密，螭钮腾文，规模宏远，固以贻厥将来，悬诸日月。  

朕祗肃鸿业，恭临宝位，握千载之祯符，承百王之末绪，凝神闲馆，托轩梦以忧人，采诵康衢，用尧心而拯物。然以万机事总，恐听览之或遗；四海务殷，虑缉访之多阙。南宫故事，综核已殚；内史旧章，搜罗殆尽。自御宸，每怀冰谷，身虽处於岩廊，情实系於亿兆，比者在外州府，数陈表疏，京下诸司，亦多奏请，朕以为帝命多绪，范围之旨载宏，王言如丝。弥纶之道斯洽，前後处分，因事立文，岁序既淹，条流遂积，览之者滋惑，行之者愈怠，但政贵有恒，辞务体要，道广则难备，事简则易从，故自永徽以来，诏敕总令沙汰，详稽得失，甄别异同，原始要终，捐华摭实，其有在俗非便，事纵省而悉除，於时适宜，文虽烦而必录，随义删定，以类区分，上禀先规，下齐庶政，导生灵之耳目，辟风化之户牖，俾夫施之万祀，周知训夏之方，布之八埏。共识司南之路，仍令所司编次，具为卷帙施行，此外并停，自今以後，诸有表奏。事非要切，并准敕令，各申所司，可颁示普天，使知朕意，主者施行。  

○免岐王珍为庶人制  

经国之制，贰则有辟，为臣之道，将则必诛。况亲则宗枝，义兼家国，敢怀逆节，自桎严刑。银青光禄大夫宗正卿员外置同正员嗣岐王珍，志在倾邪，行惟险薄。顷以寇迹未殄，军国多虞，因集不逞之徒，潜为乱常之计，乃欲远通叛虏，构此凶谋。以有上封，备闻其状，犹以戚属，初亦致疑，遂令推按，具自承伏。且王者立法，百代所遵，稽彼常科，罪当殊死。以其可讳，不忍加刑，俾从放黜，以申宽典，宜免为庶人，仍於溱州安置，至彼捉搦，勿许东西，其同谋左武卫将军窦如玢、试都水使者崔昌、右羽林军使刘从谏、蔚州长塞镇将朱融、右卫将军胡列、直司天台通元院高抱素、右卫率魏兆、内侍省内谒者监王道成等九人，特宜斩决。试太子洗马兼知司天台冬官正赵非熊、陈王储长史陈闲、楚州司马张昂、左武卫兵曹参军焦自荣、前凤翔府郡县主簿李、国子监馆进士张奂等六人，特宜决杀。驸马都尉薛履谦同逆谋，宜赐自尽。  

○置乾封明堂县制  

东台：元天著象於紫微，厚地区域於赤县。外崇四岳，伊帝阐其宏规；旁别九州，元王邵其丕绩。所以料兹物土，画野分疆；相彼人事，观时济俗，开物成务，理则由然，高祖皇帝诞膺灵命，肇开景业，囊括轩顼，孕育胥庭；太宗文皇帝大圣登期，自天纵哲，扑昆岑之猛燎，拯沧海之飞流，巍巍荡荡，无得而名焉。朕以虚薄，夙奉瑶图，承累德之鸿猷，履会昌之嘉运。中外礻是福，远迩安，仰荐成功，升岱，缅维严配，祗建合宫，感事开元，聿光先德。俾我黎献，永赖隆平，宁济之方，实资宽简，鉴寐凝想，思致厥涂。以为翼翼上京，率土攸仰，翦华抗堞，贯疏渭澜，城阙崇严，都邑夷敞，户口盈积，市狱殷繁。东西两县，官曹尚少，在於抚字，事或难周。至於词讼，综理时阙，须分所职，各使兼济。其长安县宜置乾封县，万年县析置明堂县，并於京城内近南安置。其户口即於两县逐便割隶，应须官寮并公廨等，一事以上，并准长安、万年两县，各令所司处分奏闻。庶使忧勤之怀，独映於前古，建元之庆，长垂於後叶。  

○封周王显制  

昔周武垂则，汾邑启维城之固；汉文承统，睢阳树磐石之基。所以作镇邦家，克隆景业。第七子显，毓粹□峰，分辉日观，风仪秀举，神识冲和。挺玉质而含章，振金声而发彩。夙遵教於《诗》、《礼》，方导德於闲平。既表岐嶷之姿，宜申社之贶，可封周王，食邑一万户。  

○赐谥皇太子宏孝敬皇帝制  

朕肃承鸿绪，无忘驭朽之怀；虔奉圣谟，每切临深之惧。幸以穹昊垂，宗社降灵，公卿尽叶赞之谋，黎庶遂怀生之望，故得乾坤交泰，日月休徵，垂衣而晏九瀛，端拱而家六合。方将回銮峒岫，体高尚於轩皇；脱屣汾川，追逸轨於伊后。成功弗处，思遵象帝之规；守器斯传，用申知子之授。皇太子宏，生知诞质，惟几毓性。直城趋驾，肃敬著於三朝；中寝问安，仁孝闻於四海。若使负荷宗庙，宁济家邦，必能永保昌图，克延景历。岂谓遽婴雾露，遂至弥留。顾惟辉掌之珍，特切锺心之念，庶其痊复，以禅鸿名，及腠理微和，将逊於位。而宏天资仁厚，孝心纯确。既承朕命，掩欷不言，因兹感结，旧疾增甚。亿兆攸系，方崇下武之基；五福无徵，俄速上宾之驾。昔周文至爱，遂延庆於九龄；朕之不慈，遽永诀於千古。天性之重，追怀哽咽，宜申往命，加以尊名。夫谥者行之迹也，号者事之表也，慈惠爱亲曰孝，死不忘君曰敬，可谥为孝敬皇帝。仍遵典故，式备徽章，布告遐迩，使知朕意。  

○即位大赦诏  

大行皇帝奄弃普天，痛贯心灵，若汤火。思遵大孝，不敢灭身，永慕长号，将何逮及？粤以孤眇，属当元嗣，荷构乾仪，若临冰谷。思励虚薄，康济黎元，敬顺唯新，仰昭先德。宜布凯泽，被乎亿兆，可大赦天下。内外文武赐勋官一级。诸年八十以上赉以粟帛，雍州及诸州比年供军劳役尤甚之处，并给复一年。  

○令京司长官上都督府诸州举人诏  

殷宗迈德，化致升平，周王显仁，政称刑措。太宗文皇帝神明配德，灵武兼资，扫枪而王区夏，混阴阳而作天地，以此大业，留属微躬。虽复变星霜。而心婴荼毒，州郡之长，能修厥职，礼义兴行，奸因自屏，刑宪不苛，孤茕是赖。有司询访，宜以名闻，有一於此，当超不次：其有经明行修，谈讲精熟，具此严才，堪膺教胄者；志节高妙，识用清通，博闻疆正，终堪卿辅者；游情文藻，下笔成章，援心处事，端平可纪者；疾恶扬善，依忠履义，执持典宪，终然不移者。京司长官上都督府及上州各举二人，中下州刺史各举一人，前代忠鲠，身死王门，子孙才堪任官，而留滞停移者，既想遗风，尤宜旌举。  

○改元永徽诏  

比者恭膺宝位，乃叶天时，继奉休命，必因正朔。太宗文皇帝龚行天罚，宁一区夏，宏功无外，盛烈难名。攀望徽猷，哀盈园寝，朕以寡德，守兹神器，仰凭堂构，俯畅生灵，酌彼彝伦，道兼文武。方今孟陬献，常仪伫历，三元首事，万国来庭，宜遵经国之典，以叶阳和之义，可改贞观二十四年为永徽元年。  

○卫士等听终制三年诏  

通丧下达，圣哲彝训，纬俗经邦，咸率兹道。至於婴《蓼莪》之巨痛，怀顾复之深慈，得自天经，含生罔极者也。爰自周衰，七雄交争；逮乎汉末，三方竞峙。金革亟动，钲鼓日闻，先王典章，扫地将尽。遂令三边武猛，墨而扈戎麾；七萃骁雄，素冠而事巡警。亦有内无继体，傍阙同气，几筵安寄，奠酹不亲。乃眷於斯，载深惊叹，朕膺兹景命，君临九野，中区富教，外俗永规，宜有解张，以励风俗。卫士掌闲幕士等，遭丧合期年上者，宜听终制三年。  

○补授儒官诏  

昔勋华肇政，仁义居先，殷周创基，教学成本。朕嗣立鸿基，裁成丕绪，如临於海，罔知攸济，思得学徒，用康庶绩。而顷岁所敦，先诸圣教，青襟方领。未达至怀。唯欲思辕固以加班，想高堂以授秩，斯文寥落，去之弥远，深加发虑，称朕意焉。儒官员阙，即宜补授，其馆博士助教，节级赐物，三馆学士，有业科高第景行淳良者，所司简试，俱以名闻。  

○流萧龄之岭南诏  

华州刺史萧龄之，粤以常才，累叨非据。入参九列，出总六条，番禺重镇，控摄遐远。心如壑，聚敛无厌，不惮典章，唯利是视，豪门富室，必与交通。受纳金银二千馀两，乞取奴婢一十九人。赦後之赃，数犹极广，群僚议罪，请处极刑。奏决再三，即合从戮，但人命至重，每存审慎。又其驱策自久，桑榆渐迫，诸子号叫，伏阙求恩，哀矜之心，发自怀抱。宜免腰领之诛，投身瘴疠之地。可除名，配流岭南远处，庶存鉴诫，颁示天下。  

○赈雍同二州诏  

朕寅畏三灵，忧勤万类，分宵轸虑，昃晷忘餐，迹在岩廊，心遍天下。惧八政之或舛，忧一物之未安，欲使菽粟积於京坻，礼让兴於萌俗。而德不被远，诚未动天，政道有亏，咎徵斯应。去岁三辅之地，颇弊蝗螟，天下诸州，或遭水旱，百姓之间，致有罄乏。此繇朕之不德，兆庶何辜，矜物罪己，载深忧惕。今献岁肇春，东作方始，粮廪或空，事资赈给。其遭虫水处，量以义仓，赈贷贫乏。雍同二州，各遣郎中一人，充使巡问，务尽哀矜之旨，副朕缱绻之心。  

○详定刑名诏  

门下：朕闻大德曰生，肖天地而为贵；大宝曰但，体宸极以居贞。所以经纬三才，弥纶万物，顺人心以敷化，因天讨而立刑。《易》称明罚，哀矜之志愈远；《书》云肆眚，简惠之道斯崇。故能象服画冠，化隆上叶；道德齐礼，刑清中代。暨乎大道既隐，淳风已衰，元首司契，徇骄奢以临下；股肱赞道，用深刻为奉公。罪名积於简书，滋章被於率土，姬训夏法。峻网备於三千；秦革周科，深文加於九族。汉祖约法，後嗣不胜其弊，晋武蠲刑，末流竟致其酷。遂使茫茫区，圄犴所以实繁；蠢蠢黔黎，手足为之无措。自斯以降，禁网愈密，叹深袁准之书，事切刘宏之奏。太宗文皇帝至道难名，元功不测，拨乱反正，恤狱慎刑。杜浇弊之馀源，削繁苛之峻法，道臻刑措，二十馀年。耻格之义斯隆，恻隐之怀犹切。玉几遗训，重令刊改，瞻奉隆规，兴言感咽。  

朕以虚寡，夙嗣宝图，寅畏上元，忧勤庶类。乘奔履薄，惧一物之未安；旰食宵衣，虑万方之多罪。虽解网之德，有惭列圣；而好生之惠，无愧伊心。於是仰遵先旨，旁求故实。诏太尉扬州都督监修国史上柱国赵国公无忌、开府仪同三司上柱国英国公、尚书左仆射监修国史上柱国燕国公志宁、尚书右仆射监修国史上护军北平县开国公行成、光禄大夫侍中监修国史上护军县开国公高季辅、银青光禄大夫行黄门侍郎平昌县开国公宇文节、中书侍郎柳、右丞段宝元、太常少卿令狐德、吏部侍郎高敬言、刑部侍郎刘燕客、给事中赵文恪、中书舍人李友益、少府丞张行实、大理丞元绍、太府丞王文端、刑部郎中贾敏行等，爰逮朝贤，详定法律。酌前王之令典，考列辟之旧章，适其轻重之宜，采其宽猛之要，使夫画一之制，简而易从；约法之文，（一作章）疏而不漏，再移期月，方乃撰（一作始勒）成，宜班下普天，垂之来叶，庶设而不犯，均被皇恩（一作均彼上皇）。凡在群司，（一作臣）逮於列岳，其务在审慎，称朕意焉。  

○禁献鹰犬诏  

弋猎畋游，素非所好，尝谓此志布於远近。而蕃夷有献鹰犬者，虑阻来远之情，时复为受，示以不违其意。其诸州及京官，仍有访求狗马鹰鹘之类来进。深非道理。自今後更有进者，必加罪责。  

○恩宥囚徒诏  

去秋少雨，冬来无雪。今阳和在辰，春作方始，膏泽未降，良畴废业。或恐狱讼之间，尚有淫滥，含冤未达，弗辜致罪。百姓有过，责深在予，宜顺彼发生，申兹恩宥。在京及天下囚徒，死罪宜降从流，流已下放免。鳏寡茕独及笃疾之徒，量加赈恤，务令得所。  

○流刘大器峰州诏  

窥窬图谶，必以亡身灭族，斯皆先贤设教，历代旧章。今大器乃与妖人往还，虚占祸福，矫托天命，包藏逆心。非意自彰，已归严宪，今屈法免死者，繇朕寡德所致故也。去春遗爱等逆起於前，今冬大器祸彰於後，一岁之内，再有此衅，朕宵兴自思，非无深愧。  

○幸万年宫诏  

朕恭膺宝命，嗣奉瑶图。居万乘之尊，当四海之贵。遐观往烈，详求前古，每希踪於哲后，常劳心於庶务，兢惧弗宁，忧勤若厉。属天下无事，区宇有截，仰高风於汾射，暂清暑於林泉。朕昔在震宫，侍游兹壤，山川如旧，岁月不追。今既俗阜年和，华夷胥悦，缅怀徽范，情兼感慰。宜遵省方之义，且顺阳和之序，曲申惠泽，式彰宽宥。行幸所经诸县，及岐州囚徒，行人犯罪者，流降徒，徒已下并免之。  

○旌表杨绍宗妻王氏诏  

故杨绍宗妻王氏，因心为孝，率性成道，年迫桑榆，筋力衰谢。以往在隋朝，父殁辽左，招魂迁葬，负土成坟。又葬其祖父母等，竭此老年，亲加版筑，痛结晨昏，哀感行路。永言志行，嘉尚良深，宜标其门闾，用旌敏德，赐物三十段。粟五十石。  

○曲赦醴泉县诏  

朕恭膺大宝，嗣隆景业，虔奉成则，光阐宏猷，昧旦兢怀，宵分动虑。苍昊垂，宗社降灵，顺黎元之心，藉忠贤之力，俗登仁寿，道暨升平，远肃迩安，时康俗阜。履端受节，阳和肇气，亲率庶僚，奉谒陵寝。遗弓永慕，切终身之忧；抚镜缠悲，兴寒泉之思。敬深如在，哀隆罔极。荐享既毕，精获申，式表因心，宜宏恺泽。可曲赦醴泉县，并行从人，大辟罪以下，皆赦除之。百姓宜免今年租调。右监门员外将军常基在此宿卫，进爵一等，陵令陵丞各加一阶，并节级赐物。  

○立武昭仪为皇后诏  

武氏门著勋庸，地华缨黻，往以才行，选入後庭，誉重椒闱，德光兰掖。朕昔在储贰，特荷先慈，常得侍从，弗离朝夕。宫壶之内，恒自饬躬；嫔嫱之间，未尝迕目。圣情鉴悉，每垂赏叹，遂以武氏赐朕，事同政君，可立为皇后。  

○停进珠玉诏  

少府监：非军国所需，宗庙之用，并不须饰以珠玉。诸州常贡珠宝者，并宜停进。其市肆间，不得更为镂，及货鬻珠宝及金银等物。  

○禁酷刑及匿名书诏  

朕闻小大以情，义重前诰，哀矜勿喜，道光遐册。朕恭膺宝业。嗣临亿兆，留心听断，劬劳日昃，一物乖方，纳隍轸虑。今既科格咸备。宪制久行，鞫讯之法，律条具载。深文之吏，犹未遵奉，肆行惨虐，曾靡人心。在含气之伦，禀柔脆之质，乃有悬枷著树，经日不解；脱衣迥立，连宵忍冻。动转有碍，食饮乖节。残酷之事，非复一途，楚痛切身，何求不得，言念及此，深以矜怀。又挟匿名书，国有常禁。凡厥寮庶，咸应具述。近遂有人，向朝廷之侧，投书於地，隐其姓名，诬人之罪。朕察其所陈，皆极虚妄，此风若扇，为蠹方深。自今以後，内外法司，及别敕推事宜，并依律文，勿更别为酷法。其匿名书，亦宜准律处分。庶使泣辜之情远覃於四海；┰刑之旨，长垂於万叶。  

○赐萧钧手诏  

朕闻防祸未萌，先贤所重，宫闱之禁，其可渐欤。昔如姬窃符，朕用为永鉴，不欲今兹自彰其过，所搦宪章，想非滥也。但朕翘心紫禁，思觌引裾，侧席朱楹。冀旌折槛，今乃喜得其言，特免四通等死，远处配流。  

## ●卷十二  

☆高宗（二）  

○禁幻戏诏  

如闻在外有婆罗门胡等，每於戏处，乃将剑刺肚，以刀割舌，幻惑百姓，极非道理。宜并发遣还蕃，勿令久住。仍约束边州，若更有此色，并不须遣入朝。  

○放宫人诏  

为国之道，必从简惠；正家之义，允归俭约。故知兴替之本，得失之基，爰自六宫，刑於四海。既而西都之后，累叶骄奢；东汉之君，相继淫佚。魏庭晋室，采择无厌，水运仓积，选纳逾广。节文既废，怨旷滋深，糜费极多，流弊忘反。朕以寡薄，嗣奉瑶图，临驭八，亭育万类。向隅之念，每切於忧兢；纳隍之心，实劳於夙夜。率由成训，仰遵先旨。即位之初，备加宽贷。年老宫人，已令放出，椒掖之内，人数犹多。久离亲属之欢，长供扫除之役，永年幽闭，良深矜悯。又去年霖雨，颇伤苗稼，在於州县，非无乏少，资给後庭，有妨国用，宜申兹大造更量放出宫人。可令官司料简，具录名帐。所司依状散下，归其戚属。若无近亲，任求配偶。所在官府，存心安置，勿使轻薄之徒，辄行欺诱，空有窃赀之弊，便无偕老之，务加存恤，令遂所怀。  

○降太子忠为梁王诏  

昔泰伯高让，载昌姬宗，东海之藩，克隆汉祚。故能业传端委，胙锡龟蒙，飞茂实於前英，播清虚於远叶。皇太子忠，分景扶木，禀庆天津，早加宠树，礼绝群后。比因朝见，屡陈挹，论嫡庶之分，辨贵贱之礼，以贵则皇后有子，以贤则不敢当仁。前後数四，情辞恳恻。义高旷古，道迈前修，宜遂雅怀，以成厥美。可封梁王，食邑二万户，持节都督梁、洋、集、璧四州诸军事梁州刺史，仍别食二千户。赐物二万段，甲第一区。梁州仍置都督府。  

○立代王宏为皇太子诏  

氵存雷扬祉，承祧之道爰著；重离阐曜，守器之方斯存。故能抚宁军国，永保邦家，详览瑶图，缅瞻遐册，继业垂统，咸率兹典。代王宏，道居嫡允，天纵英姿。品质冲华，神鉴昭远。恭谦表志，仁孝居心，夙彰睿哲之风，早通《诗》、《书》之业。朕以虚薄，方启无疆之祚，永传不朽之基。取则前王，思隆正绪，宜升上嗣，养德东宫，可立为皇太子。仍令所司择日，备礼册命。  

○减膳诏  

上封人所进食极恶，情之忧灼，中宵辍寐，永言给足，取愧良深。夫国以人为本，以食为天，百姓不足，君孰与足？朕临御天下，於今七年，每留心庶绩，轸虑农亩，而政道未凝，仁风犹缺，致令九年无备，四气有乖，遂使去秋霖滞，便即罄竭。所以伫西郊而结念，眷东作以劳怀。岂下乏农夫，上甘珍馔，宜令所司，常进之食，三分减二。  

○令州县举人诏  

朕受命上元，嗣膺下武，每肃恭旒冕，延想英奇。俯振鹭而企贞臣，仰飞鸿而慕良辅。□台侧席，玉管屡移；宣室整衣，金壶亟改。寂寥靡觌，鉴寐兴怀，比年虽尝进举，遂无英俊。犹恐栖岩穴而韬奇，乐邱园而晦影。宜令河南、河北、江淮以南州县，或纬俗之英，声驰管乐；或济时之器，价轶萧张：学可帝师，材堪栋辅者，必当任之不次。可明加采访，务尽才杰，州县以礼发遣。  

○令百官各举所知诏  

济时兴国，实伫九功；御敌安边，亦资七德。朕端拱宣室，思宏景化，将欲分忧俊，共逸岩廊。而比者贡寂英奇，举非勇杰，岂称居安虑危之志，处存思乱之心？如不旌贲远近，则爪牙何寄？宜令京官五品以上，及诸州牧守，各举所知。或勇冠三军，翘关拔山之力，智兼百胜，纬地经天之才。蕴奇策於良平，也功绩於卫霍。踪二起於吴白，轨双李於牧广。赏纤善而万众悦，罚片恶而一军惧。如有此色，可精加采访，各以奏闻。  

○公主王妃见舅姑父母勿答拜诏  

天地之尊，人伦已极；舅姑之敬，礼经修重。苟违斯义，有ル彝则。如闻公主出适，王妃作嫔，舅姑父母，皆降礼答拜。此乃子道云替，妇德不循，何以式序家邦，仪刑列辟？自今以後，可明加禁断，使一依礼法。若更有以贵加於所尊者，令有司随事纠闻。  

○停诸节进献诏  

朕抚育黎庶，思求政道，欲俭以训俗，礼以移风，菲食卑宫，庶几前轨。比至五月五日，及寒食等诸节日，并有欢庆事。诸王妃主及诸亲等，营造衣物，雕镂鸡子，竞作奇技，以将进献。巧丽过度，糜费极多，皆由不识朕心，遂至於此。又贞观年中，已有约束，自今以去，并宜停断。所司明加禁察，随事纠闻。  

○僧尼不得受父母及尊者礼拜诏  

释典冲虚，有无兼谢，正觉凝寂，彼我俱忘。岂自尊崇，然後为法？圣人之心，主於慈孝。父子君臣之际，长幼仁义之序，与夫周公、孔子之教，异辙同归。弃礼悖德，深所不取。僧尼之徒，自云离俗，先自贵高。父母之亲，人伦以极，整容端坐，受其礼拜，自馀尊属，莫不皆然，有伤名教，实ル彝典。自今以後，僧尼不得受父母及尊者礼拜。  

○分立弥射为兴昔亡可汗步真为继往绝可汗诏  

自西蕃罹乱，三十馀年，比者贺鲁猖狂，百姓重被劫掠。朕君临四海，情均养育，不可使凶狡之虏，恣行侵渔，无辜之，久遭涂炭。故遣右屯卫将军苏定方等，统率骑勇，北路讨逐。卿等宣畅皇风，南道抚育，遂使凶渠畏威，夷人慕德。伐叛柔服，西域总平，员鲁父子，既已擒获，诸头部落，须有统领。卿早归阙庭，久参宿卫，深感恩义，甚知法式。所以册立卿等，各为一部可汗。但诸姓从贺鲁，非其本情，卿等才至即降，亦是赤心向国，卿宜与卢承庆等，准其部落大小，位望高下，节级授刺史以下官。  

○建东都诏  

朕闻践华固德，百二称乎建瓴；卜洛归仁，七百崇乎定鼎。是以控膏腴於天府，启黄图於渭滨，襟沃壤於王城，ゼ绿字於河渚。市朝之城，丽皇州之九纬；丹紫之原，邈神皋之千里。二京之盛，其来自昔。此都中兹宇宙，通赋贡於四方，交乎风雨，均朝宗於万国，置{执木}之规犹勤，测圭之地载革，岂得宅帝之乡，独称都於四塞；来王之邑，匪建国於三川。宜改洛阳宫为东都。上栋下宇，彼劳昔以难前；广厦高台，我名今而改後。仍兹旧贯，式表宸居。  

○禁县主称出降诏  

古称厘降，唯属王姬。比闻县主适人，皆云出降。娶王女者，亦云尚主，滥假名器，深乖礼经。其县主出嫁宜称适，娶王女者称娶，仍改令文。  

○禁让官诏  

凡百具僚，群公卿尹，除命甫及，多存饰让。言励己以辞荣，示举能以自代。既取当年之诮，还愆曩烈之风。自兹厥後，须革前事。必欲税驾濠濮，褫绂岩廊，宜各举所知自代。仍宜显述才行，送付中书省，将随才叙用。  

○临文不讳诏  

孔宣设教，正名为首，戴圣贻范，嫌名不讳。比见钞写古典，至於朕名，或缺其点画，或随便改换。恐六籍雅言，会意多爽；九流通义，指事全违；诚非立书之本意。自今以後，缮写旧典文字，并宜使成，不须随义改易。  

○禁止临丧嫁娶及上墓欢乐诏  

如闻父母初亡，临丧嫁娶，积习日久，遂以为恒。亦有送葬之时，共为燕饮，递相酬劝，酣醉始归。或寒食上墓，复为欢乐，坐对松贾，曾无戚容。既点风猷，并宜禁断。仍令州县捉搦，勿使更然。  

○令僧道致拜父母诏  

东台：若夫华裔列圣，异轸而齐驱；中外裁风，百虑而同致。自周霄陨照。汉梦延辉，妙化西移，慧流东被。至於元牝邃旨，碧落希声，具开六顺之基，偕叶五常之本，而於爱敬之地，忘乎跪拜之仪。其来永久，罔革兹弊，朕席图登政，崇真导俗，凝襟解脱之津，陶思常名之境。正以尊亲之道，礼经之格言；孝友之义，诗人之明准。岂可以绝尘峻范，而忘恃怙之敬；拔累贞规，乃遗温清之序。前欲令道士女冠僧尼等致拜，将恐振骇恒心，爰俾详定。有司咸引典据，兼陈情理，沿革二涂，纷纶相半。朕商扌群议，沈研幽赜，然箕颍之风，高尚其事，遐想前载，故亦有之。今於君处，勿须致拜。其父母之所，慈育弥深，祗伏斯旷，更将安设？自今已後，即宜跪拜，主者施行。  

○停庆贺糜费诏  

比每诞育王子公主，诸亲庆贺，多进锦绣纂组，金银雕镂，虚有糜费，深乖节俭。自今以後，即宜并停。  

○禁留狱诏  

哀矜折狱，义先吕训，明慎用刑，事昭姬象。朕以寡昧，嗣登宸极，思阐大猷，式隆景运。陷冰是惧，屡想於怀中；御朽弥兢，驰襟於裕下。虚己待物，每从宽政。如闻率土州县，留狱尚繁，困於囚系，致於病死。一岁之中，数盈二百。盖繇上愆亭育之化，下乖尧舜之心，深责在躬，兴言多愧。抑又闻之，与我理天下者，其惟良二千石，今之所任，或亏政道，未详钦恤之旨，但徇苛刻之情。幽絷困滞，证逮遐广，寒暑相袭，风露交侵，淹乎年月，成其病苦。加以笞失度，桎梏违法，巧诋深文，去将安适？狱市之寄，何其爽欤？自兹以後，宜革前弊。罪无大小，不得稽留。其囚病患及罪轻并笞杖等，虽法有常规，恐典吏妄生威福，官人不存简较，或颜面嘱请，触类以之。若仍旧不悛，当加重罚。布告天下，知朕意焉。  

○停封禅及幸东都诏  

海东二蕃，久愆职贡，近者命帅薄伐，军务事殷。缘河州县，劳於征役，比虽多有蠲免，庶事优矜。万邦俱会，恐致烦扰。劳逸二途，理无兼遂。介邱大礼，及幸东都，并宜且停。  

○恤刑诏  

天德施行，阳和在节，言念幽圄，载恻分宵。虽复每有哀矜，犹恐未免枉滥。在京系囚应流死者，每日将二十人过。  

○李义府罢相诏  

右相兼行殷王府长史河间郡公李义府，缘兹小技，累升显地。尘露之益，未表於铨流；公廉之誉，有紊於彝典。漏禁中之语，鬻宠授之朝恩；交占候之人，轻朔望之哀礼。蓄邪黩货，实玷衣冠；稔恶嫉贤，载亏政道。特以任使多年，未忍加其重罚，宜从遐弃，以肃朝伦。可除名，配流州。其子太子右司议郎津，专恃权门，罕怀忌惮，奸淫是务，贿赂无厌，交游非所，潜报机密。亦宜明罚，屏迹荒裔，可除名，长流振州。  

○罢诸州造船安抚百姓诏  

朕以寡昧，纂承鸿烈。肃岩廊之上，凝襟华裔之表。驭奔深於日慎，储祉存於勿休，勉己励精，详求大化。往为奉成先志，雪耻黎元，是以数年之间，称兵辽海。虽除凶戡暴，义匪诸身，疲人竭财，役兴於下。泛沧流而遐济，践危途而远袭。风涛竞骇，或取沦亡；锋镝交挥，非无捐仆。顾惟匪德，事有乖於七旬；在躬延责，情致惭於四海。汤年罪己，鉴寐斯在；汉载富人，周旋切念。日者翘车联映，贲帛相辉，庖鼎之前，犹潜秀异；关柝之下，未尽英奇。传逸翰於西雍，刃殊宝於东序。比王师荐发，戎务实繁，州县官僚，缘兹生过，力役无度，贿赂公行，蠹政伤风，莫斯为甚。前令三十六州造船，已备东行者，即宜并停。凡百在位，宜极言得失，悉陈无隐，以救不逮。仍分遣按察大使，问人疾苦，黜陟官吏，兼司元太常伯窦德元往河南道，并持节分往。其内外官五品以上，各举岩薮幽素之士，广加询访，旁求谣俗，式企英材，充毗阙政。必使八之内，咸得朕心，万之中，同夫亲览，宜速颁赐率土，知此意焉。  

○举行封禅所司集岳下诏  

宜以三年正月，式遵故实，有事於岱宗。所司详求茂典，以从折衷。其诸州都督刺史，以二年十二月便集岳下，诸王十月集东都。缘边州府襟要之处，不在集限。天下诸州，明扬才彦，或销声幽薮，或藏器下僚，并随岳牧举送。  

○加宇文思纯朝散大夫诏  

周京兆尹左右宫伯大将军司卫上将军少冢宰广陵郡公宇文孝伯，忠亮基心，贞坚表志。淫刑既逞，方纳谏而求仁；忍忌将加，甘捐躯而殉节。年祀虽永，风烈犹生。宜峻徽章，式旌华胄。其孙左威卫长史思纯，可加授朝散大夫。  

○遣使虑囚诏  

今阳和布气，东作聿兴，甘泽虽г，犹未周洽。眷兹南亩，弥用忧勤；瞻彼西郊，良深兢惕，宜顺发生之序，以申简恤之恩。西京及东都诸司，雍雒二州，见禁囚徒，宜准龙朔元年虑囚例处分。其西京令左侍极兼检校大司宪陆敦信充使。东都令右肃机卢承庆充使，必令息彼冤滞，称朕意焉。  

○颁行麟德历诏  

夫气象初分，乾坤之位斯定；刚柔递运，寒暑之节攸施。而晦朔相循，炎凉再革，归乎推步，方纪岁时。颛顼应期，重黎司天地之职；放勋承统，羲和掌日月之官。履端之道无睽，举正之典斯在。洎乎末代，渐至疏阔。邓平之术，既已多乖；朱浮之言，罕能遵用，九章五纪，莫究精微；日次月躔，宁循旧度。朕御天抚历，君临万方，眷言兹道，将恐沦缺。钦若垂化，曷为凭焉，爰命所司，研穷详正。仰稽七曜，傍综五家，去其烦衍，裁以要密。古所未通，今则备载。阴阳之数可测，盈缩之理无愆。改元履初，占考此历，岁唯甲子，得於天正，合朔之後，应以嘉祥。五纬若连珠，二曜若合璧。虽上元致瑞，实增祗愧，而推测所详，固以精悉。气序恒顺，分馀弗舛，以授农时，升平可致。昔洛下闳造汉历，云後八百岁，当有圣人定之。自火德洎我，年将八百，事合当仁，朕亦何让。宜即宣布，永为昭范，可名曰《麟德历》，起来年行用之。  

○安置舞曲诏  

旧文舞、武舞既不可废，并器服总宜依旧。若悬作《上元舞》日，依奏神功《破阵乐》及功成《庆善乐》，并殿庭用舞，并须引出悬外而作。其安置舞曲，宜更商量，作安稳法，并录《凯安》《六变》、《法象》奏闻。  

○赠孔子为太师诏  

朕闻德契机神，盛烈光於後代；化成天地，元功被於庶物。鲁大司寇宣尼父孔某，资大圣之材，属衰周之末，思欲屈己济俗，宏道佐时，历聘周流，莫能见用。想乘桴以永叹，因获麟而兴感，於是垂素王之雅则，正鲁史之繁文，播鸿业於一时，昭景化於千祀。朕嗣膺宝历，祗奉睿图，宪章前王，规矩先圣，崇至公於海内，行大道於天下。遂得八表安，两仪交泰，功成化洽，礼盛乐和。展采东巡，回舆西土，途经兹境，抚事兴怀。驻跸荒区，愿为师友，瞻望幽墓，思承格言。虽宴寝荒芜，馀基尚在，灵庙虚寂，徽烈犹存，孟轲曰：“自生人以来，未有若孔子者也。”微禹之叹既深，崇之道宜峻。可追赠太师，庶年代虽远，式范令图，景业维新，仪刑茂实，其庙宇制度卑陋，宜更加修造。仍令三品一人以少牢致祭。圣侯德伦，既承允绪，有异常流，其子孙并宜免赋役。主者施行。  

○上老君元元皇帝尊号诏  

大道混成，先二仪而立极；至人虚己，妙万物以为言。粤若老君，朕之本系。爰自伏牺之始，暨乎姬周之末。灵应无象，变化多方。游元气以上，感日精以下降。或从容宇宙，吐纳风□；或师友帝王，丹青妙化。譬阴阳而不测，与日月而俱悬。交丧在辰，晦迹柱下，大宏雅训，垂范将来。虽心齐於太虚，而理归於真宰。若夫绝圣弃智，安神寡欲，寂寞杳冥之际，希夷视听之表，淡尔无为，悠然自得。酌之不竭，用之不盈，执大象以还淳，涤元览而遣累，邈乾坤而长久。跨陶钧而亭育。至矣哉！固无得而名也。况乎大圣所资，克昌宝祚；上德所履。允属休期。  

朕嗣膺灵命，抚临亿兆，总三光之明，而夙宵寅畏；居四大之重，而寝兴祗惕。尽孝敬於宗祧，罄怀柔於幽显，行清静之化，承太平之业，登介邱而展采，坐明堂而受记。飞烟结庆，重轮降祥，鹤应九歌，山呼万岁。越振古而会休徵，冠帝先而为称首。大礼云毕，回舆上京，肃驾赖乡，躬奠椒醑。仰瑞柏而延伫，挹神泉而永叹，如在之思既深，敬始之情弥切。宜昭元本之奥，以彰元圣之功。可追上尊号为太上元元皇帝，圣母为先天太后。祠堂庙宇，并令修创。置令丞各一员，以供荐飨。仍改谷阳县为真源县。  

○宗庙荐享另奠诏  

朕以寡德，嗣守宗祧，虽明发载怀，肃恭祀，践霜露而兴感，奉盥洗以增哀。每惟宗庙至敬，虔诚裸享，而二尊一奠，情有未安，思革旧章，用崇严配。管子曰：“礼者因人之情，缘礼而为之节也。”故三王五帝，礼制不同，损益随时，期於适便。况罔极之恩，既展於兹辰，终身之慕，情深於是日，岂可以因循经礼，乖违敬诚？自今以後，宗庙荐享，爵及簋登，各宜别奠。其馀牢馔，并依常典。  

○仍用开元通宝钱诏  

泉布之兴，其来自久，实古今之要重，为公私之宝用。年月既深，伪滥斯起，所以采乾封之号，改铸新钱。静而思之，将为未可。高祖拨乱反正，爰创轨模；太宗立极承天，无所改作。今废旧造新，恐乖先旨。其开元通宝，宜依旧施行，为万代之法。乾封新铸之钱，令所司贮纳，更不须铸。仍令天下置铸之处，并铸开元通宝钱。  

○宗祀高祖太宗配帝诏  

夫受命承天，崇至敬於明祀；膺图纂录，昭大孝於严配。是以荐鲦尝於清庙，集振鹭於西雍，宣雅颂於太师，明肃恭於考室。用能纪配天之盛业，嗣积德之鸿休，永播英声，长为称首。周京道丧，秦室政乖，礼乐沦亡，典经残灭。遂使汉朝博士，空说六宗之文；晋代鸿儒，争陈七祀之议。或同昊天於五帝，或分感帝於五行，自兹以降，递相祖述，议论纷纭，是非莫定。  

朕以寡薄，嗣膺丕绪，肃承祀，明发载怀，虔奉宗祧，寤寐兴感。每惟宗庙之重，尊配之仪，思革旧章，以申诚敬。高祖大武皇帝抚运膺期，创业垂统，拯庶类於涂炭，怀生於寿仁；太宗文皇帝德光齐圣，道极几神，执锐被坚，栉风沐雨，劳形以安百姓，屈己而济四方，泽被区中，恩覃海外。乾坤所以交泰，器物於是咸亨，掩元阙而开疆，指青邱而作镇，巍巍荡荡，无得名焉。《礼》曰：“化人之道，莫急於礼。礼有五经，莫重於祭。祭者，非物自外至也，自内生於心也。是以惟贤者乃能尽祭之义。”况祖功宗德，道冠百王，尽圣穷神，业高千古。自今以後，祭圜丘五方明堂感帝神州等祠，高祖大武皇帝、太宗文皇帝崇配，仍总祭昊天上帝及五帝於明堂，庶因心致敬，获展虔诚，宗祀配天，就光鸿烈。  

○赠颜曾诏  

皇太子宏，近因释菜，齿胄上庠，祗事先师，驰心近侍。仰崇山而景行，眷曩哲以勤怀，显颜、曾之特高，扬仁义之双美。请申赠，载甄芳烈。朕嘉其进德，冀以思齐，训诱之方，莫斯为尚。颜回可赠太子少师，曾参可赠太子少保，并配享。  

○改元总章大赦诏  

朕以寡薄，忝承丕绪。奉二圣之遗训，抚亿兆以初临，驭朽兢怀，推沟在念。而上元垂，宗社降休，岁稔时和，人殷俗阜，车书混一，文轨大同。简玉泥金，升中告禅，百蛮执贽，万国来庭，朝野欢娱，华夷胥悦。但为郊严配，未安太室，布政敷化，犹阙合宫。朕所以日昃忘疲，中宵辍寝，讨论坟籍，错综群言。采三代之精微，探九皇之至赜，斟酌前载，制造明堂。栋宇方圆之规，虽兼故实；肆筵陈俎之法，独运财成。宣诸内外，博考详求，度其长短，冀广闻见。而鸿生硕儒，俱称尽善，缙绅士子，并奏该通。创此宏模，自我作古，因心既展，情礼获申，永言宗祀，良深感慰。宜命有司，及时赴作，务从折中，称朕意焉。今阳和在辰，景风扇物，昆虫草木，咸获康宁。朕之百姓，尚多劳止，思覃惠泽，与共更新。可大赦天下，改乾封二年为总章元年，大辟罪以下，皆赦除之。  

## ●卷十三  

☆高宗（三）  

○授武士等子孙官诏  

西汉元勋，缛礼崇於末嗣；东京列将，茂赏覃於後昆。继绝兴亡，同归一贯，皇家受命苍，肇膺元，恢张宇宙，荡一寰区。御乾立极之图，谅资天启；拨乱经邦之略，实赖人谋。缔想初基，有足言者：或委质唐郊，首参一旅，勤著荆棘，劳宣草创；或策名代邸，先骋六飞，诚备艰虞，志逾金石。咸以攀鳞上汉，捧日登山，气叶风□，情均鱼水。其太原元从西府旧僚，今亲详览，具为等级。赠司徒并州都督忠孝公士、赠司空淮安郡王神通、赠开府仪同三司并州都督夔国公刘宏基、赠并州都督渝国公刘政会、赠开府仪同三司并州都督莒国公唐俭、赠左卫大将军特进谯国公窦琮、赠荆州都督邳国公长孙顺德、赠护国大将军凉州都督窦国公史大柰、赠幽州都督濮国公庞卿恽、赠左武卫大将军潭州都督巢国公钱九陇、赠华州刺史霍国公柴绍、赠潭州都督罗国公张平高、赠相州刺史工部尚书河东郡公裴寂、赠洪州都督乐安郡公李思行、赠洪州都督卢陵郡公秦行师、赠代州都督真定郡公许绪、赠凉州都督江夏郡公李高迁、赠齐州刺史刘义节、赠太尉申国公士廉、赠司空蒋国公通、赠太尉并州都督梁国公元龄、赠司空蔡国公如晦、赠司徒并州都督鄂国公敬德、赠辅国大将军扬州都督国公段志元、赠骠骑大将军益州都督宿国公程知节、赠徐州刺史胡国公秦叔宝、赠左卫大将军凉州都督郢国公宇文士及、赠左骁卫大将军荆州都督郯国公张公谨、赠荆州都督怀宁县公杜公绰、赠荆州都督东莱郡公公孙武达、赠荆州都督遂安郡公李安远、赠代州都督同安郡公郑仁泰、赠荆州都督汉东郡公李孟尝、赠幽州都督历阳县公独孤彦云、故始州刺史襄武郡公刘师立等，并立为第一等功臣。其家见在朝无五品已上官者，孙及曾孙擢一人授五品官；若先有四品五品官者，加授子孙第一人两阶；若三品已上，加爵三等。其第二等功臣见在朝无五品已上官者，子孙及曾孙擢一人授从六品已上官；若先有五品已上官加一阶，六品官者加两阶，三品已上官者，加爵一等。  

○敕建明堂诏  

首出万物，实显崇高之位；曾览八，无违响明之道。合宫听朔，阐皇轩之茂范，灵符通神，敷帝勋之景化。殷人阳馆，青备礼；姬氏元堂，彤璋合献。虽运殊骊翰，时变质文，至於立大中，建皇极，轨物施教，其归一揆。暨乎西京创历，驳政逾繁；东汉开基，旧章犹阙。考图汶上，仅存公玉之仪；度室圭躔，才纪中元之制。三方鼎据，祚倾於金马；五胡尘起，道丧於苍鹅。自此相仍，时经板荡，遂使陟配之典，久沦於绵载；端之化，允属於隆平。  

朕恭膺宝命，肃奉瑶图，昧旦求衣，仄景忘食。赖上元垂，宗社降灵，幽明宅心，中外礻是福。封金岱岭，昭累圣之鸿勋；勒石九都，成文考之先志。功标偃革，时会委裘，固可以作化明台，显庸太室。备机之历，既表於嘉名；布政之宫，式崇於美制。是用求中测景，取则阴阳，考广袤於裁圭，定卑高於置{执木}。傍罗八柱，周建四墉。架序仪天，疏基象地，窗闼齐布，应路并兴，导辟水以环阶，应旋衡而结极。重阿复道，用循测管之模；上圆下方，仍准分蓍之数。木工不琢，土事无文，丰约折衷，经始勿亟。勾芒候序，入春辅而司仪；蓐收戒时，下秋园而奉职。事符神造，钩绳之用毕陈；义叶子来，衅落之期非远。将以肃清祀。展殷荐於皇灵；施号法宫，畅休声於太帝。百神执贽，咸尊孝飨之风；万国来庭，共睹太平之政。阙文斯备，大礼聿修。制作之规，可依别敕。宜颁示天下，就垂来叶。  

○定明堂规制诏  

合宫听朔，阐皇轩之茂范；灵府通和，敷帝勋之景化。殷人阳馆，青备礼；姬氏元堂，彤璋合献。虽运殊骊翰，时变质文，至于立天中，建皇极，轨物施教。其归一揆。考图汶上，仅存公玉之仪；度室圭躔，才纪中元之制。属炎精坠驾，宫毁，四海沦於沸鼎，九土陷於涂原。高祖大武皇帝仗钺唐郊，收钤雍野，纳祥符於苍水，受灵命於丕山，飞沈泳沫，动植游源。太宗文皇帝盟津光誓，协降火而登坛；丰谷断蛇，应屯云而鞠旅。封金岱岭，昭累圣之鸿勋；勒石九都，成文考之先志。固可以作化明堂，显庸太室。傍罗八柱，周建四门，木工不琢，土事无文。丰约折衷，经始勿亟，阙文斯备，大礼聿修。  

其明堂院，每面三百六十步，当中置堂。按《周易》乾之策二百一十有六，坤之策一百四十有四，总成三百六十，故方三百六十步。当中置堂，处二仪之中，定三才之本，构兹一宇，临此万方。自降院每面三门，同为一宇，徘徊五间。按《尚书》：一期有四时，故四面各一所开门；每时有三月，故每一所开三门。一期十有二月，故周回总十二门。所以面别一门，应兹四序。既一时而统三月，故於一舍而置三门。又《周易》：三为阳数，二为阴数，合而为五，所以每门舍五间院。四隅各置重楼，其四墉各依本方色。按《淮南子》：地有四维，故四楼。又按《月令》：水、火、金、木、土，五方各异色，故其墙各依本方之色。基八面，象八方。按《周礼》：“黄琮礼地，”郑元注：“琮者八方之玉，以象地形，故以祀地”，则知地形八方。又按《汉书》：武帝立八觚坛以祀地，祭地之坛形象地，故今为八方之基，以象地形。基高一丈二尺，径二百八十尺。按《汉书》阳为六律，阴为六吕，阳与阴合，故高一丈二尺。又按《周易》三为阳数，八为阴数。三八相乘得二百四十丈。按《汉书》九会之数有四十，合为二百八十，所以基径二百八十尺。故以交通天地之和，错综阴阳之数，以明阳不独运，资阴和以助成；阴不孤行，待阳唱而方应。阴阳两顺，天地咸亨，则百宝斯兴，九畴攸序。基每面三阶，周回十二阶，每阶为二十五级。按《汉书》：天有三阶，故每面三阶；地有十二辰，故周回十二阶。又按《文子》：从凡至圣，有二十五等。故每阶二十五级。所以应符星而设阶，法台耀以疏陛，上拟霄汉之仪，下则地辰之数。又列兹重级，用准圣凡，象皇极之高居，俯庶类而临耀。基之上为一堂，其宇上圆。按《道德经》：“天得一以清，地得一以宁，侯王得一以为天下贞。”又曰：“道生一，一生二，二生三，三生万物。”又按《汉书》：“太极元气，函三为一。”又曰：天子以四海为家，故置一堂，以象元气，并取四海为家之义。又按《周礼》：“苍璧礼天。”郑元注：璧圆以象天，故为宇上圆。堂每面九间，各广一丈九尺。按《尚书》：地有九州，故立九间。又按《周易》：阴数十，故间别一丈九尺。所以规模厚地，准则阴阳，法二气以通基，置九州於一宇。堂周回十二门，每门高一丈七尺，阔一丈三尺。按《礼记》：一岁有十二月，所以置十二门。又按《周易》：阴数十，阳数七。故高一丈七尺。又曰：阳数五，阴数八。故阔一丈三尺。所以调兹玉烛，应彼金辉，叶二气以循环，逐四序而迎节。堂周回二十四窗，高一丈三尺，阔一丈一尺；二十三棂，二十四明。按《史记》：天有二十四气，故置二十四窗。又按《书》一年十二月，并象闰。故高一丈三尺。又按《周易》“天数一，地数十”。故阔一丈一尺。又“天数九，地数十”，并四时，成二十三。故二十三棂。又按《周易》八纯卦之本体，合二十四爻。故有二十四明。列牖疏，象风候气。远周天地之数，曲准阴阳之和。堂心八柱，各长五十五尺。按《河图》，八柱承天，故置八柱。又按《周易》：“太衍之数五址有五”，故长五十五尺。耸兹八柱，承彼九间，数该大衍之规，形符立极之制。且柱为阴数，天实阳元，柱以阴气上，天以阳和下降，固阴阳之交泰，乃天地之相承。堂心之外，置四柱为四辅。按《汉书》天有四辅星，故置四柱，以象四星。内以八柱承天，外象四辅明化，上交下泰，表里相成，叶台耀以分辉，契编珠而拱极。八柱四辅外，第一重二十柱。按《周易》：“天数五，地数十。”并五行之数，合而为二十，故置二柱。体二仪而立数，叶五位以裁规，式符立极之功，允应刚柔之道。八柱四辅外，第二重二十八柱。按《史记》：天有二十八宿，故有二十八柱。所以仰则乾图，上符景宿，考编珠而纪度，观列宿以迎时。八柱四辅外，第三重三十二柱。按《汉书》有八节、八政、八风、八音，四八三十二柱。调风御节，万物资以化成；布政流音，九区仰而贻则。外面周回三十六柱，按《汉书》：一期三十六旬，故法之以置三十六柱，所以象岁时而致用，顺寒暑以通微，玑之度无愆，玉历之期永契。八柱之外，修短总有三等。按《周易》：天地人为三才，故置柱长短三等。所以拟三才以定位，高下相形；体万物以资生，长短兼运。八柱之外，都合一百二十柱。按《礼记》：天子置三公九卿二十七大夫八十一元士，合为一百二十，是以置一百二十柱。分职设官，翊化资於多士；开物成务，构厦藉於群材。其上槛周回二百四柱。按《周易》坤之策一百四十有四。又《汉书》九会之数有六十，故置二百四柱。所以采坤策之元妙，法甲乙之精微，环回契辰象之规，结构准阴阳之数。又基以象地，故叶策於坤元；柱各依方，复规模於甲子。重楣二百一十六，按《周易》：“乾之策二百一十有六。”故置二百一十六条。所以规模《易》象，拟法乾元，应大衍之深元，叶神策之至数。大小节及ㄆ总六千三百四十五。按《汉书》会月之数六千三百四十五，故置六千三百四十五枚。所以远采三统之文，傍符会月之数，契金仪而调节，偶璇历以和时。重干四百八十九枚。按《汉书》“章月二百三十五”，闰月周回二百五十四，总成四百八十九，故置四百八十九枚。所以法履端之奥义，象举正之芳猷，规模历象，发明章闰。下柳七十二枚。按《易纬》有七十二候，故置七十二枚，所以式模芳节，取规贞候，契至和於昌历，偶神数於休期。上柳八十四枚。按《汉书》九会之数有七十八；又按《庄子》：“六合之外，圣人存而不论。”司马彪注：“天地四方为六合。”总成八十四，故置八十四枚。所以模范二仪，包罗六合，准会阴阳之数，周通气候之源。开六十枚。按《汉书》推太岁之法有六十，故置六十枚。所以兼该历数，包括阴阳，采甲乙之精微，穷辰子之元奥。连ㄆ三百六十枚。按《周易》当期之日三百有六十，故置三百六十枚。所以叶周天之度，淮当期之日，顺平分而成岁，应晷运以循环。小梁六十枚。按《汉书》有六十甲子，故置六十枚。构此虹梁，遐规凤历，傍竦四宇之制，遥符六甲之源。牵二百二十八枚。按《汉书》章中二百二十八，故置二百二十八枚。所以应长历之规，象中月之度，广综阴阳之数，傍通寒暑之和。方衡一十五重。按《尚书》五行生数一十有五，故置十五重。结栋分间法，五行而演礻必；疏楹结构，叶生数以成规。南北大梁二根。按《周易》太极生两仪，故置二大梁。轨范乾坤，模拟天地，象元黄之合德，表覆载以生成。阳马三十六道。按《易纬》有三十六节，故置三十六道。所以显兹嘉节，契此贞辰，分六气以变阴阳，环四象而调风雨。椽二千九百九十根。按《汉书》月法二千三百九十二，通法五百九十八，共成二千九百九十。所以偶推步之规，合通法之数。是知疏椽构宇，则大壮之架斯隆；积月成年，则会历之规无爽。大两重，重别三十六条，总七十二。按《淮南子》太平之时，五日一风，一年有七十二风，故置七十二条。所以通规瑞历，叶数详风，遥符淳俗之源，远则休徵之契。飞檐椽九百二十九枚。按《汉书》从子至午，其数九百二十九。所以采辰象之宏模，法周天之至数，且午为阴本，子实阳源，子午分时，则生成之道自著；阴阳合德，则覆载之义兹隆。堂檐径二百八十八尺。按《周易》乾之策二百一十六，《易纬》云：年有七十二候，合为二百八十八，故径二百八十八尺。所以仰叶乾策，远承贞候，顺和气而调序，拟圆盖以照临。堂上栋去基上面九十尺。按《周易》天数九，地数十。以九乘十，数当九十。故去基上面九十尺。氢上法圆清，下仪方载，契阴阳之至数，叶交泰之贞符。又以兹天九乘於地十，象阳倡而阴和，法乾施而坤成。檐去地五十五尺。按《周易》：“大衍之数五十有五。”故去地五十五尺。所以拟《大易》之嘉数，通惟神之至赜，道合万象，理贯三才。上以清阳玉叶覆之。按《淮南子》清阳为天，合以清阳之色。  

○简择史官诏  

修撰国史，义须典实，自非操履贞折，业量该通，谠正有闻，方堪此任。所以承前继居，史官必就中简择，灼然为众所推者，方令著述。如闻近日以来，但居此职，即知修撰，非唯编缉疏舛，亦恐漏泄史事。自今以後，宜遣史司於史官内简择堪任修史人，录名进内。自馀虽居史职，不得辄令闻见所修史籍，及未行用国史等事。  

○命皇太子领诸司启事诏  

东台：贰极之基，道光於上嗣；贞国之本，事表於元良。故能创北极之风，敬东序之业，功少海而逾润，孚前曜而增华。皇太子宏，寝门标美，寿街腾懿。三善夙茂，瑜以之含锵；四学早优，班翰以之凝映。正以年在幼冲，未从监抚，虽调护方勤，助琢磨之器，而稼穑靡喻，爽德教之途。然为教之方，义资素习。宜令皇太子宏每日於光顺门内坐，诸司有奏事小者，并启皇太子，主者施行。  

○营造孔子庙堂及学馆诏  

诸州县孔子庙堂及学馆，有破坏并先来未造者，遂使生徒无肄业之所，先师阙奠祭之仪，久致飘露，深非敬本。宜令所司，速事营造。  

○令州县举明习礼乐诏  

礼乐之道，其来尚矣。朕诞膺明命，克光正历，思隆颂声，以康至道。而曲台阐训，犹乖揖让之容；大乐登歌，徒纪铿锵之韵。良以教亏绵，学阙瞽宗，兴言盛业，寤叹盈抱。然则幽诚所著，纵九皋而必闻；忠信所存，在十室而无弃。但虑习俎之彦，韫迹於闾阎；辨铎之英，韬深於林薮。夫良玉无胫，求之斯来；真龙难睹，好之而至。其四方士庶，及邱园栖隐，有能明习礼乐，祥究音律，於行无遗，在艺可录者，宜令州县搜扬博访具以名闻。  

○禁僭服色立私社诏  

采章服饰，本明贵贱，升降有殊，用崇劝奖。如闻在外官人百姓，有不依令式，遂於袍衫之内，著朱紫青绿等色短小袄子，或於闾野，公然露服，贵贱莫辨，有蠹彝伦。自今已後，衣服上下，各依品秩。上得通下，下不得僭上。仍令所司，严加禁断，勿使更然。又春秋二社，本以祈农。如闻除此之外，别立当宗，及邑义诸色等社，远集人众，别有聚敛，递相绳纠，浪有徵求。虽於吉凶之家，小有裨助，在於百姓，非无劳扰。自今已後，宜令官司，严加禁断。  

○改尚书省制敕用黄纸诏  

制敕施行，既为永式，比用白纸，多有虫蠹。自今以後，尚书省颁下诸司诸州及下县，宜并用黄纸。其承制敕之司，量为卷轴，以备披简。  

○更定选补桂广交黔等州选士例诏  

桂、广、交、黔等州都督府：比来所奏拟士人任官，拣选未甚得所，宜准旧例。至应选补时，差内外官五品以上清正官充使选补，仍令御史同往注拟。其有应任五品以上官者，奏取处分。  

○令山东江左采访人物诏  

山东、江左，人物甚众，虽每充宾荐，而未尽英髦。或孝悌通神，遐迩惟敬；或德行光裕，邦邑崇仰；或学统九流，垂帷睹奥；或文高六艺，下笔成章；或备晓八音，洞该七曜；或射能穿札，力可翘关；或邱园秀异，志存栖隐；或将帅子孙，素称勇烈：委巡抚大使咸加采访，伫申奖。亦有婆娑乡曲，负材傲俗，为讥议所斥，陷於斥弛之流者，亦宜推择。各以名闻。  

○幸东都诏  

咸京天府，地隘人繁，百役所归，五方胥萃。虽获登秋之积，犹亏荐岁之资，眷言于此，思蠲徭赋。夫以交风奥壤，测景神州，职贡所均，水陆辐辏。今兹丰熟，特倍常时，事贵从宜，惟权道。即以来年正月幸东都，关内百姓，宜免一年庸调及租，并地子税草。其当道诸县，特免二年。剑南陇右诸军，每供进一二年且停。  

○京官文武三品以上每年各举所知诏  

京文武职事三品以上官，每年各举所知。或才蕴廊庙，器均瑚琏，体王佐之嘉猷，资公辅之宏量；或奇谋异算，决胜千里；或投石拔距，勇冠三军；或謇谔忠亮，志存规弼；或绳违纠慝，不避权豪；或威惠仁明，堪居牧守之重；或公正廉直，足膺令长之任；咸宜搜访，具录封进。朕当详览，量加奖擢。  

○令雒州举人诏  

令雒州：明扬仄陋。或孝弟纯至，感於神明；或文武兼资，才堪将相；或学艺该博，业标儒首；或藻思宏赡，思擅文宗；或洞晓音律，识均牙旷；或深明历数，妙同京管者：咸令荐举。  

○赠王远知太中大夫诏  

门下：故玉清观道士王远知，性含几赜，迹徇幽元，体兹县解，见称先觉。自缔构之初，迄光华之旦，绸缪恩遇，事昭纶。仙化不追，英灵寝远，眷言留舄，宜有崇。可赠太中大夫。谥曰：真先生。主者施行。  

○赐李延寿家物诏  

故符玺郎李延寿，艺文该洽，材兼良史，撰《政典》一部，词殚直笔，虽其人已亡，功有可录。宜赐其家绢五十匹，仍令详正所写，两本付秘书，一本赐皇太子。  

○减贡献并蠲贷诸州诏  

朕闻受上天之命者，其道在乎爱人：处皇王之位者，其功先於济物。然则所修在德，池可以假贫人；所宝惟贤，珍玩不足奉诸己。自朕临御天下，三十馀年，永念黎元，情深抚育，频颁制命，犹未遵行。所有差科，尚多劳扰。关中地狭，衣食难周；山东遭涝，粮储或少。刺史县令，寄以字人；长史司马，职惟毗赞。若能恤隐求瘼，清直无私，则囹圄於是空虚，鳏寡自然苏息。而在外官司，罕能奉法，志存苟且，不举纲维。欲使讼息刑清，家给人足，无为而化，其路何繇？今当励精求政，先身理物，救乏无，自迩及远，凡在寮庶，宜识至怀。其殿中太仆寺马，并令减送群牧，诸方贡献物，及供进口味，百司支料，并宜量事减省。雍、岐、华、同四州六等已下户，宜免两年地税。河北涝损户，常式蠲放之外，特免一年调。其有屋宇遭水破坏，及粮食乏绝者，令州县劝课助修，并加给贷。  

○令雍州长史李义元禁僭侈诏  

朕思还淳返朴，示天下以质素。如闻游手堕业，此类极多。时稍不丰，便致饥馑。其异色绫锦，并花闲裙衣等，靡费既广，俱害女工。天后我之匹敌，常著七破间裙，岂不知更有靡丽服饰，务遵节俭也。其紫服赤衣，闾阎公然服用，兼商贾富人，厚葬越礼，卿可严加捉搦，勿使更然。  

○严考试明经进士诏  

学者立身之本，文者经国之资，岂可假以虚名，必须徵其实效。如闻明经射策，不读正经，抄撮义条，才有数卷。进士不寻史传，惟诵旧策，共相模拟，本无实才。所司考试之日，曾不简练，因循旧例，以分数为限。至於不辨章句，未涉文词者，以人数未充，皆听及第。其中亦有明经学业该深者，惟许通六，进士文理华赡者，竟无科甲。铨综艺能，遂无优劣。试官又加颜面，或容假手，更相嘱请，莫惮纠绳。繇是侥幸路开，文儒渐废，兴廉举孝，因此失人，简贤任能，无方可致。自今已後，考功试人，明经试帖，取十帖得六已上者；进士试杂文两首，识文律者：然後并令试策，仍严加捉搦。必材艺灼然，合高第者，并即依令。其明法并书算贡举人，亦量准此例，即为常式。  

○停封中岳诏  

朕闻仁者德之本，叶亭育之至途；礼者道之末，乃帝王之馀事。历选往初，详观曩躅，恻隐以孚其化，变通以会其神。朕以虚薄，祗膺宝位，旰食宵衣，惧忝於宗社；如伤若厉，伫济於黎元。每以皇基肇辟，范围覆载，遗惠所覃，昭格区宇。虔荷灵命，尝虑下亏鸿业；遍刊群岳，不足上报元功。已升闻於日观，思款谒於天台，志在告成，谅非为己。属今兹丰稔，方有事於嵩邱，崇累圣之丕绩，祈兆人之嘉佑。顷者分使出巡，存问风俗。河南河北，尚有十馀州旱涝，加以朔方寇盗，时或侵边，关内流离，未能复业。一物失所，犹甚纳隍，数郡不宁，岂宜备礼？前欲以来年正月封中岳者宜停。  

○改元宏道大赦诏  

朕以寡昧，缪膺丕绪，未尝不孜孜访道，战战临人。驭朽怀秋驾之危，负重积春冰之惧，日慎一日，三十四载於今矣。何则？足寒伤心，人劳伤国，下安即上逸，时弊即君忧。所以身处九重，而情周万姓，建本之怀遽切，抑末之念逾深。今虽庶绩已宁，淳源未洽。履素归厚者，遂寂寥而靡闻；徇华趋利者，尚驰骛而不息。朕以薄德，有谢移风，永念群方，在予多愧。况朕之绵系，兆自元元，固当远协先规，光宣道化，变率土於寿域，济苍生於福林。属想华胥，载劳寤寐，所冀内外寮き，各竭乃诚。敦惟黎人，俱崇简质，旧染薄俗，咸与惟新。凭大道而开元，共普天而更始。更申沛泽，广被埏，可改永淳二年为宏道元年，大赦天下。前後责情流人并放还。老人年百岁以上者，版授下州刺史，妇人版授郡君。九十已上者版授上州司马，妇人版授县君。八十已上者版授县令，并妇人并节级量赐粟帛。孝子顺孙，义夫节妇，表其门闾，终身勿事。鳏寡茕独笃疾不能自存者，量国赈恤。仍令天下诸州置道士观，上州三所，中州二所，下州一所，每观各度七人。又比来天后事条，深有益於为政，言近而意远，事小而功多，务令崇用，式遵无怠。见任内外官，五品以上经四考，及守五品经三考，六品以下计满三考。政有清勤状无私犯者，各加一阶。（谨按《道德真经广训》卷二：有《改元宏道大赦诏》文，与此异，附注於後。“君崇於道，宅紫微以垂衣；臣修於德，罄丹心而作砺。若使上守於义，下尊於礼，名教所以乖淳，忠信由其渐薄。在昔胥庭连陆，娲、燧、伏羲不宰而天下化，轩、顼、尧、舜、禹、汤、文、武至公犹行，深仁尚积。及秦居闰位，奢泰之渐聿兴，汉袭霸图，元默之风已替。遐观魏晋，近鉴周隋，代益嚣浮，人窬僭侈，穷百王之弊俗，极千年之否运。以承大乱之后，方开大圣之期，既逾交丧之辰，必兴交泰之绪。我高祖神尧皇帝，受镳宫之景命，荡辔野之妖氛，重悬日月，一匡宇宙。太宗文皇帝，披图汶水，杖钺参墟，降斗极之神兵，涤怀襄之巨浸，张四维而安赤县，劳百战而徇苍生，声教遐覃，提封远亘，缅维洪业，无得而称。朕以寡昧，忝膺丕绪，未尝不孜孜访道，战战临人，日慎一日，三十四载於今矣。况下安则上逸，时弊则君忧，虽身处九重而情周万姓，建本之怀逾切，抑末之念遽深。今庶绩虽凝而淳源未洽。朕之绵系，兆自元元，常欲远叶先规，光宣道化，变率土於寿域，济苍生於福林。属想华胥，载劳寤寐，所冀内外寮き，各竭乃诚，敦劝黎萌，俱崇简质，旧染薄俗，咸与惟新，凭大道而开元，共普天而更始。宜申霈泽，广被埏，可大赦天下，改永淳二年为宏道元年。仍令天下诸州置道士观，上州三所，中州二所，下州一所，每观度道士七人，以彰清净之风，伫洽无为之化。主者施行。”）  

○赦妄言灾异诏  

朕闻为君上者，以天下之目而视，以天下之耳而听，盖欲广闻见也。且夫天降灾异，所以警悟人君，其变苟实，言之者何罪？其事必虚，闻之者足以自戒。舜立谤木，良有以也。欲箝天下之口，其可得乎？此不足以加罪，特令赦之。  

○除刘讷言名诏  

刘讷言收共馀艺，参侍经史，自府入官，久淹岁月。朝游夕处，竟无匡赞，阙忠孝之良规，进诙谐之鄙说，储宫败德，抑有所由。情在好生，不忍加戮，宜从屏弃，以励将来，可除名。  

○遗诏  

朕闻皇极者天下之至公，神器者域中之大宝，自非乾坤幽赞，历数在躬，则凤邸不易而临，龙图难可辄御。所以荥河绿错，彰得一之符；温洛丹书，著通三之表。缅稽前古，其道同归。朕之圣祖神宗，降星虹而禀枢电；乘时抚运，逢涣沸而属山鸣。濡足横流，振苍生之已溺；援手四岳，救赤县之将焚。重称九寰，止麟斗而清日月；再安八极，息龙战而荡风波。自彼迄今，六十六载。黎元无烽柝之警，区恣耕凿之欢。育子长孙，击壤鼓腹，遐迩交泰，谁之力欤？  

朕以眇身，嗣膺鸿绪，钦若穹昊，肃雍清庙，顾讠是明命，载迪彝伦。嘉与贤士大夫，励精为政，勖已想蛟冰之惧，为善慕鸡鸣之勤。幸戎夏安，中外礻是福，亘月以覃正朔，匝日城而混车书。端拱无虞，垂衣有截，其天意也，岂人事乎。每导俗匡时，既宏之以礼让；恤刑薄罚，复跻之於仁寿。闻九农之或爽，则亏膳以共其忧；见一物之有违，则撤乐以同其戚。斯亦备诸耳目，非假一二言也。忧勤之至，庶有感於明灵；亭育之怀，谓无负於黔庶。就言薄德，遘疾弥留。往属先圣初崩，遂以哀毁染疾，久婴风瘵，疚与年侵。近者以来，忽焉大渐，翌日之瘳难冀，赐年之福罕邀。但存亡者人之晦明，生死者物之朝夕。常情所滞，唯圣能通，脱屣万方，无足多恨。皇太子哲，握哀履已，敦敏徇齐，早著天人之范，夙表皇帝之器。凡百王公卿佐，各竭乃诚，敬保元子，克隆大业，光我七百之基，副兹亿兆之愿。既终之後，七日便殡。天下至大，宗社至重，执契承祧，不可暂旷。皇太子可於枢前即皇帝位，其服纪轻重，宜依汉制。以日易月，於事为宜。园陵制度，务从节俭。军国大事有不决者，兼取天后进止。诸王各加封一百户，公主加五十户。内外文武，九品已上各加一阶，三品已下赐爵一级。就徽以来入军年五十者，并放出军。天下百姓年五十者，皆免课役，废万全、芳桂等宫。  

## ●卷十四  

☆高宗（四）  

○建明堂敕  

朕闻上元幽赞处崇高而不言，皇王提象，代神功而理物。是知五精降德，爰应帝者之尊；九室垂文，用纪配天之业。且合宫灵符，创宏规於上代；太室总章，标茂范於中叶。虽质文珠制，奢俭异时，然其立天中，作人极，布政施教，归之一揆。朕嗣膺下武，丕承上烈，思所以答眷上灵，聿遵孝享，而法宫旷礼，明堂寝构。今国家四表无虞，人和岁稔，作范垂训，今也其时。宜令所司与礼官学士等，考核故事，详议得失，务依典礼，造立明堂。庶旷代阙文，获申於兹日，因心展敬，永垂於後昆。其明堂制度，令诸曹尚书及左右丞侍郎、太常国子监秘书官、宏文馆学士，同共详议。  

○奖颜扬庭进父师古匡谬正俗敕  

颜师古业综书林，誉高词苑，讨论经史，多所匡正。前件书发明故事，谅为博洽。宜令所司录一本付秘书ト，仍赐其子符玺郎扬庭绢五十匹。  

○停敕僧道犯罪同俗法推勘敕  

道教清虚，释典微妙，庶物藉其津梁，三界之所遵仰。比为法末人浇，多违制律，且权依俗法，以伸惩戒，冀在止恶劝善，非是以人轻法。但出家人等，俱有条制，更别推科，恐为劳扰。前令道士女道士僧尼有犯依俗法者，宜停。必有违犯，宜依条制。  

○检阅新译经论敕  

大慈恩寺僧元奘所翻经论，既新翻译，文义须精，宜令太子太傅尚书左仆射燕国公于志宁、中书令兼检校吏部尚书南阳县开国男来济、礼部尚书高阳县开国男许敬宗、守黄门侍郎兼检校太子左庶子汾阴县开国男薛元超、守中书侍郎兼检校右庶子广平县开国男李义府、中书侍郎杜正伦等，时为看阅，有不稳便处，即随事润色。若须学士，任量遣三两人。  

○赐薛仁贵手敕  

金山大阵，凶党实繁。卿身先士卒，奋不顾命，左卫右击，所向无前。诸军贾勇，致期克捷。宜善建功业，全此令名也。  

○命有司议沙门等致拜君亲敕  

敕旨：君亲之义，在三之训为重；爱敬之道，凡百之行攸先。然释老二门，虽理绝常境，恭孝之躅，事叶儒津。遂於尊极之地，不行拜跪之礼，因循日久，迄乎兹辰，宋朝暂革此风，少选还遵旧贯。朕禀天经以扬孝，资地义而宣礼。奖以名教，被兹真俗，而濑乡之基，克成天构，连河之化，付以国王，裁制之由，谅归斯矣。今欲令道士女冠僧尼，於君皇后及皇太子其父母所致拜，或恐爽其恒情，宜付有司，详议奏闻。  

○与刘仁轨刘仁愿敕  

平壤军回，一城不可独固，宜就拔新罗，共其屯守。若金法敏藉卿等留镇，宜且停彼，若其不须，即宜泛海还也。  

○赐京城父老敕  

朕虽居九重之内，常以万姓为心，而诚不动天，遂使阴阳错谬。自从去岁，关中旱俭，禾稼不收，多有乏绝。百姓不足，责在朕躬，每自思此，深以为愧。今雒口仓廪，且复充实，更为转运，於是艰辛。理有便宜，所以行也，故召卿等，为宴另耳。  

○禁帷帽敕  

百官家口，咸预士流，至於衢路之间，岂可全无障蔽？妇人比来，多著帷帽。遂弃幕。曾不乘车，别坐檐子，递相仿效，浸成风俗。过为轻率，深失礼容。前者已令渐改，如闻犹未止息。又命妇朝谒，或将驰驾车，既入禁门，有亏肃敬。此并乖於仪式，理须禁断。自今已後，勿使更然。  

○诛秦怀恪敕  

王者统天理物，莫不先安百姓。百姓安者，止在庶僚。朕所以每精简岳牧。及诸州上佐，自非至诚清白，景行循良者，不辄畀此职，庶其各申智效，以裨政道。秦怀恪法司抵罪，但合处流。朕以刑政之典，须越常宪，岂不知哀敬折狱，情恤哀矜。但以杀止恶，义在惩肃，又以刑人於市，与众弃之，故对公等，加其显戮。但法者，国之权衡，时之准绳也。权衡所以定轻重，准绳所以定曲直也。罪恶难容者，虽小必刑；情状可原者，虽大必宥。此乃彝典，非故滥诛。公等诸人，当识朕意，足为殷鉴，各宜勉之。  

○皇太子上所注後汉书手敕  

皇太子贤，自顷监国，留心政要，抚字之风，既尽於哀矜，刑网所施，务存於审察。加以听览馀暇，专精坟典，往圣遗编，咸窥壶奥，先王策府，备讨菁华。好善载彰，作贞斯在，国家之寄，深副所怀。可赐物五百段。  

○令举猛士敕  

朕君临宇宙，司牧黎元，普天之下，罔不率服。蕞尔吐蕃，僻居遐裔，吐浑是其邻国，遂乃夺其土宇。往者暂遣偏裨，欲复浑王故地，义存拯救，事匪称兵。辄肆昏迷，潜相掩袭，既无备预，颇丧师徒，因此鸱张，每思狼顾。除凶伐叛。王者所急，前岁将发六军，问其罪戾。复以小寇，无劳大举，按甲息兵，庶其改过。不思惠爱，更起回邪，敢纵狂惑，专为寇盗。或改团镇戍，或驱抄羊马，烽燧频举，烟尘不息，候隙乘间，倏来忽往，比止令镇遏，未能即事翦除。莫怀宽大之恩，遂长包藏之计，祸盈恶稔，当自覆灭。今欲分命将帅，穷其巢穴，克清荒服，必寄英奇。但秦雍之部，俗称劲勇，汾晋之壤，人擅骁雄。宜令关内河东诸州，广求猛士。在京者令中书门下於庙堂选试，外州委使人与州县相知拣练。有膂力雄果弓马灼然者，咸宜甄采，即以猛士为名。  

○父在为母丧宜依古礼敕  

惟周公制礼，当历代不刊，况子夏为传，乃孔门所受。格条之内，有父在为母齐三年，此有为而为，非尊严之义。与其改作，不如师古，诸服纪宜一依丧服文。  

○册代王宏为皇太子文  

维永徽七年，岁次景辰，正月景寅朔六日辛未，於戏！夫明两载象，道贯三才，元良表德，业隆千古。是以夏启作贰，光阐高猷；姬诵升储，发挥王道。详求典册，式瞻七鬯，固本垂统，允归正绪。惟尔代王宏，猗兰毓祉，乔桂凝华，岐嶷表於天姿，符瑞彰於神授。器业英远，风鉴昭朗，践嘉义而总深仁，舍幼志而标成德。用资玉裕，早振金声。朕虔奉灵图，肃膺丕业，仰惟七庙之重，思隆万叶之庆，畴咨列辟，钦若前修，是用命尔为皇太子。往，钦哉！尔其祗奉宪章，率由轨度。尽谦恭於齿胄，审方俗於迎郊。春礼冬诗，趋庭匪懈，三善六德，勖志无愆。绝骄奢之心，纳忠良之训，播徽猷於外宇，申敬奉於中闱。允睦周亲，务殷尧族。就隆四术，式宁万类。无怠无荒，固保我宗基，可不慎欤！  

○册张允恭鄯州都督文  

维显庆元年，岁次景辰，十二月辛卯朔八日戊戌，皇帝若曰：夫安边训俗，有国之先猷，简贤任能，为政之常典。惟尔兰州都督安陆县开国公张允恭，器宇详正，识用迈远，夙著勤诚，早延恩遇。今方违，羌戎荐居，降节监抚，绥怀攸属。是用命尔为使持节都督鄯兰河儒廓淳等州诸军事鄯州刺史，封如故。尔其镇静幽荒，式清奸宄。忄詹威棱以肃远，明赏罚以垂信。乃无怠庶政，率由旧章，光膺宠命，可不慎欤！  

○册许王孝秦州都督文  

维显庆元年，岁次景辰，十二月辛卯朔二十九日己未，皇帝若曰：於戏！先王创业垂统，分玉展亲，所以作固鸿业，克隆景祚。惟尔并州都督兼同州刺史上柱国许王孝，性履明裕，神志清远，资孝敬以立身，体温恭以成性。旧许是宅，藩屏之寄以深；全晋剖符，维城之任愈切。秦陇形要，跨蹑羌戎，抚宁夷夏，亲贤攸属。是用命尔为使持节都护秦、成、武渭四州诸军事秦州都督，勋官封如故。尔其祗承典训，审慎刑狱，怀远以德，招携以礼。无迩宵人，无怠庶政。对扬休命，可不慎欤！  

○册赵王福青州刺史文  

维显庆二年，岁次丁巳，正月庚申朔二十一日庚辰，皇帝若曰：於戏！夫姬周创制，任隆方伯，炎汉垂范，寄重维城，所以任固邦基，以藩王室。惟尔右卫大将军使持节州诸军事州刺史赵王福，识度夷雅，器业沈秀，建鸟以作牧，锡虹以命祚。兰上将，既属宗英，海岱剖符，允钟懿戚。是用命尔为使持节青州刺史，其大将军及封并如故。尔其爱人理物，慎狱恤刑，率由王道，以康庶绩。祗服宠命，可不慎欤！  

○册唐临吏部尚书文  

维显庆二年，岁次丁巳，十月丁亥朔十九日乙巳，皇帝若曰：昔虞舜分司，元凯膺机揆之任；当涂受命，崔卢处铨综之重。故能翊宣景化，协赞时雍。惟尔度支尚书唐临，器识沈敏，操履贞洁，誉满周行，效彰官次。益损机务，爰著循声，藻鉴流品，是资清识。是用命尔为吏部尚书，尔其悬衡处物，虚心待士，求贤审官，循名责实。祗承朝宠，可不慎欤！  

○册邓王元裕襄州刺史文  

维显庆三年，岁次戊午，正月甲申朔二十八日辛亥，皇帝若曰：於戏！自九州命职，百部分官，（阙）懿德以宣风，固亲支而总务，历观前载，罔逾斯道。寿州刺史上柱国邓王元裕，志业纯深，基宇崇奥，标情文雅之地，植操忠贤之轨。寿春作牧，风教有成，襄阳按部，仁明允属。是用命尔为使持节襄州诸军事襄州刺史，王及勋官如故。往，钦哉！其勉思政本，式康氓俗，沔汉旧邦，控带为重。变其轻剽之党，旌其冠冕之望，孤茕者咸恤，正直者必亲。威惠并宣，刑礼兼阐，光膺典册，可不慎欤！  

○册虢王凤宋州刺史文  

维显庆三年，岁次戊午，正月甲申朔二十九日壬子，皇帝若曰：於戏！永固鸿基，义属於藩卫，载孚王化，职隆於制举。历选前修，兹道无替。豫州刺史上柱国虢王凤，襟神秀发，理识淹远，夙标懿范，早藏清徽。宽恕以表其情，恭逊以成其美。荆河之地，已洽於仁声；梁宋之郊，伫闻於善政。是用命王为使持节宋州诸军事宋州刺史，王及勋官并如故。往，钦哉！其克膺显命，式遵彝典。崇孝义以训下，践忠贞而奉上。布廉平之化，垂惠爱之风，居敬而行简，恤隐而求瘼。惟良丕寄，可不慎欤！  

○册纪五慎泽州刺史文  

维显庆三年，岁镒戊午，正月甲申朔三十日癸丑，皇帝若曰：於戏！析壤分，寄隆於宗子；罢侯置守，任切於惟良。自古明王，率由兹典。左卫大将军徐州刺史上柱国纪王慎，禀庆璇源，分华紫极，崇《诗》、《书》而轨物，敦教义而明道。入典钩陈，恭肃表於清禁；出膺刺举，宽简洽於名藩。高平形胜，太行重阻，地迩王畿，亲贤是属。是用命王为使持节泽州诸军事泽州刺史，王及大将军勋官如故。朕闻之，诸侯之孝，在上不骄，善人为邦，期月而可。往，钦哉！其祗膺显命，率循典礼。慎刑罚而教学校，尊五美而屏四恶。造次於仁，夙夜无怠，勉追风於往哲，以垂裕於後昆，可不慎欤！  

○册段宝元越州都督文  

维显庆三年，岁次戊午，七月辛巳朔十九日己亥，皇帝若曰：於戏！夫成俗康邦，寄深於岳牧；宣风阐化，任重於循良。惟尔银青光禄大夫行洛州长史段宝元，体量凝整，理怀贞赡，总务仙台，能官著於纲纪，分司棘署，令德表於平反。三川之野，允敷声绩；九江之地，爰资镇抚。是用命尔为使持节都督越台括婺泉建六州诸军事越州刺史，尔其勤加恤隐，勉思为政。审之以刑狱，驭之以公平。革剽悍之风，归淳质之轨。钦兹宠命，可不慎欤！  

○册乔师望凉州刺史文  

维显庆三年，岁次戊午，十月庚辰朔十一日庚寅，皇帝若曰：於戏！夫恤隐求瘼，义裕於循良；抚众怀边，允资於才干。惟尔正议大夫守凉州都督驸马都尉乔师望，风情敏济，志略明远，夙承荣宠，早预驱驰。仗节秋方，功勤克展，分符朔野，政科伊肃。玉门远控，金城遐阻，人兼北狄，地杂西戎，刺举为难，式遏斯重。是用命尔为使持节八州诸军事凉州刺史，驸马都尉如故。往，钦哉！祗膺典册，勉修尔令德，思效尔忠规。垂清白之风，布广平之化，绝奸宄於亭障，徵讼狱於闾里。嗣其和气之美，革彼贪顽之化。光我王度，可不慎欤！  

○册阎立本工部尚书文  

维显庆四年，岁次己未，三月戊寅朔十七日甲午，皇帝若曰：职管纳官，任参机事，上非德而不受，下非才而不处。咨尔将作大匠上护军阎立本，识局周敏，理怀通悟。体忠勤而表性，资仁恕以立身。而思协多能，艺兼众美，委质运始，策名朝列。智效先於课职，声猷布於律纪，爰缉水土之官，实谐绅之论。是用命尔为兼工部尚书，勋官如故。往，钦哉！其敏承休命，献善之规攸属，持平之务斯在，（阙）恭惟允，可不慎欤！  

○册李宽太子詹事文  

维显庆四年，岁次己未，三月戊寅朔二十五日壬寅，皇帝若曰：於戏！弼谐储副，必俟才英，总务宫端，允资忠量。故汉朝选德，受礼峻於窦卿；晋代光（阙）升崇归於谢（阙）。咨尔金紫光禄大夫怀州刺史上原县开国侯李宽，识局沈谨，理怀详正，勤诚表於内外，智效张於文武，声猷载阐，齿秩兼优。博望断裁之规，与能佥属；承华弹肃之寄，任贤在斯。是用命尔为太子詹事，封如故。往，钦哉！其祗膺茂典，勉修乃职。景前哲之高纵，垂後昆之令誉。对扬休宠，可不慎欤！  

○册杞王上金州刺史文  

维显庆四年，岁次己未，七月景子朔四日己卯，皇帝若曰：於戏！昔尧分四岳，汉总六条，所以光阐帝猷，式调萌俗者也。爰自近古，尤为重任，襟带之地，非亲不居；形胜之藩，惟贤是处。咨尔益州都督上柱国杞王上金，岐嶷幼彰，英徽早茂，仁慈表性，爱敬因心。磐石之固攸归，分符之寄斯在。是用命尔为使持节州诸军事州刺史，馀如故。夫道德齐礼，为政之良规；践义基忠，立身之要道，必恭谦而下士，无骄矜以傲法。勉务农之（阙），勤恤隐之方。往，钦哉！其祗朕命，缉谐令绩，可不慎哉！  

○册曹王明梁州都督文  

维显庆四年，岁次己未，九月乙亥朔二十九日癸卯，皇帝若曰：於戏！汉川纪（阙）梁山表镇，南通唐蜀，北达斜。地实要冲，人资刚锐，式遏之寄，亲贤攸属。惟尔上柱国曹王明，志业冲远，襟神爽济，仁惠之风弥著，慈和之美日闻。析壤分，既隆於藩屏；褰帷按部，允期於政绩。是用命尔为使持节都督梁洋璧集等四州诸军事梁州刺史，王及勋官并如故。往，钦哉！恤隐之任，昔人尤重；班条之职，往哲称难。宜尽公平之心，用崇宽恕之道，聿遵前典，勉修厥德。惟良是属，可不慎欤！  

○册郇王素节申州刺史文  

维显庆四年，岁次己未，九月乙亥朔二十九日癸卯，皇帝若曰：於戏！经邦之术，寄宗子而维城；御下之方，资懿亲而调俗。缅寻遐载，率修斯道。咨尔上柱国郇王素节，端嶷幼彰，清徽早茂。夙闻《诗》、《礼》之训，式光车服之宠。邑连锺武。壤接平春，合九州之遥涂，控三门之险路。形胜之地，马牧所在。是用命尔为使持节申州诸军事申州刺史，王及勋官并如故。往，钦哉！夫政化之要，礼义为先；臣子之规，忠孝为本。尔其慎修刺举，祗服炯戒。仰鸣谦以自牧，无侈纵而违道。荷兹隆委，可不慎欤！  

○册潞王观为扬州都督仍徙封沛王文  

维龙朔元年，岁次辛酉，十月癸亥朔十七日己卯，皇帝若曰：於戏！夫翦商统历，建侯以崇藩卫，纂尧开运，分土以光震闻。故乃族茂麟趾，经国之令图；地利犬牙，裁化之明准。惟尔雍州牧幽州都督上柱国潞王贤，颖擢元枢，轴荣紫极。姿仪英彻，占对淹凝；机悟韶敏，风徽简令。雕信义，振英挺於Δ年；苑囿文词，标秀发於髫日。艺优楚沛，道驾天人，繇蚁层台，舞鹤悬镜。湛清襟於篁沼，鼓芳誉於风。是用命尔为沛王使持节都督扬和滁润常宣歙等七州诸军事扬州刺史，左武候大将军牧及勋并如故。徐方奥壤，泗水名区，荣耀虞，赏延汉砺。加以作牧淮海，式道京畿，申大雅而厘风，资乐善而扬德，必宜靖恭乃位，克懋声猷。光被宠重，可不祗欤！  

○册赠渤海王文  

维龙朔二年，岁次壬戌，五月十五日，皇帝使大司成彭阳郡开国侯令狐德、副使正议大夫行司宰少卿薛敏恭，持节册命曰：咨！夫存著嘉猷，殁膺显，所以甄明景行，昭纪勋烈。况地居懿戚，业藏惟贞，用式畅情之礼，实光追宠之义。惟尔故金紫光禄大夫原州都督渤海郡王奉慈，器范闲裕，风裁淹远。德优时彦，望重宗英。析瑞名区，早荷推恩之泽；分符奥壤，累藉宣条之任。清白闻於朝宁，威惠暴于讴，固以功著常，誉光图史者矣。而仁寿室爽，贞徽淹谢，永言亲懿。震悼良深。是用赠王为都督荆硖岳朗四州诸军事荆州刺史右卫大将军，馀如故。魂而不昧，嘉兹荣宠，呜呼哀哉！  

○册刘伯英左监门卫大将军文  

阊阖任隆，周庐禁切。（阙）忠贤之允著，实韬略之兼优。惟尔冠军大将军左骁卫将军山阳郡开国公刘柏英，志力沈济，襟情爽烈。早标奇正之术，弥光巡警之功。偃沙巨海（阙八字）功宣六豹，气压三韩。折冲之效有闻，瓜牙之任攸属。式畴徽烈，擢卫宸闱。是用命尔为左监门卫大将军，勋封如故。往，钦哉！尔其职思，无荒朕命。不虞之寄，可不慎欤！  

○册许敬宗太子太师文  

於戏！凤纪龙名，茂绩光於铅椠；砺金钩玉，嘉庸绚於缇油。盖以协赞帝图，弼成鼎命，矧乃望高咸一，超庶尹而驰风；道郁半千，冠群后而宣誉。咨尔光禄大夫行右相许敬宗，藉敬生德，基贤诞秀。谋猷经制，识度英远。培风逸干，业峻於巨臣；灭景宏才，器隆於王佐。词源清秘，濯色於ひ；艺苑冲探，抽华於绣牒。挥汗简於丹掖，矫丰饵於难栖；翊宏词於青闱，票彡长缨於鹤。访温树之缄对，誉宵烛而题明。盛烈辉於西豪，茂功表於东第。宠翠泉之轩圣，掩丹□之汉杰。可以作训元储，耸瑶山之瑰构；喻水善贰，（疑）激伊水之长澜。是用命尔为太子太师，监修国史等并如故。加东台三品，仍知西台事。往，钦哉！尔春胙土而乘谦牧，克己而蹈礼国。晨谒金墀，事切於忠蹇；夜随银启，义光於调护。靖共朝列，可不慎欤！  

○册陇西郡王博特进司宗卿文  

维龙朔三年，岁次癸亥，十二月庚辰朔二十四日癸卯，皇帝若曰：於戏！睦亲之训，理镜於遥图；章戚之规，道光於绝简。若乃年耆德懋，属重望隆，释厘综之劳，遂优闲之礼。惟尔光禄大夫司礼太常伯陇西郡王博，发庆秩宗，疏翘灵派，资忠竣业，袭义扬风。怀匪磷之贞心，凌後凋之劲节。荣兼中外，效宣文武。至乃票彡组文昌，外赞清览，频致由衷之请，累申降阶之谒。虽镇兹雅俗，载伫於芳猷；而爰静浇驰，重笃於尚。是用命尔为特进行司宗正卿，封如故。往，钦哉！秩亚青槐，朝请之恩斯切；礼华丹棘，序录之任攸归。恩迈前徽，齐踪往哲。光膺宠命，可不慎欤！  

○册曹王明虢州刺史文  

维麟德元年，岁次甲子，正月己酉朔二十二日庚午，皇帝若曰：於戏！金桢萼，分器先於茂亲；丹帷皂盖，按部盛於良牧。藩条之寄载宣，河润之资斯远，固以声芳偃桂，德秀坐堂。惟尔凉州都督上柱国曹王明，幼范趋庭，（阙）风识韶悟，姿仪挺立。豪春灵而驰赏，弦秋竹而舒襟。词彩星稠，对梁珠而混色；情源冰彻，带赵璧而交辉。韬两献而遐骧，笼二武而孤峙。是用命尔为使持节虢州诸军事虢州刺史，勋封并如故。往，钦哉！尔其履谦居节，念损辞丰，置醴以挹儒津，锡戊以登文囿。敬光乔梓，贞返修筠。率由旧章，永保疆宇，可不慎欤！  

○册冀王轮文  

维总章二年，岁镒己巳，十一月景午朔二十二日丁卯，皇帝特使银青光禄大夫守司戎太常伯上骑都府崔馀庆、副使中御大监上柱国灵邱县开国男万俟肃，持节册命曰：於戏！夫天垂景宿，上躔帝子之宫；地载兼山，下列乾男之域。是以圣人之登闳则大，哲王之立道开阶，莫不奠磐石於周亲，树良翰於宗懿。故黄神命社，降若水以疏封；苍精建侯，奄中都而锡壤。用能克久宝祚，式固鸿基，茂绪蔼乎龙图，盛业光於麟趾。惟尔冀州大都督右金吾卫大将军上柱国冀王轮，层汉毓灵，上枝ゼ景。摇光甫荐，允标坠燕之祥；玉兔初闻，遽叶占熊之兆。中和在己，仁义为资。洽艺通元，念贲驹之入（阙）；潜机应物，见巨象之浮舟。识茂髫辰，神清绮岁。趋庭承训，孝敬极於观乔；金殿传经，敏学逾於括羽。擅三雍之雅对，韫七步之闳才，足以道架河书，声芬邺颂。暨龙荒北镇，水东临，侮食之渠，禀棱威而革暴，鸣弦之俗，感惠化以迁讹。制杼垂风，含唐流咏。若乃西河之地，实曰奥区。就日分郊，（阙）唐虞之旧国；均霜辟野，总虞夏之馀盟。我图尔居，形胜斯在。是用命尔为冀王，馀官勋如故。往，钦哉！尔其劳谦勉志，乐善居心。（阙）丹萧之徽章，崇绿车之宠秩。受兹中壤，用保大藩，允迪前修，无或僭度。维城之寄，可不慎欤！  

○册纪王慎邢州刺史文  

维总章二年，岁次己巳，（阙）月庚寅朔十二日辛丑，皇帝若曰：於戏！昔封唐御极，分岳以镇寰区；宅镐乘时，建侯以隆藩卫。用能发辉鼎祚，翊赞昌图，制犬牙以廓地基，茂麟趾而光天绪。懿亲启翰，其理则然。惟尔使持节泽州诸军事泽州刺史上柱国纪王慎，禀庆星躔，分华帝圃，器表冲邈，轨鉴端凝。业蕴璋，艺包文武。振英词於五际，陵桂而含芳。抗议於三雍，警风而鼓誉。仁孝为立身之本，贞恕存应物之方。及疏社上东，建南服，化流江汉，道被歌谣。中垒训兵，自穆衔珠之序，长淮平俗，式崇露冕之规。冠雅政於群邦，标粹范於贤牧。夷仪胜壤，地乃邢迁，跨全赵之郊畿，总常山之襟要。维城之寄，佥曰尔谐。是用命尔为使持节邢州诸军事邢州刺史，上柱国王如故。往，钦哉！尔其光阐六条，敷崇四诫。考闲平之令则，酌鲁卫之嘉猷。无以傲从康，无以纵败礼。迪於正典，聿遵王度。祗历茂（阙），可不勖欤！  

○册曹王明豫州刺史文  

维总章二年，岁次己巳，三月己卯朔十三日辛卯，皇帝若曰：於戏！夫酆京统历，疏青社以建侯；炎汉握图，剖丹书而分国。固以翦桐作屏，实寄於周亲；剖竹开藩，允属於良牧。眷言遐载，谅乃通规。惟尔使持节虢州诸军事虢州刺史上柱国曹王明，濯秀银潢，ゼ华璇极。端洁成性，自叶於游兰；孝敬为心，有逾於训梓。驰精秘象，念封蚁之登辞；披翰小山，见腾尘之入颂。业隆燕馆，道蔼梁闱，累播循风，荐敷简政。飞蝗感化，不犯汉中之田；猛兽怀仁，远避宏农之境。若乃荆河奥壤，井赋万家，周楚旧郊，属城千里。形胜之地，非亲勿居，是用命尔为使持节豫州诸军事豫州刺史，上柱国王如故。往，钦哉！尔其班条述职，务尽於勤诚；求瘼庇人，事归於平恕。祗服炯诫，勉修厥德。维城之重，可不慎欤！  

○册赵王福梁州都督文  

维总章三年，岁次庚午，二月甲辰朔九日壬子，皇帝若曰：於戏！夫姬祚斯永，分玉瑞以建侯；汉历载融，剖铜符而作镇。然则道光宗懿，方膺锡社之荣；迹著循良，实允班条之寄。惟尔隰州刺史上柱国赵王福，ゼ祥丹极，毓庆元枢，迈德为资，体仁成性。趋庭演训，先承喻梓之恩；树屏凝规，夙奉栽培之命。乐善无倦，率礼无愆。耸盖临藩，振英风於桂屿；褰帷按部，流惠化之於棠阴。固以埒美酆郇，均声河楚。若乃华阳旧壤，山抗西倾，导漾名区，地分南郑，眷言形胜，谅在亲贤。是用命尔为使持节都督梁璧洋集四州诸军事梁州刺史，上柱国王如故。往，欠哉！尔其靖恭乃位，聿遵前典。勖贞恪之心，务廉平之政，茂对休宠，可不慎欤！  

○册谥孝敬皇帝文  

维上元二年八月五日，天皇若曰：於戏，咨！夫御图者，至圣荷提衡之业；承宗庙者，元良膺受命之期。渺寻千古之外，纵观百王之表，成功不处，高让之躅惟崇；在贤斯授，则哲之风逾远。眷彼勋华，鼎祚傅於有德；洎夫汤武，宝历归於孟侯。揖前载之宏谟，成後王之茂范者也。炎精失驭，巨猾挺突，普天陷涂炭之危，区坠豺狼之毒。我高祖神尧皇帝应天御物，拨乱反正，斩白蛇而定天下，誓苍兕而会诸侯。底绥万邦，宁六合。太宗文武圣皇帝循机统极，出震开阶，炼彩石而补乾纲，拯横流而恢地络。远穆迩肃，时清颂平。朕式纂昌基，钦承睿绪，幸凭累圣之福，高居兆人之上。灵符叶赞，天命允集，是以昭报先功，镂玉於升中之观；聿崇严配，於布政之宫。俗阜岁丰，化淳刑措，幽明以之郊社，夷夏由其安。驭朽逾兢，寝绳多愧。尝以人之所宝者位，虽处位以思冲；心之所存者道，希察道而求逸。是以载想褰迎，虚襟屣脱，凝神不宰，宣游汾水之阳；涤厉无为，访道襄城之野。咨尔故皇太子宏，克岐克嶷，有德有行，事亲以孝，爱敬极於寝门；奉上以忠，恭慎形於驰道。孝慈不犯，惠以及人，载隆三善之规，无俟八繁之诫。发挥弦诵，逊业之道弥光；黼藻温文，承祧之望攸重。抚军监国，大阐良图，百揆万几，伫令居摄。庶几乾坤交泰，主鬯之业方新；日月重光，继照之明斯远。顷炎象戒节，属尔沈疴，实美惟痊，释予重负，粤因瘳降，告以斯怀。尔忠恳特深，孝情天至，闻言哽咽，感绝移时。因此弥留，奄然长逝。伊川可望，泣笙驾之无追；瑶岭难逢，痛琴风之永绝。循今念往，震悼良深。然事欲必行，礼虽崇而（阙二字）德（阙）可尚，身已谢而宜尊，加以尊名，允符心许。是用谥尔为孝敬皇帝，式昭典册，俾夫位光一德，叶帝载於将来；名参四大，播天声於无极。明灵若存，享兹宝命。呜呼哀哉！  

○册周王显左卫大将军文  

维仪凤二年，岁次丁丑，二月甲午朔乙巳，天皇若曰：於戏！上图圆极，星躔分帝子之象；下奠方舆，列野宅天孙之镇。缅徽千古，尚想百王。法灵台以启封，俾亲贤而作辅。是以轩邱御历，爰锡苍林之祚；豳室建侯，载疏曲阜之邑。用能崇宝统，赞昌期，盛业茂於本枝，鸿基峻於磐石。惟尔洛州牧益州大都督兼太子左卫率使持节洮河道行军元帅蔡州镇抚上柱国周王显高荐祉，甫应瑶筐，仙域启祯，载分金榜。迪中和之粹质，蕴上德之良规，风识俊迈，机神爽彻。纯襟洽地义之方，悌性睦天伦之重。发挥沛易，隐括河书，多材之美载光，乐善之风愈振。洎乎遥临西蜀，控玉宇之全邦；近牧东周，辟铜衢之奥壤。少城故地，不变歌廉之俗；太室馀萌，载陶分陕之化。总戎未举，威已於三羌；作镇方崇，声远驰於万里。若乃左军望重，前驰任隆，司弁於宸阶，统熊渠於襟卫，实惟心膂之要，斯谓爪牙之职。乃眷鹰扬，寄於麟趾，追踪汉屏，升骠骑之班；继美晋藩，极领军之选。是用命尔为左卫大将军，馀官勋封如故。惟天遵物，厥命弗常；惟人立躬，在心则应。性之所近，邪正由乎积习；事之所通，感召同於影响。祗畏之道，贤哲同归。钦哉！往敷乃训，率由前则。竭爱敬之情，砥温恭之行；在参期损，据宠思危。无耽乐是从，非礼义勿践。永保朕命，以蕃王室。诞绥福祉，可不慎欤！  

○册张延师镇军大将军文  

於戏！姬历初冲，是资方郡之列；汉国攸永，往隆南北之军。故镂鼎垂勋，铭常纪效，坐树之名为重，闻な之虑实深。惟尔左卫大将军检校羽林军上柱国张延师，志局淹凝，识度闲雅。当风雷之会，遇经纶之日，执羁霸府，尽忠肃之勤诚；耸剑元戎，罄旌旄之茂绩。有六奇之秘术，蕴三略之宏规。迈遐列於孙吴，掩芳声於（阙三字）报之迹，纪运频周，光华之典，贤才攸属。是用命尔为镇军大将军行左卫大将军，馀如故。往，钦哉！其敬扬休命，无忝朝奖。勉尔干慎之规，宣明奇正之法。连徽往彦，可不慎欤！  

## ●卷十五  

☆高宗（五）  

○请勿亲行阵表  

伏承圣躬去贼城不逾百步，臣魂飞胆战，莫知自处。伏愿思宗社之重，以亿兆为心，收雷霆之威，驻矢石之外。臣之愚诚，敢以死论。  

○答元奘谢启书  

治素无才学，性不聪敏，内典诸文，殊未观览，所作论序，鄙拙尤繁。忽见来书，扬赞述。抚躬自省，惭悚交并，劳师等远臻，深以为愧。  

○答元奘请入少林寺纟番经书  

省表，知欲晦迹岩泉，追遁远而架往；虑禅寂，轨澄什以标今。仰挹风微，实所钦尚。朕业空学寡，靡究高深。然以浅识薄闻，未见其可。法师津梁三界，汲引四生，智皎心灯，定凝意水，非情尘之所翳，岂识浪之能惊。道德可居，何必太华叠岭；空寂可舍，岂独少室重峦？幸戢来言，勿复陈请。即市朝大隐，不独贵於昔贤；见闻宏益，更可珍於即代。  

○诫滕王元婴书  

王地在宗枝，寄深磐石，幼闻《诗》、《礼》，夙承义训。实冀孜孜无怠，渐以成德。岂谓不遵轨辙，逾越典章。且城池作固，以备不虞，关钥闭开，须有常准。鸠合散乐，并集府僚，严关夜开，非复一度。遏密之悲，尚缠比屋，王以此情事，何遽纷纭？又巡省百姓，本观风问俗，前乃驱率老幼，借狗求，志从禽之娱，忽黎元之重。时方农要，屡出畋游，以弹弹人，将为笑乐。取适之方，亦应多绪，何必此事，方得为娱。晋灵虐主，未可取则。赵孝文趋走小人，张四又倡优贱隶，王亲与博戏，极为轻脱，一府官僚，何所瞻望。凝寒方甚，以雪埋人，虐物既深，何以为乐？家人奴仆，侮弄官人，至於此事，弥不可长。朕以王骨肉至亲，不能致五於法，令与王下上考，以愧王心。人之有过，贵在能改，国有宪章，私恩难再。兴言及此，惭叹盈怀。  

○与百济王义慈玺书  

海东三国，开基日久，并列疆界，地实犬牙。近代以来，遂构嫌隙，战争交起，略无宁岁。遂令三韩之氓，命悬刀俎，寻戈肆愤，朝夕相仍。朕代天理物，载深矜愍。去岁王及高丽、新罗等使并来入朝，朕命释兹雠怨，更敦款穆。新罗使金法敏奏书：高丽百济，唇齿相依，竞举兵戈，侵逼交至。大城重镇，并为百济所并，疆宇日蹙，威力并谢。乞诏百济，令归所侵之城。若不奉诏，即自兴兵打取，但得故地，即请交和。朕以其言既顺，不可不许。昔齐桓列土诸侯，尚存亡国，况朕万国之主，岂可不恤危藩？王所兼新罗之城，并宜还其本国。新罗所获百济俘虏，亦遣还王。然後解患释纷，韬戈偃革，百姓获息肩之愿，三蕃无战争之劳。比夫流血边亭，积尸疆场，耕织并废，士女无聊，岂可同年而语矣。王若不从进止，朕已依法敏所请，任其与王决战。亦令约束高丽，不许远相救恤。高丽若不承命，即令契丹诸蕃，度辽泽入抄掠。王可深思朕言，自求多福，审图良策，无贻後悔。  

○三藏圣教後序  

盖闻羲皇至赜，精粹止於龟文；轩后通幽，雅奥穷於鸟篆。考丹书而索隐，殊昧实际之源；徵绿错以研几，盖非常乐之道。犹且事光图史，振虞薰於八埏；德洽生灵，激尧波於万代。伏惟皇帝陛下转轮垂拱，而化渐鸡园；胜殿凝旒，而神交鹫岭。总调御於徽号，匪文思之所窥，综般若於纶言，岂系象之能拟。由是教覃溟表，咸传八解之音；训浃寰中，皆践四禅之轨。遂使三千法界，尽怀生而可期；百亿须弥，入提封而作镇。尼连德水，迩帝皇之沧池；舍卫庵园，接上林之茂苑。虽复法性空寂，随感必通；真乘深妙，无幽不阐。所谓大权御极，导法流而靡穷；能仁抚运，拂劫石而无尽。体均具相，不可思议，校美前王，焉可同年而语矣。  

爰自开阐，地限流沙，震旦未融，灵文尚隐．汉王精感，梦想於元宵；晋后翘诚，降修多於白马。有同蠡酌，岂达四海之涯，取譬管窥；宁穷七曜之奥，洎乎皇灵遐畅。威加铁围之表，至圣发明；德被金刚之际，恒沙国土。普袭衣冠，开解脱门，践真实路。龙宫梵说之偈，必萃清台；猊吼贝叶之文，咸归册府。洒兹甘露，普润芽茎；垂此慧□，遍г走。岂非归依之胜业，圣政之灵感者乎。  

大菩萨藏经者，大觉义宗之要旨也。佛修此道，以证无生；菩萨受持，咸登不退。六波罗蜜，关键所资；四无量心，根力斯备。盖彼岸之津涉，正觉之梯航者焉。贞观中年，身毒归化，越热坂而颁朔，跨悬度以输。文轨既同，道路无壅。沙门元奘，振锡寻真，出自玉关，长驱柰苑，至於天竺力士生处。访获者经，归而奏上，降诏翻译，於是毕功。余以问安之暇，澄心妙法之宝，奉述天旨，微表赞扬，式命有司，缀於终卷。  

○述圣记  

夫显扬正教，非智无以广其文；崇阐微言，非贤莫能定其旨。盖真如圣教者，诸法之元宗，众经之轨躅也。综括宏远，奥旨遐深，极空有之精微，体生灭之机要。词茂道旷，寻之者不究其源；文显义幽，履之者莫测其际；故知圣慈所被，业无善而不臻。妙化所敷，缘无恶而不翦，开法纲之网纪，宏六度之正教，拯群有之涂炭，启三藏之秘扃。是以名无翼而长飞，道无根而永固。道名流庆，历邃古而镇常；赴感应身，经尘劫而不朽。晨钟夕梵，交二音於鹫峰；慧日法流，转双轮於鹿苑。排空宝盖，接翔□而共飞；庄野春林，与天华而合彩。  

伏惟皇帝陛下上元资福，垂拱而治八荒；德被黔黎，敛衽而朝万国。恩加朽骨，石室归贝叶之文；泽及昆虫，金匮流梵说之偈。遂使阿耨达水，通神甸之八川；耆崛山，积嵩华之翠岭。窃以法性凝寂，靡归心而不通；智地元奥，感恳诚而遂显。岂谓重昏之夜，烛慧炬之光；火宅之朝，降法雨之泽。於是百川异流，同会於海；万区分，总成乎实。岂与汤武校其优劣，尧舜比其圣德者哉。  

元奘法师者，夙怀聪令，立志夷简，神清龆龀之年，体拔浮华之世。凝情定室，匿迹幽岩，栖息三禅，巡游十地。超六尘之境，独步迦维；会一乘之旨，随机化物。以中华之无质，寻印度之真文，远涉恒河，终期满字。频登雪岭，更获半珠，问道往还，十有七载，备通释典，利物为心。以贞观十九年二月六日奉敕，於宏福寺翻译圣教要文凡六百五十七部，引大海之法疏，洗尘劳而不竭；传智灯之长焰，皎幽ウ而恒明。自非久植胜缘，何以显扬斯旨？所谓法相常住，齐三光之明；我皇福臻，同二仪之固。伏见御制众经论序，照古腾今，理含金石之声，文抱风□之润，治辄以轻尘足岳，坠露添流，略举大纲，以为斯记。  

○德威法师赞  

河汾之宝，山岳之英。早祛俗累，夙解尘缨。缁门仰德，绀宇驰声。式亚龙树，爰齐马鸣。  

○玉华宫山铭  

顺访峒山，镌芳金石。道光轩驾，声流姬迹。矧此崇岩，介通帝宅。峻侔铜柱，祥韬金碧。饮渭南通，鸣岐西格。炎生肇授，彤暑初融，高明叶宇，卜揆裁宫。凤标衔露，鸟扪空。丹缭绕，旋树玲珑。迳分馀雪，岭界斜虹。流花缛景，清籁嘶风。波移控鲤，□飞御鹤。沈沈松嶝，萋萋兰幕。雾宿重峦，寒生洞壑。峰高鸟路，月对林垂。交藤散绿，悬镜成规。归绕，凤下标椅。崖依注藓，池涵卷ご。广运尧心，式昭夏谚。端灵养白，申歌秘殿。菌阁流霜，椒台凝霰。玉荣（阙）赏，瑶池肆宴。福寿无双，华封斯荐。  

○隆国寺碑铭  

朕闻乾坤缔构之初，品物权舆之始，莫不借形后土，藉覆穹苍。然二曜辉天，靡测盈虚之象；四溟纪地，岂究波澜之极。况乎法门冲寂，现生不灭之前；圣教牢笼，示有无形之外。故以道光尘劫，化洽含灵者矣。缅夫王宫发迹，莲披超步之花；神沼腾光，树曲低空之干。演德音於鹿苑，会多士於龙宫，福已罪之群生，兴将灭之人代。能使下愚挹道，骨碎寒林之野；上哲钦风，魂沈雪山之渴。丝飘法雨，清火宅而辞炎；轮慧日，皎重昏而归昼。朕逖览缃史，详观道艺，福崇永劫者，其惟释教欤！  

文德皇太后凭柯琼树，疏派璇源，德照涂山，道光妫。流芬彤管，彰懿则於八；垂训紫宫，扇徽猷於万古。遽而阴精掩月，永戢贞辉；坤维绝纽，长沦茂迹。抚奁镜而增感，望陟屺而何追。昔仲由兴叹於千锺，虞邱致哀於三失，朕之罔极，实有切於终身，故载怀兴葺，创兹金地。却背郊，点千妆之树锦；前临终岳，吐百仞之峰莲，左面八川，水皎地而分镜；右邻九达，羽飞盖而□。抑天府之奥区，信上京之胜地。尔其雕轩架迥，绮阁临虚。丹空晓乌，焕日宫而泛彩；素天初兔，鉴月殿而澄辉。薰径秋兰，疏庭佩紫；芳岩冬桂，密户丛丹。灯皎繁华，焰转烟心之鹤；幡标迥刹，彩萦天外之虹。飞陛参差，含文灵而栖玉；轻帘舒卷，网靥宿而编珠。霞班低岫之红，池漠烟之翠。鸣佩与宵钟合韵，和风共晨梵分音。岂直香积天宫，远惭轮奂，阆风仙阙，遥愧雕华而已哉！  

有元奘法师者，实真如之冠冕也。器宇凝邃，若清风之肃长松；缛思繁蔚，如绮霞之辉迥汉。腾今照古之智，挺自生知；蕴寂怀真之诚，发乎龆龀。孤标一代，迈生远以照前；迥秀十龄，架澄什而光後。以为淳风替古，浇俗移今，悲巨夜之长昏，痛微言之永翳，遂乃投迹异域，广餐秘教。乘杯□汉之外，振锡烟霞之表。滔天巨海，侵惊浪而羁游；亘地严霜，犯凄氛而独逝。平郊散绪，衣单雪岭之风；旷野低轮，肌弊流沙之日。遐征月路，影对宵而暂双；远迈危峰，形临朝而永只。研穷智境，探赜至真，心罄元津，研几秘术。通昔贤之所不逮，悟先典之所未闻，遂得金牒东流，续将断之教；宝偈西徙，补已缺之文。於时眷彼灵基，栖心此地。宏宣奥旨，叶方翠於祗林；远辟幽关，波再清於定水。朕所以虔诚八正，肃志双林，将延景福，式资冥助。奉愿皇太后逍遥六度，神游丹阙之前；偃息四禅，魂紫极之境。悲夫！玉烛易往，促四序於炎凉；金箭难留，驰六龙於晷漏。恐波迁树在，夷溟海於桑田；地是势非，沦高岸为幽谷。於是敬刊贞石，式旌真境，其铭曰：  

三光照象，万品流形。人途超急，时代虚盈。淳风久谢，浇俗潜生。爱波滔识，业雾昏情。猗欤调御，迦维腾迹。妙道乘幽，元源控寂。鹫峰遐峙，龙宫广辟。慧日舒光，慈□吐液。眷言圣教，载想德音。义徽往劫，道冠来今。腾神九域，晦迹双林。汉梦如在，周星遽沈。悲缠奁镜，哀深栋宇。濯龙潜润，椒风韬绪。露叶朝侵，风枝夕举。□车一驾，悠哉万古。乃兴轮奂，实构雕华。紫栋留月，红梁藻霞。□窗散叶，风沼翻花。盖低凤偃，桥侧虹斜。爰有慧命，英气虚冲。孤标千载，独步三空。给园味道，雪岭餐风。智灯再朗，真筌重宗。四运周流，六龙驰骛。巨夜销气，函关启曙。茂德徽范，微尘表誉。勒美彼文，遐年永著。  

○万年宫碑铭（并序）  

朕闻金台迢，超忽昆阆之间；玉阙参差，绵邈蓬瀛之际。是以周王肆辙，唯招既往之愆；汉帝遐游，空益将来之弊。岂如岐阳峻阜，镇兹京甸，疏林光之别馆，建甘泉之离宫。东望嵩华，千林结影；（一作结彩）西瞻陇阪，派水分流。南俯荼原，风□交英；北临石柱，川岳相萦。迥迥孤岑，秀三袭於霞表；斜斜危路，环九折於云心。复涧澄阴，扇炎风而变冷；重峦潜暑，韬夏景而翻寒，故知五镇之基。空号神州之地，三仙之岭；虚传灵府之都，未若翦石裁宫。构飞檐於迥汉，腾虚架宇；耸紫殿於遥空，百仞朱楼。月盈亏於青巢，千寻翠阁；□舒卷於丹墀，岫缀霞衣。点虹梁而散锦，岩飞溜带；氵赞石砌而飞珠，浮凉气於彤闱。庭留花而雪夏，凝清阴於碧沼；池结镜而冰春，泉击花潭。沁双峰而吐秀，波摇锦石；皎两镜而腾晖，几片断□。萦松合盖，数幽桂；捶月分香，暝壑栖烟。笼千崖而散碧，朝原吐日；辉四野而舒红，笑树馀花。低空落影，吟风宿鸟；响谷双娇。莺不恨而虚啼，ア无情而散舞。  

朕载怀千古，流鉴百王，思欲屏逸收骄，怡神遣虑。崆峒访道，钦往哲之高风；姑射寻真，挹先贤之宿志。所以停轩禁，驻跸榆川，非欲赏恣盘游，途穷辙迹。加以时侵首夏，日带馀春，露泣修篁，风清邃涧，松萝□起，藤茑星悬，可以陶莹心灵，澄清耳目。镜冰霜则廉洁斯在，抚松筠则贞操非遥。昔姬后西征，犹刊石；秦王东指，尚勒稽峰。况胜地淹留，何必华胥之国；萧然物外，不假元圃之阿。故以劭美千龄，腾徽万古，景其前躅，爰纪兹地。其铭曰：  

灵山作镇，挺秀岐阳。远图天柱，迥俪瑶房。[B247]娇淑气，花泛韶光。树含冬霰，岩留夏霜。构宇重，裁基叠岫。石砌披锦，山窗点绣。佩小兰新，峰残莲旧。雪径如花，冰溪恒昼。标途天外，耸阙□端。烟霾邃谷，雾宿危峦。（阙）涧曲回湍。彤闱潜暑，翠幌凝寒。憩驾离宫，淹留禁苑。柳初眉细，潭深镜远。盖逐□穿，苔随雨卷。叶冷帷秋，庄浓（阙）晚。泉飞岭腹，景镂岩心。霞疏锦薄，草密袍深。露荷倾玉，风萤散金。檐空燕静，山昏日沈。丘壑怡神，林篁赏性。千里眺览，八州澄镜。玉烛调序，薰琴动咏。仰则高山，刊规远映。  

○摄山栖霞寺明徵君碑铭  

朕闻锺山玉阙，羽驾之所巡游；昆岳金台，衣之所翔集。虽复真宗眇，神理希微，犹居三界之中，未出九天之外。唯有乘如广运，妙觉圆明，因无生以济有生，就无象而成大象。道隔去来之际，筌系靡得其端，理忘动寂之机，随迎罕窥其奥。得其门者，如髻宝之希逢；臻其极者，似昙花之难遇。  

南齐徵君明僧绍者，平原人也。仲雍诞其绵允，井伯播其灵苗，芳源肇於孟明，因即以明为姓。曾祖忱，晋著作郎。祖玩，晋建威将军。凤经流誉，雅韵隆於八儒；豹略申威，香名高於七校。父略，宋平原太守中书侍郎。朱明出抚，扬惠化而傍г；紫诰攸司，罄忠规而奉上。徵君早植净因，宿苞种智。悟真空於绮岁，体法性於青襟。照与神通，心将道合。遗荣轩冕，少无尘杂之情；志林岩，自叶幽贞之趣。亭亭秀气，掩璧月而架丹霄；皎皎清衿，漱琼湍而凌碧濑。即相非相，指万象为虚空；无我无人，等四流於寂灭。加以学穷儒肆，该综典坟，论极元津，精通《老》、《易》。至若鹿野龙宫之秘，猿江鹤树之文，莫不递贯清衷，总持丹府。班荆坐樾，独神王於亭皋；朗啸长吟，乃情超於宇宙。蒲轮每至，攀桂之节逾高；玉帛屡陈，枕石之诚弥固。遂乃缅怀飞遁，抗迹崂山；托岫疏阶，凭林结栋。纫兰制芰，方轻藻火之衣；爽籁风松，自代管弦之响。横经者四集，请益者千馀，高凤愧以韬光，张超谢其成市。於时南风不竞，东土构屯，人厌豺狼之毒，家充也豕之铒。盗仍有道，望境归仁，共结盟誓之言。不犯徵君之界，岂非至诚攸感，木石开心者乎。及元历告终，青光启祚，齐高祖希风伫德，侧席傍求，屡下徵书，确乎不拔。其後又移居郁洲掩榆山栖□精舍，情亲鱼鸟，志狎烟霞，蜕影樊笼，萧然独往。齐建元元年，又下诏徵为散骑侍郎，又不就。既而济岱沦胥，公私荡覆，稽天之浸，将湮蹈海之居；燎原之火，欲烬藏山之璞。乃鸿骞凤举，腾万仞以高翔，择木选君，相九土而遥集。凌江迥憩，遂届南京。负杖泉邱，游睨林壑，历观胜境，行次摄山，神谷仙岩，特符心赏。夜间披榛草，定迹深栖，树槿疏池，有终焉之志。此山其状如纟散，故亦号曰纟散山。丹穴红泉，共星河而竞泻，珠林镜，与月桂而交辉。鸟ミ严虚，犭爰吟涧静。松门杳霭。去来千里之□，花爰丰茸，含吐十枝之日。实息心之胜地，乃宴坐之名区。爰集法流，於焉讲肄。音容秀澈，宇量端凝，投论会奇，兴言入妙。若洪锺之虚受，有击必扬；似明镜之忘疲，无来不应。於时元儒兼阐，道俗同归，俱号净名，以旌至德。先是山多猛噬，人罕登临。岩有仙谷之危，越涧等凭河之险。徵君心不忤物，总万类以敷仁，故使物乃革心，屏三毒而归惠。兴风敛暴，遽承探鲠之恩；游雾含辛，自埒报珠之感。於时齐道方修，寤寐求贤。永明元年，又徵为国子博士。徵君隐居求志，义越乎由光；不降凝心，迹高於园绮。凿坏贞遁，漱石忘归，鹤版载临，豹姿逾远。俄有法师僧辩，承风景慕，翼徒振锡，翻然戾止。法师业隆三藏，道迈四依，戒行坚明，律轨严净。欣然一遇，叶契干龄。子琴为莫逆之交，温雪岂容声之友。因即邻岩构宇，别起梵居。耸峤飞柯，含风吐雾，栖霞之寺，由此创名。  

福地裁基，肇发初心之誓；法门构邃，遽锺後说之辰。安居顷之，辩师迁化。六年顶拜，虽开青石之坛；千日威光，未建紫金之岳。徵君积缘登妙，至感入微。尝梦法身，冠於曾，後因垂眺，屣步林亭。乃有浮磬吟空，写圆音於帷树；飞香散迥，腾宝气於炉峰。又睹真颜於岩之首，神光骇瞩，若登灵鹫之山；妙力难思，如游瞽龙之邑。岂止无垢佛国，独荫珠□；净德王家，方承珂雪。是知不行而至，冥通应感之符；为法而来，实昭光启之福。非夫慧因宿植，其孰与於此哉！於是拜受嘉徵，愿言经始，将於岩壁，造大尊仪。乃眷为山，未遑初篑。遽而西州智士，与晓岳而俱倾；东国高人，随夜星而共没。琼瑶落彩，峰岫沈晖。永明二年，奄迁舟壑。第二子临沂公仲璋，顾慕曾峦，既崩心於岵望；徘徊曩构，更泣血於楹书。遂琢彼翠屏，爰开叶座，舍兹碧题，式建花宫。上宪优填之区，仰镂能仁之像；校美何充之宅，遽兴崇德之闱。逖彼萧宗，大宏释典，文惠太子及竟陵王，或澄少海之源派，朝宗於法海；或茂本枝之颖发，萌柢於禅枝。咸舍净财，光隆慧业。时有沙门法度，为智殿之栋梁，即此旧基，更兴新制。又造尊像十有馀龛，及梁运载兴，锐心回向，大林精舍，并事庄严。临川王载剖竹符，宣化惟扬之境；言寻柰苑，兴想拔茅之义。以天监一十五载造无量寿像一区，带地连光，合高五丈。满月之瑞，湛珠镜以出□崖；聚日之辉，璧轮而皎烟路。参差四注，周以鸟翅之房；迢千寻，饰以鱼鳞之瓦。击鸣乾於爽籁，则步影齐归；丽停午於高曦，则息心攸萃。逾锦城而特建，掩银界而孤标。良由积慧所符，大士著甚深之业，用能遥诚克果，永代增希有之缘。以旷劫之隆因，开舍生之至福。伟哉壮观，无得而称。  

朕肃纂祯图，丕承宝历，澄九溟而有截，宴八表而无为。紫塞丹岑，接封畿於上苑；白门青野，款贽於仙闱。将使率土苍生，镇仁寿之域，普天黔首，永蹈淳古之源。崇庆越於两仪，景运逾於万劫。属以冕旒多暇，物色傍求，瞻江海而载怀，咏林泉而兴想。钦风味道，恨不同时。古往今来，抚运化而虽寂，德崇业著，眷神理而犹存。寤寐遗尘，有兼前烈，瞻言胜轨，叹伫唯深。今故於彼度人，常满七七，各兼衣钵钱二百贯，绢二百匹，苏参拾斛，绣像织成像新旧翻译一切经一藏，并幡华等物。凭幽寻之曩迹，光显德门；托嘉遁之名区，追崇仁里。就福宇而延福，即祥基以缔祥。冀缘金囿之庭，近叶珠囊之耀，所愿通因法岸，契果禅林，九鼎与元极同安，七庙与紫微齐固。总三千之净土，并沐薰歌；罄百亿之恒沙，长为寿算；铁围之所苞括，玉烛之所照临，常餐六气之和，俱藻一音之听。夫象以尽意，意非象而不申；言以会情，情非言而不畅。是以发挥二谛，宏演四依，迥莲花之峰，遥刻芝英之字，庶海桑频变，孤超岳之碑，城芥屡空，独跨稽岑之篆。式陈茂实，乃作铭云：  

悠悠法界，总总含生。轮回欲海，起灭身城。俱安大夜，共习无明。爱尘岳聚，毒树云平。（其一）  

邈矣遍知，超然独悟。遽乘五演，高被六度。大空善说，中天巧谕。引彼迷途，归之觉路。（其二）  

猗欤净行，育彩昆田。家承组，代著忠贤。戒支宿习，种智斯圆。栋梁三宝，薰修四禅。（其三）  

爰始筮宾，薜萝攸整。蹈海沈迹，栖岩灭影。天地构屯，干戈互警。北林罔庇，南辕载骋。（其四）  

翻飞泽国，历考山图。言瞻碧磴，自韫元珠。凭峰架室，枕壑通衢。庭广跨，马帐宏敷。（其五）  

同气相求，善邻遥。道符久敬，心均常乐。对辟金园，并疏银阁。谷停帝马，峦归梵鹤。（其六）  

空分瑞塔，地积香台。珂月霄英，珠□旦来。千光雾起，七净霞闻。谷边飞锡，涧下乘杯。（其七）  

桂参差，松亭隐霭。石坛照锦，瑶泉泻籁。岫接香炉，峰承宝盖。翔凫演法，毒龙销害。（其八）  

梵宫既启，福海长深。噬虺忘穴，飞革音。群生普戴，奕祀同钦。不有高节，宁符宿心。（其九）  

御多闲，闻风逖想。茂轨遐劭，清晖遽往。伫契业於圆明，冀崇缘於方广。镂飞篆於曾岳，齐胜基於穹壤。（其十）  

○孝敬皇帝德纪氵存  

朕闻乾象上浮，南陆启黄离之耀；坤元下辟，东明敞碧题之居。稽古前王，宪两仪之大则；傍求列圣，崇贰极之丕绪。所以长隆守器，永茂承祧，膺继明而（阙）四（阙）万（阙）藻人文以成务。茂实光於载鼎，嘉声表於氵存雷。区分四德之规，具美八繁之诫，其於宏有之矣。  

宏字宣慈，高祖神尧皇帝之曾孙，太宗文武圣皇帝之孙，朕之元子也。缅惟圣系崇高，极天无以方其峻；仙源淼邃，浴景无以喻其深。如霓表夜月之祯，类马郁秋□之瑞。关浮紫气，开（阙）之（阙）地（阙）高祖。属山鸣之标运，蹑神啸之屯期。受大命於（阙）宫，修（阙）氛於（阙）野。太宗□行雨施，扑炎岳而救焚；架橇乘舟，濡沸海而匡溺。更张天地，息龙战而静阴阳；重悬神象，弭麟斗而清日月。细柳盘桃之域，总入提封；铜标珠阙之乡，并归正朔。（阙）累圣之崇基，缵重光之大业。幸休徵再洽，景历维新，宇宙无虞，环瀛有截。扬玉烛而调四选，品汇昭苏；握金镜而朗八荒，中外礻是福。自苍昊而垂，（阙）结本（阙）由（阙）而发祥，（阙）承魏云而毓质。戴玉连珠之异，相发於髫初；注琴铭剑之能，道光於始。年才一岁，立为代王。凫岳崇封（阙）景风之典象舟胜智益峻（阙）人之高。朕以主鬯攸（阙），宰是命（阙）龟，以（阙）春闱，习礼秋。殚艺宫之奥旨，究肃成之宏义。一物载行，九教（阙）允。广延端士，纳审谕之良箴；博采正人，伫宣翼之明行。  

略诠其美，（阙）德焉尔。其至性纯（阙）。道（阙）承（阙）五起问坚切非三（阙）朕及天后摄卫微乖，则色不满容，行不正履。出青宫而视膳，辍寝通宵；入紫庭而扇枕，缠忧永日。岂止衣（阙）带，药必亲尝而已哉！此其至孝也。监国字人，务在（阙）刑慎（阙）身後（阙）窃金马而无尤；祗召惟恭，出铜龙而载惕。此其至仁也。承天奉地，贻肃雍之大矩；迎郊过庙，极祗敬之崇仪。（阙）独不惰其容，居暗莫移其检。同舆共帐，接（阙）均（阙）之风（阙）横经（阙）之礼（阙）喻其神；望景揣情，藏往无以论其智。心融道镜，应万象以含几；器韫元珠，苞六合而凝照。辨防止年之讼，义出群心；念长寿之书，事惟独察。此其至明也。极柱茅檐（阙）衣菲食恋（阙）以为（阙）朕每赐以（阙）佩服以承恩；雅淡既隆，还委襞而从好。此其至俭也。不迩声色，符帝乙天性之高；载植疏通，有颛顼冲年之量，驰骋末事，弃之而弗为；书剑浅技，能之而勿贵。西苑（阙）游（阙）林泉（阙）东（阙）之娱（阙）范小道恐泥，不留聪於异端。此其至正也。七门四彻之书，互穷泉极。蓬府柏台之秘，递综真筌。考（阙）典於叔时，采德义於羊传。罢摇岭之风乐钟鼓六经辍（阙）之（阙）笙（阙）此其至（阙）也。柔而能（阙）匡讽之宜；政或是非，潜申献替之益。朕所恶者，有片善而必扬，朕所好者，无纤微而不举。父有诤子，是之谓欤！此其至直也。绵瓞葭莩，因心之恋已切，桂山棣屏（阙）之爱尤深。（阙）辇（阙）游未足（阙）其孔怀。此其至睦也。为而不恃，（阙）柱史之妙门；异而能齐，体蒙叟之虚室。宾实斯混，语默两忘。咸英与林籁同归，衮绂与□霞一致。此其至通也。迪（阙）众德（阙）践（阙）诏（阙）洛陈谟凌太山而开辩图（阙）去俎，礼不忘於须臾；钓鳖临座，文必申於造次。畋游寝迹，不待燔翳之书；道德立身，无容设木之谏。虽复讴歌未作，戴启之愿（阙）攸归赞（阙）之颂斯达。  

朕（阙）山脱屦褰裳，愿寻真於汾水，不饰情於外禅。无待咨岳之（阙）逸已於中宸。自申知子之授，潜图释负，未述所怀。属炎戒辰，凉宫避暑。（阙）因扈（阙）沈（阙）及其（阙）愈乃申（阙）性特隆，一闻斯言，因便感咽，伏枕流欷，哽绝移时。重致绵留，遂咸沈痼。西山之药，不救东岱之魂；吹汤之医，莫返逝川之命。以上元（阙）年（阙）月廿五日薨於（阙）之（阙）既仰谢於姬昌，变发之悲，遂俯同於容俊。（阙）不知至人无爱，大道忘情，虽慕延陵之通，终怆卜商之感。天后心缠积悼，痛结深慈，相凤（阙）泣昔周（阙）言朕之至怀，不欲违其心许。故申旧命，爰赠尊名，粤以吉辰，乃谥为孝敬皇帝。其葬事威仪，及山陵制度，皆准天子之礼。惟尔识自生性（阙）合体（阙）日将月就，群方钦其丽正，多士挹其宣猷，爱敬极於九重，光耀究於四海。卑词降东园之逸，高谈接南馆之宾。储君之德盛焉。天子之望隆矣，庶其三（阙）茂方（阙）徵奄促上宾之驾，兴言念往，震悼良深。朕以其孝於承亲，恭於事上，意欲还京卜葬，冀得近侍昭陵，申以奉先之礼，顺其既往之志。但以农星在候，田务方殷，重归开辅恐有劳废，遂割一己之慈（阙）便兆人之业（阙）以为言故殓绝於珠玑，明器惟资瓦木，一从本志，无夺宿成。即以上元二年八月十九日迁窆於景山之原，礼也。冀树（阙）阳无隔风□之路，鹤归缑（阙）合之有迁，刊贞眠而垂范。式旌往行，乃作铭云：  

震象凝位，离景腾辉。地浮重海，天开少微。惟皇取则，利建储闱。承祧是寄，主鬯攸归。（其一）  

运启昌图，祚隆先圣。丹雾流（阙）庆（阙）正。（其二）  

研几道（阙）发虑（阙）津。戈临春序，奏秋。商岩伫逸，望苑通宾。考艺方远，宣猷日新。（其三）  

礼茂承颜，（阙）融锡类。爱敬兼极，君亲一致。（阙）义重（阙）情至性（阙）。（其四）  

优游四德。绩劭抚军，誉宣监国。便坐垂范，寝门贻则。量湛用冲，化敷元默。（其五）  

虚伫丞凝，崇奉师保。望行辩牍，临涡（阙）藻让（阙）宫（阙）逾（阙）道（阙）德斯（阙）为宝。（其六）  

（阙）楹（阙）静愈，鸣葭缔游。燕厨斯启，俎弗羞。恭行一物，澄汰九流。（其七）  

缅惟释重，载追前懿。爰念少阳，将推大位。纯孝深感，闻言哽泗。（阙）命未申（阙）。（其八）  

玉（阙）彩，珠沈夜光。未（阙）泣元圃，风悲画堂。感今兴悼，念昔增伤。（其九）  

崇谥追尊，鸿名赠册。伊洛疏兆，嵩环卜宅。隧拟桥岩，茔图毕陌，雾凝平楚，烟生竹柏。（其十）  

原隰（阙）仙殿（阙）飞。凤碑空篆，鹤驾无追。（其十一）  

○大唐故司空太子太师上柱国赠太尉扬州大都督英贞武公李公碑  

朕闻四维纪地，坤元所以载物；八柱承天，乾策由其列耀。故轩邱御历，资六相以经纶；丰水膺图，凭九臣而缔构。莫不道符金砺，契叶盐梅，虎啸龙腾，风翔□起。公名，字懋功。（阙一字）州卫（阙四十一字）祖康，齐伏波将军谯郡太守，追赠济州刺史。父盖，散骑常侍陵州刺史上柱国济阴郡王，後固辞（阙一字）改封舒国公，赠潭州都督。业传弓冶，代列簪裾，载德象贤（阙一字）光史（阙三十九字）英（阙一字）年甫十七，属隋运分崩，於时率土沸腾，群方竞逐。黄龙白骑，互动干戈；丹浦绿林，递兴氛。家负吞沙之力，人怀炼石之心。李密据大洛以称兵，临二周而（阙一字）济，公权推盟主。暂（阙八字）之（阙三字）高祖神尧皇帝应昊穹而拨乱，顺斗极以龚行。四海乐推，兆人思戴。及密来投附，公独未归。既承其旨，方奉皇运，诚於所事，造次必形，风霜之节，其在兹矣。高祖乃诏公为黎州总管上柱国莱国公，寻改青曹公，赐同国氏。公临危守义，类文聘之怀忠；建策承恩，同奉春之得姓。武德二年，又授右武候大将军。是时国步未夷，王涂尚梗。太宗文武圣皇帝愍兹交（阙一字）大拯横流，公出赞元戎，入参神算。受分麾之重寄，沐赐之殊荣。刘武周率彼犬羊，凭陵汾晋；先朝躬亲矢石，公则任属偏裨，萧斧才临，朝（阙一字）俄翦，（阙一字）充窦德，潜议合从，南濒控鹤之山，北距飞狐之塞。拥周韩之锐卒，驱赵魏之枭兵。自谓力动天关，威回地轴，（阙二字）营（阙二字）月（阙三十一字）徐员朗虔刘齐地，南征北伐，并效深功。憬彼匈奴，自昔为患。乘折胶而犯鄣，侯满月而来侵。朔骑骋於唐郊，胡笳沸於汾隰。簸林摇岳，喷野腾川，烽火照於（阙一字）中，羽檄飞於（阙一字）下。公出车（阙三十二字）豪之逢巨燎，弥山抑室，似危叶之遇冲飚，灭迹扫尘，追奔逐北，乃加食封九百户。参墟奥壤，（阙一字）亦所基。傍控宝符之乡，近对金庭之域。眷言枢要。绥抚特难，镇俗威边，（阙三十七字）浮革船而度（阙一字）河，穷（阙一字）海而倾巢（阙一字）狼台以（阙一字）穴遂使地空塞北，候静漠南。汉将勒燕然之铭，胡骑动阴山之（阙一字）既而频丁巨罚，殆不胜哀。累诏宽解，敦还（阙二十六字）。  

先圣承闲，曲垂谈宴。绪言之际，以朕公。便即指流血，铭肌为记。忠贞之操，振古（阙一字）倚；金石之心，唯公而已。改封英国公，授兵部尚书，寻授特进太子詹事左卫率。（阙三字）九年授（阙二字）道行军大总管，（阙七字）先朝东征，大破驻跸。寻授灵州道安抚大使，破延ヌ於乌德山，又授太常卿，出为叠州都督，寻除特进检校（阙一字）州刺史。朕纂承丕绪，延想旧勋。又授公开府仪同三司尚书左仆射（阙二十一字）以（阙十字）授职勋贤异宜践位未淹，遽申（阙一字）让。朕成公之美，权遂谦光，寻拜司空，用旌（阙一字）德。傍敷九土，上穆三台。聿膺元武之符，载调黄鼎之饪，彝伦式叙，庶绩其凝。乃将有事（阙二字）以公为（阙二十二字）先朝亲行吊伐，□冲万道，天兵四临。（阙一字）丑徒於握中，置凶群於几上。但圣心恻隐，不忍坑夷，赐以重生，返其归路。犹复收合馀烬，背义忘恩，莫念解网之仁，还兴举斧之逆。朕恭惟往志，情切授柯，思清隧穴之ビ，誓雪园陵之愤。昔王翦旧将，方吞南楚之强；充国老臣，始定西羌之孽。立功立事，耆德是凭。故劳公暮年，出征外域。乃以公为辽东道安抚大使行军大总管，韫玉（阙一字）之宏（阙四字）之妙（阙二十八字）壹纵间谍以知穷，因乡导而乘巢。殄兹寇垒，不藉九攻之劳；获彼凶渠，唯恃七擒之术。倾源拔奔，海罄山空。万代逋诛，一朝清荡。及旋，拜太子太师，（阙一字）封二百户。  

公自少及长，（阙一字）身奉国。（阙三十一字）上药名翳，相望道路，曰：仁必寿。竟爽神期，天不遗，歼我良懿。以总章二年十二月三日薨於私第，春秋七十有六。朕（阙一字）车轸恸，去兴哀，爰命（阙一字）寮，废朝七日，（阙一字）宜（阙三字）相郑（阙三十字）给。以咸亨元年二月六日陪葬昭陵。所筑之坟，一准卫霍故事，象乌德山及阴山、铁山等，以旌破北狄东夷之功焉。其迁葬之晨，朕自至横门，投书永诀，穿壁候疹，不救鹤板之灾；登城（阙一字）泣，徒深蚁（阙一字）之感。（阙三十字）朋则虚舟靡逆，行己则暗室无欺。晦雨不革其音，疾风（阙一字）知其劲。奉亲思孝，遽彰怀橘之诚；事上资恭，无待观（阙一字）之诫。孙吴艺术，弗学而生知，营乐才（阙三字）而斯（阙三十二字）替之言外不彰其直，入尽弼谐之致，出不显其忠，就礼俗而存道，因善谑而申讽。抵掌宏议，庶政咸仗其谋；造膝诡词，群寮莫知其际。夷险一致，宠辱不惊。（阙六字）之（阙六字）之（阙二十字）之惧。其为吏也，严而不残；其为将也，威而能爱。子颜之方敌国，在昔多惭；道济之比长城，於今为劣。朕以公桑榆昃景，力谢年侵，欲令诸子仕（阙一字）得（阙三十五字）馀生怀此知足。加以卜居间宇，唯欣里宅之卑；列壤疏封，独尚寝邱之俭。岂非业光三杰，誉重二南，为社稷之元勋，实期运之隆栋。公材公望，有始有终，（阙三十七字）逝，何痛如之？徂光倏而不留，宰树森其成列。恐邑之地，竟沦彩於周戈；庶武昌之原，就传辉於翠王，式旌遗懿，乃勒铭云：  

惟皇建极，惟臣佐功。吟啸元感，卜梦潜通。如鳞纵壑，若羽随风。弼谐天构，光亨栋隆。（其一）  

爰有杰人，胄承华绪。德（阙一字）殆庶，道光性与。情希管乐，器侔伊吕。（阙一字）物（阙六字）。（其二）  

（阙三十一字）泉（其三）  

金石齐贞，松筠表劲。摄下唯（阙一字），基身以正。赐厚分骖，恩隆得姓。燮和师律。抑扬辞令。（其四）  

营开偃月，旆（阙一字）连□。下江澄霭，平林散氛。元池妙略，黄石崇勋。威横百战，勇冠三军。（其五）  

（阙二十八字）慎同温室。（其六）  

出车青徼，申谋绛宫。驾狄攻狄，驱戎伐戎。鲸销海晏，蜃（阙一字）楼空。永殪逋薮，长清大风。（其七）  

缔构邦基，经纶国步。戒盈辞满，鸣谦履素。克壮其猷，（阙二字）岁暮，凛（阙一字）奇节，温温（阙二字）。（其八）  

（阙二十四字）竭诚戴主，倾身奉国。（其九）  

负山潜远，梦琼兴怆。阶裂下台，星沈上将。朝悲野泣，投环辍相。晋原长往，吴阊徒望。（其十）  

三河聚骑，五校陈兵。旌轩委郁，笳挽凄清。沈沈（阙二字）寂寂（阙十字）。（其十一）  

（阙十四字）岘首坟象，（阙一字）山树疑营柳；人谣国颂，天长地久。（其十二）  

○泰山玉牒文  

嗣天子臣治，敢昭告於昊天上帝。有隋位极颠危，天数穷否，生灵涂炭，鼎祚沦亡。高祖仗黄钺而救黎元，锡元而拯沈溺。太宗功宏炼石，定区宇於再麾，业比断鳌，饮沧溟而一息。臣忝奉馀绪，承威积庆，遂得昆山寝燎，炎海韬波。虽业茂宗祧，降灵穹昊。今谨告成东岳，归功上元，大宝克隆，鸿基永固。凝薰万姓，陶化八。  

○祭告孔子庙文  

维乾封元年岁次景寅二月戊戌朔二日己亥，皇帝遣司稼正卿扶馀隆以少牢之尊致祭先圣孔宣父之灵。惟神玉钩陈贶，灵开四肘之源；金鼐流祯，庆传三命之范。神资越诞，授山岳以腾英；天纵攸高，蕴河海而标状。折衷六艺，宣创九流。睿乃生知，灵非外奖。於是考三古，一言，刊典谟，定风什。庄敬之容毕备，钟鼓之音载和。父子爰亲，君臣以穆。荡乎焕乎，乐正雅颂，各得其所，可不谓至圣矣夫。  

朕以凉德，嗣膺神器，式崇祗配，展义□亭。感周礼之尚存，悲素王之独往。杼轴洙泗，如挹清澜；留连舞雩，似闻金奏。昌门曳练，徒有生刍之疑；汉曲移舟，非复祥之实。慨然不已，爰赠太师。堂宇卑陋，仍命修造。褒圣子孙，合门勿事，庶能不遗百代，助损益之可知；永鉴千年，同比肩而为友。聿陈菲奠，用旌无朽。梅曙霞梁，松春月牖，德音畅而无ル，形神忽其将久，傥弗沫於生前，亦知荣於身後。尚飨！  

○枇杷子帖  

使至，得所进枇杷子，良深慰悦。嘉果珍味，独冠时新。但川路既遥，无劳更送。今者梅炎藻夏，麦气迎秋，香标兰坂之风，镜转桂岩之月，为善之暇，想足怡神。延望白□，载深离绪，聊疏绿字，此不多申谘。  

○叔艺帖  

叔艺韫多材，慈深善诲。蔼夙奉趋庭之训，早擅临池之工。闻其比来复爱飞白，昨故戏操翰墨，聊以示蔼。惭六文之丽则，异五际之芳词，忽枉来书，谈饰过实。顾惟菲迹，非敢当仁，披览循环，祗以增愧。故斯表意，馀不多云谘。  

## ●卷十六  

☆李显（中宗皇帝一）  

帝讳显，高宗第七子，显庆元年生。二年封周王，仪凤二年徙封英王，改名哲。就隆元年八月立为皇太子。宏道元年十二月即位。嗣圣元年，武后废帝为庐陵王，房州安置。圣历元年复立为皇太子，仍名显。神龙元年正月复辟，十一月上尊号应天皇帝，三年八月加尊号应天神龙皇帝。立二年被废，复位四年，年五十五。谥曰孝和皇帝，庙号中宗，追尊太和大圣大昭孝皇帝。集四十卷。  

○答邢文伟令  

顾以虚庸，早向坟典。每欲研精政术，极意书林，但往在幼年，未闲将卫，竭诚耽诵，因即损心。比日以来，风虚更积。中奉恩旨，不许重劳。加以趋侍含元，温冫青朝夕，承亲无自专之道，遵礼以色养为先，所以屡阙坐论，时乘学绪。公潜申雅勖，式荐忠规。敬寻来请，良符宿志。自非精思审谕，义均弼谐，岂能尽此药言。形於简墨，抚躬三省，感愧兼深。  

○令官民投匦雪冤制  

门下：九重严邃，非闾阎之可闻；万邦遐旷，因表疏而方达。朕尊居黄屋，心念苍生。微物不安，每切纳隍之虑；一人失业，更萦宵旰之怀。思欲下情上通，无令壅隔，所以明四聪者也。其官人百姓等，有冤滞未申，或狱讼失职，或贤才不举，或进献谋猷，如此之流，任其投匦。凡百士庶，宜识朕怀。  

○大赦雒州制  

朕闻唯天为大，所以上序三宗；唯帝为尊，於是宏开七庙。故知肇兴衢室，爰申宗祀之规；为建明堂，或广严之礼。莫不八窗四达，分气候於炎凉；复庙重檐，定尊卑於昭穆。实为国之洪训，乃经邦之茂典。我国家睿祖神宗，重光累叶，道轶羲农之上，功侔造化之初。冠今昔而居尊，掩寰区而作大。朕承天抚运，缵圣开元，披凤历而乘时，握龙图而建极。春秋变易，每增霜露之心，日月推移，倍切蒸尝之思。然而城临丹凤，清庙久安，水控元龟，神基未立。金舆往幸，空展望於瑶祠；玉辇来巡，实幸亲於碣石。三川帝里，八水皇州。岂都邑之相夸，而郊畿之有谢。所以交风奥壤，还开候雁之庭；揆日明区，更置驯龙之室。巍巍紫座，无亏荐鲔之途；奕奕彤宫，遂得献羔之所。加以总章雾辟，重屋烟披，悬晦日於梅梁，挂晴虹於桂栋。是以用斯璧，奠彼牲牢，唱孤竹之箫管，奏空桑之琴瑟。爰於享之日，乃至宗之辰，景色殊常，烟□冠古。或凯风南至，萦喜气而分辉，或骤雨东来，引祥□而合向。固可以作乐崇德，殷荐上帝，而碧海遥澄，觉三边之雾卷；丹霄上廓，看九野之尘清。祖宗之灵贶昭然，宇宙之神心可见。虔诚既展，盛礼斯宏。宜覃作解之恩，以广奉先之德。  

但赦者，小利而大害，始泰而终否。著小人之幸，非君子之幸。今岁已来，频敷渥命，徒长侥幸。愈犯宪章，非所以宏奖风猷，发挥名教，深虑无知者因兹获罪，有识者缘此致讥。遐思管仲之篇，缅想吴汉之说，恐负丕构，慨然长想。昔孔明相蜀，王猛佐秦，咸以数赦为言，俱称肆眚非便。朕惟新阐政，方事澄源，期望古而裁规，具修今而布泽。伏以礼申崇，情展泰，式流旷荡之恩，兼明惩劝之道，可大赦雒州境内。天下诸州，见禁囚徒，罪应致死者，特宜免死，配流者入徒，馀并原宥。京文武三品以上赐爵一级，四品以上各加一阶，外文武官九品以上赐爵一转。皇亲嗣王，仍特许佩金鱼袋。内外职事官三品以上及四品清官，并中书门下五品官父已亡者，并量加追赠。自宏道以前，经任相三年以上，及秦府晋府僚佐四品以上，并食实封。功臣虽经罪责，不至破家，子孙无任京官者，特宜优与一官。英府、周府旧寮五品以上，子孙亦宜准此。天下百姓为父後者，各赐右爵一级，大三日。  

○加相王实封制  

鸾台：尊王子弟，分裂山河，式优征赋，永固藩屏。并州牧左卫大将军太子左千牛卫率兼安北大都护相王旦，地惟茂亲，躬此明德，性安卑薄，诚切冲让。顷以所食相州，愿入天府，章表恳到，至於再三。朕难违固请，曲成美志。然以王国所费，触类宏多，汉晋已来，宠锡弥盛，或食邑五万户，或连城数十里，岂可遂其揽分之情，忘其推恩之典。宜於相州加实封一万户，进号安国相王，主者施行。  

○加太平公主实封制  

鸾台：睦亲之序，诚有节而难逾；善之方，谅无和而不洽。太平公主延祥紫极，禀庆彤闱。月至渐宫，下金娥而毓照；星分汉渚，回宝婺以凝姿。践素依仁，更缉柔闲之范；闻诗蹈礼，还表婉顺之容。毓悟发於天机，聪明协於神授。所以特锺先爱，偏荷圣慈，动辄承恩，言必中旨。故秦台下凤，礼越於常仪；鲁馆乘龙，荣该於美选。自蜃轩即路，蛩岩寝，途遥千里，时亢九炎，攀从莫由，荒号孰寄？公主亲承委属，代申悲苦。涉履山川，念徒行而弥切；奠奉明夕，哀独荐而逾勤。宫务毕，闱容胥备，中外咸允，情理兼极。朕以其虽有殊效，盖是恒途，而凡典枢机，固事奏请，岂可以私亲之嫌，累夫公道之分。宜增汤沐之荣，以表肃雍之誉，可加实封五千户，进号镇国公主。  

○封寿昌县主制  

鸾台：相王旦长女、第三女、第四女等，毓灵河汉，禀训天人，蕙问清淑，兰仪婉顺。徽章所披，抑有旦（阙）之封，式开汤沐之邑。长女可封寿昌县主，第三女可封淮阳县主，第四女可封寿光县主。  

○封永年县主制  

鸾台：某王某第几女，疏芳桂苑，发艳椒庭。绣衽初笄，已观於婉淑；瑶筐载弄，更表於柔闲。韶容将宝婺分晖，惠质与琼娥比秀。承规蹈礼，既渐训於河洲；延赏推恩，宜加荣於汤沐。可封永年县主。  

○封仙源县主制  

鸾台：相王第五女，资灵桂魄，禀训兰宫。六行昭宣，四德淳备。夭桃李，既挺淑令之姿；红绶青纟呙，宜开汤沐之邑。可封仙源县主。  

○赠徐有功越州都督制  

忠正之臣，自昔攸尚，褒赠之典，旧章所重。故赠大理卿徐有功，节操贞劲。器怀亮直，洵古人之志业，实一代之贤良。司彼刑书，深存敬慎。周兴、来俊臣等，性惟残酷，务在诛夷，不顺其情，立加诬害。有功卓然守法，虽死不移。无屈挠之心，有忠烈之议。当其执断，并遇平反，定国释之，何以加此，朕惟新庶政，追想前迹，其人既没，其德可称。追往赠终，慰兹泉壤。可赠越州都督，仍遣使就家吊祭。赐物百段，授一子官。  

○封五王制  

门下：建侯之典，岂独於懿亲；茅土之荣，必覃於茂绩。侍中上柱国齐国公敬晖、侍中上柱国谯郡开国公桓彦范、银青光禄大夫守中书令兼修国史上柱国汉阳郡开国公张柬之、银青光禄大夫中书令博陵郡开国公崔元、中书令兼检校安国相王府长史上柱国南阳郡开国公袁恕己等：早竭忠谠，夙罄腹心。在身喻於股肱，在物均於舟楫。除凶而殄逆，更安社稷之基；策命而崇，爰申建侯之宠。敬晖可封为平阳郡王，彦范可封为扶阳郡王，仍赐姓韦，柬之可封为汉阳郡王兼特进，勋及食实封各如故。元可封为博陵郡王，恕己可封为南阳郡王。仍令准例朔望朝参，便即不须推让。主者施行。  

○遣十使巡察风俗制  

古之御天下者，以大宝为公器，以崇高为外物。仰则乾行，顺性命之理；俯思坤载，成博厚之德。将以财成至道，保邦静人，用清三微，以齐七政。能臻夫此者，岂一人之力哉，实赖韦方，共康庶绩。自季叶沦替，亻面弃公道，官匪其人，教无所习。怀才修洁者，则依违以自容；通方宏伟者，则放荡以求利。繇是淳化日消，浇风岁长，典章讹弊，俗凋残，逶迤陵颓，莫能振理。朕以薄备，丕承宝命，夙夜惟寅，忧劳无怠。昧旦端冕，心被寰瀛；日晏罢朝，念周黎庶。顷者励精推择，傍求牧宰，冀闻善政，惠康乃，虚己励勤，美化犹怠。贪官傲吏，屡黩於爰书；失职流亡，几沦於版籍。岂刑赏之柄，不协其中；将仁恩之诚，未孚於下。永言国本，良深轸悼。  

古者天子巡狩，省方观俗，而锡銮备驾，或以为烦。故分命轩，博彩谣颂，将以彰善瘅恶，激浊扬清，散皇明以烛幽，揭仁风以被物。实资令德，允属通才，惟怀永图，式鉴成宪。宜於左右台及内外五品以上官，识理通明，立性坚白，无所诎挠，志在澄清者二十人，分为十道巡察，使二周年一替，以廉按州部，俾其董正群吏，观抚兆人，议狱缓刑，扶危拯滞。若能抗辞直笔，不惮权豪，仁恕为怀，黜陟咸当，别加奖擢，优以名器。如脂韦苟全，戚施，高下在心，顾望依附者，将迁削屏弃，肃以宪章。咸竭乃心，以副朕意。  

○拣择郡守制  

共理天下者，在良二千石。宜令中书门下於内外拣择，必取材望兼优，公清特著，可以宣风导俗，具以名闻。  

○拜南郊制  

门下：朕闻展祖，昊穹著其成命；就阴即阳，坟典明其大节。故豺獭有祭，下不隔於微品；牺牲毕陈，上以光於严配。轩皇用事，则雍旁五祠；汉帝洁齐，则城南七里。用能使敬而不黩，求而不匮，祈谷则九载可登，焚柴则三载无阙。是知上灵大德，不私於亭毒之仁；正直聪明，有感於馨香之荐。瞻高欲语，无易兹道。我高祖神尧皇帝开阶立极，配永循机；太宗文武圣皇帝仗金策而清四方，运璇玑而齐七政；高宗天皇大帝与乾坤合其德，与日月合其明；则天大圣皇后建补天立极之功，受河图洛书之统，五精归运，四叶重光。朕虔顺乐推，钦承眷命，绍宏基於累圣，日慎斯兢；执大象於群生，夙兴加励。远人殊俗，占风而集蛮邸；美瑞休符，系月而辉史笔。故得三边静柝，五兵销刃，寰宇大宁，人神式序。而德惭被物，诚谢动天，水旱尚臻，阴阳犹舛，永以忧惧，无忘鉴寐。然则事天事地，莫盛乎祀；弗躬弗亲，孰申乎诚敬。  

朕自临四海，於今五年，幸承祧社之灵，未展郊丘之谒。方今朔风候律，南至登辰，乘上日而恭飨，奉高而肃事，扬宗祖之休命，酌坛场之令典，百神受职，三才合契，备殷荐之容，行昭报之礼，岂惟灵光所烛，但验其徵，方冀後先不违，实受其福。至若五刑之属，十恶为重，自顷恩赦，罕闻该及。朕以眇身，膺乎大宝，下人不足，每切如子之伤；上帝所临，敢逃在予之责？闲居三月，未弭厥愆，静念终朝，载增寅畏。侑神伊始，与物维新，用宏旷荡之恩，以答高明之贶。可大赦天下。  

○金城公主出降吐蕃制  

圣人布化，用百姓为心；王者垂仁，以八荒无外。故能光宅遐迩，财成品物。繇是隆周理历，启柔远之图；强汉乘时，建和亲之义。斯盖御长策，经邦茂范。朕受命上灵，克纂洪业，总三才而统极，混六合以为家。声教所覃，建木枣林之外；提封爰亘，弱水流沙之表。悠然至道，高咏薰风，载戢干戈，大张礼乐，庶几前烈，克致和平。眷彼吐蕃，僻在西服，皇运之始，早申朝贡。太宗文武圣皇帝德侔覆载，情深亿兆，思偃兵甲，遂通姻好，数十年间，一方清净。自文成公主往嫁其国，因多变革。我之边隅，亟兴师旅，彼之蕃落，颇闻弊。  

顷者赞普及祖母可敦酋长等，屡披诚款，积有岁时，思旧亲，请崇姻好。鑫在公主，朕之少女，长自宫闱，言适远方，岂不锺念。但朕为人父母，志恤黎元。若允诚祈，更敦和好，则边土宁晏，兵役休息。遂割深慈，为国大计，受筑外馆，聿膺嘉礼。彼吐蕃赞普即以今月二十七日进发，朕亲自送於郊外。  

○答张说让起复黄门侍郎制  

卿操烈寒松，心横劲草，累迁台阁，咸播声猷。不屈二凶之威，独全一至之节，每念嘉叹，无忘寝兴。但青巢位隆，黄枢寄切，爰夺苴麻之礼，擢居审省之曹，朝命已行，即宜断哀。  

○赠拓跋思泰特进制  

念功之典，《书》有明训；赠终之数，《礼》著彝式。党项大首领故右监门卫将军员外置同正员使持工节洫等一十二州诸军事兼静边州都督仍充防御部落使拓跋思泰，顷者戎鬼违命，爰从讨袭，躬亲矢石，奋其忠勇。方申翦馘之勋，俄轸丧元之痛。壮节弥亮，美名可嘉。宜崇宠章，俾慰泉壤。可赠特进兼左金吾卫大将军。赐物五百段，米粟五百石。仍以其子守寂袭其官爵。  

○封长宁公主等制  

门下：（阙）宿扬辉，爰称婺女；绛河分彩，是曰天孙；柔德所资，乃生淑媛。长宁公主等，孕灵圆魄，禀粹方仪，载极幽闲，用光婉顺。皇基再造，景命维新，凡在懿亲，咸申礼命。肃雍之地，未展徽章，宜正此银宫，署兹金榜。并开汤沐，广宣朝庆，可依前件。  

○长宁公主下嫁杨慎交制  

驸马都尉杨慎交，分荣戚里，藉宠公门，恭肃著於立身，恪勤效於从政。凤凰楼上，宛符琴瑟之欢；乌鹊桥前，载协松萝之契。宜覃茅土，式广山河。  

○相王及太平公主不得拜诸王公主制  

君臣朝序，贵贱之礼斯殊；兄弟天伦，先後之仪亦异。圣人之制，率繇斯道。朕临兹宝极，位在崇高，负当阳，虽受宗枝之敬，退朝私竭，仍用家人之礼。近代以来，罕遵轨度，王及公主，曲致私情，姑叔之尊，拜於子侄，违法背礼，情用恻然。自今已後，宜从革弊。安国相王及镇国太平公主，更不得辄拜卫王重俊兄弟及长宁公主姊妹等，宜告宗属，知朕意焉。  

○加长宁安乐公主实封制  

门下：长宁公主、安乐公主等，金波毓彩，宝婺凝辉，蕴《诗》、《礼》於心台，畅柔明於性府。肃雍成德，婉娩居怀。非弄玉之能方，岂修瑶之是美。特荷掌中之爱，尤锺膝下之慈。宜锡宠荣，再崇汤沐。可更加食实封一千户，通前满二千户。  

○赠李昭德左御史大夫制  

故李昭德，勤恪在公，强直自达，立朝正色，不吐刚以茹柔；当轴厉词，必抗情以历诋。墉隍府寺，树良多，变更规模，殁而不朽。道沦福善，业亏嫉恶，名级不追，风流将沫。式旌壤树，光被幽明，可赠左御史大夫。  

○禁进献奇巧制  

朕凝怀紫宙，涤想丹阙，考千古之浇淳，稽百王之治乱。蒿宫茅柱，实兴国之清猷；玉席珠衣，乃危邦之弊化。朕自承天纂运，佩日披图，希齐っ饮之年，愿蹑鹑居之代。汉文提舄，少小留心；晋武焚裘，生平措意。顷为皇符肇建，宝庙初登，眷彼王公，多为进奉，莫不龙歌令节，蛟食芳辰。椒花献颂之时，菊蕊浮觞之日，或雕金镂玉，采六合之珍奇；或翦翠裁红，饰三春之草树。上行延纳，下务徵求，ㄩ纷纭，公私逼迫。平欲济，蠹害非轻，言念於兹，深无所谓。即宜惩革，勿至因循。  

○授李承嘉户部尚书制  

门下：紫极八座，非德勿居；丹屏六曹，惟贤是择。金紫光禄大夫李承嘉，灵襟岐嶷，识宇严明。早闻通德之名，夙有大臣之望。雄才逐日，共骐骥而齐驱；迅翼搏风，与鸿而并翥。柏台宪府，高膺弄印之荣；芝甸神州，独著题舆之任。坚同白玉，直若朱绳，台阁风生，权豪气慑。洪材可重，茂秩须崇，宜加曳履之班，式奖从桥之对。  

○授杨再思检校左台大夫制  

避车要秩，非德靡升；专席雄班，惟贤是属。侍中杨再思，衣冠旧齿，廊庙宏才。寒暑不易其心，始终弗亏其度。在明时而有立，居暗室以无欺。投水陈谟，迈汉朝之三杰；г沙作相，掩虞日之五臣。森乎抱松柏之心，凛乎贯冰霜之气。伫因献替，兼肃权豪，宜分务於鸾扃，俾效能於乌署。  

○授韦嗣立黄门侍郎制  

绛衣近侍，秩亚貂蝉；青琐崇班，职参鸳鹭。实神化之有寄，信贤才之攸重。通议大夫韦嗣立，忠规奕叶，孝绪蝉联。家匡元燕之朝，人辅彤□之代。芝兰并秀，见谢砌之阶庭；麒麟齐驱，有刘山之昆季。入光振鹭，誉满三台；出摅凭熊，声流十部。近者命兹鸾渚，已抉雁行，才出芸扃，奄归蒿里。永言荆树，坐折连枝，眷彼恒山，空馀一鸟。俾迁荣於皂盖，宜袭宠於黄枢。  

○授张锡工部尚书制  

明光画省，务总枢要，建礼仙门，职惟喉舌。尚书左丞张锡，白虹良宝，紫电雄锋。家传鹊印之祥，世袭貂冠之绪。文遒吐凤，思缛腾蛟。质映南金，材逾东箭。自提纲左辖，执简中台，奏郭奕而无惭，射崔洪而不愧。紫枢伫俊，彤管须贤，宜升赐剑之荣，式表委珠之洁。  

○虑囚制  

礼防君子，自昔通规；律禁小人，由来共贯。朕情存革务，志在惩愆，欲申作解之恩，虑开侥幸之路，非所以纳人轨物，垂裕後昆。既属阳和之辰，宜敦耕稼之业。三农启候，方陈敬爱之规；百姓为心，爰轸泣辜之念。将申虑降，再释狴牢，庶无滞禁之冤，仍示小惩之诫。其都城之内见禁囚徒，朕特亲虑，令所司具为条例闻奏。  

○授苏向左台大夫制  

乌台峻秩，望总铁冠；苍佩崇班，威高石室；诚副相之荣级，实次卿之通任。前岐州苏向，词吞楚泽，量湛黄陂。既光大厦之材，堪入巨川之用。西京展骥，道掩题舆；右辅凭熊，风超露冕。朱帷雾撤，初停州县之劳；白简霜凝，宜屏权豪之气。  

○封张仁愿韩国公制  

朕闻将帅兴功，本期於邦国；帝王悬赏，用答於畴庸。持节朔方道大总管右屯卫大将军张仁愿，器宇端雅，风神秀杰，谋韬玉帐，寄重金坛。故得累司文武，历参边镇。蓟州作牧，既纾东顾之忧；榆塞总兵，方释北垂之虑。而乃躬先士卒，负土筑城，横却月於天街，划长□於地脉。宜列河山之赏，式崇带砺之荣。进封韩国公，赐物三百段，及衣裳一副。  

○邵王赠皇太子制  

门下：悼往兴哀，事极於理义；饰终追远，礼著於经国。故邵王重润，渐履□霄，分辉日月，体谦恭之质，蕴忠顺之诚。爱敬尽於宫闱，仁孝闻於区。地居长嫡，允膺崇树。天不留，奄随运往。朕丕膺宝命，乃眷承祧，瞰朱邸而无从，亻素青方而结欷。宜加赠典，正位元储。可赠皇太子，所司备礼改葬。主者施行。  

○集学生制  

门下：朕闻古之教者，家有塾，党有庠，术有序，国有学，盖立训之基也。故上务之则敦本，下由之则成俗，岂可使颛门殆绝，或乖其义，入室将废，莫知其道乎？朕承百王之末，接千岁之统，虚心问政，早朝晏罢，励精求古，忘寝与食，思所以奉前圣之典谟，矫兹深弊；致後生於轨物，遵我大猷。去岁京畿不稔，仓廪未实，爰命乐群，暂停课艺，遂令子音罔嗣，吾道空归。居无济济之业，行有憧憧之叹，虽日月以冀，而岁时迭往。今者逋治（疑）尝麦，且周於黎献。就言释菜，宁於生徒，每用惕然，良非所谓。其国子监学生等，麦熟後并宜追集，务尽师资，诸州牧宰，亦倍加导诱。先勤学教，必使俊造无滥，名实有归。庶博士弟子，京邑由斯日就；鸿生钜儒，海内为之风化。有司可即详下，称朕意焉，主者施行。  

○起复上官氏为婕妤制  

门下：《易》著鸣谦，《礼》称辞贵。以崇让而退满，推心自得，其道弥光。前昭容上官氏，相门积善，儒宗雅训，文学冠时，柔嘉顺则。内守恬淡，外防奢侈，发於少长，持以周旋。乐无靡，衣必汗濯，珠玑不珍，坟籍为宝。故能诚切一室，功宣两朝。谠议日闻，屡授楚笔，忠规岁纳，方轻汉辇。惟此邦媛，郁为宫师。遂能德综十伦，孝高百行。顷罹创巨，爰命权夺。秩茂左嫔，思被光宠；志齐班女，恳陈挹。而贤明之业，经济之才，素风逾迈，清辉益远。不成厥美，将蔽斯言，今依表奏，以宪图史。可起复婕妤，主者施行。  

○赠王远知金紫光禄大天诏  

门下：子乔羽化，或留连於故祠；康成道存，尚延伫於旧邑。矧夫迹膺仙，名偶圣朝，追想遗尘，载殷远念。故玉清观道士赠太中大夫真先生王远知，性与道合，神从化游，初穷帝解之微，自得天倪之理。时历三代，韫秘术以韬光；年逾十纪，属睿图之启运。藏往知来，察幽鉴远，亟符先渥，缅惟赠恤之恩；聿申後命，宜峻崇之礼。可赠金紫光禄大夫元先生，馀如故。主者施行。  

○徵武攸绪诏  

朕闻大隐忘情，不去朝市，至人无迹，何所凝滞。王高标峻尚，雅操孤贞，有咸一之用，宏体二之德。学究深远，理诣精微，草芥貂蝉，锱铢缨绂。荫松山而辞竹苑，去朱邸而就清溪。逍遥林壑，傲睨箕颍，有年岁矣。朕虔膺圣鉴，重阐皇基，保邦家，辑宁区宇，求贤采彦，俯谷窥山。王之所居，接近嵩岳，长望高烈，思满风烟，将令移跸具茨，追寻大隗；鸣鸾峒岫，询问广成。机务殷繁，有怀莫遂。今遣国子司业杜慎盈以礼命徵辟，扫夔龙之第，虚稷契之筵，神化丹青，朕之志也。岂以黄屋之贵，倾彼白□之心，通变之宜，希从降志，延伫阊阖，若在汾阳。  

○崇奖王友贞诏  

敦夷齐之行，可以激贪；尚颜闵之道，用能劝俗。新除太子中舍人王友贞，德义泉薮，人伦茂异。孝爱始於事亲，忠信表於行己。富有文史，廉於财货。久历官常，累闻课绩。有古人之风，保君子之德。乃抗志尘外，栖情物表，深归解脱之门，誓守薰修之戒。顷如徵命，作护储闱，固在辞荣，累陈情恳，坚持净义，不登於车。服惟悦於禅纟向，味靡求於珍馔。朕方崇奖廉退，惩抑浇浮，虽思廊庙之贤，岂违山林之愿。宜加优秩，仍遂雅怀。可太子中舍人员外，置给全禄，以毕其身。任其在家修道，仍令所在州县，存问四时，送禄至其住所。  

○东光县主事迹编入国史诏  

故纪王女东光县主，忠性纯孝，雅操贞烈。感兴运之方启，痛亡灵之不追。休戚是同，悲喜交集，发言鲠塞，因致殂谢。闻之伤惋，震於予怀。忠孝之情，深可嘉尚。宜命史官，编入国史。  

○追赠杨初成官诏  

虢州人故杨初成，往者运属殷忧，志怀忠谠。将迎六飞之驾，奄罹五刑之罚。身既伏诛，家又从坐，言念诚节，深可哀矜。宜有荣，式旌忠顺。可赠左骑卫左一府郎将。  

○令张柬之母辞封爵诏  

卿履谨尚逊，忌盈戒满，词志勤勤，请谢王位。然悬爵所以劝善，申至公也；裂土所以畴庸，非徇私也。故汉德之盛，异姓而王者八人；魏祚之隆，同功而邑者千户，今卿列爵之贵，未越於汉图；食邑之丰，才半於魏制。而遽形简牍，一何甚也。朕承三代之丕业，荷七庙之威灵，惟唐据承祧之尊，於周保元良之重。至於复予休命，配天大业，虽历数有归，亦讴歌所继。然狐鼠不掘，终贻城社之忧；顽凶未除，实负朝廷之惧。卿诚亮白日，忠励秋霜，怀直道以立身，固一心而徇国。自二凶构患，潜图不轨，恶迹初彰，衅萌始露，卿之大节，义在不亏。烈士之首，期於必碎。及难作宫禁，祸生肘腋，卿上衔天命，外发兵符，行正卯之戮，既於两观；磔蚩尤之尸，俄成四冢。曾不延晷，郁成大功。分壤锡，固其宜矣。行当勉以自爱，享此眉寿，乘几杖之荣，极乡园之乐，崇让小节，念勿为也。  

○贬敬晖等诏  

则天大圣皇后往以忧劳不豫，凶竖弄权，晖等因兴甲兵，除妖孽，朕录其劳效，备极宠荣。自谓勋高一时，遂欲权倾四海，擅作威福，轻侮国章，悖道弃义，莫斯之甚。然收其薄效，犹为隐忍，锡其郡王之重，优以特进之荣，不谓壑之志，殊难盈满。既失大权，多怀怨望。乃与王同皎窥觇内禁，潜相谋结，更欲称兵绛阙，图废椒宫，险迹鬼词，惊视骇听。属以帝图伊始，务静狴牢，所以久为含容，未能暴诸遐迩。自同皎伏法，衅迹弥彰，傥若无其发明，何以惩兹悖乱？迹其巨逆，合严诛，缘其昔立微功，所以特从宽宥。咸宜贬降，出佐遐藩。晖可崖州司马，柬之可新州司马，恕己可窦州司马，元可白州司马，并员外置。  

○赏郭山恽诏  

郭山恽业优经史，识综古今。八索九邱，由来遍览；前言往行，实所该详。昨者因有豫游，式延朝彦，既乘欢洽，咸使咏歌，遂能志在辅时，雅申讽谕，謇謇之诚尔切，谔谔之志愈明。宜有褒扬，美兹鲠直。可锡时服一副。  

○天竺国使臣诏  

中天竺国大首领大野迷地罗梵摩等，殊邦慕德，重译来朝，是加奖，用益诚心。可果毅都尉，赐绯袍银带，放还蕃。  

○劳契丹李失活诏  

卿等累覃邦化，多历年所，城池郡邑，冠盖相望。往缘边牧非人，遂令卿等失业。念彼雄藩，鞠为茂草。今卿等削摧异俗，归诚本朝，频献封章，益明忠款，克复州镇，宛如平昔。失活将尚公主，永为藩臣。入拜阙庭，良深慰喜。卿等涉路远来，得平安好否？近属节假，不得早与卿等相见，且向曹司安置，待後进止。  

○追夺刘光业等官爵诏  

国之大纲，惟刑与政。刑之不中，其政乃亏。刘光业、王德寿、王处贞、屈贞筠、鲍思恭、刘景阳等，庸流贱职，奸吏险夫。以粗暴为能官，以凶残为奉法。往从按察，害虐在心，倏忽加刑，呼吸就戮。暴骨流血，其数甚多，冤滥之声，盈於海内。朕惟新布泽，恩被人，抚事长怀，尤深恻隐。光业等五人，积恶成衅，并谢生涯，虽其人已殂，而其迹可贬。所有官爵，并宜追夺。其枉被杀人，各令州县，以礼埋葬，还其官荫。刘景阳身今见在，情不可矜。特以会恩，免其严罚。宜从贬降，以雪冤情。可棣州乐单县员外尉。自今内外法官，各宜敬慎。其文深刺骨，迹徇凝脂，高下任情，轻重随意，必置岩典，以彰瘅恶。其酷吏邱神、来子、万国俊、周兴、来俊臣、鱼承煜、王景昭、索元礼、傅游艺、王宏义、张知默、裴籍、焦仁、侯思立、郭霸、李仁敬、皇甫文备、陈嘉言等，共人已死，其垂拱已来枉滥杀人，有官者并令削夺，唐奉一依前配流，李秦授、曹仁哲并与岭南恶处。  

○追复李官爵诏  

故司空，往因敬业，毁废坟茔。朕追想元勋，永怀佐命。昔窦宪干纪，无累安丰之祠；霍禹乱常，犹全博陆之祀。罪不相及，国之通典。宜特垂恩礼，令所司速为起坟，所有官爵，并宜追复。  

## ●卷十七  

☆中宗（二）  

○送魏元忠归乡敕  

临歧感怆，深恻朕怀，勉慎行镳，伫足还辔。但正直之士，为邪佞所憎，虑有不逞之徒，知卿在路无备，因兹射险，忽肆凶狂，万一损卿，追悔无及。纵加鼎镬，何补於卿？朕心口为忧，明发不寐。今故遣千骑四人，缓急任卿驱使。  

○宴集日本国使臣敕  

日本国远在海外，遣使来朝。既涉沧波，兼献方物，其使真人莫问等，宜以今月十六日於中书宴集。  

○停亲谒乾陵敕  

敕：昔有献高寝，礼遵於仲月；将上原陵，昏达於中夜。所以衔悲罔极，申敬如在。鉴於前史，抑有旧章。朕以寡昧，早罹酷罚，属远安迩肃，庆承於七庙；霜来露往，感积於四时。顷回旆洛师，停舆京邑，盖非省风俗，希先王后之言；伏以瞻山园，奉圣人因亲之教。有司已具，成命必行。渭北衣冠，预严於法驾；陵东松柏，傍荫於清道。先陈翼翼之诗，後展蒸蒸之慕。孟冬届序，计日数程，义在因心，不忘寝寐。但以近郊井隧，有时水旱，赋於纳秸，未瞻圭田。取彼盈箱，曾徵宝禀，而公卿常自献书立议，咸以为明察敬事，抚临爱育。若万乘不备其礼，固非敬也；百姓不胜其劳，故非爱也。况骏奔执豆，夙夜於象居；攀恋遗弓，载勤於奉邑。以眇身之兼愿，殊先志之恤隐。是则乖於济物，咎必在予。所不忍言，谅非获已，俯顺众情，逾增远思。前以今年十一月二十日亲谒乾陵者且停。  

○赐王敕  

彼州往缘寇盗，户口凋残，委任失材，乃令至此，卿处事强济，远迩宁静。筑城务农，利益已广。隐栝绥辑，复业者多，宜须政成，安此黎庶。况百姓又有表请，不须来也。  

○禁化胡经敕  

朕叨居宝位，惟新阐政，再安宗社，展恭之大礼，降雷雨之鸿恩，爰及缁黄，兼申惩劝。如闻天下诸道观，皆画化胡成佛变相，僧寺亦画元元之形，两教尊容，二俱不可。敕到後，限十日内，并须除毁。若故留，仰当处官吏科违敕罪。其《化胡经》，累朝明敕禁断。近知在外仍颇流行，自今后，其诸部《化胡经》，及诸记录有化胡事，并宜除削。若有蓄者，准敕科罪。  

○答张景源请改中兴寺敕  

朕承天宰物，光宅中区，嗣祖宗之丕基，承圣善之洪业。向明负，实奉成规。往自永淳，至於天授，奸臣称乱，鼎运不安。则天大圣皇后思顾托之隆，审变通之数，忘己济物，从权御宇，四海繇其率顺，万姓所以咸宁。唐周之号暂殊，社稷之祚斯永，天保定尔，实繇於兹，朕所以抚璇玑，握金镜，事惟继体，义即缵戎。其若文叔之起舂陵，少康之因陶正，中兴之号，理异於兹。宜革前非，以归事实。自今已後，更不得言中兴。其天下大唐中兴寺观，宜改为龙兴寺观。诸如此例，并即令改。  

○赐崔琬弹宗楚客密状敕  

卿列霜简，忠在触邪，遂能不惧权豪，便有弹射，眷言称职，深领乃诚。然楚客等大臣，须存礼度。朕识卿姓名，知卿鲠直，但守至公，勿有回避。  

○赐成王千里衣物敕  

昼巡周卫，夜惊岩廊，既曰爪牙，实称心腹。左金吾卫大将军成王千里，声高沛献，德迈二南。以磐石之崇班，当执金之重寄。察奸无对，讨猾若神。固以威动千庐，勤宣五校。近者衙仗之内，辄有诈伪之人。曾不斯须，遽令擒获。能官之目，久已驰芳，称职之名，从兹著号。可赐衣一副，兼赐物一百段。  

○答大恒道观主桓道彦等表敕  

朕以匪躬，忝承丕业，虽抚宁多失，而平恕实专。矧夫三圣重光，元元统序，岂忘老教，偏意释宗。朕志款还淳，情存去伪，理乖事舛者，虽在亲而亦除；义符名当者，虽有怨而必录。顷以万几馀暇，略寻三教之文，至於道德二篇，妙绝希夷之境；天竺有空二谛，理秘真如之谈。莫不敷畅元门，阐扬至赜，何假化胡之伪，方盛老君之宗。义有差违，文无典故，成佛则四人不同，论弟子则多闻舛互。尹喜既称成佛，已甚凭虚，复□化作阿难，更成鸟合。鬼谷、北郭之辈，未践中天；舍利、文殊之伦，妄彰东土。胡汉交杂，年代亦乖。履冰而说涅，曾无典据；蹈火而谈妙法，有类俳优。诬诈自彰，宁烦缕说。经非老君所制，毁之则匪曰孝亏；文是鄙人所谈，除之则更彰先德。来言虽切，理实未安。宜愁朕怀，即断来表。  

○答敬晖请削武氏王爵表敕  

朕尝因暇景，博览前修，帝籍皇图，略稽其迹。至若二灵肇判，三才聿兴，骊连栗陆之辰，尊卢大庭之日，时犹朴略，未著图书。洎乎出震应期，画八卦而成象，炎皇御历，播百谷以兴农。车服创於轩辕之朝，历象建於唐尧之代。封建之事，阙尔无闻。自周汉己亚，方崇藩屏，至於三微更王，五运迭兴，以古揆今，事迹有爽。  

比者别宗抚历，异姓兴邦。伏以则天大圣皇帝内辅外临，将五十载，在朕躬则为慈母，於士庶即是明君。往者垂拱之中，嗣皇临政，当此之际，鲁卫并存。及乎全节兴妖，琅琊构逆，灾连七国，衅结三监，既行大义之怀，遂有泣诛之事。周唐革命，盖为从权，子侄封王，国之常典。卿等表云：天授之际，武家封建，唐家藩屏。岂得并封者？至如千里一房，不预逆谋，还依姓李，无改旧惠，岂非善恶区分，申明逆顺矣。今以圣上乖豫，高枕怡神，委政朕躬，纂承丕绪。昨者二月之首，攸暨等屡请削封。朕独断襟怀，不依来请。昔汉祖以布衣取天下，犹封异姓为王，况朕以累圣开基，岂可削封外族。群公等以天无二日，土无二王，抗表紫庭，用申丹恳者。然以赏罚之典，经国大纲。攸暨三思，皆悉预告凶竖，虽不亲冒白刃，而亦早献丹诚。今若却除旧封，更虑有功难劝。  

○令入学行束礼敕  

学生在学，各以长幼为序。初入学，皆行束之礼於师。国子太学各绢三匹，四门学绢二匹，俊士及律书、算学，州县各绢一匹。皆有酒脯。其束三分入博士，二分助教。又每年国子监所管学生，国子监试州县学生，当州县并选艺业优长者为试官监试。  

○卢正道敕  

皇帝问洛州荥阳县令卢正道，卿才行早著，清白有闻，夙夜在公，课最居首。使车奖，朕甚嘉之。今赠卿禄秩，以善政，勉勖终始，无替嘉声。  

○册张柬之汉阳郡王文  

维神龙元年，岁次乙巳，五月己卯朔十五日癸巳，皇帝若曰：咨！古者之命官也，有德尊以爵，有功尊以禄，用能百揆时序，庶绩共凝。详其利建之迹也，异姓则鬻熊封之於楚，宗子则召宅之於燕，惟皇作极，率由前典。咨尔银青光禄大夫中书令监修国史汉阳郡王张柬之，效祉星辰，资灵川岳。负佐时之略，有经邦之材。以忠孝为己任，以仁义为事业。顷者巨猾未殄，常思克清，一朝奋臂，二凶行翦。竟燃脐於东市，终挂胆於西州。遂得圣祚中兴，皇运光启，乾坤再辟，日月重明。刑白马而书功，未足云答；指青山之比砺，曾何足酬。是用命尔为特进汉阳郡王。尔其靖共乃职，咸允具瞻。使厚秩尊官，永全於长代；春兰秋菊，无绝於终古。往，钦哉！可不勉欤，可不慎欤！  

○册崔元博陵郡王文  

维神龙元年，岁次乙巳，六月己酉朔六日甲寅，皇帝若曰：咨！德懋懋官，功懋懋赏，万古常行之则，千载不刊之典。故五十一之启汉，三十一之中兴，或举代赵如拾遗，或取秦陇如偃草。结丹青之誓，莅白马之盟。祚土包茅，与洪河而永固；分锡社，共天壤以俱隆。缅考旧章，率由此道。尔中书令上柱国博陵郡王崔元，夙负雄图，早怀英毅，蕴公辅之量，有王佐之才。顷者元凶构奸，图危社稷，遂能怀忠抱义，奋不顾身，重国轻生，意全王室。艰难既济，国家永清，勤亦至矣，功亦大矣。昔赏及於鬻熊，聿封於楚；功尊於臧绾，乃建於燕。异姓封王，抑惟前典；宪章故事，庶载畴功。是用命尔为博陵郡王，用旌诚效，宣其忠节，松竹无渝。往，钦哉！汝谐，可不慎欤！  

○册崔元妻为博陵郡王妃文  

维神龙元年，岁次乙巳，六月己酉朔六日甲寅，皇帝若曰：咨！夫母以子贵，妻以夫荣，闻诸通古，列在方策。惟尔博陵郡王崔元妻卢氏，筮惟福允，归乃庆馀，备娴《诗》、《礼》，夙擅言辞。断织捐金，道姆师之雅训；采苹铭菊，遵女史之明规。向时王室艰难，逆臣放命，敬晖等忘家殉国，翦暴除凶。二曜重朗，万姓相欢，爰命畴庸，聿予茂赏。大名隆器，已锡於所天；徽号宠章，宜覃於齐体。今遣银青光禄大夫行尚书右丞上柱国苏瑰、副使通议大夫守太常少卿韦叔夏持节赍册，於是命尔为博陵郡王妃。尔其无违藩守，务於和理，而使家可长久。圣人重之，可不美欤！敬之哉！  

○册赠杨再思并州大都督文  

维景龙三年，岁次己酉，九月甲寅朔二十三日丙子，应天神龙皇帝若曰：昔孔某云殁，鲁哀由其作诔；晏婴既往，齐景为之行哭。且谓陪臣，义由存此，甫怀良相，情则过之。咨尔故尚书右仆射同中书门下三品监修国史上柱国郑国公杨再思，河岳粹灵，庙堂神器，率由百行，能具九德。自弼谐庶绩，师长群寮，清白所以树风，丹青所以成化。有若巫咸之保，傅说之钦承，故能宣慈惠和，迈迹垂宪。而运同过隙，悲深抚几，兴言轸悼，载想谟猷。发金滕之旧铭，询葬亳之前训。俾加印绶，秩齐於子真；式奉园陵，志毕於元凯。是用增宠命於端揆，茂徽章於连帅。今赠尔持节并州大都督，遣太府少卿韦持节备礼册命。方使五公门阀，二臣邱垅，魂而有灵，懿兹荣赠。呜呼哀哉！  

○册赠豆卢钦望司空并州大都督文  

维景龙四年，岁次庚戌，二月（阙二字）朔二十二日，应天神龙皇帝若曰：咨尔故开府仪同三司知军国重事上柱国芮国公致仕豆卢钦望，朕闻古之哲王，必有贤佐。其存也俾，谓之奋庸；其殁也不朽，谓之立德。可不然与？尔十纪羽仪，三朝冠冕。专直为操，非法不言；温谦在容，非礼勿履。故能揆路斯穆，台阶以平，而韦贤罢归，疏广辞退。致虚守静，方密道枢，居常待终，竟从冥录。是用辍朝增，趋仰兴怀，荣以建旗，正其服衮。今赠司空并州大都督，持节备礼册命，则二仪式奉，九原可作。冀尔魂魄，嘉夫宠数。呜呼哀哉！  

○即位赦文  

门下：闻天地盈虚，四时有消息之度；皇王兴替，五运有迁革之期。称号斯殊，骊原亦异。受明命者，罔不由兹。我大唐高祖神尧皇帝圣期首出，天与神器，有大功於区夏，有大造於生灵。太宗文武圣皇帝道则继明，业推构极，类商汤之起亳，若姬发之承周。弹压九皇，牢笼万古。高宗天皇大帝上圣御图，大明司契，手调元气，心运洪炉。齐五纬而平太阶，应三神而登日观。纲罗开辟，包冠羲胥，大猷备阐，能事斯毕。仙驾不追，逆臣开衅，敬业挺灾於淮甸，务挺潜应於沙场。天柱将摇，地维方挠，非拨乱之神功，不能定人之危矣。则天大圣皇帝聪成德，哲应期，用初九之英谟，开太一之宏略。振玉钤而殆封豕，授金钺而斩长鲸。受河洛之图书，当昊羲之历数。惠育黎献，并登仁寿。既而凝怀问道，属想无为，以大宝为劳生，遂复忝於明辟。且有後命，俾承先绪。光启大唐之图，用崇兴复之基。交际在辰，情深感慰。奉高祖之宗庙，遵太宗之社稷，不失旧物，实在於兹。  

业既惟新，事宜更始，可改大周为唐。社稷宗庙，陵寝郊祀，礼乐行运，旗帜服色，天地等字，台阁官名，一事已上，并依永淳已前故事。其神都依旧为东都，北都依旧为并州。大都督府永昌、来庭两县，并从废省，其百姓依旧分属河南、洛阳两县。周朝宗庙陵寝及官，宜令所司，商量处分。朕之远系，出自老君，灵佑所资，贻庆长久，宜依旧上尊号为元元皇帝。省司差使，册告天下。村落佛堂，并令开门洒扫，不得因兹聚敛，创加修葺。庠序之规，风教之首。京都两学，尚且阙修，欲令四方，何以取则。其京都学馆。及先圣庙堂，所有破坏未营造者，逐要修葺，速令毕功，不得浪有劳扰。乐府之设，国风所系，岂惟易俗，抑且和神。至若丝竹繁声，倡优杂伎，深乖礼则，并宜量事减省。国之礼仪，已经改撰，随时逐变，务在宏通，宜令礼官，重加详审。於行事有不便者，即从损益，制敕删定，处分已久，宜从易简，务速施行。设官固须量才称职，比来委任，稍亦乖方，遂使鞠狱推囚，不专法守，撰文修史，岂任秘书。营造无取於将作，勾勘罕从於比部。多差别使，又著判官，在於本司，便有旷位。并须循名责实，不得越守侵官。皇家亲属籍没者，则天大圣皇帝虽已溥畅鸿恩，其先有任五品以上官枉遭陷害者，并宜改葬，式遵典礼。若有後嗣，还其资荫。其别敕安置并左贬者，亦复其属籍，量还官爵。仍遣诸流移人，除犯赃贿及畜蛊毒造伪避雠反逆缘坐勘会不免者，馀并放还。天下军镇，不要者多。转输艰辛，府库虚耗，事须改弊，不可循常，宜简。内外官人，有才识者，分遣充使。巡边按覆须留镇遏，及应减一事以上，并委使人共所管详度，还日具利害闻奏。其应支兵，先取当土及侧近人，仍随地配割，分州定数，年满差替，各出本州，就为格例，不得逾越。五品以上致仕曾伏事先朝者，赐爵一级。曾任州府幕府及任洛州牧日官人，并勘责奏闻。经任东宫官僚，见任六品官计阶应入五品者，特宜不拘年限，馀依常例。三卫细引主帅直司行署番官七绝等，通前各减二年劳，考满者各加勋一转，合得官者稍与处分。中书门下官人计阶考入五品者，优量令史番官准羽林例处分。分直省及外司官与二十二日诛贼之时缘祗承在中书省者各赐勋一转，诸司有品直司宜加一阶，无品直司赐勋一转。礼官缘即位修执仪注者各赐物二十段。正月当番三卫监门等於武成衙内明福门外南衙及诸门者赐物十段。左右羽林及东宫北门厨供膳及匠，准例各赐物二十段。正月量追三卫细引监门细引直长飞骑杂技飞骑各赐物十段。东宫北门官及三卫细引监门直长各赐物二十段。仍类例功夫多少奏闻。其引玉册及册读册等官人各赐物五十段，授册使人赐物一百段，书册人各赐物十段。其举腰官人赐物二十段，飞骑各赐物十五段，其香蹬三卫及宝人各赐物二十段。顷者户口逃亡，良田差科繁剧，非军国切要者，并量事停减。若要和市和雇先依时价付钱，自非省支勒索，不得辄有进送。诸贡物皆须任土，当处无者，不得别求，仍於常数，每事量减。缘百姓间所有不稳便者，并委府州具状奏闻，朕当亲览，亦为厘革。天下百姓，并免今年租及地税。自今以後，租庸准符配定，更不须徵折脚价钱，其已前未徵得者，亦即免放。天下宗姓，并准旧式，房州百姓，宜给复三年。其诸司官员，并杂色役掌幕士门役之徒，兼音声人丁匠等，非灼然要籍，并量事减省，所司速为条制。厩马数多，皆须秣饲食人之粟，日费滋深，殿中诸闲厩马，量支留以外，抽送外州马坊及本监牧。其东宫诸王公主等马应官供者，亦令随事减省。奢淫伎巧，实为蠹弊，皆因节日，宗属婚亲，王公妃主，竞相贺遗，或造珍丽，妄为进奉，锦彩异饰，雕镂奇文，假撰楼台，伪装禽兽，诸如此类，深是害时，宜明敕格，严加禁断。衣服采章，一准令式。夫邹缨齐服，尚且变俗移风，朕率先百僚，必期化成兆庶，东都正月当上番兵，年至五十五即放出，前赦及今制处分有不尽者，并令所司类例续奏。布告遐迩，咸使知闻。主者施行。  

○高宗天皇大帝谥议  

窃闻星回日薄，悬象著明之谓天；龙跃凤翔，握镜乘时之谓圣。天以不言为德，非言无以畅其神；圣以无名会道，伫名然後筌其用。营窟曾巢之代，犹昧典章；如□类海之君，方崇号谥。所以阐扬功美，荣镜古今。伏惟大行皇帝禀枢电以降灵，应星虹而延睿。以大圣而乘圣，克昌宝历之基；由至德而纂德，载广金图之运。对日之岁，穷象外之微言；弄田之辰，尽天下之能事。逮入膺储副，养德春闱。恒侍禁中，问安之道斯极；长居膝下，候色之诚逾励。因心隆於爱敬，率性感於神明，此先圣之孝德也。洎乎正位旒，光宅区县，孚俗轸如伤之念。负重怀若厉之心，求瘼恤隐，寒扇渴浆。追夏禹之焚甲，袭殷汤之解网。一物有违，则满堂兴虑；一夫弗获，则推沟怀。此先圣之仁德也。无幽不察，观六合於目前；无远不昭，视八於掌内。循机授政，则旁烛於九围；命将出师，则坐知其万里。此先圣之明德也。寅畏上元，肃雍清庙，以义制事，以礼制心。提衡均驭朽之危，履石同蹈冰之惧，虽处泰乘（阙）休而勿休。此先圣之恭德也。卑宫菲食，土簋茅檐，身好弋绨之衣，手无金玉之玩，裘必烬，羊袂安撤，（阙）士星（疑）莫施劫於影而勿驭，此先圣之广德也。荣河绿错，授宸鉴而生知，温洛丹清，澡璇襟於性奥。汾水秋风之唱，仰天翰而扶轮；妫丛□之歌。钦睿词而拥，此先圣之文德也。以德敷化，无远而不怀；以我伐戎，有征而必伏。提封所亘，拓地位於邹瀛；正朔所通，辟境逾於亥步。此先圣之威德也。（阙）为於无事，呜銮访道，敬拜小童之言，修道就（阙）载感大庭之梦。此先圣之元德也。体至道而调一气，舒卷阴阳；运冲和而契两仪，发挥风雨。将百灵以交际，与万物而通诚，珍瑞普彰，休徵毕应。此先圣之神德也。以兹九德，上则九元。顾连陆於後尘，掩胥燧而高视。若乃茂育群方之惠，财受贶於符，封岳没（疑）金，复推功於文（疑）帝。巍巍荡荡，无得而名。  

方冀千祥翊圣，万瑞赞德。长居北极之尊，永契南山之寿。岂谓十枝坠景，遽沦悬晷之辉，八柱倾天，奄落阳之构。□舆在御，仙路方遥。攀号无再奉之期，摧殒深百年之痛。鼎湖弓剑，逾增日远之悲；璇寝衣冠，空怆月游之感。顾以虚菲，夙承乾荫，既忝彰明之地，常怀辅佐之诚。荐萤烛以助光，引鹤露而添海。而圣心虚受，无来不应，每听览馀暇，侍奉诰言，论道德则洞启元枢，语忠孝则广通心极。叙轩顼之淳化，积若神交；述尧禹之清风，宛成晤对。在位三十五载，功超七十二君。传象所莫传，开辟所不睹。罄楚越之竹，书善未穷；极泉□之才，颂德难尽。自贤猷（疑）厌俗，缇律亟移，祸变相仍，荒梗弥切。正惟凭几之夕，爰及启之际。神情湛正，顾托殷勤。痛道范之既远，惧先圣之无述。所以偷延荒息，强终彝伦，望霄汉以兴摧，瞻筵而永慕。今者龟谋既袭，蛩遂将临，敬上尊号之仪，燕叶大名之典。谨按自然覆育曰天，明一合道曰皇，无所不包曰大，谨状上议曰天皇大帝，庙称高宗。  

○报薛元超书  

昨奉嘉命，广开正路。翳已燔矣。褶亦去焉。师傅之言，实获我心。  

○赐突厥书  

皇帝敬问突厥可汗，使人他满达干至，所言坚昆使来，及吐蕃使不愿入汉，并奚契丹等，俱知之。朕於西夷，亦信而已。来无所拒，去无所留。可汗好心。远申委曲，深知厚意，今附银胡瓶盘，及杂彩七十匹，至可领取。  

○召曹溪惠能入京御札  

朕请安秀二师宫中供养，万几之暇，每究一乘。二师并推让，云：南方有能禅师，密受忍大师衣法，可就彼问。今遣内侍薛简驰诏迎请，愿师慈念，速赴上京。  

○三藏圣教序  

盖闻苍苍者天，列星辰而著象；茫茫者地，奠川岳以成形。仰观天文，既如彼也；俯循地理，又若斯焉。夫以妙旨幽微，名言之路攸绝；真如湛寂，性相之义都捐。然则发启心聋，资法雷之激响；奖导迷众，俟觉首以司方。故知假名不坏於常名，乐说乃诠於无说。至若象外之象，独称三界之尊；天中之天，爰著六通之圣。法王利见，孕育於七十二君；梵帝乘时，牢笼於万八千岁。周星阅彩，言符诞降之徵；汉日流祥，载叶通神之梦。故能威扬沙劫，化彼尘区，玉毫舒耀而除昏，金口宏宣而遣滞。破烦恼之贼，讵藉干戈；坏生死之军，惟凭慧力。辟圆明之界，广纳於无边；开常乐之门，普该於有识。纵使浮天欲浪，境风息而俄澄；涨日情尘，法雨г而便廓。归依者销殃而致福，回向者去危而获安。可谓巍巍乎其有成功，荡荡乎而无能名者矣。但四生蠢蠢，未悟无常；六趣悠悠，俱缠有结。讵智空华不实，水月非坚，驰逐於五阴之中，播迁於三界之域，纳诸品汇，终俟法门。自白马西来，元言东被，世尊则随类敷演，众生乃逐性开迷。马鸣擅美於琼编，龙树腾芳於宝偈。於是遥通震旦，远布阎浮，半满之教区分，大小之乘并骛。澄安俊备，接武於胜场；琳远高人，骈踪於法宇。遂使微言著范，历千古而畅英声；至赜流规，周十方而腾茂实。顷属後周膺运，大扇魔风，遂使天下招提，咸从毁废；寰中法侣，并混编。嗟乎！阒寂禅居，空留宴坐之处；荒凉慧苑，无复经行之踪。爰洎开皇，重将修建，旋逢大业，又遇分崩。鬼哭神吟。山鸣海沸，既遭涂炭，宁有伽蓝。正法消沦，邪魔增长，於是人迷觉路，回於苦集之区；俗蔽真宗，羁绊於盖缠之内。我大唐之有天下也。上凌巢燧，俯视羲轩，三圣重光，万邦一统。威加有截。泽被无垠，掩坤络以还淳，亘乾维而献款。再悬佛日，重补梵天，龙宫将八柱齐安，鹫岭共五峰争峻。大宏释教，谅属皇朝者焉。  

大福先寺翻经三藏法师义净者，范阳人也，俗姓张氏。五代相韩之後，三台仕晋之前。朱紫分辉，貂蝉合彩。高祖为东齐郡守，仁风远扇，甘雨随车，化阐六条，政行十部。爰祖及父，俱厌俗荣。放旷一邱，逍遥三径，含和体素，养志恬神。摘芝秀於东山，挹清流於南涧，可谓寻幽丹峤，栖偃白□。皋鹤於是吞声，场驹以之絷影。法师幼挺明悟，夙彰聪敏。才逾辩李之岁，心乐出家；甫过游洛之年，志寻西国。业该经史，学洞古今。总三藏之元枢，明一乘之奥义。既而闲居习静，息虑安禅，托彼山林，远兹尘累。三十有七，方遂雅怀。以咸亨二年行至广府，发踪结契，数乃十人，鼓棹航，惟存一己。巡南溟以遐逝，指西域以长驱。历岩岫之千重，凌波涛之万里。渐届天竺，次至王城。佛说法华，灵峰尚在；如来成道，圣躅仍留。吠奢城中，献盖之迹不泯；给孤园内，布金之地犹存。三道宝阶，居然目睹；八大灵塔，邈矣亲观。所经三十馀国，凡历二十馀载。菩提树下，屡攀折以淹留；阿耨池边，几濯缨而藻鉴。法师慈悲作室，忍辱为衣，长斋则一自资，长坐则六时无倦。  

又古来翻译之著，莫不先出梵文，後资汉译，摭词文凭於学者，铨义别禀於僧徒。今兹法师，不如是矣。既闲五天竺语，又详二谛幽宗，译义缀文，咸由於己出；措词定理，匪假於旁求。超汉代之摩腾，跨秦年之罗什。所将梵本经仅四百部，合五十万颂，金刚座真容一铺，舍利三百粒，以证圣元年夏五月方届都焉。则天大圣皇帝出震膺期，乘乾握纪，绍隆为务，宏济为心。爰命百寮，兼整四众，虹幡扌彗日，凤吹遏□，香散六铢，华飘五色，锵锵济济炜炜煌煌，迎於上东之门，置於授记之寺。共于阗三藏及大福先寺主沙门复礼西崇福寺主法藏等翻《华严经》，後至大福先寺，与天竺三藏宝思未多及授记寺主惠表沙门胜庄慈训等译《根本部律》。其大德等莫不四禅凝虑，六度冥怀，悬法镜於心台，朗戒珠於性海。词林挺秀，将觉树而联芳；慧炬扬辉，澄桂轮而合影。浑金璞玉，谅属其人。诚梵宇之栋梁，实法门之龙象。已翻诸杂经律二百馀卷，缮写云毕，寻并进内。其馀戒律诸论，方俟後诠。五篇之教俱明，八法之因备晓，鹅珠尚护，虫命无伤。浮囊必取於不亏，油钵终期於靡覆。崇圣教之纪纲，启含生之耳目。伏愿上资先圣，长隆七庙之基；下逮微躬，恒佐九天之命，迁怀生於寿域，致薄俗於淳源。岁稔时和，远安迩肃，顾以万几务总，四海事殷，用凭乙夜之馀，式赞弥天之德。课虚扣寂，聊题序云。  

○九日登高诗序  

粤以景龙三年宾鸿九月，乘紫机之馀暇，历翠以寅游，尔乃气肃商郊，风惊兑野。波收元灞，澄霁色於林塘；□敛黄山，蔼晴晖於原隰。衔芦送响，疑传苏武之书；化草翻光，似临车允之帙。於时诏懿戚，命朝贤，属重阳之吉辰，呈九皋之嘉瑞。萸房荐馥，辟邪之术爰彰；菊蕊含芬，延年之攸著。人以酒属，喜见覆於金杯；文在兹乎，盍各飞於玉藻。渊明抱菊，且浮九酝之观；毕卓持螯，须尽一生之兴。人题四韵，同赋五言。其最後成，罚之引满。  

○林光宫道岸法师像赞  

戒珠皎洁，慧流清净。身局五篇，心融八定。学综真典，观通实性。维持法务，纲统僧政。律藏异兮传芳，象教因乎光盛。  

○贤首国师真赞  

宿植明因，专求正真。庵园晦迹，莲界分身。阐扬释教，拯济迷津。常流一雨，恒净六尘。辨圃方开，言泉广。护持忍辱，勤修精进。讲集天华，微符地震。运斯法力，殄兹魔阵。爰标十观，用契四禅。普断烦恼，遐祛盖缠。心源鉴彻，法镜悬。慧筏周运，慈灯永传。名简紫宸，声流绀域。梵众纲纪，僧徒楷则。镇洽四生，曾无懈息。播美三千，传芳百亿。  

## ●卷十八  

☆李旦（睿宗皇帝一）  

帝讳旦，高宗第八子，龙朔二年生。封殷王，乾封元年徙封豫王，总章二年徙封冀王。初名旭轮，改名轮。上元三年徙封相王，永淳二年又封豫，改今名。嗣圣元年二月即位。武后临朝，天授元年降为皇嗣，仍名轮。圣历元年又封相，复今名。神龙二年改封安国相王。唐隆元年六月复辟，延和元年八月传位元宗。在位三年，年五十五。谥曰大圣贞皇帝，庙号睿宗，加尊元真大圣大兴孝皇帝。集十卷。  

○受禅制  

门下：朕闻自古帝王，珧膺图，则尊尊亲亲之义，著於典谟，谅在至公，盖非获已。我大唐乘时抚运，累圣重光。当四海之乐推，受三灵之眷命。大行皇帝奄弃县，痛结仇雠，朕志扫巨逆，保宁嗣主。今皇帝哀茕在疚，托於朕躬，勤恳再三，愿成兹意，朕以不德，猥承丕绪。念今追昔，载感於怀。若涉大川，罔知攸济。思荷宗祧之业，属此惟新；式扬涣汗之恩，与之更始。可大赦天下。  

○诫谕天下制  

顷属昊穹降祸，□驭上仙，外戚成挟主之谋，奸臣起移国之计。皇太子隆基，见危而起，补天立极。朕方息肩朱邸，拭目清时，幸太平之无事，期小山之自逸。温王以推崇叔父，固禅万机；隆基以克奖帝图，进登储贰。此则明有日月，幽有鬼神，朕不敢执私而废公，违众而专意也。今君臣既定，天下已安，钦奉鸿业，思臻至理。推心兆人之上，毕至千秋之下，犹望始终一德，无有贰心。人其视余，天实知我。如闻在外尚有浮言，睥睨朝廷，窥测间隙。或云朕意欲脱屣宸居，或云东宫乃主器非长，呜呼无识，曾莫之思。昔唐尧、帝挚之弟也，於帝位；王季、太伯之少也，立为太子。能明俊德，光启邦家。（阙四字）屡有流言，潜图废立，止以为中宗之时，吾乃一王耳，忧危不暇。今静祸难，安社稷，天下利之，所谓非常之事，不可以常礼议之。  

○成王千里还旧官制  

地有二南，载怀敦睦；罪非七国，奄隔休明。故左金吾卫大将军兼益州都督上柱国成王千里，懿亲贤德，高才重器，强力干事，独冠等伦。保国人，克成忠义；愿除凶丑，翻陷诛夷。永言沦没，良深痛悼，俾复旧班，用加新宠。可还旧官。  

○赠甯嘉勖永和县令制  

甯嘉勖能重明节，事高栾向。幽涂已往，生气凛然。静言忠义，追崇宠。可赠永和县令。  

○定刑法制  

门下：朕闻唐虞膺录，画象而人知禁；夏商御图，设刑而罪不息。周秦以降，沿革罕同；汉魏而还，条流浸广。虽或轻或重，一弛一张，义在於训人，事期於肃物。然则刑辟勿用，见称於昔典；法令滋章，贻讥於前哲。朕情在爱育，志切哀矜。疏网恢恢，实素怀之所尚；苛政察察，良夙心之所鄙。方冀化致无为，业先刑措。近见所司进律令格式，一一自观。至於经国成务之规，训俗惩违之范。万目咸举，一事无遗。但能奉以周旋，守而勿失，自可悬诸日月，播之黎庶，何事不理，何化不成？先圣忧勤万务，省念庶绩，或虑须有弛张，所以迅令删定。今既纲维备举，法制宏通，理在不刊，义归无改，岂可更有异同，别加撰削。必年月久远，於时用不便，当广延群议，与公卿等谋之。今未有疑，无容措笔。其先律令格式之本，宜早宣布，凡厥在职，务须遵奉。辄造异端，妄逾轨躅者，咸禁除之，庶用刑符於画一，守法在於无二。内外寮き，知朕意焉！  

○加镇国太平公主实封制  

门下：功定宗社者，可以高迈等夷；事超缣简者，故能永昭{山徽}烈。镇国太平公主。若华分景，李流芳，以同气之亲，锺先朝之爱。忠孝行己，仁明绝伦。才无不周，识无不综。顷夷国难，爰戴朕躬，大义动天，恳诚贯日。氛已廓，每听鸣谦之词；井田未优，复闻辞贵之请。朕方至公被物，岂以小节从人，宜增土宇，更传带砺。可加实封一千户。  

○赠太子重俊谥节愍制  

朕闻曾氏之孝也，慈亲惑於疑听；赵虏之族也，明主哀而望思。历考前闻，率由旧典。重俊，大行之子，元良守器，往罹构间，困於谗嫉。莫顾钺，轻盗甲兵，有此诛夷，无不悲惋。今四凶咸服，十起何追？方申赤晕之冤，以纾黄泉之痛。可赠皇太子，谥曰节愍。陪葬定陵。  

○赠裴炎益州大都督制  

慎终追远，斯乃旧章，表德旌贤，有光常策。故中书令裴炎，含和禀粹，履信居贞，望重国华，才称人秀。唯几成务，绩宣於代工；偶居无猜，义深於奉上。文明之际，王室多虞，保朕躬，实著诚节。而危疑起衅，仓卒罹灾，岁月屡迁，邱封莫树。永言先正，感悼良多，宜追贲於九原，俾增荣於万古。可赠益州大都督。  

○以崔日用参知机务制  

门下：才为於时，以宣可大之业；精贯於日，以定非常之勋。古称王佐，今乃人杰。太中大夫守兵部侍郎兼知雍州长史修文馆学士骑都尉安平县开国子崔日用，果行育德，修辞立诚。孝则扬亲，忠於事主。堂堂乎貌，畅君子之风；谔谔其言，蕴大臣之节。故能书读万卷，文穷四始，高步登朝，平心待物。日者丑孽未殄，嘉谋潜断，临危不顾，见义而作。是用底绩，实所系赖，师兵戢矣，京兆晏如。宜缉台阶之政，式拜掖垣之宠。可银青光禄大夫行黄门侍郎参知机务学士，勋封如故。主者施行。  

○授苏瑰左仆射制  

尚书右仆射同中书门下三品监修国史许国公苏瑰，自周旋近密，损益枢机，谟猷有成，弼赞无怠。顷者遗恩顾托，先意昭明。奸回动摇，内外危逼，独申谠议，实挫邪谋。况藩邸寮属，念殷惟旧，无德不报到，抑惟令典。可尚书左仆射。  

○礼葬韦后安乐公主制  

皇后公主，既尊且亲，有迁幽之义，无戮辱之典。仓卒之时，乱兵所及，致不以礼，深用怃然。宜矜罪戾，且慰泉壤。韦氏可一品礼葬，悖逆庶人可二品礼葬，所司准式。  

○赠薛季泉左御史大夫制  

故儋州司马薛季泉，刚干义烈，早承先顾，驱策中外，绩誉昭宣。有张汤之推举，同汲黯之强直。属鬼正操衡，除其异已，横加窜责，卒至殂亡。言念忠冤，有怀嘉悼，可赠左御史大夫，仍同敬晖等例，与一子官。  

○追赠燕钦融谏议大夫制  

故许州司户参军燕钦融，先陈忠谠，颇列章奏，虽干非其位，而进不顾身，永言奄亡，诚所伤悼。方开谏路，宜慰窀穸。可赠谏议大夫，仍令备礼改葬，特受一子官。  

○追赠苏安恒谏议大夫制  

故苏安恒，文学基身，鲠直成操，往年抗疏，忠谠可嘉。属回邪擅构，奄从非命，兴言轸悼，用恻於怀。宜赠宠章，式旌徽烈，可赠谏议大夫。  

○追赠张柬之中书令制  

德纪功，事华典册，饰终追远，理光名教。吏部尚书张柬之，翼戴兴运，谟明帝道，经纶謇谔，风范犹存。往属回邪，构成衅咎，无辜放逐，沦没荒遐。言念勋贤，良深轸悼，宜加宠赠，式贲幽泉。可赠中书令，封汉阳郡公。  

○长安令李朝隐制  

夫不吐刚而诌上，不茹柔而黩下者，君子之事也。践ニ必绳，登车无屈者，正人之务也。中大夫行长安县令李朝隐，见义不回，强直自遂，亟闻嘉政，累著能名。近者品官入县，有乖仪式，遂能责之以礼，绳之以愆。但阉竖之流，多有凭恃，柔宽之代，必弄威权，每观载籍，常所叹息。朕规诫前古，勤求典宪，能副朕意，实赖斯人。昔虞延持皇后之客，梅陶鞭太子之傅，古称遗直，复见於今。思欲旌其美行，迁以重职，为时属阅户，政在养人，宜加一阶，用表刚烈。可太中大夫，特赐中上考，兼绢百匹。  

○追复李多祚官制  

以忠报国，典册所称，感义捐躯，名节斯在。故右羽林大将军上柱国辽阳郡王李多祚，三韩贵种，百战馀雄，席宠禁营，乃心王室。仗兹诚信，翻陷诛夷，赖彼神明，重清奸慝，永言徽烈，深合崇，宜追殁後之荣，以复生前之命。可还旧官，仍宥其妻子。  

○贬赵颜昭归州刺史制  

潞州刺史赵彦昭，交结回邪，诌附凶孽，舆金辇货，冒宠祈荣，可归州刺史。  

○勘责授官制  

建官惟贤，典诰丕训，任人以器，先王令图。盖欲庶政和平，万邦祗。朕以寡昧，克缵休业，求衣侧席，无忘寤寐。顷属奸回擅权，挠乱纲纪，互相引进，递为比周，点清朝，实繇於此。遂使玉石无辨，泾渭莫分，其制敕授官，宜令所司勘责。不因别功，遂越赏授，先有负犯，罔冒得官，并量事处分。彰善瘅恶，异等区分，枭鸾不接羽，蒿兰不同类。宣示中外，知朕意焉。  

○令西城昌隆公主入道制  

元元皇帝，朕之始祖，无为所庇，不亦远乎。第八女西城公主，第九女昌隆公主，性安虚白，神融皎昧，并令入道，奉为天皇天后。宜於京城右造观，仍以来年正月令二公主入道。  

○令所司举人制  

才生於代，必以经邦，官得其人，故能理物。朕恭膺大宝慎择庶僚，延伫思英，无忘终食。思欲萧艾咸采，葑菲不遗，而商山幽旷，渭滨寂寞。夫以贵耳贱目，殊通方之论；舍近谋远，非应务之术。今四方选举，群才辐凑，操斧伐柯，求之不远。其有能明三经，通大义者；能综一史，知本末者；通三教宗旨，究精微者；善六书文字，辨声象者；度雅曲，和六律五音者；习韬略，学孙吴，识天时人事者；畅於词气，聪於受领，善敷奏吐纳者：咸令所司，博采明试，朕亲览焉。  

○命皇太子监国制  

惟天生人，牧以元后；维皇立国，副以储君。将以保绥家邦，安固後嗣者也。朕纂承洪业，钦奉宝图，夜分不寝，日昃忘倦。茫茫四海，惧一人之未周；蒸蒸万姓，恐一物之失所。虽卿士竭诚，守宰宣化，缅怀庶域，仍未小康。是以求下人之变风，遵先朝之故事。皇太子隆基，仁孝因心，温恭成德，深达理体，能辨皇猷，宜令监国，俾尔为政。其六品已下除授，及徒罪已下，并取太子处分。  

○令僧道并行制  

朕闻释及元宗，理均迹异，拯人救俗，教别功齐。岂於中间，妄生彼我。不遵善下之旨，相高无上之法，有殊圣教，颇失彝章。自今每缘法事集会，僧尼道士女冠等，宜令齐行并进。  

○韦安石等罢相制  

自顷以来，政教尤阙，时或水旱，人多困弊。府库益竭，寮吏日滋，亻黾亻免政途，罔然如失。虽繇朕之薄德，固亦辅佐非才。安石可尚书左仆射东都留守，元振可吏部尚书，怀贞可左御史大夫，说可尚书左丞，并停知政事。  

○郊大赦制  

朕以眇身，绍膺鸿绪，紫机夙让，黄屋非尊。属天衢未亨，王室多难，载迫公卿之议，遂膺历数之重。凛乎驭朽，忄栗右涉泉，自临万邦，斯为三载。顷者居遏密之际，莫议郊之礼，霜露之思，日月增深。今三元告辰，万物伊始，假於清庙，彼圜丘。躬耕祈谷，率礼斯备，太官视膳而牲洁，奉常陈乐而邕和。爰自降制之始，迄於礼毕之际，祥风候律，瑞日扬光，卿□纷集於坛场，甘露傍流於郊甸，非常之庆，岂独在予。宜因天地之心，式覃雷雨之泽，可大赦天下。  

○禁请仗下奏事制  

设官分职，本期致理，惟贤是任，匪私亲昵。若使才胜其任，望重於时，一日累迁，固未为速。如或化工无取，考绩非明，十年不调，岂应论屈。顷者官失其序，侥幸路开，人不务德，惟速是视。在职无几，妄希迁陟，又每谒见之时，多请仗下奏事，不闻公议，惟乞荣班。王爵与能，岂繇干请。朕虽远惭圣哲，多愧大明，自临寰宇，斯焉两载。卿士人材，皆所知悉。不被擢，盖自取之，当务责躬，何宜往诉？且难进而易退，君子格言；後己而先人，往哲明训。周文多士，虞舜举才，克让满朝，故称为理。今位参台省，阶列通班，唯务趋竞，余何足纪？朕方欲大革浇浮，俾归淳俗。自今已後，谒风之日，若更有干冒祈荣者，虽地处亲勋，才称俊秀，皆当格之清议，一从屏黜。崇廉耻之节，洽平之化。  

○恤魏元忠制  

故左仆射齐国公魏元忠，代协人望，时称国良。历事三朝，俱展诚效。晚年迁谪，颇非其罪。宜特还其子著作郎晃实封一百户。  

○访察官司请制  

王道至公，所以承於天地；臣心一德，所以固於邦家。朕绍膺丕业，务存简惠，冀有耻且格，无侵于刑。如闻百司非常宽纵，凡是与夺，公然嘱请，及其不遂，即生谤铄。御史纵知，亦不弹纠。文昌会府，众务所归，御史宪司，绳劾斯举。自今已後，王公朝士有嘱请者，所繇官密奏闻。若苟相容隐，御史访察弹纠。  

○颁新格式制  

朕闻措刑由於用刑，去杀存乎必杀。明罚峻典，自古而然；立制齐人，於是乎在。自我朝建国，仅将百年，天下和平，其来已久。往承隋季，守法颇专；比袭时安，持纲日缓。况朕薄德，甚莫逮先；惟人难理，远不如昔。粤从守位，三载於兹，庶务烦劳，不损晷景。尝谓自我作则，感而成化；痛乎迷俗忘返，不威罔惩。将至纯风，先归重典。比者赃贿不息，偷滥公行，放心未宁，禁犯无惧。此焉暂革，斯於永平，遂割小慈，以崇大体。自今已後，造伪头首者斩，仍没一房资财。同用荫者并停，夺非头首者绞。其承前造伪人，限十日内首，使尽官典。主司枉法受赃，一匹以上，先决杖一百。其缘赃及恶状被解及与替者，非选时不得辄入京城。纵家贯在京，不得辄至朝堂，妄有披诉。如有此色，并决杖，仍加贬斥。其先在京城者，限三日内勒还。上下官僚，辄缘私情相嘱者，其受嘱人宜封状奏闻。成器已下，朕自决罚。其馀王公已下，并解见任官，三五年间，不须齿录。其进状人另加褒赏。御史宜令分察诸司，若有罪过不能纠获者，贬与外官。  

○加王守礼实封制  

门下：畴庸懋赏，允属亲贤，利建疏封，式固藩屏。光禄勋兼左金吾卫大将军王守礼，器资文武，节蕴忠贞，容范霞轩，孝友天至。岂如服儒归美，谅以乐善称仁，载叶推恩，增其井赋。作夫屏翰，誓以山河。  

○驾宣城公主实封制  

门下：敦教睦亲，事光彝典，分形共气，理冠恒伦。宣城公主庆联霄极，荣开邸馆，柔（阙）应图，婉顺为范。义归从子，荣匪求郎。国难初平，朝奖思及，宜加井赋，式崇优宠。可加实封五百户。  

○赠吉顼御史大夫诏  

故吏部侍郎同中书门下平章事吉顼，体识宏远，风规久大。尝以经术之才，允膺匡佐之委。曩时王命中圯，人谋未辑，首陈反正之议，克创祈天之业。永怀忠烈，宁忘厥勋，可赠御史大夫。  

○立平王为皇太子诏  

门下：舜去四凶而功格天地，武有七德而戡定黎人，故知有大勋者，必受神明之福，仗高义者，必为匕鬯之主。朕恭临宝位，亭育寰区，以万物之心为心，以兆人之命为命。虽承继之道，咸以冢嫡居尊；而无私之怀，必推功业为首。然後可保安社稷，永奉宗祧。第三子平王隆基，孝而克忠，义而有勇。比以朕居藩邸，虔守国彝，贵戚中人，都无引接。群邪害正，凶党实繁，利口工言，谗说罔极。韦温、延秀，朋徒竞起；晋卿、楚客，交构其间。潜结回邪，排挤端善。居人集木，君子阽危，忄曷日视阴，朝不保夕。拥羽林万骑，率左右屯营，先害朕躬，并及太平公主。中外良士，咸拟剿屠。隆重密闻其期，先难奋发，挺身鞠旅，众应如归，呼吸之间，凶渠殄灭。安七庙於几坠，济群生於将殒。方舜之功过四，比武之德逾七。灵祗望德，昆弟乐推。一人元良，万邦以定。为副君者，非此而谁？可立为皇太子。有司择日，备礼册命。  

○葬谯王重福诏  

集州刺史谯王重福，幼则凶顽，长崦险讠皮，幸托体於先圣，尝通交於巨逆。不臣不子，自绝於天；有国有家，莫容於代。往者颇不含忍，长令幽絷。自大行晏驾，韦氏临朝，将肆屠灭，尤加防卫。洎天有成命，集於朕躬，永怀犹子之情，庶叶先亲之义，所以开置寮属，任隆刺举，冀其悛改，以怙恩荣。而诖误有徒，狂狡未息，便即私出均州，诈乘驿骑，至於都下，遂逞其谋。先犯屯兵，次烧左掖，计穷力屈，投河而毙。虽人所共弃，邦有常刑，我非不慈，尔自招咎。具闻其故，有恻於怀。昔刘长既没，楚英遂殒，以礼收葬，抑惟旧章，屈法申恩，宜仍旧宠，可以三品礼葬。  

○拣择刺史诏  

朕闻彰善瘅恶，有国之常典；纠宽济猛，为政之通规。朕以薄德，滥膺明命，瞻言赏罚，未适时宜，至使忠良未进，小人未退，贪吏未惩，流亡未安。贤良者未归，怀冤者未理，在予之责，有愧良深。不能致君於尧舜者，亦群公群士之所耻也。卿等将何规补，使致咸亨，各以状闻，朕当亲览。其才望兼优，公清特著，可以宣风道俗者，具以名闻。但百司承宽，共为苟且，事多愆咎，无复纪纲，令各本司长官，审善恶才识，限十日进状。  

○命皇太子释奠太学诏  

庠序之兴，教自元子；礼经之最，奠始先师。中古迄今，斯道无替。皇太子天资圣敬，日就文明，弦诵之业已高，元良之德斯茂。自储博望，主器承华，执经之问虽勤，用币之意未展。今仲丁献吉，有事两塾，备礼三尊，宜遵旧章，俾缉徽典。  

○停修金仙玉真两观诏  

营建创造，必有所因，岂欲劳人，盖不获己。朕顷居谅ウ，茕疚於怀，奉为则天皇后东都建荷泽寺，西都建荷恩寺，及金仙、玉真公主出家，京中造观，报先慈也。岂愿广事营构，虚殚力役。朕每卑宫菲食，夕惕宵衣，惟木从绳，虚心启沃。所欲修营两观，外议不识朕心，书奏频繁。将为公主所置，其造两观并停，其地便充金仙、玉真公主邑司，令窦怀贞检校，所有钱物瓦木一事，以付公主邑司收掌。诸处供两观用作调度，限日送纳邑司，朕当别处创造，终不劳烦百姓。此度修葺，公私无损，若有干忤，当于刑。  

○付史馆纪皇太子等劝进诏  

朕闻御宸极，握灵图，为天下之尊，居域中之大者，上以奉宗庙，下以育黎元，迹宜彰於简编，事须闻於朝野。朕高宗少子，特蒙慈爱，顾复之至，礼绝诸王，运属上仙。时遭家难，中宗出藩，大圣天后临朝，以权立朕为嗣。朕自惟虚薄，固让中宗，诚愿上从，用宁社稷。比居藩邸，深嘉清闲。不意景龙之间，先帝暴弃天下，凶族潜计，谋覆邦家。高祖之业，几坠于地。皇太子隆基，忠孝天感，仗义行诛，一夕之间，戡定祸难。朕当宿夕，初不闻知，及风事平，且悲且慰。方与四海同奉嗣君，子温王幼冲，频属艰疚，因发惊悸，日夜啼号。因以先圣立朕为太弟之意，令镇国太平长公主、谏议大夫薛稷等奉承先旨。朕固诚请，至於再三，乃使中书舍人苏奉表陈乞，襄王便不肯视事，避於别宫。中外皇皇，莫知所向。隆基、镇国太平长公主、成器、范业、薛稷、刘幽求、麻嗣宗等，以为宗庙不可无主，万几不可暂旷，且从人望，因定策禁中。朕又固辞，佥谋卿士，得萧至忠、崔、韦嗣立、赵彦昭、麻嗣宗、薛儆、郑万均、唐等同辞劝进。以为幼主之心，既不可夺，先圣之旨，固不可违。事不获已，乃顺众望，要盟之言，其文犹在。朕纂承洪业，於今三年，谓宗庙郊天，大礼斯备。永惟所以获奉宗临兆人者，盖非朕之本心，实乃镇国太平长公主、皇太子、诸王、郡公之意也。虽禺禺之诚，四海同望，然因时致力，在此数人。已依西汉旧章，各酬其德，董狐执笔，阙而未书，宜敕左右，编於史册。  

○答皇太子让禅位表诏  

汝为孝友，须遵朕命，用陟元后，无宜固辞。汝为季俗多虞，淳风未洽，欲朕回虑，兼理万几。昔舜之禅禹，犹躬行巡狩，况朕授汝，岂忘家国。其军国大务，及授三品已上，并重刑狱，当兼省之。  

○复刘幽求官爵诏  

刘幽求风□元感，川岳萃灵。学综九流，文穷三变。义以临事，精能贯日。忠以成谋，用若投水。茂勋立艰难之际，嘉谟盈启沃之初。存谠直以不顾，为奸邪之所忌。衅萌颇露，谮端潜发，元宰见逐，谗人孔多。既殄群凶，方宣大化，期问政於经始，载登贤於梦卜。可依旧金紫光禄大夫守尚书左仆射知军国事监修国史上柱国徐国公，仍依旧还封七百户，并赐锦衣一袭。  

## ●卷十九  

☆睿宗（二）  

○诫励风俗敕  

敕：建立州县，列树官司，所以导俗宣风，惩奸息暴。顷以承平既久，中外晏安，人怀弛慢之心，官无警觉之意，遂使颍、宋二州，屡奏乱常之党，荆、并两府。频言构逆之徒。发露虽复数州，包藏犹虑未绝。此等妖，寻自伏诛。旬日之间，惊害良善，诚由按察宽纵，禁止不明，或使无辜，陷於非命，兴言及此，深用隐恻。自今以後，所在州官县僚，各宜用心检校：或惰於农作，专事末游；或妄说妖讹，潜怀聚结；或弃其井邑，逋窜外州；或自医占，诱惑愚昧。诸如此色，触类旁求，咸须防纠，勿许藏匿；又属当首夏，务在田蚕，虽则各解趋时，亦资官府敦劝。若能肃清所部，人无犯法，田畴垦辟，家有馀粮，所由官人，宜加等第。功状尤异者，别外加擢。若为政苛滥，户口流移，盗发罕能自擒，逆谋为外境所告，轻者年终贬考，甚者非时解替。御史及台郎出使，审加访察，各以状闻，宜宣示诸州，各令所在知悉。  

○申劝礼俗敕  

门下：朕克缵丕业，诞膺景命，宪章昔典，钦若前王。克己励精，缅思至道，宵衣旰食，勤修庶政，夙夜寅畏，匪遑底宁，若涉泉水，罔知攸济。顷属殷忧启运，多难兴邦，礼章载复，品物咸茂。思欲致万姓於仁寿，归六合於平，永言政途，庶几沿革。犹恐学校多阙，贤俊罕登，牧宰不存政理，农桑末加劝导，樽俎之仪不习，冠婚之礼莫修。朕所以当宁兴嗟，载怀兢惕者矣。  

庠序者，风化之本，人伦之先，仰州县劝导，令知礼节。每年贡明经进士，不须限数，贵在得人。先圣庙及州县学，即令修理。春秋释菜，使敦讲诵之风。天下有奇才异行，沈伏不能自达，及官人百姓，有能谏言时政得失者，并令本州，责状封进。乡饮礼废，为日已久，尊德尚齿，弘益极深，宜令诸州，每年遵行乡饮之礼，令有劝慕，王公卿士，务存训奖。子弟成立，则有冠婚。婚礼糟粕或存，冠礼久为废阙。自今以後，并行冠义，责以成人之道，使知负荷之难。食为人天，农为邦本，绥抚萌庶，劝课农桑，牧宰之政，莫过乎此。刺史县令，有课最尤异，委廉察使名闻。当别加甄擢。县令字人之本，明经为政之先，不稍优异，无以劝奖。县令考满，考词使状有清字，无负犯；明经及第，每至选时，量加优赏，若属停选，并听赴集。真如设教，理归清净，黄老垂范，道在希微。僧尼道士女冠之流，并令修习真寂，严持诫行，不得假功德，扰乱闾阎，令州县严加检察，私度之色，即宜禁断。诸州县官，有不因选序，别犯赃贿，非时除授官等，皆依倚形势，恣行侵剥，如有此色，仰州长官录事参军，速勘责奏闻讫，宜停务待进止，仍委吏部兵部速勘责处分。诸州百姓，多有逃亡，良由州县长官，抚字失所。或住居侧近，虚作逃在他州，横徵邻保，逃人田宅，因被贼卖。宜令州县，招携复业。其逃人田宅，不得辄容卖买。其地任依乡原例租，纳州县仓，不得令租地人代出租课。寺观广占田地，及水碾侵损百姓，宜令本州长官检括，依令式以外，及官人百姓，将庄田宅舍布施者，在京并令司农即收，外州给贫下课户。凡此数事，或宜区分，系乎风俗，义存奖劝。刺史县令等，各申明旧章，勉思抚辑，罢弊之务，归淳厚之源，训导黎蒸，宣我朝化。《书》不云乎：“德惟善政，政在养民。”布告天下，咸知朕意。  

○简择内外文武官敕  

寅亮天工，弼谐庶绩，宰臣之任也；彰善瘅恶，激浊扬清，御史之职也；政之理乱，实繇此焉。朕丕膺鸿绪，三年於兹，日旰而食，夜分而寝，万乘非乐，四海为忧。思欲小康蒸人，允答群望，惩劝之诏，岁月相仍。然耳不闻弹劾之声。目未睹刚正之举，岂内外寮吏，咸未循公耶？将有司回避，隐恶不闻耶？每念於此，焉如疚。言而不行，责在薄德；知而不奏，谁其过欤？御史等不树朝纲。合从屏黜，但缘未亲处分，志在含忍，宜许自新，以图远效。内外文武官，有老弱疾患，贪暴侵渔，不举职事，材职不相当者，三日内各录状进。外州刺史上佐，多不简择，内外之职，出入须均。京官中有材干堪理人者，量与外官；有清慎者，与京官。  

○赐天师司马承祯三敕  

皇帝敬问天台山司马炼师：惟彼天台，凌於地轴，与四明而蔽日，均八洞而藏□，珠阙玲珑，琪树璀璨，九芝含秀，八桂舒芳，赤城之域斯存，青溪之人攸处。司马炼师德超河上，道迈浮邱，高游碧落之庭，独步青元之境。朕初临宝位，久藉徽猷。虽尧帝披图，翘心缺，轩辕御历，缔想崆峒，缅维彼怀，宁妨此顾。夏景渐热，妙履清和，思听真言，用祛蒙蔽。朝钦夕伫，迹滞心飞，欲遣使者专迎，或遇炼师惊惧，故令兄往，愿与同来，披叙不遥，先此无恙，故敕。  

炼师道实徵明，德惟虚寂，凌姑射之遐轨，激具茨之绝风。自任炼药名山，祈真洞壑，攀地肺之红壁，坐天台之白□，广成以来，一人而已。足可发挥仙圃，黼藻元关，海岳为之增辉，风霞由其动色。弟子缅怀河上，侧伫岩幽，鹤驭方来，凤京爰降。对安期之舄，闻稷邱之琴，顺风访道，谅在兹日。所进明镜，规制幽奇。隐至道之精，含太易之象，藏诸宝匣，铭佩良深。故敕。  

先生道风独峻，真气孤标。餐霞赤城之表，驭风紫霄之上，遁俗无闷，逢时有待。谒蓬莱之府，将还桐柏之岩，鸿宝少留，凤装难驻。闲居三月，方味广成之言；别途万里，空怀子陵之意。然行藏异迹，聚散恒理，今之别也，亦何恨哉！白□悠悠，杳若天际，去德方远，有劳夙心。敬遣代怀，指不多及。故敕。  

○戒诸王皇亲敕  

朕闻司牧兆人，有国彝训，敦叙九族，前王令典。念此宗枝，久遭沈翳，近从班命，庶展才能。或授外藩，或居内职，留念访察，属想风谣。罕立嘉声，或闻蠹政。当官不存於职务，处事多陷於偏私。禽荒酒德者盖多，乐善敬贤者全少。将性之昏昧，违此义方，岂朕之不明，成尔薄德。当从戒慎，勉遂悛改。如迷而不复，自速愆尤，己实为之，悔之无及。即宜递相告示，以副朕怀。  

○复建桐柏观敕  

敕：台州始丰县界天台山废桐柏观一所，自吴赤乌二年葛仙翁已来，至於国初，学道坛宇，连接者十馀所。闻始丰县人，毁坏坛场，砍伐松竹，耕种及作坟墓。於此触犯，家口死亡。不敢居住，於是出卖。宜令州县准地数亩酬价，仍置一小观，还其旧额。更於当州取道士三五人，选择精进行业者，并听将侍者供养。仍令州县与司马炼师相知，於天台山中辟封内四十里，为禽兽草木长生之福庭，禁断采捕者。  

○赐岱岳观敕  

景□二年六月二十三日，皇帝敬凭太清观道士杨太希，於名山斫烧香供养，惟灵蕴秘凝真，含幽综妙，类高之亭育，同厚载之陶钧。蓄泄烟□，蔽亏日月，五芝标秀，八桂流芳，翠岭万寻，青溪千仞。裳戾止，恒为碧落之庭；鹤驾来游，即是玉京之域。百祥覃於远迩，五福被於黎元。往帝所以驰心，前王由其载想。朕恭膺宝位，嗣守昌图，恐百姓之不宁，虑八方之未泰，式陈香荐，用表深衷，实冀明灵，降兹休祉。所愿从今以後，浃常安。朕躬男女六姻，永保如山之寿；国朝官僚万姓，长符击壤之欢。鱼鸟遂性於飞沈，夷狄归心於边徼。实希灵鉴，用副翘诚。今因炼师，遣此不悉。  

○赐狄光嗣敕  

朕念卿家门，忠於王室，夺卿情礼，以展殊思。屡表固陈，词理恳至，循环省览，有足可矜。今遂所请，用劝浮薄，待卿情理云毕，更俟後命。  

○赐武攸绪敕  

顷以贼臣结党，后族擅权，扇动宫闱，肆行鸩毒，灵祗所感，奸恶伏诛。今则宗社安，天地交泰，卿久厌簪绂，早慕林泉，守道不回，见几而作，兴言高尚，有足嘉称。但怒用不迁，罪无相及，为善有验，卿之谓与，或虑惊疑，故令慰谢。  

○命皇帝谒享太庙诰  

昔重华嗣德，格於文祖，高密陟后，至於神宗，盖所以敬履端之元，申孝享之道。皇帝初嗣大宝，允膺休命，欢洽人灵，庆溢宗社，宜躬祗祀典，用展肃雍。可以今月四日谒享太庙，所司准式。  

○命皇帝巡边诰  

先王省方，所以观风设教；圣人顺动，所以刑清服。故叶时同律，《虞典》之常道；乔岳翕河，周《诗》之盛德。自王风不竞，兹礼遂亡。两汉本朝，有时於迈，三国以降，日不暇给。我皇家开元首出，十代重光，寰宇大宁，车书无外。文祖神宗之德，洽於人心。考祥展义之规，昭於国典。朕祗若丕构，寅奉庆灵，夙怀箕颍之心，取遂汾阳之志。皇帝天锡英武，神与聪明，纯孝极於安亲，大功深於济代。自陟元后，实总朕师。时政益明，彝伦攸叙，而边遐阻，藩服悠旷。式慰来苏之怀，实允卜征之义。加以顷年边将，授任或乖，师律以亏，军威不振。今盛德在水，元冥御辰，天道成於积阴，王制崇於大阅。皇帝宜顺时巡狩，亲幸边陲，掌图修考事之仪，典乐具陈《诗》之礼，西洎河塞，东疏燕朔，望秩名山，肆觐群后，休农问老，誓师训卒。其有牧州典郡，功施于人，杖节拥旄，隐若敌国者，当崇进律之赏，加以分麾之命。若郡政不举，军令莫修，聚敛苛细，侵削战士者，宜明兹典宪，肃以天诛。然後七萃腾装，三军按节：合符釜山之典，览轩帝之遗风；勒骑单于之台，践汉皇之故事。使阴山罢，大漠无尘。其供帐所资，储拟之费，皆令有司支备，不得烦人。  

○简补羽林飞骑诰  

往者皇运伊始，戎政肇修，两置军旅，初分府卫，计户充兵，才足周事，遂使二十一年入募，六十出军。既惮劬劳，咸规避匿，不有整革，将何置理？其天下卫士，取年二十五以上者充，十五年即放出。频经征镇者，十年放出。自今已後，羽林飞骑，并於卫中简补。  

○除宥禁囚诰  

恤刑缓狱，古之通义，务本劝农，国之常典。今阳和布气，膏泽顺时，凡厥黎萌，咸事东作，而疲人婴法，自滞圜扉。言念於此，有轸於怀，宜从宽宥，使营稼穑。其京城内见禁囚，除死罪以外，并时放免营农。天下诸州，亦宜准此。  

○遣宣劳使诰  

朕恭己无为，留神元默，俯顺历数，佥谋公卿，式命元子，祗膺宝位。今庶政新，光华肇启，但恐天下至广，未达朕心，故临遣使臣，宣扬朝典。宜以膳部郎中萧瑗为河南道宣劳使，谏议大夫杨虚受为河北道宣劳使，赞善大夫薛植为淮南道宣劳使，殿中丞薛麟为陇右道宣劳使，宗正卿姜为河东道宣劳使，司门郎中李诚为关内道宣劳使，工部郎中高绍为剑南道宣劳使，太子右谕德萧宪为山南道宣劳使，宋王府司马裴纲为江南道宣劳使，谏议大夫甯悌原为岭南道宣劳使。  

○封乳母蒋氏莫氏诰  

皇帝乳母蒋氏莫氏等，行藉柔良，心惟静顺。襁褓祗事，夙效於勤劳，井邑分封，宜申於宠命。蒋氏可封吴国夫人，莫氏可封燕国夫人。  

○诛窦怀贞等大赦诰  

天步时艰，王业多难，乱常干纪，何代无之。我国家累圣膺期，重光继统，戎蛮慕义，遐迩无虞。朕以寡昧，嗣守丕祚，响明而理，昃景忘劬。冀内之小康，庶群生之遂性。又使家知礼让，人尽忠良，不谓奸宄潜谋，萧墙作衅。逆贼窦怀贞、萧至忠、岑羲、薛稷、李猷、常元楷、唐睃、唐昕、李晋、李钦、贾膺福、傅孝忠、僧惠范等，咸以庸微，谬承恩幸，未申毫发之效，遂兴枭獍之心。共举北军，突入中禁，将欲废朕及皇帝，以行篡逆。朕令皇帝率众讨除，应时殄尽。元恶既戮，奸党毕歼，宗社安，人神胥悦。务申宽大之典，宜覃肆宥之恩，可大赦天下。自大辟罪已下，无轻重咸赦除之，其逆人魁首未捉获及应缘坐者，并不在赦限。自馀党类往还，一无所问。布告遐迩，咸使知闻。  

○命皇帝处分军国政刑诰  

大宝之尊，谅非为己，神器之重，必在与能。自昔兴王，率繇兹道。我国家运光五圣，业盛百龄，大赉洽於人心，淳风偃於区外。而道不常泰，时更小屯。朕以菲薄，属兹多难，仰让王之宿志，顺公议於群情。丕业既康，天保斯定。皇帝神武攸纵，睿哲克跻，安宗社於缀旒，拯生人於在溺，用遵内禅，令总朕师，夙夜在勤，政刑益理。昨者奸臣构衅，潜发禁闱，凶党布於萧墙，飞变闻於帷，朕虑深仓卒，受命讨除。皇帝遂与岐王范、薛王业等，励兹孝心，率彼义勇，戮鲸鲵於阙下，扫枪於天路。元恶大憝，罔不伏诛。人神用康，功业弥广，信可总璇衡之大政，守国家之鸿绪。能事备矣，朕又何忧？自今已後，军国政刑，一事已上，宜并取皇帝处分。其歧王范、薛王业，宜各加实封一千户。朕方闲居大庭，缅怀汾水，无为养志，以遂素心。凡百卿士，以洎黎庶，宜体朕怀，各尽诚节，布告遐迩，咸使闻知。  

○与皇帝诰  

昆季恩深，欢娱共被。汝为留爱，天伦其睦。斯乃万方有庆，九族延休。言念仁慈，固多忻慰。  

○册皇帝妃王氏为皇后诰  

王者建邦，设内辅之职；圣人作则，崇阴教之道。式清四海，以正二仪。皇帝妃王氏，冠荩盛门，幽闲令德，艺兼图史，训备公宫。顷属艰危，克扬功烈，聿兴昌运，实赖赞成。正位六宫，宜膺盛典。可册为皇后。  

○册封皇帝良娣董氏等诰  

《关雎》之化，始於国风；贯鱼之序，著於《大易》。用能辅助王道，叶宣阴教。皇帝良娣董氏、良娣杨氏、良媛武氏等，门袭钟鼎，训彰礼则，器识柔顺，质性幽闲。美誉光於六寝，令范成於四教。宜升徽号，穆兹朝典。董氏可贵妃，杨氏可淑妃。武氏可贤妃。  

○封郯王鄂王诰  

昔在姬刘，分王子弟，用能本枝硕茂，算祀遐长。皇帝元子嗣直、嗣谦等。若木分辉，咸池疏派，孝爱成性，佩服天经。岐嶷诞灵，风仪遐举。奉闻《诗》之宝训，资乐善之芳规。锡命惟崇，已申绿车之宠；登庸在运，宜开朱邸之藩。嗣直可封为郯王，嗣谦可封为鄂王。  

○封陕王诰  

皇孙之宠，礼绝於诸侯；帝王之制，封殊於列国。爰自前代，兹义存焉。皇帝第三子嗣，岐嶷夙成，聪明天假。东海寿街之封，昔未云奇；琅琊日远之谈，今可连类。允宜胙兹茅土，光被磐石，永固鸿业，式继维宁。可封为陕王。  

○遗诰  

诰：朕闻古之建皇极承大序者，虽创业垂统，则至公之器，固不可违；而居常侍终，则必至之期，固不可易。况朕以薄德，累承圣绪，常愿致虚守静，用遂其真志。於崇高富贵，本非所重，故三为天子，三以天下让。盖从人之欲，方御於万邦，知子既明，复传於七庙。爰命皇帝，寄之司牧，观其体自舜禹，以成厥政，则朕然汾阳，无负於时。何尝不问寝以侍膳，候颜而顺色？孝已达於神明，爱已兼於君父，成朕之志，何庆如斯？然朕顷感旧病，焉大渐。圣贤共尔，修短其分，古无不殁，同谓之归。付得人，夫复何恨，属纩之後，三日便殡，以日易月，行之自久。厚葬伤生，可以深诫。其丧纪及山陵制度，一依汉制故事。社稷务重，皇帝不可谅ウ自居，小殓之後，宜即别处视事。军将及岳牧等，所在发哀，并不须来赴。百辟卿士，孝子忠臣，送往事居，无违朕意，主者施行。  

○册平王为皇太子文  

维唐隆元年，岁次庚戌，七月庚戌朔二十日己巳，皇帝若曰：天有丕命，集宝位於朕躬，所以奉若天道，建兹元嗣，其明听朕言。咨尔平王隆基，幼而聪允，长而宽博，有夙成之量焉。夫礼以修外，乐以修内者，是务於文也，春夏学干戈；秋冬学羽者，是兼於武也；系於百姓，闻於天下者，是由於仁也；一日三朝，尝药侍膳者，是资於孝也。尔有文武仁孝之德，以知父子君臣之道，朕甚休之，间者贼臣构逆，窥窃神器，则我有唐之祚，危若缀旒。尔义宁家邦，忠卫社稷，诛其凶恶，以之康济，主匕鬯者，非尔而谁？是用命尔为皇太子。古人有言曰：“尔身克正，罔敢不正。”尔罔不忠，惟尔之忠。昭昭临下，不可不畏。慎简乃僚，允迪瑞士。恭俭惟德，远於忄佥人。则万邦以贞，答扬我四圣之鸿烈，敬之哉！  

○节愍太子谥册文  

维景□元年，岁次庚戌，十月戊寅朔二十九日景午，皇帝若曰：咨！尔故皇太子重俊，业隆继体，才膺守器。辨日高视晋储，防年遐吞汉两。抚军监国，皇基攸固，齿胄问安，圣图惟永。顷以谗邪浸润，恩礼疏薄，外迫伊戾之谋，中启骊姬之谮。彼则凶计斯甚，摇动元良；尔乃诚心密运，扫除悖德。兴晋阳之甲，以罪荀寅；拥汉阙之兵，而诛赵虏。呜呼！逆首虽殄，凶党未清，属投杼生疑，乱兵旋及。朕代天理物，推亡固存，近剿四凶，缅怀三善。言徵备礼，以慰冥魂。银榜山门，画堂泉室。三年遂远，上宾之驭不留；千载犹生，全节之名长在。存著徽烈，殁有馀裕，志业若此，痛悼良深。宜加宠号，用旌不朽。今册谥尔曰节愍太子。魂而有灵，嘉兹茂典。呜呼哀哉。  

○册桂阳郡王杨妃文  

景□二年，岁次辛亥，十月庚寅，皇帝若曰：於戏！咨尔故桂阳王妻杨氏，诞承华绪，光袭懿风。性识柔明，言容婉，观《诗》著范，蹈《礼》成规。往应高，作嫔英邸。谨环之节，珊有其章；励蘩藻之诚，恭而式序。遣使人某持节册命尔为桂阳郡王妃，尔其克保彝训，率由茂则，以正於家，无替厥命。往，钦哉！  

○北郊赦文  

门下：朕闻大事在祀，礼极乎郊丘；大德曰生，道存乎赦宥。故至诚斯感。允接神明之休，盛典聿修，必敷雷雨之施。古先代帝，躬祠后土，所以崇兼载之功，配博临之义。有虞氏之合，遍於山川；成周氏之徒祀，逮於林泽。西汉汾阴之隹，东洛翠妫之单，虽制度未备，而道有可观。曹魏以还，数百馀载，盖设仪而不复，或诚信而未孚，有其废之，莫得能举。  

我国家之受命也，承百王之季，启三统之元。高祖神尧皇帝膺受图，继天立极；太宗文皇帝吊人伐罪，南征北怨。是用拯生灵於涂炭，登人物於休和。高宗天皇大帝惟睿作圣，垂衣而理；大圣天后受从权，当宁而化。中宗孝和皇帝允恭克让，守文御武，能致刑措，於变时雍。朕以眇身，恭荷丕构，常恐政理乖中，风雨愆期，惕虑周於万户，疚怀心於一物。幸乾坤交泰，宗社降灵，气无疵羞之灾，物遂生成之性。呼韩慕化，侍子来庭；月支请职，名王入贡。大荒同轨，瀛海无波，俯循凉德，载怀寅畏。故以岁首，肃事宗，爰撰令辰，亲祀方泽。采黄图之旧制，定黑之前基，心谋取则於礼经，宥密同规於《诗》颂。三祖登配，群望毕从，咸池之舞在列，合锺之管斯应。祥风入候，当乎八变之殷；瑞日扬晖，属乎三献之始。臣工助而胥悦，兆庶观而相趋，诚敬克申，感庆交集。顷缘郊籍，已肆眚灾，贷宥之道，未应累降。但精享云缺，既旷代而方循；福厘所被，思寰宇之同沐。宜因大典，式畅洪恩，可大赦天下，改太极元年为延和元年。五月十三日昧爽以前，大辟罪以下，咸赦除之，其十恶及刘诚之胡太宰徒侣，官人受赃，并不在赦限。文武官预大礼，各赐勋一转。桓彦范、敬晖、崔元、袁恕己、张柬之等，特还其子孙实封二百户，大五日。  

○让禅位表  

臣以宗社事重，家国情深，诛锄巨逆，奉戴嗣主。今承制旨，猥推宸极，在臣虚薄，不敢祗膺。循环震惊，无任感哽。  

○与刘仁轨书  

昔汉以关中之事，专仗萧何。今者公，亦犹於古。所希耆德，敬勖乃诚。  

○劳毕构玺书  

我国家创开天地，再造黎元，四夷来王，万邦会至，置州立郡，分职设官。贞观永徽之前，皇猷惟穆；咸亨垂拱之後，淳风渐替。征赋将急，调役颇繁，选吏举人，涉於浮滥。省阁台寺，罕有公直，苟贪禄秩，以度岁时。中外因循，纪纲弛紊，且无惩革，弊乃滋深。为官既不择人，非亲即贿；为法又不按罪，作孽宁逃。贪残放手者相仍，清白洁己者斯绝。盖由赏罚不举，生杀莫行，更以水旱时乖，边隅未谧。日损一日，徵敛不休，大东小东，杼轴为怨。就更割剥，何以克堪？昔闻当官，以留犊还珠为上；今之从职，以充车联驷为能。或交结富豪，抑弃贫弱；或矜假典正，树立腹心。邑屋之间，囊箧俱委；或地有椿梓漆，或家有畜产资财；即被暗通，并从取夺。若有固[A092]，即因事以绳。粗杖大枷，动倾性命，怀冤抱痛，无所告陈。比差御史，委令巡察，或有贵要所吃嘱，未能不避权豪；或有亲故在官，又罕绝於颜面。载驰原隰，徒烦出使之名；安问狐狸，未见埋车之节。扬清激浊，泾渭不分，嫉恶好善，萧兰莫别。官守既且若此，下人岂以聊生。数年已来，凋残更甚。卿孤洁独行，有古人之风。自临蜀川，弊化顿易。览卿前後执奏，何异破柱求奸，诸使之中，在卿为最。并能尽节似卿，如此百郡何忧乎不理，万人何虑乎不安。卿当益坚，勿为後顾。嘉卿直道，今赐袍带并衣一副。  

○赐刘幽求玺书  

顷者王室不造，中宗厌代，外戚专政，奸臣擅国。将倾社稷，几迁龟鼎。朕躬与王公，皆将及於祸难。卿见危思奋，在变能通，翊赞储君，协和义士，殄歼元恶，放殛凶徒。我国家之复存，系兹是赖。厥庸甚茂，朕用嘉焉。故委卿以衡轴，胙卿以茅土。然征赋广，宠锡犹轻。昔西汉行封，更择多户，东京定赏，复增大邑。故加赐卿实封二百户，兼旧七百户，使夫高岸为谷，长河如带，子子孙孙，与国无绝。又以卿忘躯徇难，宜有恩荣，故特免卿十死罪，并书诸金铁，俾传於後。卿其保兹功业，永作国桢，可不美欤！  

○劳解琬玺书  

卿器局坚正，才识高远，公忠彰其立身，贞固足以干事。类张骞之出使，同魏绛之和戎。职绾文武，功申方面，勤於王家，是为国老。顷者顾斯侧景，愿言勇退，深惜马援之能，未遂祁奚之请。然章疏频上，雅怀难夺。今知脱屣归闲，拂衣高谢，固可以激励颓俗，仪刑庶僚，永言终始，良可嘉尚。宜善摄养，以介期颐。  

○大宝积经序  

朕闻天之为大也高，上下之容可纪；地之为大也广，纵横之数可推。则知无去无来，不生不灭，拯沈沦於沙劫，救焚灼於尘区。毒龙惧其威光，醉象惮其神力。其大则包於宇宙，其小则隐於毫芒。七十二君，先在陶钧之内；万八千载，即为俄顷之间。汉日载其通晖，周星彰其降诞。鹫头峰下，演金口之微言；鸡足山中，舒玉毫之瑞色。干戈不用，梵志摧锋；甲胄无施，波旬溃旅。辟圆明之净域，启方便之禅门。慧晷耀於昏衢，慈□清於朽宅，无得而称者，其惟正觉乎。然则教自西方，法流东夏。马鸣龙树，肇阐琼编；罗什道安，承宣宝偈。关中道俗，虽传贝叶之文；江左黎元，未极莲华之旨。又以元魏迷於释典，宇文扇於魔风。开皇之初，暂为修建；大业之末，遽即分崩。  

我大唐之有天下也，睿圣重光，文思御历，吞沙静{薛女}，炼石称神，巢燧执鞭，羲农拥，悬法王之镜，转梵帝之轮，被正朔於蟠桃，混车书於细柳。三藏沙门菩提流志者，南天竺国净行婆罗门种姓迦叶氏也。年十有二，外道出家。事波罗奢罗，学声明僧法等伦，并历数、咒术及阴阳等，年逾耳顺，遽乃心归。知外法之乖违，悟释教之深妙，隐居名岳，积习头陀。初就耶舍瞿沙三藏学经论，其後遍游五天竺国。高宗天皇大帝闻其远誉，挹其道风。永淳二年，遣使迎接。天后圣帝应乾司契，当宁披图，令住东都，居大福先寺，译《佛境界》、《宝雨》、《华严》等经一十一部。  

中宗孝和皇帝循机履运，配永登枢。神龙二年，令住京下，於大崇福寺翻译此经。俄属灵佑亏徵，绵区集祸，乔岳之仙长往，茂陵之驾不还。朕以庸虚，谬膺丕构，敬遵前旨，勖就斯编。法师寻绎故文，发挥新句，炎凉不懈，晓夕忘疲，旧翻新翻，凡有四十九会，总其部帙一百二十卷成，以先天二年四月八日毕功进内。法师戒珠在握，慧炬明心，为法门之栋梁，启僧徒之耳目。伏愿上资七庙，八百之祚长延；下及万方，亿兆之氓恒逸。远迩宁谧，朝野欢娱，致浇俗於淳源，归迷生於寿域。暂乘紫机之暇，聊题缃帙之前。所有会名，具於其目云尔。  

○景龙观钟铭  

原夫一气凝真，含紫虚而构极；三清韫秘，控碧落而崇因。虽大道无为，济物归於善贷；而妙门有教，灭咎在於希声。景龙观者，中宗孝和皇帝之所造也。曾城写质，阆苑图形。但名在骞林，而韵停钟ね。朕翘情八素，缔想九元，命彼鼓延，铸斯无射。考虞亻垂之懿法，得晋旷之宏规。广召鲸工，远徵凫匠，耶溪集宝，丽壑收珍。警风雨之辰，节昏明之候。飞廉扇炭，屏翳营炉，翥鹤呈姿，蹲熊发状。角而不震，侈而克扬，庶其晓散灵音，镇入鸾之殿；夕腾仙韵，恒流鹊之闱。聋俗听而而咸痊，迷方闻而永悟。洪钧式启，宝字攸镌。其铭曰：  

紫宸御历，青元树因。倾岩集宝，竭府收珍。杜夔律应，张永规陈。形包九乳，仪超万钧。上资七庙，傍延兆人。风严韵急，霜重音新。自兹千岁，从今亿春。县玉京而荐福，侣铜史而司辰。  

○孔子赞  

猗欤夫子，实有圣德。其道可尊，其仪不忒。删《诗》定《礼》，百王取则。吾岂匏瓜，东西南北。  

○老子赞  

爰有上德，生而长年。白发遗象，紫气浮天。函关之右，经留五千。道非常道，元之又元。  

○汉高祖赞  

天造草昧，雄图纠纷。赫赫高祖，应若兴□。秦原鹿丧，沛泽蛇分。大风一起，南面称君。  

○晋宣帝赞  

仲达猜忌，狼顾为人。称疾迷谬，形神不亲。辛毗仗节，蜀将贻巾。委质北面，终为魏臣。  

○梁武帝赞  

缅惟梁武，九五居尊。何为自屈，沈冥释门。灾兴佛寺，兵缠帝阍。竟罹凶逼，天道宁论。  

## ●卷二十  

☆李隆基（元宗皇帝一）  

帝讳隆基，睿宗第三子，垂拱元年生。三年封楚王，长寿二年降封临淄郡王。韦后矫诏称制，帝定策讨乱，拜殿中监。唐隆元年进封平王。睿宗即位，立为皇太子监国。延和元年七月即位，累加尊号开元天地大宝圣神文武孝德证道皇帝。至德元载七月禅位，册为上皇天帝。在位四十五年，年七十八。谥曰至道大圣大明孝皇帝，庙号元宗。  

○喜雨赋  

仰重华於齐政，步文命之彝伦。何天道之云远？亦明徵之在人。迄中夏而自春，遘愆阳而为亢。□重结而复解，雨才滴而还障。山祠植而不答，田倚耒而怊怅。京兆来奏，音官撰曲，将土龙而矫首，请神巫而顿足。彼有凭而可举，予何抑而未许，恐岁凶之及人，宁天谴於我身。尔乃洁斋坛单，五精是祠，暴立炎赫，三日为期。上帝临我，衷诚不欺。重泉蒸润，触石吐滋。平□黯而铺幕，密雨森其散丝。无雷无电，不震不眩；匪疾匪徐，乍合乍疏；泛草泊树，垂珠点露；过阙入楼，含烟杂雾；或喷薄而攒集，或淋漓而灌注；乱积水之圆文，拂微风之斜度。寰海浃而康乐，畎亩欣而相顾。丝管合兮夜将晓，芙蓉开兮日未暮。原夫雨之为德也：无小大之异情，无高卑之不平，无华朽之偏润，无臭薰之隔荣。喜夫雨之今应也，起一言而不舍，经累辰而广泻；纳清阴之浮凉，同颢气之飘洒；感作霖於殷命，讽其滂於周雅。家尚知乎礼节，国有望於丰霸。小阳台之神人，却大宛之走马。观□行而雨施，吾何事乎天下？  

○颂（并序）  

朕之兄弟，唯有五人，比为方伯，岁一朝见。虽载崇藩屏，而有睽谈笑，是以辍牧人而各守京职。每听政之後，延入宫掖，申友于之志，咏《棠棣》之诗，邕邕如，怡怡如，展天伦之爱也。秋九月辛酉，有千数，栖集於麟德殿之庭树，竟旬焉，飞鸣行摇，得在原之趣，昆季相乐，纵目而观者久之，逼之不惧，翔集自若。朕以为常鸟，无所志怀。左清道率府长史魏光乘，才雄白凤，辩壮碧鸡，以其宏达博识，召至轩楹，预观其事，以献其颂。夫颂者，所以揄扬德业，赞成功，顾循虚昧，诚有负矣。美其彬蔚，俯同颂云。  

伊我轩宫，奇树青葱，蔼周庐兮。冒霜停雪，以茂以悦，恣卷舒兮。连枝同荣，吐绿含英，曜春初兮。蓐收御节，寒露微结，气清虚兮。桂宫兰殿，唯所息宴，栖雍渠兮。行摇飞鸣，急难有情，情有馀兮。顾惟德凉，夙夜兢惶，惭化疏兮。上之所教，下之所效，实在予兮。天伦之性，鲁卫分政，亲贤居兮。爰游爰处，爰笑爰语，巡庭除兮。观此翔禽，以悦我心，良史书兮。  

○答贾曾令  

比尝闻公正直，信亦不虚。寡人近日，颇寻典籍，至於政化，偏所留心。女乐之徒，亦拟禁断。公之所言，雅符本志。  

○将行释奠礼令  

夫谈讲之务，贵於名理，所以解疑辩惑，凿瞽开聋，使听者闻所未闻，视者见所未见。爰自近代，此道渐微。问《礼》言《诗》，惟以篇章为主，浮词广说，多以嘲谑为能，遂使讲座作俳优之场，学堂成调弄之室。啬夫利口，可以骧首先鸣；太元俊才，自当亻免首垂翅。舍兹确实，竞彼浮华，取悦无知，见嗤有识。假令曹张重出，马郑再生，终亦藏锋匿锐，闭关却扫者矣。寡人今既亲行齿胄，躬诣讲筵，思闻启沃之谈，庶叶温文之德。其侍讲等，有问难释疑，不得别构虚言，用相凌忽。如有违者，所司量事纠弹。  

○受禅制  

门下：继明嗣德，王者所以承天，尊祖奉先，圣人所以崇孝。敬上之礼，著乎重华；月朔之祠，袭乎文命。猗欤作颂，发流哲之祥；清庙升歌，思表配天之业。历选前载，可得而言。我国家首出开元，继文膺统。七代观德，至道洽於生人；三后在天，垂裕光於後嗣。太上皇帝道超寰表，功轶帝先，名言不测於乾行，仁智不知於日用。累让神器，非以黄屋为尊；俯膺大宝，盖为苍生屈志。黎人於变，淳化斯登，载怀脱屣，畴咨菲薄。竭让德之志，天眷莫回，陈拜首之诚，中襟逾邈。遂以寡昧，祗践宸居，循顾绍庭，载深寅畏。爰撰初吉，躬展肃雍，虔肆献之仪，申大号之典。神保之飨斯洽，介福之道攸宣。亿兆同欢，人祗同庆。恭承圣训，申兹霈泽。可大赦天下。  

○魏知古进诗手制  

卿所进《猎渭滨》十韵，三复研精，良增叹美。夫诗者志之，所以写其心怀，实可讽谕君主。是故扬雄陈《羽猎》，马卿赋《上林》，爰自风雅，率由兹道。予顷向温泉，观省风俗，时因暇景，掩渭而畋。方开一面之罗，式展三驱之礼，躬亲校猎，卿以从禽，岂意卿有箴规，辅予不逮。自非款诚夙著，其孰能继於此耶？今赐卿物五十段，用申劝奖。  

○赐魏知古手制  

卿以宰臣，往知大选。官人之委，情寄尤切。遂能端本革弊，忘私徇公，正色而行，厝心不挠。镜已澈则妍媸必鉴，衡已举则轻重罔违。朕远闻之，益用嘉叹。今赐衣裳一事，以示所怀。  

○命张说等与两省侍臣讲读制  

先王务本，君子知教；化人成俗，理国齐家；必由於学矣。朕往在储宫，旁求儒雅，则张说、褚无量等为朕侍读。《诗》不云乎：“如切如磋，如琢如磨”，斯之谓也。咸能发挥启迪，执经尊道，以微言匡菲德者，朕甚休之。自虔奉圣训，祗膺大宝，冀天下学士，靡然向风，实获我心。登於近侍，复欲勉听虚伫，论思献纳。孔子曰：“德之不修，学之不讲，是吾忧也。”岂食而不知其旨，耕而不知其耨，将何以因於义，求於善，补朕之阙，诲人罔倦哉？宜令银青光禄大夫守中书令上柱国燕国公张说、银青光禄大夫右常侍崇文馆学士兼国子祭酒上柱国舒国公褚元量等，公务之暇，於中书与两省侍臣讲读，其有昌言至诚，可体要经远者，仍令银青光禄大夫行黄门侍郎昭文馆学士上柱国中山郡开国公李、银青光禄大夫行中书侍郎兼知制诰上柱国成安县开国男苏与左右起居随事编录，三两（阙）进朕将亲览，庶施乎海内，始自京师，凤沼擅鸿都之游，中书有稷下之事，应须纸笔铺设等，令中书检校供拟。  

○授姚元之兵部尚书同三品制  

门下：王佐之重，师兵之任，旁求栋，膺此具瞻。同州刺史姚元之，宏略冠时，伟才生代，识精鉴远，正词强学。有忠臣之操，得贤相之风，累践台衡，匡益斯在。顷居藩郡，循良是属。载怀一德，分命六官，︳谟允归，文武兼济。式凭帷幄之算，宜事韬钤之委，可兵部尚书同中书门下三品。  

○封张制  

门下：疏爵列土。是称王制，大功盛德，必建侯封。银青光禄大夫大理卿张，守道恭懿，饬躬明哲，诚亮邦国，实繁於华。爱同君亲，忠出於孝。比者潜申翊戴，屡挫凶慝，故以议存谋始，防在虑先。披荆之效不渝，采葛之谗遂起。粤自荒裔，升於王朝。追朱佑之前言，深启於天命；指萧何之旧事，独高於人杰。思宏赏内，用载盟书，惟邓乐郡，陪京奥壤。宜赐茅社，就旌采地，可封邓国公。赐实封三百户，馀如故。主者施行。  

○授张说中书令制  

门下：殷命百工，傅膺审象，汉推三杰，良属运筹。不有斯人，孰赉予弼。尚书左丞张说，居正合道，体直理精。朕昔在承华，首延博望。谈经之际，钦若谠言；翰之间，润色鸿业。屡陈匡益，见嫉奸回。顷虽抗谠疏远，而载怀饥渴。今群凶已服，大猷伊始，永言亮采，光朕侧席之期；俾咨启沃，成朕济川之望。宜登鼎铉，式综丝纶，可中书令。  

○大赦制  

朕承累圣之洪休，荷重光之积庆。昔因多难，时属遘屯，宝位深坠地之忧，神器有缀旒之惧。事殷家国，义感神，吟啸风□，龚行雷电。致君亲于尧舜，济黔首于休和。遂以孟秋，允升储贰；旋承内禅行，继体宸居。拜手之请空勤，让立之诚莫展，恭临亿兆，二载於兹。上禀圣谟，下凝庶绩，八荒同轨，瀛海无波。不谓奸慝潜谋，萧墙窃发。逆贼窦怀贞等，并以庸妄，擢在朝廷，毫发之效未申，邱山之衅仍积，共成枭獍，将肆奸回。太上皇圣断宏通，英谋独运，命朕率岐王范、薛王业等，躬事诛锄。齐斧一麾，凶渠尽殪。太阳朗耀，澄氛霭於天衢；高风顺时，厉肃杀於秋序。神灵叶赞，夷夏相欢。四族之慝既清，工百之祚方永。爰承後命，载阐休期，总军国之大猷，施□雨之鸿泽。承乾之道，既光被於无垠；作解之恩，思式覃於品物。当与亿兆，同此维新。可大赦天下，大辟罪已下，咸赦除之。五守礼加实封三百户，宋王成器、申王成义各加实封一千户，岐王范、薛王业各加实封七百户。文武官三品已上赐爵一级，四品已下各加一阶。内外官人被诸道按察使及御史所通恶状，咸宜洗涤，选日依资叙用。  

○赏定策功臣制  

大臣立事，夷险不易，良相升朝，安危所系。兵部尚书同中书门下三品郭元振，伟材生代，宏量镇时。经纶文章，今之王佐；出入将相，古之人杰。夙侍帷，畴咨庙堂，思志尧舜，以期管乐。朕往在储闱，洎登宝位，每观其人，闻义感激，愿判忠邪，立诚慷慨，密陈宏益，尔礤至矣，朕实嘉之。顷者枭獍兴谋，干戈作衅，太上皇命朕除讨，元振又驰奉宸极。始则赉予为弼，终则宁朕问安。可谓格於皇天，贯於白日。元恶既翦，物共为新，昌言是图，朕岂忘旧。宜开井邑，永誓河山。元振可封为代国公，食实封四百户，赐物一千段。以前中书侍郎王琚为户部尚书，封赵国公，食实封三百户。殿中监姜皎为工部尚书，封楚国公，食实封五百户。太仆少卿王守一为太常卿，封晋国公，食实封五百户。殿中少监李令问为殿中监，封宋国公，食实封五百户。  

○遣使宣抚诸道制  

昔者明王之御天下也，内有公卿，允厘庶绩，外有方伯，司牧群黎，犹惧至道未孚，淳风或替，故有巡狩之典，黜幽陟明，行人之官，省方察俗，用能遐迩咸，情伪无遗，於变时雍，率其道也。朕祗膺嗣德，恭守帝图。上禀过庭之谟，下凭众庶之力，竭精思理，两载於兹。冀逮小康，渐跻至化，而区宇遐旷，风教未同，负长怀，责深在已。近者奸回构衅，窃起萧墙，宗社降灵，应时歼殄。今又恭承圣训，总统大猷，率彼百官，齐兹七政。恐仓廪不实，礼节未兴，吏靡息於贪残，人或滞於幽枉，永言於此，明发疚怀。今卜征未习，时迈仍远，宜分命轩，慰抚黎庶。毕构等并操履公清，识见明允，茂绩彰於历试，嘉誉满於周行，宜膺行李，载光原隰。所至之处，申谕朕心，并令并绝浮华，敦崇仁厚，务修孝弟，勤事农桑。耆老鳏茕，征人家口，不自存者，咸加恤问。德举言扬，惟贤是急。若有良才异行，藏器下僚，哲人奇士，隐沦屠钓，审知才行灼然者，各以名闻。凡百牧宰，洎乎吏人，咸悉朕心，各敬乃事，勤则不匮仁远乎哉！勉矣勖之，以副朕意。  

○加封魏知古陆象先制  

侍中兼太子左庶子梁国公魏知古，中书侍郎同中书门下三品陆象先，顷属艰虞，歼殄凶鬼，咸能仓卒之际，志不顾身，︳谟之初，邪莫干正。有罪斯服，抑惟王典，无言不酬，以劝臣节。俾加茅土，式宠盐梅。知古赐食实封二百户，物二百段。象先封兖国公，食实封二百户，赐物五百段。  

○科屠割刑人骨肉者制  

凡有刑人，国家常法，掩骼埋，王者用心。自今已後，辄有屠割刑人骨肉者，依法科残害之罪。  

○封张说褚无量制  

无量执经传《礼》，敷畅微言，俾予游夫子之门，知先王之道者，侍讲之功也。说又定策监抚，谋始危言，防萌屯难，虑终竭节，以身许国，其诚动天。夫爵有德，封有功，眷彼茂勤，宜宏赏典。以桓荣之稽古，况萧何之指踪，是用钦若朝经，差其井赋。说可封燕国公，食实封二百户。无量可左散骑常侍兼国子祭酒，封舒国公，食实封二百户。  

○幸东都制  

咸雒京师，建都惟旧，乃眷时迈，卜征斯在。朕承天纂历，恭己临人。鼎俎虽甘，念疲之不足；宫室信美，惕浮户之未安。事内攒於千虑，心外周於万物，则知帝业初起，崤函乃金汤之地；天下大定，河雒为会同之府。周公测景，曰土中。总六气之所交，均万方之来贡，引鱼盐於淮海，通亢於吴越，瞻彼雒，长无阻饥。自中宗入关，於今八载，省方之典，久而莫修。遂使水漕陆免，方春不息，劳人夺农，卒岁何望？关东嗟怨，朕实闻焉。思欲宁人而休转运，馆谷而就敖庾。加以暑雨作害，灾沸秦川，岁星有福，祥归豫野。朕情深救弊，身岂怀安。博考灵心，审听舆语，上奉天以为孝，下利人以为忠，顺时而动，从众之愿，宜以今年十一月行幸东都。凡厥有司，各恭乃事。至於行从兵马，供顿贮积，务在撙节，勿使烦劳。考使选人，咸令都集东都。宫殿须理，量加补葺，不得烦人。朕本为人而行，非拟劳人自奉，所过州县，无费黎元，亦不得辄有差科，旁求进献。宣布遐迩，知朕意焉。  

○封突厥可汗夫人吕氏孙氏制  

门下：突厥可汗夫人吕氏、孙氏等，毳幕来宾，锦车将命。单于侍子，荣已列於汉庭；阏氏贵人，宠宜加於蛮邸。吕氏可封瀚海夫人，孙氏可封纳款夫人。主者施行。  

○加宋王成器等三公制  

门下：古有知道於通，精辨於物，可以调阴阳，节风雨者，委之三事，以康万人，鼎铉之谓也。司空兼扬州大都督上柱国宋王成器、益州大都督兼右卫大将军申王成义、单于大都护兼右金吾卫大将军王守礼等，并明德茂亲，崇儒乐善，为国翰屏，当朝羽仪。岂其朱之诗，美则《缁衣》之咏，宁止爱均花萼，礼锡苴茅而已哉！必能论道经邦，佐朕为政，俾允升台之望，宜膺补衮之阙。成器可太尉兼扬州大都督，成义可司徒兼并州大都督，守礼可司空，勋如故。主者施行。  

○加刘幽求实封制  

门下：忠而获戾，时所叹息。赏以念勤，邦之懿典。金紫光禄大夫守尚书左仆射知军国重事监修国史上柱国徐国公刘幽求，长才伟度，博闻强学，周百虑以匡社稷，竭一心而在庙廊。故能见大义，临大节，智可以不俟终日，诚可以格於皇天。曩者恭参诛吕，款深从代，宏宣王化，保朕躬。政方议於调铉，谤遂兴於盈箧。良相非罪，空吊长沙，古人有言，宁恩曲突。自翦元恶，旋居左揆，利更称於狐偃，勋莫逮於萧何。兼而有这，义固无赐，宜加土宇，永傅带砺。可加赐食实封二百户，馀如故。主者施行。  

○加宋王成器开府仪同三司制  

宋王成器，温良恭俭，明允笃诚。朕之元昆，人之师表。间者鼎席虚位，台陛俟能，坚守辞让，愿移成命。宜联华於补职，更参议於论道。可开府仪同三司。  

○授解琬朔方道後军大总管张知运副大总管制  

门下：鼓旗中军。是推元帅，熊罴後劲，亦属武臣。金紫光禄大夫行左散骑常侍上柱国济南郡开国公解琬，学穷经史，才蕴韬略，握兵之要，克壮其猷。右领军卫大将军兼检校单于大都护镇守大使上柱国长平郡开国公张知运，久镇边庭，备详虏态，夺剑之勇，隐如敌国。并师旅是习，獯戎所惮，阴阳胜负，成诵在心。山川向背，若指之掌。寒胶已折，秋草具肥，宜屯细柳之营，俾作皋兰之气。琬可充朔方道後军大总管，知运可充朔方道後军副大总管，并准例发遣。主者施行。  

○举堪充将帅制  

将帅之任，军国斯重，御侮干城，良才是急。顷武臣多阙，戎政莫修。聆鼓鼙以载怀，筮熊罴而未遇。古今一也，何代无人？南仲方叔之俦，亦在用之而已。宜令京文武官，及朝集使五品以上，方举堪充将帅者一人，明攵幽侧，无限年位。务求实用，以副予怀。  

○答张说进上党旧宫述圣颂制  

往者中宗违代，国步微艰，天祚我唐，大命集於睿宗大圣贞皇帝。朕以寡昧，嗣守丕业，虔奉遗训，不敢怠遑。至天地休徵，神人灵贶，皆先帝圣德之馀庆，朕何力之有焉？至若登太行，留上党，颂功业，建都畿，休兵太原，为农隹上，并国之典礼，朕奉行之，何足称者。而群臣固请纪颂，众心难违。卿藻思菁华，扬过其实，自视虚缺，为愧尤多。  

○斥李峤制  

事君之节，危而不变，为臣则忠，贰乃无赦。特进赵国公李峤，往缘宗韦弑逆。朕恭行戡定，揖让之际，天命有归。峤有窥觎，不知顺逆，状陈诡计，朕亲览焉。以其早负辞学，累居台辅，忍而不言，特掩其恶。今忠邪既辨，具物惟新，赏罚傥乖，下人安劝？虽经赦令，犹宜放斥。矜其老疾，俾遂馀生。宜听随子虔州刺史畅赴任。  

○授卢怀慎同平章事制  

门下：宰辅之任，谟猷是属，不有大才，孰康景化。黄门侍郎卢怀慎，贞良敦朴，孝悌仁厚。度量深於江海，坚清迈於冰雪。事皆体大，讵观非圣之书；心必在公，雅契维贤之典。故能危言正色，直道匪躬，比之微管，而求得说。宜宠琐闱，参乎鼎座。可同紫微黄门平章事。  

○授陆象先益州大都督府长史制  

入而弼政，虽伫忠贤；出则分忧，更资循理。中书侍郎同中书门下平章事三品兖国公陆象先，体含清雅，识备贞悫，早修学行，实允明。三蜀称殷，一都之会，重寄为邦，朝难其选。朕光宅四海，康惠兆人，乃眷所先，必自於远。故端寮载举，重臣攸属。可益州大都督府长史剑南按察使。  

○封叶法善越国公制  

道士叶法善，德包贞素，学究元微，预睹萌，亟申忠款。宜加宠命，以答懋功。仍遂乃怀，俾从真服。可授金紫光禄大夫鸿胪卿越国公兼景龙观主。  

○授崔璩张毖朝散大夫制  

崔元、张柬之等，往以神龙之初，保王室，奸臣所忌，讠居炎海，流落变衰，感激忠义。元嗣子吏部郎中璩，清才远韵，谨守专直。柬之嫡孙毖，祖考继殁，遗孤可伤。彼勋业之下沦，伫名贤之必复，是得景倩而悲仲宣者也。高皇封乐毅之後，武帝求萧何之裔，斯不远哉！昭於德音，缅怀前烈，宜加後命：璩、毖并可朝散大夫。  

○黜陟内外官制  

朕闻天为大者，孰先於育物；物最灵者，莫甚於爱人。故树之后王，以康兆庶，缅鉴前烈，深为远图。惧德之不修，化之未偃，寅畏夙夜，如临泉壑。然则畴咨命於四岳，黜陟在乎三载，既以百姓为心，明非一人独理。今之牧守，古称侯伯。贤者任之，则循良之迹著，不贤者任之，则怨苦之声作。每冀精於所择，委之俞往，岂时或颓靡，苟且尚多；何吏之殊尤，寂寞不嗣。静言政要，朕用怃然。间岁水旱，周於郡国，仓廪不蓄，闾阎荐饥。加以黜陟颇多，冗官增弊，至於处置，皆凭次举。当於京官内简宏才通识堪致理兴化者，量授都督、刺史等官，在外藩频有升进状者，量授京官。使出入尝均，永为常式。课最超等，必议升选，循默守常，必加黜免。昭昭赏罚，可不慎欤！昔子产相郑，以致和平；曹参相齐，贵於清静；清静则不扰，不扰则和平，和平则不争，不争则知耻。爱费而与休息，除烦而从简易。自当农者归陇亩，蚕者勤绩纺，既富而教，乃克有成。道德齐礼，不远期复，庶几在位，知朕此心。  

○授王朔方道行军总管制  

黄门：古者猃狁孔炽，匈奴浸骄，则设以三策，虽属备胡之典；方於五材，未闻去兵之义。不有行者，谁能捍之？正议大夫行鸿胪少卿上柱国朔方军副大总管王，倜傥多智，坚刚竭节，每读前史，思齐古人。辞家而志灭獯戎，报国而躬先将校。顷虞南牧，城彼朔方，萧关洞开，沙漠无事。既获全军之利，则维保塞之劳，嘉其善谋，必有成绩。昔北逐虏者，任专而决外；西护羌者，功遂而条上。用明分阃之重，式副齐坛之期。朝实佥谐，尔其俞往。可持节充朔方道行军大总管，仍兼安北大都护，丰安、定远、三城等军，及侧近州军，宜依旧例，并受节制。其安北都护府，移於中受降城安置。兵须足食，理藉加屯，今正农时，务及耕种。并缘边兵募，亦委量事通融，苟非切便，即（阙）停减总处置讫奏闻，即驰驿准例发遣。主者施行。  

○封郭虔郭知运制  

朕闻赏有功，报有德者，政之急也。若功不赏，德不报，则人何谓哉？□麾将军检校右骁卫将军兼北庭都护瀚海军经略使金山道副大总管招慰营田等使上柱国太原县开国子郭虔、宣威将军守右骁卫翊府中郎将检校伊州刺史兼伊吾军使借紫金鱼袋上柱国郭知运等，早负名节，见称义勇。顷者柳中金满，偏师御敌。萧条穷漠之外，奔迫孤城之下，强寇益侵，援兵不至，既守而战，背秋涉冬，枥马长嘶，戍人远望，谋以十胜，成其九拒。遂能摧日逐之遗种，斩天骄之爱息。岂耿恭、班超，独高前史；将廉颇、李牧，与朕同时。眷言茂勋，是所嘉叹，信可以畴其井邑，昭示遐迩，俾劳臣劝而懦夫立焉。虔可进封太原郡开国公，知运可封介休县开国公。  

## ●卷二十一  

☆元宗（二）  

○答宋王成器等上表以兴庆旧里宅为宫制  

朕昔与弟兄，联居藩邸，虔奉圣训，遂膺昌期。尝思杜之游，颇有芒砀之气。王等固陈符瑞，取则不远，拟备巡幸，推而弗居。虽府在京师，亦同於谯沛。式遵故事，宜依今请。  

○禁百官与僧道往还制  

如闻百官家多以僧尼道士等为门徒往还，妻子等无所避忌。或诡禅观，妄陈祸福。事涉左道，深ル大猷。自今已後，百官家不得辄容僧尼道士等，至家缘吉凶。要须设斋，皆於州县陈牒寺观，然後依数听去。仍令御史金吾明加捉搦。  

○薛讷除名为庶人制  

出师不臧，本於丧律，责帅归罪，闻於记言。并州大都督府长史兼左卫大将军和戎大武等诸军州节度大使同紫微黄门三品薛讷，顷者总戎御边，建议为首。暗於料敌，轻於接战，张我王师，剑之虏境。偏裨失节，乃斯令之不明；中军靡旗，则厥谋之不振。况雁门斩级，魏尚岂得论功；马邑亡辎，王恢必闻议罪。进退之咎，典刑攸属。且观其畴昔，颇尝输罄，每欲资忠效主，见义忘身，傥曹沫不死於辱，终能自奋。秦赦孟明之败，汉从李广之赎，古常有矣，朕每怀之。特缓严科，俾期来效，宜放其罪。所有官爵，并从除削。  

○授岐王范华州刺史薛王业同州刺史制  

黄门：周以鲁卫之亲，夹辅王室；汉以间平之宠，来朝京师。旁稽旧章，允迪前训。太常卿兼左卫率并州大都督岐王范、荆州大都督兼秘书监薛王业等，朕之同气，邦之伟才。周旋礼乐，佩服儒雅。爰职奉常，则坠典咸秩，是司外史，则群言罔遗。光我猷，敷於事典，日同问安之庆，时归受制之廷。出入重於楚元，始（阙）钦於沛献。家人抚爱，虽属於从梁；国史垂声，必期於分陕。乃眷畿辅不远，漆沮既从，河华作镇。削桐所寄，磐石攸宜。遂其至公之请，伫听牧人之术。范可使持节华州诸军事兼华州刺史，太常卿勋封如故；业可使持节同州诸军事兼同州刺史，秘书监勋封如故。至州日须稍优游，不可烦以细务，自非大事及奏事，馀并令上佐知。主者施行。  

○命李延昌等屯兵秦州制  

朕闻天生五材，废一不可，不教人战，是谓弃之。我国家光宅天下，守在海外，後於吊伐之义，岂穷兵以黩武；先以威德之怀，欲安人而和众。将戒不虞，谅不获已。突厥比通和好，颇负盟约，不有金革，孰宁疆场，不有师徒，谁牧圉。昔者命彼南仲，城於朔方，军出陇西，劳於渭北，此其备也。今寒露腓草，秋风扬尘，必顺时以致师，方休农以简卒。我图靖国，其在绥边。卫尉卿兼检校左金吾卫大将军凉国公李延昌，克树勋庸，遍该韬略，关张万人之敌，勇不顾身；程李二将之名，忠於卫主。董司戎事，行料兵权，可充陇右道防御大使。左武卫将军白道恭等，居运六奇，行谋百胜。早闻营平之议，思睹票姚之捷，可为之副。宜取朔方後军兵，及前年朝堂应募健儿等，总十万人，群牧马四万匹，於秦州成兰渭等州界，逐便屯集教练。仍书报赞普，共为声援。明加侦候，勿使失机。  

○亲征吐蕃制  

朕闻夷不乱华，既殊於中外，虏或犯塞，必兴於甲兵。我国家一戎定业，累圣膺期，干戚斯舞，梯航毕至。小蕃远寇，假息游魂，爰自昔年，慕我朝化，申以婚姻之好，结为甥舅之国。岁时往复，信使相望。缯绣以益其饶，衣冠以增其宠。鸿恩大造，特加於蛮貊，狼子野心，遂同於枭獍。在於亭障，颇闻惊扰，已命师徒，遄往追蹑。摧凶殄逆，今也其时，灭迹扫尘，期之不日。然以问罪之义，百王所以龚行；戒严之典，六军所以亲御。是用中宵按剑，昧晓求衣，岂自逸於崇高，而不勤於栉沐。眷兹右辅，远在西陲，虽驻跸之暂劳，亻宁观兵而决胜，宜取今月，择日进发。其差取後军四万人，诸色蕃兵二万人，京兆府兵一万人，飞骑二万人，量追三百里内兵留当下人充，万骑五万一千人，豳陇兵各二千人，岐州兵五千人，并集本州待进止。其马四万匹，取三百里内诸厩及府马充。所追兵马及押官委本州精简赴集。卫尉卿兼检校左金吾大将军王毛仲为左一军总管，右金吾将军康海源为副。左武卫大将军李昌为右一军总管，左武卫将军马卫为副。左羽林大将军赵成恩为左二军总管，右领军将军秦义礼为副。右羽林将军杨敬述为左三军总管，右领军将军鲜于庭诲为副。左羽林将军马崇为右三军总管，右监门将军执失善光为副。所司准式。俾其长驱陇坻，深入湟中，授以方略，扫清氛。其缘顿支供，务从省约。  

○立郢王嗣谦为皇太子制  

树之后王，所以辑宁黎献；承之储副，所以安固宗祧。故能崇四术之科，为万国之本。长幼君臣之序，齿胄知归；温文恭敬之风，群生攸属。古之制也，其在兹乎。郢王嗣谦聪睿夙成，端庄特秀。三雍礼乐，必也生知；五官词藻，居然暗合。体道为器，非假於学问；资灵授德，自符於神解。夏弦春诵，地义天经。立人之道既彰，为子之诚皆著。今平在运，中外咸宁，将有事於元良，固不逾於三善，宜光近日之敏，俾则前星之耀。宜以来年正月四日备礼册为皇太子。所司准式。  

○赠窦希尚书左丞相制  

存有其荣，殁有其赠，古之典也。希有贤戚之美，登台阶之秩，冀其永年，俾作元老。不幸薨逝，用震悼於厥心，可赠尚书左丞相。  

○量赏租庸如数制  

凡诸郡县，仍令太守县令课劝农桑。先处分太守县令在任有增减户口成分者，所由司量为殿最。自今以後，太守县令廉能勾当租庸每年加数成分者，特赐一中上考。如二载之内皆有成分，所司录奏，超资与处分。  

○封王守礼第二女华亭县主制  

黄门：司空兼虢州刺史王守礼第二女，王门诞秀，师氏尚柔，婉凝芳，闲和顺则，伫仪膏族，俾锡脂田。可封华亭县主。  

○禁厚葬制  

自古帝王，皆以厚葬为诫，以其无益亡者，有损生业故也。近代以来，共行奢靡，递相仿效，浸成风俗，既竭家产，多至凋弊。然则魂魄归天，明精诚之已远；卜宅於地，盖思慕之所存。古者不封，未为非达。且墓为真宅，自有便房。今乃别造田园，名为下帐。又明器等物，皆竞骄侈，失礼违令，殊非所宜。戮尸暴骸，实由於此。承前虽有束约，所司曾不申明，丧葬之家，无所依准。宜令所司，据品令高下，明为节制：明器等物，仍定色数，乃长短大小；园宅下帐，并宜禁绝；坟墓茔域，务遵简俭；凡诸送终之具，并不得以金银为饰。如有违者，先决杖一百。州县长官，不能举察，并贬授远官。  

○赠王海宾左金吾卫大将军制  

盘矛赴敌，义光忠壮，免胄捐躯，情殷悼惜。故防御群牧使丰安军使右卫率府率王海宾，七萃桢，万里长城。抱铁石於胸襟，运韬钤於掌握。属犬羊为寇，牧圉罹灾。出车徇其征讨，跃马先其掩袭，挫彼锋锐，歼厥渠魁。充国持边，伫终文略，建威临阵，忽丧骁雄，兴言震怀，思有美。宜加大将之礼，兼茂後昆之秩。  

○封宋王成器长女安吉县主制  

黄门：宋王长女，流芳桂邸，禀训梧宫，体自闲和，成其婉娩。玉笄始茂，金燧方严，爰宠锡於脂粉，俾开荣於汤沐。可封安吉县主，主者施行。  

○授卢怀慎黄门监制  

古称纳言，亦号常伯，厥命惟允，朕之股肱，俾成绩，聿归良辅。黄门侍郎同紫微黄门平章事卢怀慎，气实温厚，生於蓟北，年始英妙，出相山东，王佐所期，人师攸属。考彼扬历，多所献替。学以充其忠谠，才以运其清明，所谓许国忘身，立朝正色。有仲山甫之节，成管夷吾之能，故其道弥尊，其心益下。可以辅我王度，弼於朕躬，用增辉於侍帷，宜拜宠於参乘。可检校黄门监，散官黄门如故。  

○禁畜别宅妇人制  

帝王之政，必厚风俗，男女不别，深蠹礼经，至如别宅妇人，久未悛革。近今检括，配入掖庭，将示小惩，使及知禁。朕愍其愚惑，尚在含宏，思屈常宪。许其迁善，特放出令府县即配嫁，不得影认更为藏匿，畜别宅人，容其自新，并宜放免。自今已後，更有犯者，并准法科断。五品已上，仍贬授远恶处官，妇人配入掖庭。纵是媵妾，亦不得别处安置，即为常式。  

○春令行赦制  

青春式序，阳和布气，万物熙熙，莫不遂其性而嘉其生也。申念愚人，干我王度，日陷坑，置之网罗。朕代天理物，为人父母，眷言囚系，良增隐恻，岂宪章之尚密，将教道之不明欤？顺时行令，抑惟常典，两京及天下见禁囚，除犯恶逆并造伪（阙）以前，宜决一百，配流岭南碛西诸州，其馀一切放免。  

○赐高丽莫离支及吐谷浑等大首领爵赏制  

高丽莫离支高文简、夹跌都督夹跌思太、吐谷浑大首领刺史慕容道奴、郁射思大首领鹘屈颉斤、大首领刺史悉颉力、高丽大首领高拱毅等：或辽海贵族，或阴山宠裔。知则能勇，权而善谋。从事本藩，颉颃高位，料顺逆之道，知变通之节。或誓以沈族，或翻然庇身，共验郅支之亡，遂观由余之入。将军遇敌，永罢射雕，使者迎降，果闻乘传，弃寒苦之地，就阳和之泽，尔其诚矣，朕实休之。宜开土宇之封，式盛坛场之制。文简可封辽西郡王，食邑三千户，行左卫大将军员外置同正员，赐宅一区，马四匹，物六百段。夹跌思太可特进行右卫大将军员外置兼夹跌都督，封楼烦郡公。食邑三千户，赐宅一区，马三匹，物五百段。道奴可左威卫将军员外置兼刺史，封□中郡开国公，食邑二千户，赐宅一区，物四百段，马两匹。鹘屈颉斤可左骁卫将军员外置兼刺史，封阴出郡开国公，食邑二千户，赐马两匹，物二百段。悉颉力可左武卫将军员外置兼刺史，封雁门郡开国公，食邑二千户，赐马两匹，物四百段，宅一区。拱毅可左领军卫将军员外置兼刺史，封平城郡开国公，食邑二千户，赐马两匹，物四百段。鹘屈颉斤妻契赐物一百五十段，手力二人，各赐物五十段。  

○授薛讷朔方道行军大总管吕埏祚杜宾客副总管制  

古之命将帅训甲兵，所以宣威武而制戎狄也，自非栾却之裔，孙吴之才，何以总中军而绝大漠矣。右羽林军大将军上柱国河东郡开国公凉州镇军大总管薛讷。家代名将，国朝元臣，智涌泉源，气横雷电。庙堂之上，则宽而有谋，旗鼓之间，则勇而无挠。顷者单于地隔，骄子天亡，众已离心，魑魅悬首。今则须行吊伐，用灭逋逃，宜凭推毂之权，将待覆巢之势。可持节充朔方道行军大总管。太仆卿吕延祚，谋虑经远，才明沈断，右威卫将军兼灵州刺史杜宾客，三军之雄，万人之敌，以之入幕，孰不师臧，曾谓出车，肃兹王命：并宜充副总管。  

○命徵辟东宫官属制  

黄门：朕闻王者神器，天之大业，震百里而崇孟侯，照四方而建元子，其所由来尚矣。我国家参天贰地，济以丰功，祖武宗文，承於密命，顾循菲德，寅畏鸿名。太上皇命朕以位，卿大夫补朕之阙，佥谓率先自迩，稽古维新。国本之大，不可以不务，皇储之重，不可以不立。故宵衣当宁，闻义是将，朝服升阶，择贤而举。皇太子嗣谦，生知礼乐，性成仁孝。字孙之爱，则敬不绝驰；问竖之安，则恭而至寝。观其言精视牍，思敏题鞭，固以东序之讨论，契南山之调护。今少阳践位，献岁发春，草树自荣，乾坤交泰，副君之榜，已别其宫，太史之书，更藏於府。帝图斯永，人望所归，庶符知子之明，岂独在予之庆。用施宽惠，光於政理。今望苑初开，端僚是切，天下有高才懋德，硕学纯儒，比迹春卿，齐名夏绮，具以徵辟。  

○选耆儒侍读制  

朕听政之暇，常览史籍。事关理道，实所留心，中有阙疑，时须质问。宜选耆儒博学一人，每日入内侍读。  

○放散围兵制  

昔周有岐阳之，汉有扶风之命，或讲师习武，夸胡曜威，故王者狩必以时，虞人招之以礼，时则远矣。朕自祗膺图，於今四年，每巡幸郊畿，不出百里，且爱力而节用，岂盘游而好乐。间者四方无事，百谷有成，因孟冬之月，临右辅之地，戒兹五校，爰备三驱，非谓获多，庶以除害。一昨长围已合，大绥未举，而夜闻朔风，天降微雪。狐裘且御，未免祁寒，鹑衣不充，宁堪冻露。朕便截狡兽，要轻禽，以此游娱，孰云矜恤。况为之父母，育彼黎元，中宵耿然，明发增惕。其围兵并放散，各赐布一端，绵一屯，围将赐物三十段，副使二十段，押官十段。岐州兵马於此给付，馀兵马至京请受。  

○幸凤泉汤制  

诗人赋田，以备狩之义；王者顺时，式展畋游之礼。顷者筑场神甸，清道子来，经上林之苑囿，指扶风之薮泽。虽猎将提鼓，虞人植旗，仍悯Ё寒之节，不行肃杀之命。岂惟虞舜之典，咸秩山川；所冀周文之风，及於鸟兽。繇是罢还士卒，非重盘游，眷彼吏人，致有烦扰，所谓行者幸也，后来其苏，宜申恩惠，用符古者。所经州县供承顿官百姓，并造营幕桥道等事，宜令所司勘会奏闻，其缘御路及顿场麦苗有损者，亦令实具奏闻。  

○授薛谦光东都留守元行冲副留守制  

周命召，相宅建邦；汉命萧何，留台作镇。眷言斯土，任在其人。太子宾客昭文馆学士薛谦光、右散骑常侍元行冲等：国之耆儒，朝之硕彦。举直错枉，清心不可容非；殚见洽闻，白首以之从学。履历时久，精明日新，必能慎固邦畿，保厘都邑。伫成居守之务，宜叶往俞之委。谦光宜充东都留守，行冲为副。  

○幸凤泉降所过地方刑罪制  

凡称原减，颇详故事，罪至死刑，宽其大戮，况听成有法，阅实无冤。属阳和上春，积雪未降。天地之於庶物，正亭之而毒之；皇王之抚兆人，宁以杀而止杀。申念重辟，恻然疚怀，特布湛恩，助兹生气。其犯斯刑者，宜决一百，配流远恶处；其犯杖配流者，宜免杖依前配流；已决及流三千里者，节级稍移近处；二千五百里以下，并宜配徒以殿。  

○授王守礼襄州刺史制  

黄门：树於藩屏，莫非亲属，居以形胜，必任亲贤。司空兼陇州刺史王守礼，德比闲平，贤於鲁卫。动不忘於仁恕，言必备於忠肃。入连花萼，拥驷来朝；出割竹符，凭熊往镇。眷兹樊邓，是称汉沔，惟城池之枕倚，乃川陆之雄要。故鸣驺戒路，建隼为邦，副朕陕东之美，更闻岘南之政。可使持节襄州诸军事兼襄州刺史，司空勋如故。至州日须稍优游，不可烦以细务，自非大事及奏事，馀并令上佐知，主者施行。  

○授郯王嗣直等都护制  

黄门：虞放三苗，允归於敷德，周称二陕，用切於闻政。顷以骄子运微，匈奴气尽，愿为臣妾者，望塞款门，编我氓黎者，□属波委。北穷大漠，西被流沙，抚而柔之，佥曰分命。郯王嗣直，陕王嗣，聪察天假，英明日新，忠肃恭懿，宽仁孝友。探沛易之彖象，自诣精微；读楚诗之比兴，能传丽则。故可扬威怀之旨，宣静镇之风，畀以藩翰，俾清疆埸。嗣直可安北大都护，仍充安抚河东关内陇右诸蕃部落大使；嗣可安西大都护，仍充河西四镇诸蕃部落大使。右卫大将军兼安北大都护上柱国长平郡开国公张知运、右羽林大将军兼安西大都护四镇经略大使上柱国潞国公郭虔等：国之老臣，朝之宿将。（阙）长策，子房所以运筹；安边远图，充国所以言事。必能宽则得众，惠以养人，各绥一方，兼委贰佐。知运可安北副大都护，仍兼郯王府长史及安抚诸蕃副大使，虔可安西副大都护，仍兼陕王府长史安抚诸蕃副大使，馀如故。主者施行。  

○封契丹李失活奚李大制  

混一六合，纪纲四海。开物所以苞举华夷，列爵所以范围中外。契丹松漠州都督李失活、奚饶乐州都督李大等：并材雄剑骑，家袭簪组，翻飞涿鹿之郊，高视无闾之地。往属诖惑，遂尔携离。海表为虞，在苞桑之厚戒，汇征顺命，乃连茹而同归。柔怀有章，宠渥斯在。俾侯利建，宜膺胙土之荣；上将师贞，仍允斋坛之拜。失活可封松漠郡王，食邑三千户，行左金吾卫大将军。大可封饶乐郡王，食邑三千户，行右金吾卫大将军。并员外置，馀如故。  

○授源乾曜黄门侍郎同平章事制  

门下：轩梦三相，舜举八元，咸伫人杰，以宣邦政。尚书左丞上桂国安阳县开男源乾曜，博文强学，达识周才。贞白可以励时，道义可以宏物，虚怀同於抱月，悬镜不疲利器。比於成风，弗刂钟无滞，回可充左曹之议，翊中禁之谋猷，用参金铉之司，兼践玉台之制。可黄门侍郎同紫微黄门平章事，勋封如故。  

○授宋吏部尚书苏同平章事制  

门下：虞廷称盛，任於夔龙，周邦以宁，属於闳散。是知出纳惟允，必藉英奇，启沃有光，实资茂彦。银青光禄大夫守刑部尚书上柱国广平郡开国公宋，宇量凝峻，执心劲直。银青光禄大夫行紫微侍郎兼知制诰上柱国许国公苏，风检详密，藻思清华。或掌宪南宫，持平邦典；或代言西掖，匡辅政途。咸竭奉上之心，俱尽匪躬之节。九流俟其澄序，众务资其弼谐。宜委铨衡，兼侍帷幄。可守吏部尚书兼黄门监，可同紫微黄门平章事，散官勋封，并各如故。  

○赠王友贞银青光禄大夫制  

贵德尊贤，饰终念往，此圣人所以理天下，厚风俗也。王友贞禀气元精，游心太朴。孝惟不匮，独贯於神明；道则难名，高谢於人代。言念锡类，方期镇俗，遽尔凋殂，良深愍悼。生无大位，虽隔外臣之仪；殁有馀荣，宜赠上卿之服。可赠银青光禄大夫，仍委州县长官，特加吊祭。  

○命故密王元晓再从孙彻嗣爵制  

兴灭国，继绝代，天下归心焉，况乃仁不遗亲，德必在祀，光复土宇，率繇教义者哉。故徐州刺史密王元晓，望重天人，地居藩屏，家邦伊赖，休戚是均。乃者王室多难，睿图中缺，凡我宗子，咸从殛窜。神龙初岁，宝运绍兴，爰命近属，以为後嗣。而胄绪凋翳。是非纷杂，昙子承巢，妄尸茅土。神且不歆非类，人亦奚祀非族。奠享无主，就怀恻然。其封元晓再从孙银青光禄大夫行太仆少卿员外置同正员东莞郡开国公彻为嗣密王，以奉其祀。  

○并州置天兵军制  

太原薄伐之地，句注出屯之所，兵戈不可以不习，亭障不可以不备。默啜鸣镝之馀，自贻泯灭，骨咄禄男小杀，覆巢之馀，仍敢陆梁。九姓等虽类颇亲，而仇雠久著。譬彼西戎，已献郅支之馘，同夫东越，初雪会稽之耻，深忧复怨，固请防萌。况高秋在律，胡风振野，正可以扬武功，顺杀气，扼兹地险，张我天威。宜於并州集兵八万众，置天兵军。并州长史上柱国张嘉贞，有文武之材，励公忠之操，较陈利害，频奏封章，必能料敌於未形，临宜以决胜，可充天兵军大使。并州司马王乔，典礼不易，其可用也，右监门卫中郎将薛徽，军旅之事，则尝闻焉，并为副。左拒辽阳之师，右连河上之戍，车徒列次，鼓角传声，俾其雷断一方，云横万里，宏兹庙算，称朕意焉。  

○移蔚州横野军於代郡制  

戢兵始於威武，扼险先於要害，以制悍俗，用绥远人。九姓等顷立勋庸，先除桀骜，列在蕃服，保其疆宇。然而犷戎颇近，寇盗时侵。虽文德未宏，武备素设，汉垣通於句注，夏屋枕於燕山，是称近胡，量藉遮虏，固可节其万部，成犄角之形；屯我六师，示张皇之势。其蔚州横野军，宜移於山北古代郡。大安城南仍置汉兵三万人，以为九姓之援。拔曳固都督颉质略等，并望雄蕃绪，声振朔垂。戎略既昭，兵旅惟缉，各陈武列，分统军政。颉质略出马骑三千人，充横野军讨击大使；同罗都督毗伽末啜出马骑二千人，充横野前军讨击大使；都督比言出马骑二千人，充横野後军讨击大使；回纥都督夷健颉利发出马骑一千人，充大武军左军讨击大使；仆固都督曳勒哥出马骑八百人，充大武军右军讨击大使。左萦右拂，先偏後伍，作□代，指清沙漠。宣威料敌，度功蒇务，咨尔庶士，称朕意焉。其五都督讨击大使，各量给赐物一百匹，领本部落蕃本兵，取天兵军节度。其兵有事应须讨逐探候，量宜追集，无事并放在部落营生，并使本军存问，务使安辑。应修筑所及支运兵马粮等，所司亦与节度使商量处置。  

○征突厥制  

《书》称“四征不庭，绥厥兆民”，可以覆昏乱，执有罪，保大定功，利物惩慝。故高阳有九黎之伐，大舜有三苗之征，钦若圣谟，是为殷鉴。突厥杀穷漠馀裔，大邦逋诛，恃其悍俗，未遵朝化。比为潜遁幽茫，隔阂华壤，固声朔之不被，将羁縻以畜之，而扰我诸蕃，窥我边境。今群方辑睦，重译会同，奉琛执贽者万数，请吏来王者亿计，咸以为众之所加，各自统领师徒，取其仇怨。拔悉密右骁卫大将军金山道总管处木昆执米啜、坚昆都督右武卫大将军骨笃禄毗伽可汗等，弧矢之利，所向无前。契丹都督左金吾卫大将军静析军经略大使松漠郡王李失活溪都督右金吾卫大将军静析军经略大使松漠郡王李失活、奚都督右金吾卫大将军保塞军经略大使饶乐郡王李大等，士马之精，何往不克。并总戎□萃，贾勇风驰。西徒沙碛，至於德犍山下，东发海浦，期乎独活河上。九姓拔曳固都督稽洛郡王左武德大将军颉质略同罗都督右监门卫大将军毗伽末啜、霎都督右骁卫将军比言、仆固都督左骁卫将军曳勒哥等，种分业异，效节输忠，枭彼凶魁，扫除遗孽，并左犄右角，连营合围，故路绝飞走，计穷跃噬。然我国家以止戈存义，衅鼓伤仁，方欲先德後刑，有征无战，庶番之请，抑而莫从。皇天有命，将不获已。突厥杀若迷而知复，困即能通，革面虏庭，委身魏阙：解其缚，焚其榇，有逢伯之前闻；大者王，小者侯，即田横之故事。况默啜之子右金吾卫大将军右贤王默特勒逾伦自拔於乱，顷投於国，今不计其先人之僭，复加以右贤之宠。右威卫将军左贤王阿史那毗伽特勒、左武卫大将军燕山郡王火拔石失毕、左领军卫大将军阿婆啜阿史那褐多、右骁卫大将军贺鲁窒合真阿婆属等，或彼贵种，应系人思；或彼信臣，已归邦化。咸从众望，并锡尊官，随师以筹谋，采狄之情状，便立衙帐，令居塞垣。其首领百姓等，有能转祸为福，去逆效顺，爵赏之科，国朝有典，且发单于之使，谕其触网之徒，优而柔之。五申三令，傥覆巢未悟，沸鼎犹安，苦为甘，闻言不信，则戈矛所接，玉石同焚。勉思良图，罔替成命。朔方道行军大总管银青光禄大夫右散骑常侍摄御史大夫王，长才多奇，大勇不斗，寄用城，隐当敌国，当出阃之寄，有辞第之公，故可总是中军，以宏上略。凡蕃汉三十万众，并取节度。《大戴礼》云：“王者之征，犹时雨也，至则人悦之矣。”俾夫武威外，仁德内洽，用恢天声，以静边徼。布告遐迩，咸使闻知。  

○赐隐士卢鸿一还山制  

昔在帝尧，全许由之节；缅维大禹，遂伯成之高。则知天子有所不臣，诸侯有所不友，Т之时义大矣哉！嵩山隐士卢鸿一，抗迹幽远，凝情篆素。隐居以求其志，行义以达其道。云卧林壑，多历年载。传不云乎：“举逸民而天下之人归心焉。”是乃飞书岩穴，备礼徵聘，方伫献替，式宏政理，而矫然不群，确乎难拔。静己以镇其操，洗心以激其流。固辞荣宠，将厚风俗，不降其志，用保厥躬。会稽严陵，未可名屈，太原王霸，终以疾归。宜以谏议大夫放还山林，岁给米百石，绢五十匹，充其药物，仍令州县送至隐所。欲知朝廷得失，具状以闻。  

○封突骑施苏禄顺国公制  

王翥怀柔，莫不率俾，礼其君长，必备典章。右武卫大将军员外置突骑施都督车鼻施啜苏禄，中部贵人，右贤豪绪。族系繁於朔野，郊廛拒於阴寒。自趋风入献，服义来归，爰奉戎索，实司边行。懋勋可纪，忠节是嘉，俾升绝席之尊，仍茂锡圭之宠。可左羽林军大将军员外置，仍封顺国公，食邑三千户，馀如故，并赐锦袍钿带鱼袋七事，仍充金方道经略大使。所司备礼册拜。  

## ●卷二十二  

☆元宗（三）  

○命宋苏修国史制  

古之良臣，实难其人，掌邦国之事，明劝惩之道，是以淑骏宏简，茂先博物，爰自重臣，式膺兼领。银青光禄大夫吏部尚书兼黄门监上柱国广平郡开国公宋，明允笃诚，有犯无隐。银青光禄大夫行紫微侍郎黄门平章事上柱国许国公苏，忠肃恭懿，察微知章。并光我国祯，熙我帝载，在公闻山甫之颂，抗直有史鱼之节。王言斯典，曾是献替，君举必书，亦惟贬。宜鼎铉之任，更述《盘盂》之篇。并可修国史，馀各如故。主者施行。  

○亲谒太庙推恩制  

朕闻理莫大於孝，所以通神明；事莫大於祀，所以谒宗庙。顾此薄德，获承丕绪，恭虔夙夜，弗敢遑宁。去岁爰命有司，增营太室，寻以匠者功就，饔人礼奉。虽是效是则，率由旧章，而不躬不亲，曷尽诚敬。粤自河洛，旋於京师，聿修斋祭，致用蠲洁。属群方骏奔，庶位咸旅，裸奠式受，感怀载殷。圣灵在天，若享精意，伊尔王公卿士，下逮黎蒸，道存念兹，惠乃锡类。七庙元皇帝以上，三祖枝孙，恐有失官序者，宜各与五品京官。皇祖妣诸家，有子孙今在选叙者，量加甄择。内外官三品以上有庙者，各赐绢三十匹，以修祭服俎豆。缘谒庙亚献王守礼、终献宋王宪各赐三百匹，夹侍岐王范、薛王业各赐绢二百五十匹。自馀行礼及供奉，三品以上赐一百六十匹，四品一百四十匹，五品一百二十匹，六品一百匹，七品八十匹，八品六十匹，九品四十匹。卤薄六引官各减一等，押仗官又减一等。摄官依本官给。有兼充诸使者加一等。两京文武官并朝集使诸方道表，一品七十匹，三品六十匹，四品五十匹，六品七品四十段，九品三十段，从者加一等。皇亲诸亲准品等，礼仪置顿营幕使各赐物一百段，副使八十段，判官及修定仪注官各减三分之二。行所州县刺史上佐县令等，各准行从官与赐。其给赐人应两处以上者，从一多给，唯有庙官之赐听兼给。谒庙有所修造，专当官及当顿官始末不绝者，各赐一半上考。知顿州各免一年租及地税，傍州缘顿供承者亦准此。行事斋郎及权补充者各赐物十段，升阶者各赐物十五段，三卫飞骑万骑并仗内无品人等赐五段，十月正番卫士等各赐三段。缘道路及置营幕损百姓麦苗者，宜令州县检量，优还价直，馀应得而制书缺载者，所司类例以闻。  

○封怀宁郡王嗣英制  

建侯树藩，命贤裂土，以戚属，乃率典常。司徒兼绛州刺史上柱国申王。玉林分彩，银河疏液，厥保庆灵，未繁裔绪。宋王宪男嗣英，鲁廷学《礼》，楚馆闻《诗》，德辉日盛，忠概特立。宜其释犹子之序，居承嫡之位。庐江大郡，形胜攸属，用图尔居，莫如兹地。是锡分之宝，俾承磐石之宗。可封怀宁郡王，食邑三千户。  

○赠王仁皎太尉益州大都督制  

在昔王者旌贤睦姻，莫不存贲宠光，殁加礼册。故开府仪同三司王仁皎，神仙望族，礼乐通材，履道纯粹，执心夷简。自大邦有子，中闱作合，以外舅之劳。参上公之位。绩宣扬历，诚著始终，方保期颐，遽从薨落。兴言震悼，用恻於怀。宜依常典，式慰茔魂。可赠益州大都督，赠物三千段，米粟二千石。丧葬事并官供，务从优厚。仍赐东园秘器。宜令银青光禄大夫守工部尚书上柱国鼓城郡开国侯刘知柔摄鸿胪卿监护，通议大夫行京兆尹上护军崔琬为副，银青光禄大夫守太子詹事光禄大夫守太子詹事上柱国安南县开国侯庞承宗持节斋书吊祭，左庶子上护军白知慎为副，在京五品以上官，更须就吊。官为立碑。  

○改封宋王宪为宁王制  

爰分宝玉，载锡绥章，必在亲贤，致之侯甸。开府仪同三司兼泾州刺史上柱国宋王宪，仪表硕望，忠肃令名，艺总经书，才推礼乐。列上公之位，兼大藩之宠。瞻彼行围，旧称茅邑，孰如北地，今迩西都，宜考良日之封，用宏景风之命。可改封宁王，食邑三千户，馀如故。  

○皇太子加元服制  

元良所以主匕鬯，奉社稷，贞於万国，祝以三加。皇太子居长德之地，务亲仁之道，爰就师保，克修志业，寝门问安而资敬，大学齿胄而徵善，大猷且酌，元服宜申。史称周诵之年，傅纪鲁襄之礼，粤若敬始，谓之成人，逮兹建正，式展嘉事。可以来年正月加元服，所司择日奏闻，礼官博士，详考故实，允符令典。  

○令所司简阅丈尺立样制  

顷者以庸调无凭，好恶须准，故遣作样，以颁诸州。令其好不得过精，恶不得至滥，任土作贡，防源斯在。诸州送物，作巧生端，苟欲副於斤两，遂则加其丈尺。有至五丈为匹者，理甚不然，阔尺八寸长四丈，同文共轨，其事久行。立样之时，已载此数，若求两而加尺，甚暮四而朝三。宜令所司简阅，有逾於比年常例，尺丈过多者，奏闻。  

○赠叶法善越州都督制  

故道士鸿胪卿员外置越国公叶法善，天真精密，妙理幽畅，包括秘要，发挥灵符。固以冥默难原，希夷罕测，而情栖蓬阆，迹混朝伍，保黄冠而不拔，加紫绶以非荣。卓尔孤秀，泠然独往，胜气绝俗，贞风无尘。金骨外耸，珠光内映，斯乃体应中仙，名上德。朕尝听政之暇，屡询至道。公以理国之法，数奏昌言。谋参隐讽，事宣宏益，叹徽音之未泯，悲悬解之俄留。何莫遗，歼良奄及，永惟平昔，感怆於怀。宜申礼命，式贲泉壤，可赠越州都督。  

○录京城囚制  

五刑之用，以禁奸慝；三宥之设，以矜愚耄。朕永康四海，忧在兆人，俾遵大化，爰措庶狱。而愚妄之辈，抵犯或闻，向隅可哀，当宁兴轸。今天地既肃，申严在命，时分其令，罪则无留。载怀幽犴，思布生德，宜崇减死之恩，式明宥过之典。其京城内犯罪人等，时令按覆。其中造伪头首，及谋杀人断死者，决一百，配流岭南恶处。杂断罪死者，决一顿，免死配流远处。杂犯流移者，各减一等。杖罪已下并免。  

○改公卿子弟京官为外僚制  

源弼等父在枢近，深惟谦挹，恐代官之咸列，虑时才之未序，率先庶僚，崇是让德，既请外其职，复降官以授。《传》不云乎：晋“范宣子让，其下皆让”。“晋国之民，於是大和。”道之或行，仁岂云远。因令文武百寮，父子兄弟三人并任京司者，任自通融，依资次处分。  

○科禁诸州逃亡制  

国家祖武宗文，重熙累洽，克清寰极，大庇生人。元德独化，放乾元而资始；至道无名，合帝先而首出。自削平区宇，混一车书，六合晏然，百有馀岁，则我文武之业，大造於上灵。朕嗣守丕运，缵承洪绪，恐不能诞敷前烈，光阐睿图，夙夜祗畏，如泉谷，曷尝不恭默思道，梦寐求政。从人之欲，每以万姓为心；屈己之劳，尝矜一物失所。但以法久而弊，法弊则通。制国以立法为先，教人以占著为事。自属清晏，人多偷怠，国章或弛，伪实繁。今正朔所及，封疆无外。虽户口既增，而税赋不益，莫不轻去乡邑，共为浮惰。或豪人成其泉薮，或奸吏为之囊橐，逋亡岁积，流蠹日滋。州县不以为矜，乡邻实受其咎。虽朕之薄德，罪则在予，非官无政，吏不守法耳。若浸以久安而肆之，则国之堤防，於是窬紊。今欲去其末而归其本，闭其邪而正其德，使法有所立，人知向方，是用恤孤穷，免逋贷，式广自新之路，俾申莫厚之恩。  

诸州背军逃亡人，限制到日百日内，各容自首。准令式合所在编户情愿住者，即附入簿籍，差科赋敛於附入令式，仍与本贯计会停徵。若情愿归贯，及据令式不合附者，首讫明立案记，不须差遣，先牒本贯知，容至秋收後递还。情愿即还者，听待本乡讫免今年赋租课役。如满百户以上，各令本贯差官，就户受领。过限不首，并即括取，递边远附为百姓。家口随逃者，亦便同送。若限外州县公私容在界内居停，及事有未尽，所司明为科禁。其天下勾徵逋悬，及贷粮种子地税，在百姓限内，先有追收之文案未纳者，自开元七年十二月以前，并宜放免。官典隐欺，不在免限，将使百度伊始，万邦在宥，人复其业，官修其方，凡厥庶寮，各虔尔职，俾率训曲，以康政途。布告遐迩，使知朕意。  

○授张说同中书门下三品制  

门下：乾坤以阴阳化成，后王以辅相兴理，所以寅亮天工，缉熙帝图，非夫大贤，孰寄斯任。天兵军节度大使右羽林将军兼并州长史摄御史大夫燕国公兼修国史张说，挺其公才，生我王国。体文武之道，则出将入相；尽忠贞之节，亦前疑後丞。谅可以宏此大猷，总其邦政，允厘庶绩，保皇家。可守兵部尚书同中书门下三品，勋封修国史如故。仍即驰驿赴京。  

○幸并州制  

朕顷自镐京，省方於雒。本以息转输之费，即河之殷，今属宗庙改修，礼崇昭事，永言配享，必在躬亲。又眷彼晋阳，是称重镇，将陈诗以问俗，式安边而训武。虽来往祗供，颇有烦役，而国之大事，不可云劳。宜以明年正月三日发雒幸并州，取便路还京。应须支计，所留准式，缘顿祗承，一事已上，并用当处官物，不许科敛百姓。其递运及从兵马官寮等，务须从减省。所在公私，并不得辄有进献，违者所繇州县官及进献人，各量事贬罚。布告遐迩，咸使闻知。  

○流姜皎岭外制  

秘书监姜皎，往属艰难，颇效诚信，功则可录，宠是以加。既忘盈满之戒，又亏静慎之道，假说休咎，妄谈宫掖，据其作孽，合处极刑。念兹旧勋，免此殊死，宜决一顿，配流钦州。  

○诫宗属制  

朕君临宇内，子育黎元。内修睦亲，以叙九族；外协庶政，以济兆人。勋戚加优厚之恩，兄弟尽友于之至，务崇敦本，克慎明德。今小人作孽，已伏宪章，恐不逞之徒，犹未能息。凡在宗属，用申惩诫。自今已後，诸王公主驸马外戚家，除非至亲以外，不得出入门庭，妄说言语。所以共存至公之道，永协和平之义，克固藩翰，以保厥休。贵戚懿亲，宜书座右。  

○赠司马承祯银青光禄大夫制  

混成不测，入寥自化。虽独立有象，而至极则冥。故王屋山道士司马子微，心依道胜，理会元远。遍游名山，密契仙洞。存观其妙，逍遥自得之场；归复其根，宴息无何之境。固以名登真格，位在灵官，林壑未改，遐霄已旷。言念高烈，有怆於怀，宜赠徽章，用光丹。可银青光禄大夫，号真一先生。  

○授锺绍京郴州别驾制  

漳州怀恩县尉员外置锺绍京，夙负艺能，早申诚节。录其殊效，赐以崇班。未答恩私，自招瑕累。雷雨作解，品物惟新。言念旧劳，稍加甄叙，可郴州别驾。  

○禁百官交结匪人制  

百官等禄秩既优，勋贤是寄，皆合守其正道，无宜听彼异端。至如卜祝之流，妄陈休咎，占候之辈，假徵祥，诳惑既生，愆违斯作，因构谗慝，遂行讪毁。取陷网罗，良增叹息。惩一足以劝百，有犯不可无刑。奸狡以此累身，百僚诚宜饬已。自今已後，各宜谨慎，并不得与如此等色及无职人交游来往。仍令御史访察，有即弹奏，当加严罚。  

○皇子纳妃制  

龙楼内范，辅成元良之德；凤邸中闱，克谐乐善之美。自非门地兼茂，容则聿修，何以式副好逑，允兹华选。薛纟舀第六女，窦希第四女，戚里承休，渭阳传庆，婉顺成性，柔闲有容。言必图史之规，动遵珩之节，惠问兰郁，清心玉映。足以俪青宫之宠，伉朱邸之义，式昭阃训，用光嫔则。纟舀女可皇太子妃，女可庆王妃，仍令所司备礼，至都册命。  

○封东光公主制  

炎汉盛礼，蕃国是和。乌孙降公主之亲，单于聘良家之子。永惟前史，率同旧章。故成安公主女韦氏，六行克昭，四德聿备，渐公宫之训，承内家之则。属林胡拜命，塞无虞。柔远之恩，已归於上略；采楚之庆，载睦於和亲。宜正汤沐之封，式崇下嫁之礼。可封东光公主，出降饶乐郡王鲁苏。  

○封燕郡公主制  

汉图既采，蕃国是亲。公主嫁乌孙之王，良家聘毡裘之长，钦若前志，抑有旧章。馀姚县主长女慕容氏，柔懿为德，幽闲在性，兰仪载美，蕙问增芳。公宫之教夙成，师氏之谋可则。今林胡请属，析津（阙）虽无外之仁，已私於上略，而由内之德，亦资於元女。宜光兹宠命，睦此蕃服，俾遵下嫁之礼，以叶大邦之好。可封为燕郡公主，出降与松漠郡王李郁于。  

○并州置北都制  

经邦创制，建都设险，必因时顺人，统物立极。我国家以神武圣德，应天受命，龙跃晋水，凤翔太原，建万代之模，为亿兆之主，犹成汤之居亳，有周之兴岐。顾朕眇身，纂承昌运，守宗社之大宝，恢中原之鸿业。叶时卜狩，始经此都，事本因心，情兼惟旧。近者嘉祥荐至，休瑞屡臻，此皆宗┙降灵，神祗潜暨，岂予匪德，独享厥休。昔尧理唐郊，式建丹陵之地，汉居洛邑，更表南阳之都。今王业正兴，宫观犹在，列於边郡，情所未安，非所以恢大圣之鸿规，展孝思之诚敬。其并州宜置北都。改州为太原府，刺史为尹。司马为少尹，太原晋阳为赤县，诸县为畿县。官吏品第，视京洛两府条理。  

○北都巡狩制  

朕爰自雒，有事省方。乘发生之和，因豫动之庆，将欲恤鳏寡，问老疾，陈诗展礼，黜幽陟明，使滞伏必申，微物咸遂。其行幸所至处，宜令刺史县令存问百年老病鳏寡茕独及行人家。如有单贫不济不能存活者，量加赈给，其侍老仍各赐物三段。见禁囚徒，除十恶及身犯反逆，并造伪头首以外，自馀杂犯流死等罪各减一等，徒以下放免。百姓有贤良，官人有清白，并令中书门下采访名闻。其贪浊之吏，委御史觉察弹奏。  

○贬张嘉贞幽州刺史制  

中书令张嘉贞，备位宰相，夙承恩命，不能励其公节，以训私门。其弟嘉，顷缘奖爱，迁在清秩，凭宠自肆，黩货有彰。岂可仍践台阶，仪刑百辟，贬居藩守，俾肃朝伦。可幽州刺史。  

○命张说兼中书令制  

中书政本，实管王言，咨尔夏部，佥曰惟允。兵部尚书同中书门下三品燕国公张说，道合忠孝，文成典礼，当朝师表，一代词宗。有公辅之材，怀大臣之节。储宫侍讲，早申翼赞，台座︳谟，备陈匡益。入则式是百辟，出则赋政四方，嘉绩简於朕心，茂功著於王室。赉予良弼，光辅中兴，乃眷专车，是称枢密。宜兼出纳之任，式副具瞻之举。可兼中书令。  

○祠后土获符瑞行庆制  

自古受天之命，作神之主，崇德祀地，尽孝配亲，存乎礼经，不可阙也。朕承累圣之绪，仗卿士之力，方隅清谧，宇宙安。北狩并都，南辕汾上，览汉武故事，修葺旧祠。时惟仲春，地气萌动，将先政本，为农祈谷。斋戒惟寅，粢盛惟洁，仲尼曰：“吾不与祭，如不祭。”岂非躬尽孝敬，以致神祗乎？而经始坛。宝鼎出地，奠兹玉帛，荣光塞河，将何以幽答神心，上膺灵贶？朕又惧焉。今大典克举，美祥允洽，自天之，岂予一人，思与百辟，同兹嘉庆。亚献王守礼终献宁王宪各赐物七百匹。申王岐王范薛王业各赐物五百匹，馀升坛官，三品已上赐爵一等，四品已下各加一阶。应入三品五品，现任四品已上官先授三品四品已上阶经三十考者，六品已上官先授五品六品已上阶经十六考者，令所司勘责，奏听进止。诸缘大礼有职掌官赐勋两转，馀陪位官赐勋一转。中书门下三品六尚书御史大夫食实封三品以上功臣，与各一子官。共立功万骑身亡殁者，虽预创业，不见劢时，念功思旧，情有感恻，并令所司检勘，亦各与一子官。改汾阴县为宝鼎县。官同升坛官例赐一阶。  

○授张说中书令王同三品制  

门下：周称内史，以司号令；汉曰尚书，是主喉舌。用平邦典，以佐王教。兵部尚书兼中书令张说，履道体正，经邦立言，吏部尚书王，忠肃刚简，博闻宏识：并才包王佐，望重时英，内训五品，外清九服，嘉谟必尽，庶绩允厘，宜参五臣之命，以正三台之象。说可中书令，可兵部尚书同中书门下三品。  

○授王朔方节度使制  

周建司马，以申九法；汉用丞相，兼抚四夷。伐畔柔服，於是乎在。朔方古郡，实曰新邦，虽夷狄已平，河县无事，境邻戎马，地杂牧，瞻言备豫，深仗威谋。王睃学综九流，才苞七德，武称敌国，文乃时宗。忧边之诚，所怀必尽。奉上之道，知无不为。出则守於四方，入则式是百辟。辨兹旗物，制我封疆，赏不失劳，举无遗德，俾凭庙堂之策，克平邦国之事。可持节兼朔方军节度大使。其河西陇右河东河北诸军征马，并委检察置之。  

○躬享九庙制  

崇建宗庙，礼之大者，聿追孝享，德莫至焉。今宗以立尊，亲无迁序，永惟严配，致用蠲洁。栋宇式崇，裸奠斯受，顾兹薄德，获承祀，不躬不亲，曷展诚敬。宜用八月十九日祗见九室。  

○祀南郊制  

帝王承天，必崇告类之典；文武尊祖，是遵严训之义。所以克荷成命，昭升前烈，盖王者之子道，乃圣人之神教。朕以寡昧，猥承丕绪，获主祭祀，一纪於兹。辅相之宜，下不足以被物；馨香之德，上不足以动天。故岁或不登，刑且未恤，内省为愧，大礼犹郁，星晷骤迁，夙夜祗惧。今四夷内附，诸侯率职，群生和洽，百物阜蕃。犹恐教或未孚，求之皇极，诚有不达，观於国风。故亲巡河东，祈谷隹上，神歆有答，岁物以丰。此皆先圣无疆之休，上元启佑之贶，冀因报谒，式展诚敬。宜以迎日之至，允备郊天之礼，所司详择旧典以闻。  

○令举献岁旧章制  

献岁之吉，迎气方始，敬顺天时，无违月令。所由长吏，可举旧章。  

○授王邱等六人刺史制  

昔皋繇与禹言，乃曰：“在知人，在安人”。此皆念在邦本，光於帝载。乾乾夕惕，无忘厥旨，而长吏不称，苍生靡宁，深思循良，以矫过弊。仍重诸侯之选，故自朝廷始之。王邱等行为时宗，才称人秀，实有懿德，著於有冠。加之善政，布在台阁，咸以恤修身之府，载深经国之图。朕所明知，躬自推择，是有烦卿之寄，用彰恤下之心。俾牧人宣条，无愧於明哲，而变风致理，可辑於遗黎。尔其克沃朕心，式钦往命。  

○贬宇文融汝州刺史制  

事君之节，在於匪躬，为臣则忠，期於无隐。黄门侍郎同中书门下平章事宇文融，幸藉艺能，俾承推择。往以封辑田户，漕运边储，用其筹谋，颇有宏益。三迁宪府，再入礼闱，仍仗以︳谟，委其密勿。虽十旬八拜，一日九迁，方此超腾，彼未为速。庶违尔弼，朕则伫於昌言；谋而不臧，近颇彰於公论。交游非谨，举荐或亏，将何以论道三台，具瞻百辟？宜辍中枢之位，在外藩之寄。可汝州刺史。  

○改封嗣江王衤韦等为郡王制  

国之宗盟，树以藩屏，用亲九族，以制万邦。朕恭默思道，懋勤庶政，将欲克复古训，贻范方来。顷以王国绝纪，旁宗入继，事非允正，奚妨命停。而立爱自亲，推恩由近，礼虽云异，情所未忘。况其嗣侯，已积年岁，永言主祭，因心怵惕。宜降殊常之泽，俾申敦睦之道。再从兄将作大匠嗣江王プ为信安郡王，秘书少监嗣蜀王衤韦为广汉郡王，再从叔太子员外率更令嗣密王彻为濮阳郡王，再从兄太子员外家令嗣越王思顺为中山郡王。  

○赐尸利佛誓国制  

尸利佛誓国三尸利陀罗拔麾，远修职贡，载勤忠款，嘉其乃诚，宜有赐。可遥授左武卫大将军，赐紫袍金钿带。  

○追赠申王为惠庄太子制  

德盛者必享休名，道高者必膺殊典，况人伦之重，义切因心，天属之深，情殷追远。故司徒申王，哲聪明，本乎天性，温恭孝友，挺自生知。乐善好书，清猷迈於两献；深仁厚义，美化侔於二南。可谓具瞻百僚，仪刑列辟。朕将永康兆庶，方自友于。天不遗，奄从薨逝，永惟仁范，哀恸缠怀。用表非常之荣，少寄天伦之戚，可追赠惠庄太子。宜令所司备礼，就加册命，陪葬桥陵。  

○分遣蒋钦绪等往十道疏决囚徒宣慰百姓制  

惟刑是恤，止杀之深仁，宁失不经，好生之大德。朕躬膺丕业，思济元元，下之陷辜，上教不至，在予之责，何咎於人。今履肇绪，阳和献岁，思布德泽，惠此囹圄。将宏恺悌之恩，以顺发生之气。其天下见禁囚徒，死罪宜降至配，流已下罪悉原之。都城内委中书门下当日疏决处分，京城委留守制到日处分。仍令中丞蒋钦绪往河南，大理少卿明往关内，刑部郎中张樽往河东，水部郎中崔恂往山南东道，右庶子高仲舒往江南西道，职方郎中郑绩往剑南道，秘书丞张履冰往淮南道，殿中侍御史孙济往陇右道，赞善大夫张景幽往河西道，右谕德李林甫往山南道，主客郎中张烈往江南东道，并即驰驿发遣。所至之处，疏决囚徒，宣慰百姓。其有穷乏交不存济，及侍老行人之家有疾苦者，各令州县量加医疗及赈恤。其岭南五府，碛西四镇，非流配效力等见禁囚徒，各委节度使及本管都督府处分。布告遐迩，知朕意焉。  

○改封契丹松漠郡王李邵固为广化王奚饶乐郡王李鲁苏为奉诚王制  

李邵固等，输忠保塞，乃诚奉国，属外寰中，无远不届。而华裔靡隔，等数有加，宜赐休名，俾承庆泽。  

○禁断矫称敕使制  

如闻在外州多有矫称敕使，诈乘传驿：或采药物，言将贡献；或妄云追人，肆行威福，如此等色，犹须禁断。若缘别使，皆发中使，以此参察，固易区分。宜令州县严加捉搦，勿容漏网。  

○追赠岐王范为惠文太子制  

崇名器，所以尊德也；光昭典礼，所以饰终也。况天伦之爱，亲亲之至乎。故太子太傅上柱国岐王范，特聪明，率由孝友，好书不倦，乐善无忘。固已作则列藩，仪型百辟。方凭鲁卫之政。率流雍穆之风，岂图辅德愆期，歼良奄及。想同气而莫遂，望骖驾而何追。言念平生，情深震动，宜国殊礼之命，用寄孔怀之哀。可追赠惠文太子。  

○封故泽王男义制  

先亲之义，所以敦叙，广封之道，所以利建。故泽王男义，渐庆元族，分荣帝系，早承光宠，列在戚藩。中因闲言，久不立嗣，既宗英有誉，而邦翰用崇，宜顺景风之典，俾宏宅土之命。可封嗣泽王。  

○令户口复业及均役制  

天下诸郡逃户，有田宅产业，妄被人破除，并缘欠负税庸，先以亲邻买卖，及其归复，无所依投。永言至此，须加安辑。应有复业者，宜并却还。纵已代出租税，亦不在徵陪之限。国之役力，合均有无，比来应定门夫，殊非得所。每县中男多者，累载方始一差，中男少者，一周遂役数过，既缘偏并，岂可因循。自今已後，诸郡所载门夫，宜於当郡县通率准式纳课分配令得均平。  

○崇礼元元皇帝制  

元元皇帝，仙圣宗师，国家本系。昔草昧之始，告受命之期，高祖应之，遂於神降之所置庙，改县曰神山。近日庙庭，屡彰嘉瑞，虔荷灵应，祗庆载深。宜令本州择精诚道士七人，於龙角山庙中洁斋焚香，以崇敬奉。  

○授萧嵩集贤院学士修国史制  

明乎国史，所以宏阐大猷；观乎人文，所以化成天下。自非钩深学海，囊括词林，盛周公之典谟，悬仲尼之日月，何以纂叙鸿业，允谐佥能？兵部尚书兼中书令萧嵩，自天生德，惟国之桢，孝友温仁，禀於性与。明密忠谨，自然道合，礼乐资其黼藻，风雅由其发挥，足以掌书殿之秘文，纟由史策之徽烈。论道而讲学，司论而记言，俾垂作范之规，用成不刊之典。可兼集贤院学士知院事兼修国史，馀并如故，主者施行。  

○赐王希夷致仕还山制  

徐州处士王希夷，绝学弃智，抱一居贞，久谢嚣尘，独往林壑。属封峦展礼，侧席旌贤，贲然来思，克应嘉召。虽纡绮季之迹，已过伏生之年，宜命秩以尊儒，俾全高於尚齿。可朝散大夫守国子博士，听致仕还山。每岁春秋，州县致束帛酒肉，仍赐衣一副，绢一百匹。  

○授庆王潭等诸州都督制  

朕钦承丕绪，司牧黎元，讼息刑清，远安迩肃。思宏备位，式树藩维，列镇而考其政声，谋帅而训其戎旅。徵皇汉之故事，并建亲贤；采分陕之遣尘，化行江汜。爰崇磐石，永固宗祧。庆王潭等，并禀秀玉林，分华琼苑，夙彰韶誉，久践义方。阅《礼》敦《诗》，好贤乐善，履忠肃而无替，遵法度而不愆。器蕴谋猷，才兼文武。任兹连帅，统彼元戎，干略攸归，贤能是择。分麾作镇，授钺专征，式茂朝章，宜恭嘉命。以庆王潭为凉州都督兼河西节度大使，忠王浚为单于大都护朔方节度大使，棣王洽为太原以北军州节度大使，鄂王涓为幽州大都督兼河北诸州节度大使，荣王为京兆牧兼陇右节度大使，光王为氵居广州都督兼岭南经略大使，仪王潍为河南牧，颖王为安东都护平卢军节度大使，永王泽为荆州大都督，寿王清为益州大都督兼剑南节度大使，延王洄为安西大都护兼四镇节度大使，盛王沐为扬州大都督。  

○幸长安制  

朕粤自镐酆，省方洛。属九服宁晏，四时顺成，殊徵庞殷，景福纷委。遂荷灵眷，登於介邱，先天成功，允答休佑。盖敬天知命，不敢以宁也。我来於东。岁亦数稔，而西土蓍老，予多怨。况关辅之地，顷则有年，宜叶卜征之祥，式展时巡之义。可以今年闰九月十日取北路幸长安，所司准式，缘顿支供，一事已上，并用当处官物，不须科敛百姓。其递运及行从官僚等，物从减省。所在公私，不得辄有进献，宣布遐迩，知朕意焉。  

○改道幸长安制  

朕君临区宇，子育黎元，每怀勤恤，不欲劳烦。而镐京之地，陵寝所在，自展义河雒，已历岁年，所以式遵卜征，有事时迈，抑惟常典，宁敢惮劳。将欲西巡，元取北路，今同州有暴水，浸於邑居，载怀忧惕，无忘鉴寐，且从南路幸长安，所司准式。  

○录囚制  

朕作人父母，为天下君，岂将岩廊为逸，尝以亿兆为念，何尝不养之如子，视之如伤？驱彼代俗，跻之仁寿，使胜残之道，自我王政，好生之德，洽於人心。皆迁善以远罪，亦有耻而且格，靡然向风，以致刑措。今秋典戒令，理官议狱，愍此愚者，犹闻抵冒。当宁发想，兴言疚怀，宜布惠和之泽，用申矜降之典，俾率土之内，知朕意焉。天下见禁囚，犯死罪者特宜免死，配流者配边州效力，徒已下罪并放免。官人犯赃罪，不在此例。其未有断结者，各处本犯定刑名，准此处分。  

○优恤张守洁等制  

故益州长史张守洁故桂州都督员嘉静等，并守委藩镇，克著忠勤，奄随化往，良深震悼。言念旅榇，犹在遐方，用国优恤，以慰泉壤。宜官造灵举，给传还乡，所缘葬事，并委有司支给。  

## ●卷二十三  

☆元宗（四）  

○命备吐蕃制  

慎守疆场，所以备不虞；训理甲兵，所以存禁暴。列代通典，有国永图。朕以虚薄，君临县，上奉天道，务在於生育；下顺人心，无隔於夷夏。柔服四裔，底绥万邦，慕义向风，尽为臣妾，纳贡述职，咸赴阙庭。惟吐蕃小丑，忘我大德，侵轶封域，抄掠边，言念於兹，无忘鉴寐。且本设方镇，以防缘边，至於警急，宜相救援。今故纠合诸军，团结劲卒，务令首尾相卫，心力叶同。张罗网之形，开犄角之势，俾穷寇进不能犯，退无所归。秣马练兵，观衅而动，屯田积谷，固敌是求，殄戎可期，战胜斯在。陇右通共团结马步三万九千人，临洮军团八千人，河源军团六千人，安人、白水军各团一千五百人，积石、莫门军各团二千人，河西道蕃汉兵团结二万六千人，赤水军团一万人，玉门、豆卢军各二千人，并依旧统领，以候不虞。更於关内徵骁兵一万人，以六月下旬集临洮，十月无事放散。朔方取健儿手一万人，六月下旬集会州下，十月无事，便赴本道，候贼所向。贼於河西下，即令陇右兵取ト川，过朔方，合兵取新泉，与赤水军合势邀袭，令河源、积石、莫门兵取背掩扑。贼於河源下，朔方兵从乳漫渡河，并临洮军兵马河源军合势邀袭，赤水军取背掩扑。贼於凤林关下，朔方兵赴临洮，与鄯州兵合势邀袭，河源、积石兵取背掩扑。所要甲兵，遂便支候，公私营种，且耕且战，各宜训勖，以副朕怀。  

○宣慰河北州县制  

河北遭水处城傍及诸蕃投降人先令安置及州县被差征行人家口等：去年水潦，漂损田苗，频遣使人，所在巡抚，兼令州县，倍加矜恤，不知并得安存与否？今旧谷既没，新麦未登，丁壮既差远行，老少虑不支济。朕身居黄屋，念在苍生，每思优养，无忘鉴寐。今故遣中使左监门卫将军李善才重此宣慰，宜令州县简责。有乏绝者，准吏给粮，俾令安堵，以副朕意。  

○顺时宥罪制  

顷属初阳肇授，移辇新宫，因施惠布德，用顺时令。徒已下罪，并责保放营农，今详其刑格，亦非重罚，已释囹圄，不可更收，宜许自新，特从免放。  

○令陇右河西备边制  

陇右河西，地接边寇，虽令团练士卒，终须常戒不虞。如闻吐蕃尚聚青海，宜令萧嵩张志亮等，审察事势，倍加防御。当须蓄锐，以逸待劳。其当贼路要害军县处，须量加兵马，任逐便通融处置。仍拣择有干略人，简较明为探候，动静须知。主将已下，若捉搦用心，事无不理者，当加重赏。如废官慢盗，式遏乖所者，必严宪，仍晓示使各勉职，以副所委。其管城垒应筑未了者，并早令毕功，无致延缓，阙於备守。  

○讨吐蕃制  

昏迷反道，天地所以制罚，戎狄乱华，帝王所以耀武。吐蕃小鬼，频年犯塞，坏我城镇，虏我边人，言念征夫，良深愤惋。今北军羽骑，万弩齐发；山西飞将，百道争先。扫荡之期，在於晷刻，然赏罚必信，惩劝在焉。号令不明，忠勇何望？若回避纵敌，则国刑；如克隽擒凶，须悬军格。其河西、陇右、安西、剑南等州，节度将士以下，有能斩获吐蕃赞普者，封异姓王；斩获大将军者，授大将军；获次以下者，节级授将军中郎将。不限白身官资，一例酬赏；速令布告，咸使闻知。  

○封唐昌公主等制  

邦女下嫁，义著周经，帝子建封，制存汉传。朕训导诸子，旧有女师，因其婉娩之性，进成肃雍之德。能鉴图史，颇知法度。今选婚华族，待礼笄年，宜国玺绶之典，俾开汤沐之赋。第四女可封唐昌公主，第六女可封常山公主，第八女可封宁亲公主，各食实封五百户。唐昌公主出降张，俱用八月十九日，所司详备礼物，式遵故事。  

○罢杜暹李元平章事制  

出纳王言，发挥纶翰，宰相之任，选众推贤。检校黄门侍郎同中书门下平章事杜暹、同中书门下平章事李元等，咸励忠勤，用登枢揆。虽清以自牧，而道则未宏。不能同心戮力，以祗帝载，而乃肆怀相短，以玷朝纶。朕缘事鬼股肱。情惟隐蔽，掩其累而不率，遂其过而弥彰，将何以缉叙三光，仪刑百辟？宜回中禁，俾列专城。暹可荆州长史，元可曹州刺史。  

○停源乾曜侍中制  

尚书右丞相兼侍中源乾曜，十载持衡，一心自牧，台鼎斯重，管综维繁。虽功力在公，而暮年微疾，俾司端揆，罢剧中枢。宜停侍中，其尚书左丞相如故。  

○贬齐汗麻察等制  

朕闻四时之义，信在不言，三代之风，德以归厚。道可光乎训俗，理必由乎在位。有犯无隐，名教之攸先；上和下睦，宪章之惟旧。其有辩言乱政，实诫殷书；伪行登朝，深惩鲁典。朝请大夫守吏部侍郎上护军齐氵，累践清要，诚宜至公。承议郎守兴州别驾麻察，频经贬逐，理合迁善，乃交构将相，离间君臣，作谄黩之笙簧，是德义之蝥贼。都水监丞齐敷、灵州都督府兵曹参军郭禀等，趋走末品，奸谲在心，左道与人，横议於下。并青蝇可鉴，害马难容，或任高星象，或名微草芥，上耻大夫之辱，下羞徒隶之刑，特解严诛，宜从远逐。氵可高州良德县丞员外置长任；察可浔州皇化悬尉员外置长任；敷宜量决一百，长流崖州；禀亦量决一百，长流白州。仍并差使，驰驿领逐。虽万方之过，情切在予；而四罪以闻，刑其自尔。且如非贤勿理，食禄忧政，庶乎文武百辟，忠公事主。出惟长者之游，言必先王之道，光昭雅训，可不务乎？如或迹在不经，思出其位，虽轻勿赦，抑有常法。布之朝纲，知朕意焉。  

○授裴光庭宏文馆大学业士制  

政理鸿业，宏之者大贤；文儒盛美，典之者茂德。自非夔龙闻出，周孔挺生，则无以翊赞经纶，发挥图史者矣。侍中兼吏部尚书裴光庭，忠公性与，礼乐天资，为社稷之臣，总喉舌之任。仪刑百辟，则庶绩其凝；藻镜九流，则具瞻惟允。进规献替，明谟每竭，绝编蠹简，成诵不忘。固可以尚论之馀，阐尊儒之义，经纬庙堂之略，论思秘馆之文。佥曰尔谐，斯於予理，往膺宠命，克昭丕绩。可充宏文馆大学士，馀如故。  

○加白履忠朝散大夫制  

处士前秘书省校书郎白履忠，学优缃简，道贲邱园。探赜以见其微，隐居能达其志，故以汲引洙泗，物色夷门，素风自高，元冕非贵。几杖云暮，章秩宜加，俾承礼命之优，式副宠贤之美，可朝散大夫。  

○放还白履忠制  

卿孝悌立身，静退敦俗，年过耆耄，不杂风尘。盛德早闻，通班是锡，岂惟旌贲山薮，实欲奖劝人伦，且游上京，徐还故里。  

○申严铜禁制  

古者作钱，以通有无之乡，以平小大之价，以全服用之物，以济单贫之资。钱之所利，人之所急。然丝布财谷，人民为本。若本贱末贵，则人弃贱而务贵。故有盗铸者冒严刑而不悔，藏镪者非倍息而不出。今天下泉货益少，币帛颇轻。欲使天下流通，焉可得也。且铜者，馁不可食，寒不可衣，既不堪於器用，复不同於宝物，唯以铸钱，使其流布。宜令所在加铸，委按察使申明格文，禁断私卖铜锡，仍禁造铜器。所在采铜铅，官为市取，勿抑其价，务利於人。  

○迎气东郊推恩制  

皇王之大化，备载於所陈，必顺时而行政，将奉天而育物，考古之要，莫不由斯。朕自膺宝位，钦若上元，万物叶心，庶务简易。齐七政以察玑，劝兆庶而勤稼穑，日慎一日，於今二十年矣，何尝不夙夜祗畏，忧劳在怀，思致黎元，以宏政理。属献岁初吉，乘时布令。是用敦本复古，将必稽於月令，始谋作则，先有事於春郊。宜因展礼之辰，别布惟新之泽。其天下见禁囚徒，自开元十八年正月五日昧爽已前，大辟罪已下，罪无轻重，已发觉未发觉，已结正未结正，系囚见徒常赦所不免者，咸赦除之。其左降官及流移配隶安置罚镇效力之类，并宜量移近处。其官已复资，至叙用之时，不须为累。其流人配隶并一房家口者，所犯人情非劫害，身已亡殁，其家口放还。流人及左降官考满载满丁忧服满者，亦准例稍与量移。其亡官失爵，放还不齿，及诸色被停解免与替人等非犯赃者，宜令司存勘责，量加收叙。其衰老疾病者，仍与致仕官。天下百姓今年地税，并诸勾徵欠负等色在百姓腹内未纳者，并一切矜免。亚献太子鸿赐物二千匹。终献宁王宪赐物一千匹。文武百官及有司职掌等各赐束帛有差。率土之内，赐三日。其海内五岳四渎，及诸镇名山大川及灵迹，并自古帝王得道外仙，忠臣义士先有祠庙者，各令郡县逐处设祭。  

○立齐太公庙制  

乾坤冲用，阴阳所以运行，帝王大业，文武所以垂范。故四序在乎平分，五材资於并用。式稽乾坤之义，载明文武之道，永言旧章，斯典未洽，自我而始，爰备阙文。昔羲皇立弧矢之象，黄帝有甲兵之事，将以定祸乱，济生灵，分二柄而齐设，配两仪而共久。至若用之以仁义，行之以礼乐，龙豹卷舒而莫测，星辰应变而无方，谁其尸之？则齐太公之道也。故宣尼大圣，立文以化成；尚父维师，仗武而宏信。齐鲁之道列，亲贤之教兴，郁为政源，崇我王业。遂使金石之奏，永播於蹲龙之庭；蒸尝之享，不行於非熊之室。文武并设，斯不然矣。岂王风□季，礼没於前修；将帅是尊，庆彰於今日。式崇大典，垂裕後昆，宜令两京及天下诸州各置太公尚父庙一所，以张良配享。春秋二时，取仲月上戊日祭。诸州宾贡武举人，准明经进士行乡饮酒礼，每出师命将，辞讫发日，便就庙引辞。仍简取自古为将功业显著康济生人者十人，准十哲例配享。  

○幸东都制  

三秦九雒，咸曰帝京；五载一巡，时惟邦典。上腴多饶衍之美，仍劳於转输；中壤均舟车之凑，颇闻於殷积。朕所以相时度宜，期於利物者也。况河汴频稔，江淮屡登，二周驰望幸之诚，三川勤予之请，然犹未便顺动，且念人劳，期以来年，方议时迈。而顷京辅近甸，膏泽未均，陕雒之交，稼穑亦盛，固不可俟於今日，庶用协乎光天，岂肆心於宴安，期顺人而从幸。两京供帐，宿有储拟，十月涤场，是因暇隙。信可备法驾，整勾陈，清跸崤潼，观风河雒，宜以今年十月四日幸东都，所司准式。  

○加常芬公主实封制  

常芬公主，公宫成训，归妹有仪，锡号疏封，虽已洽於前典，推恩食邑，犹未崇於後命。宜书沐赋之荣，式昭筑馆之义，可食实封五百户，用今年九月丁巳出降张去奢。所司详备礼物，式遵故事。  

○发诸州义仓制  

用天之道，分地之利，此庶人之事也，非济育无以致其功；务在三时，遵其五教，此邦家之典也，非悦劝无以成其业。朕当夜分思理，明发听朝，惠绥群元，若保赤子。议狱以缓死，薄征以息人。年谷颇登，时政庶缉。而家给之长，仍或未均，蕴利之徒，犹闻赘聚。静言其事，应有厥繇。如闻贫下之人，农桑之际。多阙粮种，咸求倍息，致令贫者日削，富者岁滋，非所谓益寡裒多，务穑敦本之方也。思宏惠恤，以丞贫窭。且义仓元置，与众共之，将以克济斯人，岂徒蓄我王府。自今已後，天下诸州，每置农桑，令诸县审责贫户应粮及种子，据其口粮贷义仓，致秋熟後，照数徵纳，庶耕者成业，啬人知劝。生厚而德正，时顺而物成，国富家肥，於是乎在。凡厥主守，称朕意焉。  

○宽宥天下囚徒制  

行庆施惠，所以奉天时，缓刑恤狱，所以爱人命。今阳和布序，草木自荣，而或入於罪隶，婴於舂槁，同被亭育之恩，未畅生成之施。言念於此，深用悯然。思宏时令，以哀黎庶。应天下囚徒罪至死者，特宽宥配隶岭南远恶处。其犯十恶及造伪头首，量决一百，长流远恶处。流罪罚镇三年。其徒已下罪，并宜释放。其有官吏犯赃推未了者，仍推取实收定名讫，然後准降例处分。计赃一匹已上，及与百姓怨雠者，并不须令却上。其上都委中书门下疏理，京城委留守，天下诸州长官当日处理。其责保停务之类，并宜准此。  

○追封安金藏代国公制  

义不辞难，忠为令德，保君主，安固邦家，则必荷宠光之休，膺土宇之锡。安金藏忠义奉国，精诚事君，往属酷吏肆凶，潜行谋构。当疑惧之际，激忠烈之诚，突刃剖心，保明先圣。见危授命，沮奸邪之慝；转祸存福，获明夷之贞。虽鸣玉衔珠，已备於休命，而畴庸疏爵，未洽於殊荣。宜锡宠於组，兼勒名於金石。  

○幸北都制  

昔之握皇网执大象者，或省方以肆觐，或巡狩以观风，故轩辕至崆峒之野，夏禹列涂山之会。虽往古遗事，先王高迹，观其出豫，稍涉遐远。朕自临驭天下，绥人极，法驾罕顺动之仪，苍生多来之叹，每欲时迈，因而布和，惮於人劳，必也中止。惟彼尧俗，古风犹遽，方於谯郡，王业是同。西汉高皇，永怀於沛邑；东京数帝，每幸於舂陵。岂不远思乔木，无忘敬梓，况境乃近壤，城惟列都，既行幸是常，亦情礼兼遂。又嵩郡天险，方位土中，而陵寝地遥，攀望增感。且布政而行化，实展怀於志思，宜取今年十月十二日幸北都，便还西京，所司准式。  

○命贡举加老子策制  

老子《道德经》，宜令士庶家藏一本，每年贡举人，量减《尚书》、《论语》策一两条，准数加《老子》策，俾尊崇道本，宏益化源。今之此敕，亦宜家置一本，每须三省，以识朕怀。  

○命李使吐蕃制  

继好之义，虽属边鄙，受命以出，必在亲贤。事欲重於当时，礼故崇於殊俗。选众之举，无出宗英。工部尚书李，体含柔嘉，识致明允。为公族之领袖，是朝廷之羽仪。今金城公主既在蕃中，汉廷公卿非无专对，有怀於远，夫岂能忘。宜持节充入吐蕃使，所司准式发遣。  

○遣使宣慰江南淮南等州制  

去年江南、淮南有微遭旱处，河南数州亦有水损，百姓皇甫翼等咸谓能贤，式将朕命，其间乏绝，应须赈贷，便量事处置，回日奏闻。  

○授韩休黄门侍郎同平章事制  

思致雍熙，事求良辅，久勤梦寐，近在周行。尚书左丞韩休，蕴道宏深，秉德经远。清诚可以轨物，素行可以律人。一自登朝，备闻体国，志存公亮，诚合始终。而羽翼朕躬，金玉王度，人望是在，朝选无逾。宜拜命於琐闱，俾兼和於鼎实。可守黄门侍郎同中书门下平章事。  

○允礼部尚书王邱致仕制  

王邱夙负良材，累外茂秩，比缘疾疹，假以优闲。闻其家道屡空，翳药靡给，久此从宦，遂无馀资。持操若斯，古人何远。且优贤之义，方册所先，周急之宜，激功攸在。其俸禄一事已上，并宜全给。式表殊常之泽，用旌贞白之吏。  

○加张果封号制  

恒州张果先生，游方之外者也。迹先高尚，深入窈冥，是混光尘，应召城阙。莫详甲子之数，且谓羲皇上人。问以道枢，尽会宗极。今特行朝礼，爰卑宠命。可银青光禄大夫，号曰通元先生。  

○授裴耀卿侍中张九龄中书令李林甫礼部尚书制  

门下：《春秋》之义，尚量卿才。王国克桢，莫先相位。用增其命，必正其名。中大夫守黄门侍郎同中书门下平章事宏文馆学士赐紫金鱼袋上护军裴耀卿、正议大夫中书侍郎同中书门下平章事集贤院学士副知院事兼修国史紫金鱼袋上柱国曲江县开国男张九龄，经济之才，式是百辟。正议大夫检校黄门侍郎赐紫金鱼袋上柱国李林甫，泉源之智，迪惟前人。既枢密载光，而亲贤称首，审能群会，所莅有孚，宁惟是日畴咨，故以多年历选，国钧系赖，邦礼克清，宜命曰鼎臣，置之廊庙。耀卿可银青光禄大夫守侍中，学士勋如故。九龄可银青光禄大夫守中书令，集贤院修国史勋如故。林甫可银青光禄大夫守礼部尚书，门下三品勋如故。主者施行。  

○授信安郡王衤韦滑州刺史制  

门下：训俗安人。是资良牧，弃瑕录用，兹为令典。使持节卫州刺史信安郡王衤韦，器能之美，宗室所推。才堪应务，久当於任委，防缺周身，因从於降黜。惟推念旧，义在睦亲，宜回传於方外，俾分符於近服。可滑州刺史。  

○封李过折北平郡王制  

高悬爵秩，以待勋庸，能者得之，固其宜也。契丹兵马官李过折，蕃中贵种，塞下雄才。其谋虑之深，既能转祸，当义勇之发，何异疾雷？故得积年逋诛，一朝荡涤。使鸟窜之众，复为戎人；鹰扬之师，且息边甲。言念诚节，宜超等数，特国象辂之封，仍异龙城之礼。可封北平郡王同幽州节度副大使。赐帛一千匹。  

○授李尚隐户部尚书益州长史剑南节度采访使制  

门下：司徒之职，事殷九赋；连帅之任，寄重十州。兼而统之，其在能者。银青光禄大夫守太子詹事上柱国高邑县开国子李尚隐，长才致用，直道为谋，大任亟登，晚节弥厉。临事克断，不敢於烦苛；去邪勿疑，无避於强御。必能内均土壤，外抚华戎，保息万人，俾修夏官之典，澄清三属，仍总使臣之务。可守户部尚书兼益州大都督府长史持节剑南节度营田副大使兼节度采访处置使，散官勋封如故。  

○赠兖国公陆象先尚书左丞制  

象先含和毓粹，体道居身，迹在区中，心游象外。懋昭丕德，光辅先朝，爰降优恩，是为师保。方期承命，以配上祥，厉疾无瘳，徽音遽隔。兴言念旧，震悼於怀，宜旌端揆之职，用光窀穸之事。赠尚书左丞，赙物二百段，米粟二百石。  

○千秋节宴群臣制  

自古风俗所传，岁时相乐，亦合因事，大小在人。朕生於仲秋，厥日惟五，遂为嘉节，庆感诚深。今属时和气清，年谷渐熟，中外无事，朝野安，不因此时，何云燕喜？卿等即宜坐饮，相与尽欢。  

○授庆王琮司徒制  

门下：汝作司徒，以亲百姓。予有御侮，爰整六师。中外之寄，藩维是属。太子太师兼凉州大都督河西诸军州节度大使支度营田九姓长行转运使上柱国庆王琮，克勤於躬，允协厥训。每有志於敦学，常不忘於乐善。事上之道，忠顺在焉，举能之义，亲疏一也。固可委以邦教，受之广谋，勉图乃功，角替朕命。可守司徒，馀如故。  

○答侍中裴耀卿论服制手制  

从服有六，此其一也。降杀之制，礼无明文，此皆自身率亲，用为制服，所有存抑，尽是推恩。朕情有未安，故令详议，非欲苟求变古，以示不同。卿等以为外族之亲，礼无厌降报服之制，所引甚疏。且姨舅者，属从之至近也。以亲言之，则亦姑伯之匹敌也，岂有所引者疏，而降所亲者服，又妇从夫者也，以姨舅，夫既有服，从夫而服，尤是睦亲，实欲令不肖者企及，贤者俯就，卿等宜熟详之。  

○罢侍中裴耀卿中书令张九龄为尚书左右丞相制  

门下：变和阴阳，仪刑端揆，自非人杰，孰副佥谐。金紫光禄大夫侍中宏文馆学士上柱国稷山县开国男裴耀卿，才实国桢，望为人范。怀匪躬之节，竭奉上之心。金紫光禄大夫中书令集贤院学士修国史上柱国始兴县开国男张九龄，器识宏远，文词博赡。负经济之量，有谋猷之能。自翼赞台阶，彝伦有序。直道之心弥固，謇谔之操逾坚，并可以仪刑百寮，缉熙庶绩。宜回掖垣之任，俾列宫师之表。耀卿可守尚书左丞相，九龄可尚书右丞相，散官勋封如故。主者施行。  

○迁卫州长史卢见象等制  

善为理者，固道在至公；能官人者，俾财无滞用。今之群吏，列於郡国，绩有可考，政或可观。既久於所职，当叙之以位。卫州长史卢见象等，顷在条察，克著声猷。计年有成，以时议进。期乎知劝，且曰：无遗彼欲速者，自而至。廉耻之道丧，干进之责深。悠悠斯人，朕无所取。凡百在位，宜悉乃怀。  

○恤刑制  

朕猥集休运，多谢哲王。然而哀矜之情，小大必慎。自临寰宇，子育黎，未尝行极刑，起大狱。上元降鉴，应以祥和，思协平邦之典，致之仁寿之域。自今有犯死刑，除十恶罪，宜令中书门下与法官详所犯轻重，具状奏闻。  

○推恩臣庶制  

崇德尚齿，三代丕义；敦风劝俗，五教攸先。其曾任五品已上清资官以礼去职者，所司具录名奏，老疾不堪厘务者与致仕。道士女冠，宜隶宗正寺。僧尼令祠部检校，百司每旬节休假，并不须亲职事，任追胜为乐。宣示中外，知朕意焉。  

○命宇文晏袭封介国公制  

《夏典》有虞宾之位，《周书》载微子之封，皆所以启迪前王，发挥後嗣。故介国公宇文超男晏，倬彼茂绪，曰予嘉客。肃雍成性，温润合礼。雅有助祭之容，宛是宜邦之具。爰复尔国，以承天休。可袭封介国公。  

○废皇太子瑛为庶人制  

朕躬承天命，嗣守先业，不敢失坠，将裕後昆。所以择元良，策奇器，为国之本。岂不谓然？太子瑛，幼而锺爱，爰加训诱。亲之师范，所望日新。年既长成，与之婚冠，而妃之昆弟，潜构异端。顷在东都，颇闻疑议，所以妃兄薛愿，流谪海隅。导之诲之，谓其迁善。驸马都尉薛钅肃，亦妃之兄也。今又煽惑，谋陷弟兄。朕之形言，愧於天下，教之不改，其如之何？盖不获已，归诸大义，瑛可废为庶人。鄂王瑶、光王琚等，自幼及长，爰加抚育。为择师资，欲其恭顺，而不率训典，潜起异端。及与太子瑛构彼凶人，同恶相济，亦既彰露，咸引其咎。孽由己作，义在灭亲。并降为庶人。驸马都尉薛钅肃，离间骨肉，惑乱君亲，潜通宫禁，引进朋党，陷元良於不友，误二子於不义，险薄之行，遂成门风。皆恶迹自彰，凶慝昭露。据其所犯，合严诛，言念琐姻，用申宽典。舍其两观之罚，俾就三危之窜。可长流州百姓。  

○加乐安郡王瑗等实封制  

门下：兄弟之子，於近属而特深；恩礼之情，在诸孤而更切。故惠宣太子男守鸿胪卿乐安郡王瑗等，咸自砥砺，克修名检，缵承先绪，休有令闻。能荣曲阜之封，不忝高阳之族。念往之恨，已无追於百身；抚存之恩，宜受赐於千室。可共食实封一千户。主者施行。  

## ●卷二十四  

☆元宗（五）  

○迎春东郊制  

自今已後，每年立春之日，朕当帅公卿亲迎春於东郊。其後夏及秋，常以孟月朔於正殿读时令，礼官即修撰仪注。既为常式，乃是常礼，务从省便，无使劳烦也。  

○赠武惠妃贞顺皇后制  

存有懿范，没有宠章，岂独被於朝班，故乃亚於施政。可以垂裕，斯为通典。故惠妃武氏，少而婉顺，长而贤明，行合礼经，言应图史。承戚里之华胄，後庭之峻秩，贵而不恃，谦而益光。以道饬躬，以和逮下。四德粲其兼备，六宫咨而是则。法度在已，靡资珩，躬俭化人，率先。夙有奇表，将国正位，前後固让，辞而不受，奄至沦殁，载深感悼。遂使玉衣之庆，不及於生前；象服之荣，徒增於身後，可赠贞顺皇后。宜令所司，择日册命。  

○封临晋公主制  

汤沐建封，古今通典，岂独贵於宠数，亦兼崇於美名。第二女性与柔和，生知法度。率以师氏之训，成其天然之质。有行之礼，将及於笄年；备物之恩，俾开於井赋。可封临晋公主，食实封一千户。  

○赠同安郡王太子少保制  

犹子之恩，特深於情礼，睦亲之义，必备於哀荣。同安郡王，禀气淳和，执心忠顺。邦国垣翰，宗枝羽仪，磐石疏封，将期永固。逝川不舍，俄叹促龄，悼往之怀，因心所切。宜增宠命，用饰幽泉。可赠太子少保，葬事官给，陪葬桥陵。  

○春郊礼成推恩制  

皇王之化，载籍所陈，将奉天而育物，必顺时而行政。虽《礼》文则著，而亲祠盖阙。朕自膺宝历，且逾二纪。承宗社之降祉，赖公卿之叶心，万物阜成，庶务简易。思以黎献，臻夫仁寿，是用敦本复古，将必稽於月令，谋始作则，先有事於春郊。宜因展礼之辰，式布惟新之泽。其天下见禁囚，应犯死罪者，特宜免死，配流岭南。已下罪并放免。朕每念黎，弊於征戍，亲戚多别离之怨，关山有往复之勤，何尝不恻隐於怀，寤寐增叹。所以别遣召募，以实边军，锡其厚赏，便令常住。今诸军所召，人数向足，在於中夏，自可罢兵。既无金革之事，足保农桑之业。自今已後，诸军兵健，并宜停遣。其见镇兵，并一切放还。京畿之内，杂役殷繁，言念劬劳，岂忘优恤。顷以栎阳等县，地多咸卤，人力不及，便至荒废。近者开决，皆生稻苗，亦既成功，岂专其利。京兆府界内，应杂开稻田，并宜散给贫丁，及逃还百姓，以为永业。  

《书》不云乎：“不作无益害有益。”《语》不云乎：“奢则不逊俭则固。”缅怀前古，尝折在心，将斫雕以为朴，期上行而下效。自今已後，王公不得以珍物进献，所司应缘，宫室修造，务从节俭，但蔽风雨，勿为华饰。至於金玉器物，诸色雕镂，朕缘蕃客所要，将充宴赏。今流俗之间，递相仿效，既损财於无用，仍作巧以相矜，败俗伤农，莫斯为甚，并一切禁断，以绝浮华。  

古者乡有序，党有塾，将以宏长儒教，诱进学徒，化人成俗，率繇於是。斯道久废，朕用悯焉。宜令天下州县，每一乡之内，别各置学，仍择师资，令其教授。其诸州乡贡明经进士，每年引见讫，并令就国子监谒见先师。所司设食，学官等为之开讲，质问疑义。且公侯之裔，皆禀义方，学《礼》闻《诗》，不应失坠。容其侥幸，是渎化源。其於贵胄子孙，如闻近来宏文馆学士，多有不专经业，便与及第，深谓不然。自今已後，宜一依令式考试。朕之爵位，惟待贤能。虽选士命官，则有常调，而安卑遁迹，尚虑遗才。其内外八品以下官，及草泽间有学业精博，蔚为儒首，文词雅丽，通於政术，为众所推者，各委本州本司长官，精加搜择，具以闻荐。  

发生之月，实在於行仁，利物之心，莫先於作善。先断捕猎，令式有文，所繇州县，宜严加禁止。其每年千秋节日，仍不得辄有屠宰。道释二门，皆为圣教，义归宠济，理在尊崇。其天下观寺，有绝无道士女冠僧尼者，宜量观寺大小，度六七人，简择灼然有经业戒行，为乡闾所推，仍先取年高者。凡百卿士，朕之同德，宜勉所职，以合时令。  

礼有时施惠，义兼行赏，实为其时，固不可缺。亚献忠王宜赐物一千匹，终献颍王敫赐物五百匹，王守礼、宁王宪各五百匹，庆王琮已下及长公主郡县主二王後京文武官赐帛各有差。天下诸州侍老，宜令所繇长官量赐酒肉，务在优养。今朝廷无事，天下和平，美景良辰，百官等任追胜为乐。宜即布告中外，咸使闻知。  

○封蒙归义云南王制  

古之封建，誓以山河，义在畴庸，故无虚授。西南蛮都大酋帅特进越国公赐紫袍金钿带七事归义，挺秀西南，是称酋杰。仁而有勇，孝乃兼忠。怀驭众之长材，秉事君之劲节。瞻言诸部，或有奸人，潜通犬戎。敢肆蜂虿。遂能躬擐甲胄，总率骁雄，深入长驱，左萦右拂，凡厥鬼类，应时诛翦。戎功若此，朝宠宜加。俾膺胙土之荣，以励捍城之士，复遣中使李思敬斋册书往册焉。  

○贬萧嵩青州刺史制  

王者立法，所贵无私，有过必惩，古之令典。太子太师萧蒿，累践清资，尝居重任，身宠茅土，家荣姻戚，人臣之贵莫二，止足之分当知。曾不是思，乃行非道。城南别业，地即膏腴，亩直千金，盖谓於此。遂将数顷，辄遣仙童。名位若斯，恩遇亦甚。昵於庸竖，更欲何求？静言其情，深所未谕。但久经任使，措在朝廷，自不饰观。良用惊听，岂可辅导太子，颉颃正人，宜从贬出，以肃纪纲。可青州刺史。  

○贬张守括州刺史制  

张守本自戎行，夙承任遇。去岁军务失实，乃命谒者监牛仙童宣谕朕意。辄便结托凡细，令其诡词，赂以百金，兼之数口恐惧边塞或容苟求遣谒轩墀。何不早自披露？用兹奉国，曷以为颜？犹念旧勋，俾从宽典。可括州刺史。  

○答李林甫贺收安戎城手制  

此城仪凤年中，羌引吐蕃，遂被固守。岁月既久，攻伐亦多，其城岩险，非力所制。朝廷群议，不令取之。朕以小蕃无知，事须处置，授以奇计，所以行之。获彼戎心，归我城守，有足为慰也。  

○授吐火仙可汗等官爵制  

德以柔远，兵以威敌，服而舍之，古之制也。突骑施吐火仙可汗骨啜、弟叶护颉阿波等，背化乘边，阻兵恃众，虽蚁聚为梗，或扰疆场。而王师所向，尽扌寿巢穴。悯其束身就戮，归命而朝，宜加宥过之典，载洽覃恩之命，俾厥弟兄，并膺光宠。或分茅土，复列钩陈。骨啜可左金吾卫员外大将军，仍封为循义王；颉阿波可右武卫员外大将军。  

○封皇孙ㄈ等为郡王制  

分命本枝，列於庶位，博考方册，斯为大猷。皇太子之子ㄈ等，观其器识，日以通敏。仁和之性自然，忠孝之诚克备，率由礼度，能禀义方。学既著於崇儒，材可使於从政。爰兹拜职，宜从紫绶之荣；勉尔修身，式副绿车之宠。可封ㄈ为广平郡王，儋为南阳郡王，亻炎为建宁郡王。亻炎为西平郡王，仅为新城郡王，亻间为颍川郡王。又封庆王之子俨为新平郡王，伸为平原郡王。棣王之子亻巽为汝南郡王，侨为宜都郡王。荣王之子亻甫（《新唐书表》作“亻甫”，《传》作“俯”，《旧唐书传》则又作“佩”）为济阴郡王，偕为北平郡王。仪王子之亻先为豫章郡王，（按《新书传》作“锺陵郡王”，《世系表》作“临川郡王”。《旧书传》作“供”，“锺陵郡王”并其名，亦复互异矣），健（《新书传表》俱作“亻连”，《旧书传》作“健”）为广陵郡王。颍王之子伸（与庆王之子同名。《新、旧书》皆同）为荥阳郡王。永王之子亻（《新书传表》俱作“亻易，《旧书传》作：“”）为襄城郡王。寿王子亻丕（《新书表传》俱作“亻丕”《旧传表》则作“径”）为济阳郡王。延王之子倬为彭城郡王。济王之子亻素为永嘉郡王。  

○赠邬元崇棣州刺史制  

故洪州人邬元崇，往者来应嘉诏，次於虢略。忽睹元元皇帝，俾之□空中，与言使戒天后，表国祚中兴之运，示宝历无疆之期。遂能不顾其身，来传此旨。竟遭幽絷，谅可伤嗟。自非竭节本朝，孰克犯颜兹日？宜加追赠，用慰幽魂。可赠棣州刺史。  

○委刺史县令劝课制  

古之为理，必顺时行令。献岁发春，仁气育物，直叶阳和之德，以勤播种之务。天下诸州，委刺史县令加意劝课。仍令采访使勾当，非灼然要切事，不得妄有追扰。其今月诸色当番人，有单贫老弱者，所司即拣择量放营农，至春末已来，并宜准此。  

○封高阳公主制  

用嘉成德，将及推恩，疏封锡号，礼典攸在。第二十女资身淑慎，禀训柔明。克备肃雍之仪，允彰图史之德。而方营鲁馆，宜启沁园，俾承宠於中闱，复增荣於列赋。仍食实封一千户。  

○定大唐乐制  

王者作乐，古之大猷。盖以殷荐上帝，严配祖考。况顺天地之理，开山川之风，发挥雅音，导达和气，揖让而理，不其盛欤？自战国以来，此道隳坏，但纪铿锵之节，宁探述作之深。历代因循，莫之改革。朕尝以听政之暇，缅寻前典。虽旧制之空存，而正声之多缺，将何以列彼祠祀，感於灵明。斯事体大，谅资合度，是用躬亲，有以裁校。定六律而为本，避五行之相克。哀慢淫过，去其弊也；清浊刚柔，适其中也。亦既协应，颇为成文。或得之於自然，乃不知其本故。岂上元幽赞，俾正缺遗者哉！方於六代之作，亦各一时之义也。乃命奉常，陈於祀事，用昭诚敬，且敦风俗。而王公卿士，爰及有司，频诣阙上言，请以唐乐名。斯至公事，朕安得而辞焉。然则《大咸》、《大韶》、《大<音>》、《大夏》，皆以大字表其乐章，今之所谓，宜曰《大唐乐》。  

○追谥宁王宪为让皇帝制  

能以位让，为吴泰伯，存则用成其节，殁则当表其名。非常之称，旌德斯在。故太尉宁王宪，诞含粹灵，允膺大雅。孝悌之至，本乎中诚；仁和之深，非因外奖。率由礼度，雅尚文儒。谦以自牧，乐於为善。比两献而有光，与二南而合德。自出临方镇，入配台阶，逾励忠勤，益闻周慎。实谓永为藩屏，以辅邦家，曾不遗，奄焉殂没，友于之痛，震恸良深。惟王朕之元昆，合上嗣。以朕奉先朝之睿略，定宗社之阽危，推而不居，请予主鬯。又承慈旨，焉敢固违。不然者，则宸极之尊，岂归於薄德？茂行若此，易名是凭，自非大号，孰副休烈？按《谥法》：“推功尚善曰让”，“德性宽柔曰让”。敬追谥曰让皇帝。宜令所司择日，备礼册命。  

○天宝改元制  

神之降休，礼无不答，永言祀，必在躬亲。  

朕粤自君临，载宏道教，崇清净之化，畅元元之风，庶乎泽及苍生，时臻寿域积以岁朋，未尝懈怠。岂谓微诚感通，烈祖降见，乃昭灵命，是锡宝符。因而求之，应言而获，亦既至止，果表殊徵，谅惟秘词，不可详说。然邦家大庆，何以过焉？是知神仙所缄，造化同固，爰初有待，经韫匮而多时，潜应改元，若符契之相合。景福攸介，祗畏良深，而群官宗室，抗疏於外；元良诸子，屡请於中。逮夫缁黄，兼彼耆老，以至恳诚不已。前後相仍，愿加天宝之名，用易开元之号。顾惟菲薄，曷以当之？然则元训在乎钦承，人心难以推拒。顺天从众，义协至公。敬依所请，实用多愧。斯盖上元厚载，爰及百神。孚佑效灵，协於睿祖。幽赞惟新之历，克彰永代之祥，宜遵祀典，式陈昭报。可以来月十五日元元皇帝庙，十八日享太庙，二十日有事於南郊。宜令中书门下与礼官等，即详定礼仪，具录闻奏。应缘行事，及简较官等，各委有司，不须别差人执当。其北郊宜差公卿择日祭，五岳四渎及名山大川，各令所在长官备礼陈祭。务申诚敬，副朕意焉。  

○令道教及天地乾坤字须半阙制  

大道先於两仪，天地生於万物，是以圣哲之後，咸竭其诚。今後应缘国家致命，表疏簿书，及所试制策文章，一事已上，语指道教之词，及天地乾坤之字者，并一切半阙。宜宣示中外。  

○追尊元元皇帝父母并加谥远祖制  

庇生人者，必崇於大道；受成命者，实赖於前烈。恭惟大圣祖元元皇帝，道光太极，首出混元，宏敷妙门，广运真化。虽乘时御气，既超於上清，而储祉发祥，每孚於来裔，祚我宝运，格於皇天。爰自创业，迨於兹岁，频彰嘉贶，屡睹真容，使夫天清地宁，物阜人庶，六气时若，四夷来王，皆圣祖之感也，至道之应也。成功不宰，岂假於强名，降福无疆，敢忘忘昭报？是用荐徽号，增礼册，蠲洁以尽敬，躬亲以致诚。意既昭格，良深感庆，宜因展事，更广扬名。  

夫圣人之生，乃先天地，应变无体，其德犹龙。虽冥之初，不知谁之子，而诞灵之後，亦必有先。圣祖父母，著在图牒。母益寿氏已崇徽号曰先天太后，父周正御大夫敬追尊为先天太皇，仍於谯郡置庙。自馀一事以上，准先天太后庙例。昔契敷五教，殷以为祖，稷播百谷，周以配天。况咎繇迈种，黎人怀德，我之本系，千载弥光，敬追尊为德明皇帝。凉武昭王，朕十一代祖也。积德右地，炳灵中叶，奄有万国，兆先帝功，敬追尊为兴圣皇帝。其陵侧近，仍并禁樵牧，春秋二时，备礼致祭。且圣祖所理，本在诸天，将欲降灵，固宜取象，况为帝号，岂可名宫。其元元宫宜为太清宫，西京改为太清宫，东京改为太微宫，天下诸郡改为紫极宫。两京宫内道士，宜先择有道行者一七人，自馀於新度人中简择取添，满三七人为定额。仍各赐近城庄园各一所，并量赐奴婢等。其道士女道士，先令司封简较，不须更隶宗正寺，所置崇元署宜停。古人制礼，祭用质明，义既取於尚幽，情实缘於既殁。我圣祖湛然，尝在为道之宗，既殊有尽之期，须展事生之礼。自今已後，每圣祖宫有昭告，宜改用卯时已前行礼。  

朕深唯复朴，将致无为，尝恐至理难明，元风未畅，不有时习，焉能化成。自今已後，每至三元日，宜令崇玄馆学士讲《道德》、《南华》等诸经，群公百辟，咸就观礼。庶使轩冕之士，尽宏南郭之风；寰海之内，咸为大庭之俗。其崇元馆大学士宜赐物一百匹，学士赐六十匹，直学士四十匹。宫内先配住道士各二十匹。宣布中外，令识朕怀。  

○命金宪英袭封新罗王制  

故开府仪同三司使持节大都督鸡林州诸军事兼持节宁海军使新罗王金承庆弟宪英，奕叶怀仁，率心尝礼。大贤风教，条理尤明；中夏轨仪，衣冠素袭。驰海琛而遣使，准□吕而通朝。代为纯臣，累效忠节。顷者兄承土宇，没而绝嗣，弟膺继及，抑惟常经。是用宾怀，优以册命，宜因旧业，俾承蕃长之名，仍加殊礼，载锡汉官之号。可袭兄新罗国王开府仪同三司使持节大都督鸡林州诸军事兼充持节宁海军使。  

○九月荐衣陵寝制  

祀者，所以展诚敬之心，荐新者，所以申霜露之思。是知先王制礼，盖缘情而感时。朕承丕业，肃恭祀事，至於诸节，尝修荐享。自流火届期，商风改律，载深追远。感动增怀。有《诗》著授衣，令存休浣，在于臣子，犹及恩私。恭事园陵，未标曲式。自今以後，每至九月一日，荐衣於陵寝，贻范千载，庶展孝思。且仲夏端午，事无典实，传之浅俗，遂乃移风。况乎以孝道人，因亲设教，感游衣於汉纪，成献服於礼文。宣示庶寮，令知朕意。  

○命孔遂之袭封文宣公制  

朕永维圣道，思阐儒风，故尊崇先圣，所以宏至教，褒奖後嗣，所以美前烈。文宣王三十五代孙通直郎前守王府文学圣侯孔遂之，纂承睿哲，克履中庸。三命益恭，敦素凭於祖业；百代必祀，光宠被於朝恩。积庆之馀，既开於土宇；盛德不朽，宜传於带砺。可袭封文宣公兖州长史迁都水使者，食邑一千户。  

○改年为载推恩制  

履端正名，义取垂范，体元设教，在乎变通。虽沿革从宜，罔不稽古。朕缵复兴运，恭守睿图，尝恐至化犹微，淳风尚薄，未能臻华胥之俗，登可封之人。故未明求衣，日昃忘食，励精为理，思致雍和。历观载籍，详求前制，而唐虞之际，焕乎可述。用是钦若旧典，以协惟新，可改天宝三年为载。  

今春事将兴，阳和布泽，发号施令之日，革故履新之时，宜宏在宥之恩，以助生成之化。其天下见禁囚徒，应杂犯罪死者宜各降一等。自馀一切放免。其十恶及造伪妖妄头首，官吏犯赃，并奸盗等，害政既深，情难容恕，不在免限。凡诸郡县，仍令太守县令劝课农桑，其先处分太守县令在任有增减户口成分者，所繇司量为殿最。自今以後，太守县令兼能勾当租庸每载加数成分者，特赐以中上考。如三载之内皆成分，所司录奏，超资与处分。其丁户仍须案实，不得取虚挂之名，使亲邻代纳，受其奸弊。凡在黎献，实资存恤，一失生业，则流庸不归，每轸於怀，深可矜悯。诸色当番人应送资课者，当郡具申尚书省勾覆。如身至上处，勿更抑令纳资，致使往来辛苦。从闰二月至六月已来，其当上人中，有单贫老弱者，委郡县长官与所繇计会，便放营农。诸军征镇及在羸疾病者，委节度使速择放还。中外庶僚，勉修其职，各副朕意。宜布遐迩，咸使知闻。  

○放免囚徒制  

王者法天惠人，顺时行令，是惟旧典，用致和平。朕临御万邦，於兹三纪。宵衣旰食，民宏至化，尚恐天下郡县，囹圄滞留，不即疏决，以伤和气。今三农在时，宜助生育，庶覃宽宥之泽，以协上元之心。其天下见禁囚徒，应合死配流岭南。流已下罪并见徒，一切放免。其责保在外及追捉未获者，并同见禁例处分。其京城内，宜令中书门下即分往疏决，应合流人便配讫闻奏。其东京及北京兼诸郡，各委所繇长官准此处分。即宣示中外，咸使知闻。  

○令详定九宫坛仪注制  

惟神之主，必恭祀，率先之训，义在躬亲。朕钦若昊穹，子育黎庶，思通明灵之德，以洽和平之理，是修阙典，咸秩无文。如在之诚，久陈於郊庙，怀柔之至，亦遍於山川。况九宫所主，百神之贵，上分天极，下统坤维，阴骘生灵，功深亭育。故式昭新典，肇建明祠，将以为人，载祈孚佑。宜叶元辰之吉，用申大祭之记，可以今月立春，朕亲祀九宫坛。仍令中书门下与礼官等，即详定仪注奏闻。  

○封和义公主出降宁远国王制  

呼韩来享，位列侯王，乌孙入和，义通姻好。怀柔之道，今古攸同。宁远国奉化王骠骑大将军阿悉烂达干，志慕朝化，誓为边。渐声教而有孚，勤职贡而无阙。诚深内附，礼异殊邻，爰锡嘉偶，特申殊渥。四从弟前河南府阳城县令参第四女，质禀幽闲，性惟纯懿。承姆师之训导，宗人之光仪。固可以保合戎庭，克谐邦选，宜膺远好，以宠名蕃。可封和义公主，降宁远国奉化王。  

○封太华公主制  

肃邕禀德，邦化所崇，汤沐疏封，古训斯在。第二十一女，践修阃则，素承阿保之严；砥砺嫔仪，率由图史之范。璁珩既佩，柔愿无违，蕙问充昭，常华自著。肇施彩级，将具礼於辎；载锡粉田，俾申荣於井赋。可封太华公主，食实封一千户。  

○封寿光公主乐成公主制  

（阙）之德教始宫闱汤（阙）皇帝二十二女，二十三女，诞膺（阙）发令姿。颇沐公宫之训，遵师氏之则，顾史瞻图，日将月就，华宗叶庆，方从下嫁之仪；盛典申荣，式备开封之制。二十二女可封寿光公主，二十三女可封乐成公主。仍各食实封一千户。  

## ●卷二十五  

☆元宗（六）  

○安养百姓及诸改革制  

敕：爱人者天地之德，育物者阳和之气。朕立极行政，体元顺时，期於缉熙，致彼仁寿。今永惟春令，庆在发生，当万有之遂心，虞一物之失所。救人恤隐，虽已著於成式，施惠布德，俾更宏於新令。其天下百姓，有灼然单贫不存济者，缘租庸先立长行，每乡量放十丁。犹恐编户之中，悬磬者众，限数既少，或未优洽。若有此色，尚轸於怀。特宜每乡前放三十丁，仍准旨条处分，待资产稍成，任依恒式。其所放丁，委县令对乡村一一审定，务须得实，仍令太守子细案覆，本道使察访。如有不当者，本里正村正先决一百，配入军团，县令解，太守本道使不举者量贬降。七德为武，必先禁暴，五材并用，谁能去兵？自古盖非获已。关山远戍，虽多恋本之情，禄位高悬，终有懋功之赏。若能感激，信可优矜。其诸征行人家有兼丁，如载限向满，情愿自相替者，宜听。其家内应合更差防及诸杂差科，一切放免。  

古者黜陟幽明，廉问风俗，匪惟察吏，亦以恤人。今考绩之期，已过於三载，求瘼之意，欲观於四方。宜即选择使臣，分往诸道，访察官吏善恶，巡问百姓疾苦，兼太守县令老耄者。比闻诸郡，或有损处，寻令赈恤，犹虑艰辛须更优矜，务使周济。其开元二十九载内外官所举太守县令等，朕以抚字之任，急於用贤，特令举亲，务欲求实。翘车既至，顿网无遗，不限登科，皆令效职。既推心而无负，期济理而有成。一自守官，向已终秩，思闻为政之绩，以观推荐之义。先有处分，必行赏罚，尤须审察，将复前言，回日并具状奏闻。且量地制邑，大小虽殊，置吏养人，远近如一。比来中下县令，或非精选，吏曹因循，徒务填阙天下。大率小县稍多，至於苍生，讵免其弊。若无优奖，岂致循良，既在得人，宁拘格限。宜令选人内取中外清资是明经进士应制明法并资荫出身有局书判者，各於当色内量减一两选注选拟。赴任之日，仍令引见，朕当察审去就，其老弱者，更不得辄注。考满之後，准畿官等例三选听集。在任有政绩尤异者，三考外委本道采访使与通状，应是下下县，仍并为中下县。又令长字人，不可蹙阙。比来补授，直至选时。亦有县在僻远，多不情愿，遂虚其位，累载阙人。既无本官，为政不一，户口逃散，莫不由兹。自今已後，宜令选司先量才注拟，如非时有事故等阙者，所有当月牒中书门下，於内外官中简择进拟遣。今所在京员外人数稍众，既无职事，颇亦滞才，其高品者，宜简择量授郡守。六品以下堪理人者，亦授县令，俾其效用，冀有成绩。天下郡县先有欠公廨本处，今既分税钱，并准式依本足例支给，使厚其禄，以竭其心。经国之制，省官为本，况分司揆务，既有常员，授职任人，须存定限。若逾程式，实紊纪纲，其内外六品以下员外官，至考满後一切并停，合依选例，自今已後，更不得注拟。其皇亲诸亲幼小，及诸色承恩授官军功技术内省左右龙武军并诸番官等，不在此限，所司仍具作条件处分。且礼经垂训，篇目攸殊，或未尽於通体，是有乖於大义。昔如尧命四子，所以授时，周分六官，曾不系月。先王行令，盖取於斯。苟分至之可言，何弦望之足举？其《礼记月令》，宜改为《时令》。但五方定位，岳镇总其灵，万物阜成，□雨施其润，上帝攸宅，寰宇是仰。且岱宗西岳，先已崇封，其中岳等三方，典礼所尊，未齐名秩，永言光被，用叶灵心。其中岳神宜封为中天王，南岳神为司天王，北岳神为安天王。应须祭告，仍令所司择日闻奏。天下山水，名称或同，义且不经，多因於里谚，事若仍旧，何成於禹别？宜令所司，各据图籍改定讫奏闻。  

○南郊推恩制  

昭事昊穹，必惟殷祀，盖顺帝则而成政也。肃雍清庙，必惟严享，盖继先志而为孝也。则累圣之德在人，元阳之和在候，思所以达明灵之景贶，迪皇王之大猷者矣。朕夕惕宵衣，奉天缵业，勉思政道，惟怀永图。赖百辟庶官，辅予不逮，声朔无远，车书靡殊。加以乾符坤珍，日来月往，感福应之尤盛，惧明祠之未殷。且资父事天，因亲设教，沿情以达礼，广敬以推尊。时享之诚，宁宜异数，日举之馈，岂忘事生。是以畴咨故典，率循新礼，对越上灵，聿追严配。既而崇牙宿设，明德惟馨，敬尔臣工，骏奔执豆，陟降至止，乐遍礼成。精意上协，神休下答。宜广维祺之福，以覃作解之恩。其天下见禁囚徒，除十恶死罪，及官典犯赃，自馀一切放免。自天宝元年已前，流人及配隶效力，左降官非反逆缘坐，其并量移近处。其中有年齿衰暮情可哀矜者，仍听致仕。朕承大道之训，务好生之德，施令约法，已去极刑，议罪执文，犹存旧目。既措而不用，亦恶闻其名。自今以後，断绞斩刑者，宜除削此条，仍令法官约近例详定处分。  

三皇五帝，道冠开辟，创物垂范，功济生灵。继天之德，在坟典而昭著，勤人之祀，於礼文而尚阙，永言龟镜，宜示钦崇。其三皇宜置一庙，五帝亦置一庙，即令所司卜择吉地营建，仍以时致祭。其庙令太常寺简较。诸庙之主，礼有遵於合祭，同等则，义亦取於旁通。惠宣太子等虽官为立庙，比来子孙自祭，或时物有阙，礼仪不备，兴言及此，良用怃然。宜与隐太子及懿德太子列次诸室，择拣一宽处同为庙，一应祭祀为乐馔等，并令官供。每差祭官，宜依常式，仍都置庙官及丞等。自馀所废庙官等，并宜减省。奠献既昭，感思增达，恭惟阴教，在集祯祥。自献祖宣庄皇后张氏已下，祖父未有赠官，及一房子孙沈翳，所司即以名闻，将展裒崇，以申追慕。王业之初，群才佐命，中兴之後，元宰协心，且配食庙庭，必重勋德，循名册府，尚有阙遗。缅怀茂功，用增礼典，自今已後，太庙配享功臣，高祖室宜加裴寂、刘文静，太宗室加长孙无忌、李靖、杜如晦，高宗室加褚遂良、高季辅、刘仁轨，中宗室加狄仁杰、魏元忠、王同皎。文武之道，既惟并用，宗敬之义，不可独阙。其乡贡武举人上省，先令谒太公庙。每拜大将，及行师克捷，亦宜告庙。今胜残在运，无事为心，顾此朝仪，当符至理。既时非旰食，将至升平，而廷设杀刑，何成在宥。其每日立仗食设杖钅是等，并宜停废。立身扬名，所以广孝，流根自叶，亦在推恩，既切因亲之心，须开议事之制。其内外文武官五品已上官，父祖无资荫者，其所荫宜同子孙用荫之例。五服之纪，宜所及，三年之数，以报免怀。齐斩之殊，虽存出母之制，顾复之慕，何申孝子之心。其出嫁母，宜终服三载。祭祀之典，牺牲所备，将有达於虔诚，盖不资於广杀。况牛之为畜，人实有赖，既功施於播种，亦力被於车舆，此比馀生，尤可矜悯。但前圣有作，难为尽废，明神克享，亦在深仁。自今已後，每大祭祀应用も犊，宜令所司量减其数，仍永为常式。崇我祖训，其惟道门，将以福助生灵，宏拯天下。诸观道士等，如闻人数今少，修行多阙，其欠少人处，宜度满七人。并取三十已上，灼然有道行经业者充，仍令所繇长官精加试练，采访使重覆，勿使逾滥。度讫挟名奏闻。其诸观有绝无人处，亦量度三两人，准此简试。  

选贤择能，尝虑不广。三府之辟，则惟采於大名，四科之荐，盖不通於小学。今承平既久，仕进多端，必欲远贲弓旌。载空岩穴，片善必录，末技无遗，天下诸色人中，通明一艺已上，各任荐举。仍委所在郡县长官，精加试练，灼然超绝流辈，远近所推者，具名送省，仍委尚书及左右丞诸司委御史中丞更加对试，务取名实相副，一时奏闻。  

四渎五岳，虽差秩序，兴□播润，盖同利物，崇号所及，锡命宜均。其五岳既已封王，四渎当升公位，递从加等，以答灵心。其河渎宜封灵源公，济渎封清源公，江渎封广源公，淮渎封长源公。仍令所司择日，差使告祭。自古圣帝明王，忠臣烈士，陵墓有颓毁者，先令修葺，并禁樵采，岁月深久，摧坏或多，宜令所繇郡县，申明前敕处分，并五岳及诸名山大川，并令所在长官致祭。  

诸郡义仓，本防水旱，如闻多有费损，妄作破除。自今已后，每郡差一上佐专知，除赈给百姓之外，更不得辄将杂用。天下百姓，今载应损郡逋租悬调诸色勾徵变换等物，及诸延限者，并宜一切放免。征行之家，每令存恤，差科之际，或未优矜，自今已後，并准飞骑例蠲免。天下侍老，百岁已上赐绵帛五段，粟三硕，八十已上绵帛三段，粟二硕。仍令所在长官存问，各即分付。亚献太子赐物二千匹，终献庆王琮赐物一千匹。京文武官各赐帛有差。天下赐三日。  

○授陈希烈左相制  

门下：仲虺相汤，言宣雅诰，子鱼佐魏，任总中兵，将代天工，允凭时杰。光禄大夫门下侍郎同中书门下平章事集贤殿宏文馆学士崇元馆大学士太清太微宫使上柱国临颍县开国侯陈希烈，逸量宏达，英才卓迈。既履直而成范，亦资忠而炳德。学该流略，义惟守於经门；文丽风骚，言必诠於理要。自黄枢贰职，侍讲金华，紫府宏真，参谋玉铉。岁月逾久，而其道弥光。人师有属於在三，王度式歌於画一。畴咨既久，亮采惟熙。宜正貂蝉之荣，用兼喉舌之寄。可行左相兼兵部尚书，馀如故。  

○定礼部试帖经制  

礼部举人，比来试人，颇非允当。帖经首尾不出，前後复取者也之乎颇相类之处下帖，为弊已久，须是厘革。礼部起今，每帖前後，各出一行。相类之处，并不须帖。  

○授荣王琬安北大都护制  

街画奥壤，戎夏所交，兵镇专城，藩卫攸重。开府仪同三司兼凉州牧单于大都护充持节朔方节度副大使荣王琬，温仁植性，孝友因心。言必备於忠肃，动必循於德义。爰就师傅，学行可观。载锡符，名器斯允，移郛筑垒，功存御要，距河临塞，筹切雄边。佥论所归，式遏斯寄。宜加外总之名，俾授中权之略。可兼安北大都护，馀如故。  

○上圣祖及诸庙帝后尊号推恩制  

握乾图者，必禀於元命；宗道本者，允属於强名。是知顺物承天，谅通昭感之德；报功尊祖，贵叶崇高之义。朕祗荷丕业，恭临大宝，何尝不宵衣涤虑，菲食斋心。奉元圣之垂范，为苍生以祈福，自顷昊穹眷命。至道降休，玉芝再产。真容累见，嘉应荐来，罔知攸答。岂谓元记阴骘，秘牒混成，悬徵造化之源，密纪仙灵之洞，庆崇真，昭锡朕躬，初验神传，竟彰天授，幽深累迹，既殊於人代；朴略奇象，固绝於名言。缅觌皇图，欠承道宝，微旨有属，寅畏增深。思申严敬之诚，以崇广大之业，谨上元元皇帝号曰圣祖大道元元皇帝。仍以来月五日，朕亲奉册礼。  

国家文祖神宗，重熙累洽，无为之训垂，清净之德在人，慎宁後昆，累承大业。是用钦元符之景命，归清庙之延祥，禀庆真源，光昭圣烈。谨上高祖神尧皇帝尊谥曰高祖神尧大圣皇帝，太穆皇后窦氏尊谥曰太穆顺圣皇后。太宗文武圣帝尊谥曰太宗文武大圣皇帝，文德圣皇后长孙氏尊谥曰文德顺圣皇后。高宗天皇大帝尊谥曰高宗天皇大圣皇帝，大圣则天皇后武氏尊谥曰则天顺圣皇后。中宗孝和皇帝尊谥曰中宗孝和大圣皇帝，和思皇后赵氏尊谥曰和思顺圣皇后。睿宗元真皇帝尊谥曰睿宗元真大圣皇帝，昭成皇后窦氏尊谥曰昭成顺圣皇后，肃明皇后刘氏尊谥曰肃明顺圣皇后。庶彰祈精之感，降贻厥之元，符聿修诚（阙）达孝思於罔极。更以来月五日，於太清宫前恭礼。（阙）宁王宪、薛王业各赐物八百匹，忠王浚、棣王洽、鄂王、光王氵居等各赐物七百匹，中书门下赐物五百匹，开府王毛仲赐物三百匹，皇亲五等已上，诸亲三等已上，及文武百寮各赐物有差。自古明王，因心以待人，由己以施物，故休戚共而忧乐同也。中书门下丞相尚书开府三司大将军父赠三品官，九卿三监十二卫监门羽林军五省长官三府尹大都督府长史父各赠四品官，五品以上清官父各赠五品官。凡所赠官，宜兼赠母邑号，俾夫群臣受荣，上延父母，先帝遣泽，下及幽冥。兴言及此，良多感叹。群臣一体，荣辱是同，龙蛇之歌，古今作诫。其唐元年两营立功官，三品以上与一子官，其四品以下选日优与进改。京府府供顿，免今年地税，诸道战亡人家，仰州县存恤，不支济者，量事赈给。诸军健儿，别敕行人，各赐勋两转。  

○封广宁公主制  

睦亲之训，必备恩荣，加命之贵，是存优宠。顺成公主诞姿中掖，习训公宫，惠心有孚，淑问斯著。夙蕴柔闲之操，克彰婉娩之规，式开汤沐，虽已申於筑馆，爰择井田，俾有光於改邑。可封广宁公主，依前实封一千户。  

○封安禄山东平郡王制  

寄重者位崇，勋高者礼厚，钦若古训，抑惟旧章。开府仪同三司兼右羽林军大将军员外置同正员御史大夫范阳大都督府长史柳城郡太守持节充范阳节度经略支度营田陆运押两蕃渤海黑水等四府节度处置及平卢军河北海运并管内采访等事上柱国柳城郡开国公安禄山，性合韬钤，气禀雄武。声威振於绝漠，捍御比於长城。战必克平，智能料敌，所以擢升台宪，仍仗旌麾。既表勤王之诚，屡申殄寇之略。顷者契丹负德，潜有祸心，乃能运彼深谋，累枭渠帅，风尘肃静，斥候无虞，不有殊恩，孰彰茂绩。疆场式遏，且薄卫霍之功；土宇斯开，宜践韩彭之秩。可封东平郡王，仍更赐实封二百户，通前五百户，馀如故。  

○改宗庙称告享制  

春秋致享，用存昭敬。祝史陈信，必在正辞。苟名位之或乖，於上下而非便，故经称崇事，《易》载禺若，所以展祗肃，明等威。朕钦崇道本，嗣守丕业，每怀如在之诚，敢忘奉先之旨。礼或未达，情实匪宁。承前有事宗庙，皆称告享。兹乃临下之辞，颇亏尊上之义，静言斯称，殊未为允。自今已後，每亲告献太清宫、太微宫改为朝献，有司行事为荐献，亲告享庙改为朝享。有司行事为荐享，亲巡陵改为朝拜，有司行事为拜陵。应缘诸事告宗庙者改为奏，其郊天后土及祀，祝云敢昭告者，并改为敢昭荐。式崇宁礼，庶表因心。宣示中外，令知朕意。  

○赠汝阳王太子太师制  

睦亲之恩，理贯存殁；饰终之礼，义表哀荣。故特进上柱国汝阳郡王，植性谦和，执心恭懿。闻诗礼而禀训，用忠信而饬躬。修词立诚，不亏於道；依仁游艺，克著於名。况久践崇班，弥彰勤励。冀其永固藩翰，有光公族，奄兹殒殁，良多悯念。宜加宠赠，用旌幽穸，可赠太子太师。应缘丧葬，量事官供，仍令京兆尹一人简较葬事。  

○改置黄帝坛制  

王者临驭万国，莫不尊奉五岳，至於迎气致祭，必在辨方正位。朕丕承眷命，肃事严礼，庶有令於乾坤，用永垂於典实。加以厚德载物，莫先於土，推诚导气，必叶於时。在历数之有徵，谅国家之所感，含宏广大，利用丰功。随王虽布於四方，归本且阙於中位。朕式明统绪，用答元符，爰创新仪，再修坠典。顷者每祝黄帝，乃就南郊，义实有乖，礼亦非便，稽诸体式，理固不然。宜於皇城内西南，就坤地改置黄帝坛，朕当亲祀，以昭诚敬。仍令中书门下与礼官，更审参详奏闻。  

○赠庆王琮靖德太子制  

追终悼往，谅著於国章，考行易名，匪私於天属。故司徒兼太原尹持节充河东道诸军节度大使支度营田等使上柱国庆王琮，地居长嫡，道茂中和，爰在幼冲，克光挹。既著让贤之美，逾闻礼乐之风。加之琢文艺周旋礼乐，固力行以近仁，亦因心而为孝。自析圭胙土，藩翰式崇，授钺分符，权略斯远。年方在壮，未虞夭丧，疾瘵不救，悯惜良深。宜循加赠之典，式宠元储之位。可赠靖德太子，应缘丧葬，一事已上，宜并官供，仍令太子少师韦纟舀充监护使，京兆尹裴士淹充副。  

○授杨国忠右相制  

先王立政，必惟择贤，所以时亮天工，叶修人纪。总资三事，是属中书，审於百工，佥曰亚相。银青光禄大夫御史大夫判度支事权知太府卿兼蜀郡长史持节剑南节度使支度营田等副大使本道兼山南西道采访处置使两京太府司农出纳监仓祠祭木炭宫市长春九成宫使关内道及京畿采访处置使上柱国宏农县开国伯杨国忠，纯粹精明，悬解虚受。比之管乐，文多体要之词；拟於邴魏，武有韬钤之学。直方其道，简易能成。往自星郎，爰秉天宪，军国大政，宏益滋多，则造膝沃心，已期王佐，弥纶经济，同致雍熙。况南台冢宰，尤思藻鉴，西垣鼎座，深伫变和。会予宿心，升尔为相，宜兼密启，式总如纶。可守右相兼吏部尚书集贤殿学士修国史崇元馆大学士太清太微宫使，仍判度支及蜀郡大都督府长史剑南节度支度营田副大使本道兼山南西道采访处置使两京出纳勾当租庸铸钱等使并如故。  

○赠杨郑国公制  

裒德纪功，前王之令典，饰忠追远，有国之能事。况乎嗣生大贤，为朕良弼。应五百之数，该二八之美。调元而星辰以理，论道而阴阳以和。而宠命未宏，称谓犹褊，非所以崇推恩之重，广延赏之义也。右相兼吏部尚书判度支魏国公杨国忠亡父赠持节魏郡诸军事守魏郡太守，赤泉储祉，白环继业。膺积庆而诞德，锺具美而挺生。枝茂者根深，流长者源。是降英裔，阜成兆人。熙载而百度惟清，审衡而九流式序，佐我元化，格於皇天，信为名贤，实禀庭训，虽思人爱树，已有畴庸之策，而因条振叶，宜益封崇之事。俾以建之宠，仍超曳履之荣，既旌徽烈，用光泉壤。可赠武部尚书郑国公，母张氏可赠郑国夫人。  

○加哥舒翰爵赏制  

授钺登坛，所以理兵用武；益封命职，所以裒德畴庸。才杰者建希代之功，绩茂者有非常之赏。哲王令典，无或逾之。开府仪同三司兼鸿胪卿员外置同正员西平郡王判武部事摄御史大夫持节充陇右河西节度使支度营田长行转运九姓等副大使知节度事赤水军使上柱国凉国公哥舒翰，挺生朔陲，干城陇外。青蛇入笥，神发其祥，白武衔珠，天资我宝。美政以公惠著益，深略以果断能成。顷者犬戎包藏，祸盈恶稔，南援蛮落，东窥塞垣。特禀庙谋，厉八神於金匮；长驱戎境，历三军於玉堂。决水奔雷，固无前敌，屠城拔垒，靡有孑遗。收九曲之旧疆，开千里之沃壤。亭障卧鼓，既成禁暴之勋；屯田馈军，益以丰财之用。则议功行赏，厚礼酬劳，俾吴芮之忠，不独光於汉策；魏绛之乐，无擅美於（阙）仍兼望苑之荣，系以公田之锡。可开府仪同三司太子少保，加赐实封二百户，通前满五百户。赐音声小儿十人，庄园各一所，与一子五品官，更与两子官。用旌元帅之劳，以益三军之气也，馀并如故。  

○授韦见素同平章事制  

门下：缉熙帝载，必候大贤，砥砺公才，允膺殊奖。银青光禄大夫行尚书吏部侍郎上柱国彭城郡开国公韦见素，风度宏远，操履贞固。怀至公之节，守难夺之诚。学富典坟，每思经济之义，文雄绅，岂独虫之英。荐居东掖，顾问有光，累拜南宫，铨衡式序。清素之业，惠泽弥彰，尔惟不矜，朕志先定，信可发挥邦政，翊赞台陛，将宏梦卜之感，俾协苍生之望。可守武部尚书同中书门下平章事集贤院学士知门下省事，散官勋封如故。  

○封葛逻禄叶护顿毗伽金山王制  

葛逻禄叶护顿毗伽，特禀英姿，擅雄荒服，威信驭众，智略超群。仗宏义以立节，竭至诚而响顺。逆虏阿布思，邱山积衅，天地匪容，未就诛夷，仍兹鼠窜。遂能率引弓之旅，佐转战之师，生缚凶渠，咸歼丑类。虽不长元恶，顾神理之必诛，而与我同仇，乃忠勇之斯美。畴其茂绩，宠以殊荣。可开府仪同三司，封金山王，依旧充叶护。禄俸於北庭给。基叶护妻及母并封为国夫人。  

○天长节推恩制  

朕临驭万邦，迨今四纪，曷尝不虔诚至道，锐心庶政。昊穹孚，俗致升平。仁寿之域渐登，太和之风斯在。比岁小有僭亢，颇非丰稔，遂使开仓赈乏，空圄恤刑，兼蠲徭省赋，故得家给人足。顷者农功正兴，而г泽频阻，言念黎献，匪遑宁。是用发於精诚，庶平昭鉴，至诚上达，膏两应期。俾夏苗如云，秋获不日，周览原野，宛同茨梁，岂惟有慰朕怀，实亦克符人庆。此皆上元垂贶，宗社降灵，岂曰朕躬，所能通感。属天长令节，盛德在金，爰因欢庆之辰，用申雷雨之泽。其天下见禁囚徒，有犯十恶及谋杀伪造头首罪至死者，特宜免死，配流岭南远恶处，自馀一切释放。圣人积不涸之泉，王者用无穷之府，支计苟足，多赋何为？天下百姓今载租庸，并宜放半。所运粮储本资国用，太仓今既馀羡，江淮转输艰劳，务在从宜，何必旧数？其来载水运入京宜并停。如闻天下诸郡逃户，有田宅产业，妄被人破除，并缘欠负租庸，亲邻货卖，及其归复，无所依投。永言此流，须加安辑。应复业者，宜并给还。纵已代出租庸，不在徵赔之限。《书》云“咸秩群望”，《诗》曰“怀柔百神”，永惟明徵，岂忘昭报。今秋稼穑，颇胜常年，实赖灵祗，福臻稔岁。其五岳四渎所在山川，及得道升仙灵迹之处，宜委郡县长官，至秋後各令醮祭，务崇严洁，式展诚享，无广屠宰，以备牲牢。其天下侍老，宜各量赐米麦。又亲人之要，令长为重，比虽精选，未尽徵求。卓鲁之才或遗，蒲密之化安寄？宜令京官五品以上正员文官，三品以上正员武官，及郎中御史，各举堪任县令一人。具名申省，委有司试择奏授。其有善恶，赏罚与举主并同。僚佐限期，一时令集。王制下士视上农，周政庶士倍禄，若衣食既足，则廉耻乃知，至於资用靡充，或贪求不已。败名冒法，实此之繇。辇毂之下，尤难取给，其在两京文武九品已上正员，既亲於职务，可谓勤心。自今已後，每月给俸食杂用，防ト庶仆等，宜十分为率加二分，其同正员官加一分，仍永为常式，其南衙九品已上，并京兆府畿令等，宜共赐物二万匹。左右龙武军各赐一千匹。其唐元功臣，念言勋旧，宜异常伦。两军各赐物二千匹，馀各有差。庶生成之泽，自叶而流根，庆赏之恩，繇衷以畅物。宜宣示遐迩，知朕意焉。  

○令钱货兼用制  

绫罗绢布杂货等，交易皆合通用。如闻市肆必须见钱，深非道理。自今已後，与钱货兼用，违法者准法罪之。  

○置十道劝农判官制  

人惟邦本，本固邦宁。必在安人，方能固本。永言理道，实获朕心。思所以康济黎庶，宠绥华夏，上副宗庙乾坤之寄，下答宇县贡献之勤，何尝不夜分辍寝，日旰忘食。然以眇眇之身，当四海之贵，虽则长想遐迩，不可家至日见。至於宣布政教，安辑逋亡，言念再三，其勤至矣，莫副朕命，实用恧焉。当永怀，静言厥绪，岂人流自久，招谕不还，上情靡通於下，众心罔达於上，求之明发，想见其人。当属括地使宇文融谒见於延英殿，朕以人必土著，因议逃亡，嘉其忠谠，堪任以事。乃授其田户纪纲，兼委之，都县厘革，便令充使，奉以安人。遂能恤我黎元，克将朕命，发自夏首，及於岁终，巡按所及，归首百万。仍闻宣制之日，老幼欣跃，惟令是从，多流泪以感朕心，咸吐诚以荷王命。犹恐朕之薄德，未孚於人，抚字安存，更冀良算。遂命百司长吏，方州岳牧，佥议庙堂，广徵异见。群词盈於札翰，环省弥於旬日，庶广朕意，岂以为劳。稽众考言，谓斯折衷，欲人必信，斯於令行，凡尔司存，勉以遵守。夫食为人天，富而後教。经教彝体，前哲至言。故平籴行於昔王，义仓加於近代，所以存九年之蓄，收上中之敛。穰贱则农不伤财，灾馑则时无菜色，救人活国，其利博哉。今流户大来，玉田载理，敖庾之务，寤寐所怀。其客户所税钱，宜均充所在常平仓用，仍许预付价直，任粟麦兼贮，并旧常平钱粟，并委本道判官勾当处置，使敛散及时，务以矜恤。且分灾恤患，州党之常情，损馀济阙，亲邻之善贷。故木铎云：徇里胥均功，夜绩相从，齐俗以赡。今阳和布泽，丁壮就田，言念鳏茕，事资拯助。宜委使司与州县商量，劝作农社，贫富相恤，耕耘以时。仍每至雨泽之後，种获忙月，州县常务，一切停减，使趋时急於备寇，尺璧贱於寸阴。是则天无虚施，人无遗力。又政在经远，功惟久著。今逃亡初复，居业未康，循逃户及籍外剩田，犹宜劳徕，理资存抚。其十道分判官，三五年内，使就厥功。令有终始，当道覆（阙）及须推刻，并以委之。不须广差馀使，示专其事，不扰於人，政术有能，必行赏罚。其已奏复业归首，勾当州县每季一申，不须挟名，致有劳扰。其归首户，各令新首处与本贯计会年户色役，勿欺隐及其两处徵科。宣布天下，使明知朕意。  

○宣慰湖南制  

震泽之南，数州之地，顷以水潦暴至，沱潜溃溢，既败城郭，复潴原田，连岁大歉，元元重困，馁殍相望，汉庸莫返。加之以师旅，烦之以赋役，哀我矜人。何以堪命？朕君临之道犹郁，牧养之政未宏，咎之所降，谅在於兹。虽天灾流行，则有恒数，而夕惕若厉，岂忘责躬。夫振人育物，《大易》之明义也。自汉魏以来，水旱之处，必遣使巡问，以安集之。国朝因其制焉，亦命近臣慰抚，俾喻求谟之意，用纾科敛之急。宜令中散大夫给事中贺若察往湖南宣慰处置。基百姓遭损不能自存者，应须赈给蠲免。宜与本道观察使商量，处置讫闻奏。仍贲诏书，体问周恤，宣示郡邑，令悉朕怀。  

○赐汴王敬谥制  

门下：缘情制礼，贤圣所不忘，以谥易名，古今之同贯。故右千牛卫大将军上柱国汴王敬，虽在龆龀，颇标嶷岐，率以训典，期於老成。裂地而封，是崇藩屏，享年不永，俄从天折。秀而不实，有以伤嗟，宜遵考行之义，以备饰终之典。可谥曰哀。  

○诛姜庆初等并削裴仿官爵制  

不敬之大在於毁犯陵园，自擅之重，切於矫诬诏令。有此乱常之道，必贻无赦之责。姜庆初自以顽劣，得参姻娅，录其先效，擢在西台。素无行能，已速官谤。朕永感霜露，式瞻松柏，以其职司，俾往事。辄於禁域，擅凿连冈。当衣冠之出游，临岁月之所建，既有犯於神御，又不利於王室。知其不可，固有所专。（疑）一昨临遣，再三戒敕，无君弃命，凶蠹尤深。《书》不云乎：“刑故无小”。况释之明陵土之义，申屠致庙Й之诛。死未云责，不忘私眷，特缓严刑，宜赐自尽。史忠烈王臣子等，忝从所职，敢有挟邪，事既同科，法当均罪，亦宜赐自尽。共家赀并收没。其驸马裴仿，虽不知情，合当缘坐，且削官爵，拘於私第。永清公主亦随在宅，仍绝朝参，使知敬惧。朕自君临，每思刑措，岂图戚里，干我国章。任匪其人，有惭所鉴，议法难恕，抚怀增伤。百辟卿士，知朕意焉。  

○封新平郡主制  

门下：惠宣太子第三十一女，柔姿婉训，淑德闲和，早习组纟川，备详图史。移天有礼，撰日于归，宜增列郡之封，允叶睦亲之计。可封新平郡主，主者施行。  

○封安定郡主制  

门下：故惠宣太子第三十女，肃雍成性，柔婉为容，禀训女师，克娴嫔则。爰占近日，用叶初笄，申锡美名，受封良邑。可封安定郡主，主者施行。  

○授嗣泽王国子司业制  

门下：嗣泽王，承派咸池，分辉扶景。锡前宠，纂周典之亲贤；磬石今隆，高汉朝之子弟。机彩明悟，神情峻拔，雅量夙成，宏才早著。儒庠教胄，适资於下帷，蕃郡理人，允求於别乘。衣冠就秩，宜颁列位之荣，井赋开疆，仍茂承家之业。可国子司业。  

○加贵妃豆卢氏等食实封制  

有德者位崇，有功者秩厚。事本关於国体，理无隔於邦媛。故周母有乱臣之名，汉嫔有比侯之爵。睿宗贵妃豆卢氏，贤妃王氏，性质阴礼，实毗内政，训行九御，誉满六宫。岁祀虽淹，徽音未昧，宜启非常之命，特赐汤沐之邑。可各食实封二百户。  

## ●卷二十六  

☆元宗（七）  

○禁屠杀鸡犬诏  

犬以守御，鸡以司晨，有用於人，不同常畜。好生之德，遍宜令及，自今并不得屠杀。  

○诫励宗室诏  

朕奉天明命，虔受睿图，而皇室子弟，未能称职。堂侄馀庆、承煦、绍宗、行淹、祚洽，再从弟遂、志谦等，不能谨身奉法，而乃轻侮国章，摈斥边隅，未为塞责。朕悯其愚昧，屈法申恩，并追赴京，令於国子监安置读书。如悔过自新，克复先训，所司条奏，当议其官。皇宗亲更有左贬岭南边远州，非恶逆缘坐等色，亦宜准此。其有见任别驾，年齿尚幼，未堪理百姓者，宜委中书门下及新兴郡王晋李思训等简择追赴京，其禄俸一事已上，并委本州勾当，每季附送入京给付。其馀庆等本州禄亦准此。宗亲中有才行灼然为众推挹者，按察使具名以闻，朕当擢以不次。自今後有犯赃私违礼经者，准法科处，刑兹无舍。庶敦睦之情，必闻於九族，自家刑国，允洽於群心。宜各勉励，以识朕意。  

○禁州县严酷诏  

法宪之设，期於无私，本以救人，盖非获已。故得情存於勿喜，折狱贵於哀矜。至如断决诸罪，皆著科条，若守而不失，自为良吏。如闻近日州县，罕习章程，率情严酷，或致殒殂。假令事应重辟，固当明启刑书，岂可辄因夏楚，轻绝人命。太上皇仁覃万宇，泽被群生，子爱黎，慎恤刑罚。予恭承天训，虔奉睿图，旰食载勤，纳隍兢虑。凡厥长吏，宜达此怀，务遵法式，勿仍前弊。如或有违，当严法。宣示黔庶，咸使闻知。  

○缓修大明宫诏  

卑宫致美，爱人之力，灵台罢营，重费之广。景彼前烈，吾无闲然。顷所以所居殿院，素非宏敞，时方暑雨，颇有蒸郁。上禀圣慈，式遵时令，将修别寝。顺彼高居。虽复庀徒所须，止於蕃匠，补葺所拟，无烦外力。然以麦秋爰及，农务方勤，维夏在辰，执役为弊。营之则众物有劳，而一身逸，罢之则我躬未泰，而萌庶安。夫生人树君，将利之也，劳人自奉，予所不为。其修大明宫，宜即待闲月，方使毕功。宣示具寮，使知予意。所有先役工匠，即优还价值，勿令悬欠，仍即放散。  

○命诸州举贤才诏  

致化之道，必於求贤，得人之要，在於徵实。顷虽屡存贲帛，无辍翘车，而骏骨空珍，真龙罕觏。岂才之难遇，将举或未精；且人匪易知，取不求备。瑰琦失於俗誉，韬晦叹於後时，宜其博询州里，明攵幽侧，使管库无遗，迈轴咸举。其诸州有抱器怀才不求闻达者，命所在长官访名奏闻，武勇者具言谋略，文学者指陈艺业，务求实用，以副予怀。  

○复薛崇简官爵诏  

太平公主子薛崇简，执心奉国，励节忘私。早辩忠邪，每有规谏。因被嫌嫉，加以鞭笞，事不见从，忠实可纪。宜甄逆顺，复基官爵。仍赐姓李。  

○赐乳母窦氏俸料准三品诏  

燕国夫人窦氏，慈慧和顺，掌执礼经。女宪母师，独高柔则。朕在孩幼，躬劳乳养，远惟恩义，宁忘夙昔。瞻既往而莫追，见如存而永慕。抚渭城之事，未足为言；视南阳之书，益增其感。俾锡朝宠，微申朕怀。俸料禄课等，一准职事三品给。  

○宣示亳州瑞木诏  

瑞木表灵，奇文自现，用彰大庆，以福洪图。配五德於《易经》，迎万叶於休运。宣诚告谢，仍付史官。其桧片藏於内库，兼赐诸王宰辅及道众。  

○答崔日用手诏  

夫诗者，动天地，感鬼神，厚於人，美於教矣。朕志之所尚，思与之齐，庶乎采诗之官，补朕之阙。且古者封禅，升中靠成，朕以菲德，未明於至道。竦然以听，颇壮相如之词；惕然载怀，复惭夷吾之语。卿洽闻殚见，温故知新，建此发挥，益彰忠恳。岂非讨蓬山之籍，心不忘於起予，因兰殿之祥，言固深於启沃。朕循环览讽，用慰於怀。今赐卿衣裳一副，物五十段，以示无言不酬之信也。  

○答张说进白乌赋诏  

得所进白乌，符彩明媚，助日扬辉，白羽翩翻凌霜比色。况乎反哺斯重，能仁是高，对之有观，情不能已。又览所进，放言体物，词藻浏亮，寻绎研味，披玩无厌。所谓文苑菁华，词场警策也。今赏卿金五挺，银十挺。  

○祈雨诏  

朕闻诸《易》曰：“先天而天不违，後天而奉天时。天且弗违，况於人乎？”因斯而言，则君事於天，养於人，行月令，顺时物也。朕以不德，恭膺斯运，静言询政，每用忧劳。属献岁发春，东风解冻，土膏脉散，草树自乐，而天久不雨。元元何辜？孰可以授农事，拯彼饥者？岂布德利，施庆惠，尚不及欤？岂掩骼埋，无麝无卵，尚不及欤，岂名山大川，修祭命祀，尚不及欤？钦若令典，惟增所惧，缅怀大猷，思补其阙。有司可稽春令，以称朕心。其有直谏昌言，宏益政理者，朕将亲览，罔或隐避。不急之务，一切停息。见禁囚徒，速令处置，宜从宽大，勿使称冤。本州本军刺史军将境内，所有名山大川，能兴□致雨者，并宜祈祭。其有僵尸暴骸，无主收敛者，亦仰埋掩。量致祭讫，各具状奏闻。应须酒脯，宜用官物。古者雪冤妇於东海，问刑人於北寺，则以旱之故，应时如响。至於山不童，泽不竭，使霈然以降，兴而致之，复何远也。将达精诚，务修蠲洁，俾幽坎遂性，飞走从宜，则冀天之爱人，月离于卑，禺禺之望，感而遂通。布告遐迩，令知此意。  

○禁滥借鱼袋诏  

章服所施，贵贱攸别，苟容僭越，未为奖劝。承前诸军人多有借绯及鱼袋者，军中卑品，此色甚多。无功赏借，深非道理。宜敕诸军镇，但是从京借鱼袋，及无灼然功军中权借者，并委州军长官，敕到并即收取。待立功日，据功合得，即将已上者委军将先借後奏。其灵武和戎大武幽州镇军，赤水河源瀚海安西定远等军，即临贼冲，事藉悬赏，量军大小，各封赏金鱼袋五十枚，并委军将临时行赏。  

○贬韦安石等诏  

青州刺史韦安石、太子宾客韦嗣立、刑部尚书赵彦昭等，往在先朝，曲蒙厚赏，因缘幸会，久在庙堂。朋党比周，闻於行路，景龙之末，长蛇纵祸，仓卒之间，人神愤怨。未闻舍生取义，直道昌言，遂削太上皇辅政之辞，用韦氏临朝之策。比常隐忍，复以崇班，将期愧畏，稍惩前恶，而尚款回邪，苟安荣宠。宜从谪官之典，以励事君之节。安石可沔州别驾，嗣立可岳州别驾，彦昭可袁州别驾，并员外置。  

○停诸陵供奉鹰狗诏  

园陵之地，衣冠所游，凡厥有司，罔不祗事。礼存则先王是训，礼失则後代何观，钦若永图，敢忘旧典。顷者别致鹰狗，供奉山陵，至於料度，极多费损。况昔诫禽荒，既非寻常所用，远惟龙驭，每以仁爱为心。彼耕象与耘鸟，且增哀慕，岂飞苍而走黄，更备畋猎。有乖仪式，无益崇严，载怀亏紊，良深悚惕。诸陵所有供奉鹰狗等，并宜即停。  

○停鹅鸭坊米粟诏  

朕闻鹅鸭坊比供米粟，恨不早知，久令虚费。今百姓饥阻，未能周给，鸟享人食，是何理焉。其料宜即停，并鸡坊亦准此。  

○令举实才诏  

古之学士，始入小学见小节，入大学见大节，知父子长幼之序，君臣上下之位，然後师逸功倍，化人成俗，莫不由之。子不云乎：“远而有光者饰也。近而逾明者学也。”故道行於上，禄在其中，所谓贵於速成，不唯於迟达。自顷州里所荐，公卿之绪，门人众矣。孰嗣子音，国胄禺然，未臻吾道，至使钻仰之地，寂寥厥风。贵於责实，务於求仕，将去圣滋远，尚氵公浇薄，为敦儒未宏，不行劝沮。朕承百王之末，居四海之尊，惟怀永图，思革前弊。何以发後生之智虑，垂先王之法则，朕甚惧之，敢忘於是。天下有业擅专门，学优重席，堪师授者，所在具以名闻。自今以後，贡举人等，宜加勖勉，须获实才。如有义疏未详，习读未遍，辄充举送，以希侥幸，所由官并彝宪，有司更申明条例，称朕意焉。  

○量减员外官诏  

今岁诸州，多非善轨，及京师每劳转运，员外等官，人数倍广。俸禄之辈，何以克周？诸色员外试检校官，除皇亲诸亲，及五品以上，并战阵要籍内侍省以外，一切总停。至冬放选，量状亦书判，与正员外官，其未经考者，先与处分，仍不拘选格听集。自今以後，除战功以外，非别敕，不得辄注拟员外等官。  

○放还诸蕃宿卫子弟诏  

我国家统一寰宇，历年滋多，九夷同文，四奥来暨。夫其袭冠带，奉正朔，禺禺然响风而慕化，列於天朝，编於属国者，荩亦众矣。我则润之以时雨，照之以春阳，淳德以柔之。中孚以信之，元风既同，群物兹遂，莫不自天壤，穷海域，厥角以请吏，执贽以来庭，皇唐之德，於此为盛。今外蕃侍子，久在京国，虽威畏之及，自远毕归，而羁旅之志，重迁斯在。宜命所司勘会诸蕃充质宿卫子弟等，量放还国。契丹及奚延通质子，并即停追。前令还蕃首领等，至幽州且住，交替者即旋去。朕欲以鸟兽咸若，华戎俱泰，来则纳其朝谒之礼，去则随其生育之心，推我至诚，崇彼大顺，含宏之施，德莫厚焉。  

○饬尚书诸司诏  

尚书礼阁，国之政本，郎官之选，实藉良才。如闻诸司郎中员外郎，怠於理烦，业唯养望，凡厥案牍，每多停拥。容纵典吏，仍有货赇，欲使四方，何以取则？事资先令，义贵能改，宜令当司官长殷勤示谕，并委左右丞勾当。其有与夺不当，及稽滞稍多者，各以状闻。  

○叙录薛讷等征吐蕃功诏  

吐蕃小寇，僻处大荒，先朝外抚，许其内属。结以和戎之好，优以外臣之礼。野心易动，朝奖遄忘，不度德以量力，敢窥边而犯塞。薛讷等拥旌为将，按节持兵，驱之逐之，指期殄灭，使苞桑莫系，破竹无遗。实赖宗庙之灵，兼资将士之力。比来酬叙，多历岁年，命赏逾时，有乖劝善。已令紫微舍人倪若水就军叙录，即有处分。  

○禁坊市铸佛写经诏  

佛教者，在於清净，存乎利益。今两京城内，寺宇相望，凡欲归依，足申礼敬。下人浅近，不悟精微，睹菜希金，逐焰思水，浸以流荡，颇成蠹弊。如闻坊巷之内，开铺写经，公然铸佛。口食酒肉，手漫膻腥，尊敬之道既亏，慢狎之心斯起。百姓等或缘求福，因致饥寒，言念愚蒙，深用嗟悼。殊不知佛非在外，法本居心，近取诸身，道则不远。溺於积习，实藉申明。自今已後，禁坊市等不得辄更铸佛写经为业。须瞻仰尊容者，任就寺拜礼。须经典读诵者，勒於寺取读。如经本少，僧为写供。诸州寺观并准此。  

○禁用珠玉锦绣诏  

雕文刻镂，衣纨履丝，习俗相夸，殊涂竞爽，伤风败俗，为弊良久。珠玉锦绣，概令禁断。准式三品以上饰以玉，四品以上饰以金，五品以上饰以银者，宜於腰带及御镫酒杯杓依式，自外悉铸为铤。妇人衣服，各随其夫子。其已有锦绣衣服，听染为皂，成段者官为市取。天下更不得采取珠玉，刻镂器玩。造作锦绣珠绳织成帖绦二色绫绮罗作龙凤禽兽等异文字及坚扌间锦文者，决杖一百，受雇工匠降一等科之。两京及诸州旧有官织锦坊悉停。  

○楚国公姜皎诏  

朕闻士之生代，始於事亲，中於事君，终於立身，此其本也。若乃移孝成忠，策名委质，命有泰山之重，义徇则为轻；草有疾风之力，节全则知劲。况君臣之相遇，而故旧之不遗乎。银青光禄大夫殿中监楚国公姜皎，簪绂联华，璋特秀。宽厚为量，体静而安仁；精微用心，理和而专直。往居藩邸，潜款风□，亦由彭祖之同书，子陵之共学。朕常游幸於外，至长杨社之间，皎於此时，与之累宿。私谓朕曰：“太上皇即登九五，王必为储副”，凡如此者数四。朕叱而後止，宁知非仆，虽玩於邓晨，可收护军，遂诃於朱。皎复言於朕兄弟及诸驸马等，因闻彻太上皇。太上皇遽奏於中宗孝和皇帝，寻遣嗣虢王邕等鞫问。皎保护无怠，辞意转坚。李通之讠千记不言，田叔之髡钳罔惮，乃为宗楚客、纪处讷等密奏，谪皎炎荒。中宗特降恩私，左迁润州长史。谗邪每构，忠恳逾深，戴於朕躬，忧存王室。以为天且有命，豫睹成龙之徵；人而无礼，常怀逐鸟之志。游辞枉陷，旋罹贬斥，严宪将及，殆见诛夷。履危本於初心，遭险期於不贰，虽祸福之际，昭然可图，而艰难之中，是所ム赖。洎朕祗鹰宝位，又共翦奸臣，拜以宠光，不忘挹，敬爱之极，神明所知。造膝则曾莫诡随，匪躬则动多规谏，补朕之阙，斯人孔臧，而悠悠之谈，嗷嗷妄作。丑正恶直，窃生於谤。考言询事，益亮其诚。昔汉昭帝之保霍光，魏太祖之明程昱，朕之不德，庶几於此。矧夫否当其悔，则灭宗毁族，朕负之必深，泰至其亨，则如山如河，朕酬之未补，岂流言之足听，而厚德之遂忘。谋始有之，图终可也。宜告示中外，咸令知悉。  

○出宫人诏  

古者三夫人、九嫔、二十七世妇、八十一御女，以备内职焉。朕恭膺大宝，颇修旧号，而六宫旷位，未副於《周礼》，八月算人，不行於汉法。至於姜后进谏，永巷脱簪，袁丝有言，上林引席，此则朕之所慕，未曾忘也。顷者人颇喧哗，闻於道路，以为朕求声色，选备掖庭。岂予志之未孚，何斯言之妄作？往缘太平公主辄进人入宫，朕以事须顺从，未能拒抑。见不贤莫若内省，欲止谤莫若自修，改而更张，损之可也。妃嫔以下，朕当简择，使还其家，宜令所司将军牛，今月十二日赴崇明门待进止。  

○宴劳勇士诏  

朕光宅四海，抚御百蛮，属疆场未宁，军国多费，每欲指挥方略，亲率军师，故召募尔等，拟从朕行。知尔等材力冠群，艺能拔萃，但以不教人战，岂知金鼓之声，授以兵律，方辨干戈之势，所以且遣薛讷等於陇右防御使，令教习尔等。既练韬钤，须明队伍，使投石拔剑，以励威锋，裹粮坐甲，待清逋寇。若能因机立效，遇敌邀勋，酬以官荣，必超格例，然後陪朕舆驾，从戎塞垣，俾尔先驱，敬听後命。今宴劳尔等，并赐钱三千贯，可节级领取，即宜好去。  

○免崔涤从坐诏  

明王垂训，则罪不相及，善人惧罚，则刑不可滥。由是每尝有言，岂坐赵括，鱼既从戮，宁遗叔向，古之道也，朕所务焉。卫尉少卿崔涤，竭诚奉国，忘躯事君。曾同下杜之游，颇寄中阳之旧。诚表於先觉，节全於後凋。其兄，素蓄异图，交结凶党。涤虽怀在原之急，深忧阖室之刑，动静则闻，始终必尽。为臣无隐，惟涤有之，言念厥功，曷云从坐。况老父就殒，诸兄继殁，摇落变衰，有闻矜悯。赏罚劝惩，宜判忠邪。涤家除兄一房外，馀并不须为累。  

○赐高年几杖诏  

古之为政，先於尚老，居则致养，礼传三代；行则就见，制问百年。盖皇王之劝人，教黎庶之为子。朕寅奉休历，祗膺圣谟，因秋归而岁成，属星见於郊祀，念其将至，尤重乞言。俾伸恩於几杖，期布惠於乡国。九十以上，宜赐几杖，八十以上，宜赐鸠杖，所司准式。天下诸州侍老，宜令州县逐稳便设酒食，一准京城赐几杖。其妇人则送几杖於其家。  

○收瘗吐蕃战没人诏  

乞力徐等，天迷神怒，背义忘恩。悯其下人，制在凶帅。积骸暴露，润草涂原，言念於兹，岂忘恻隐。其吐蕃战死人等，宜令所在州县，速与瘗埋，俾有申於吊拯，庶无隔於华裔。  

○追赐苏瑰实封诏  

畴庸赏善，百王攸先，追远饰终，千载同德。故尚书左丞相太子少傅赠司空刑州大都督许国文贞公瑰，履正体道，外方内直，悉心奉上，卑身率礼。协赞帷幄，三朝有盐梅之任；燮谐台衮，九命为社稷之臣。先朝晏驾，衅起宫掖，国擅称制之奸，人怀缀旒之惧，凶威孔炽，宗祀几倾。顾命遗恩，太皇辅政。逆臣刊削，韦氏临朝。遂能首发昌言，侃然正色，列诸视听，暴於朝野。松贾已远，风烈犹存。缅怀诚节，良深耿叹。可赐实封一百户。  

○练兵诏  

比来缘边镇军，每年更代，兵不识将，将不识兵。岂惟缘路疲人，盖是以卒与敌。其以西北军镇宜加兵数，先以侧近兵人充，并精加简择。其有劳考等色，所司具以条例奏闻。战兵别简为队伍，专令教练，不得辄有使役。仍令兵部侍郎裴ㄘ、大常少卿姜皎往军州计会，便简支配。有见集後军兵，宜令兵部侍郎韦抗、紫微舍人王即简择以闻。  

○幸凤泉汤诏  

陈诗展义，问俗观风，乃王者之所务也。顷属农事皆隙，岁功有成，近历酆镐，左连岐雍。见江山秀丽，沟塍绮错。长杨杜之间，竹林园果之富，相望於道，家给人足，谓之时迈，颇慰予怀。思所以问耆老，恤淹滞，举逸人，旌贤士，庶协巡游之典，以符行在之恩。驾所过之县见禁囚，徒以下咸宜放免，流以上罪具犯状奏听进止。古者亲问百年，存养耆老。年九十以上并笃疾各赐物四段，绵布各一束。  

○宣慰突厥降户诏  

北戎为患，南牧是膺，叛而伐之，服而舍之，春秋格言，是谓通典。葛逻禄阴山都督部落，骄天纵毒，候月为妖。桀骜之心久矣，胁从之祸深矣。而冒其携阻，思我恩化，来七旬而就格，逾万里而归诚，稽颡边陲，披肝塞下。宜令左散骑常侍解琬摄御史大夫持节往北庭，宣慰突厥部落缘边降户，要在便宜处分。  

○赈河南河北诏  

君以人为本，人以食为天。虽水旱虫螟代则常有，有一於此，胡宁不恤。间者河北、河南灾蝗水涝之处，闻其困弊，未获安存。念之怃然，不忘寤寐。宜令礼部尚书郑惟忠持节河南道宣抚百姓，工部尚书刘知柔持节河北道安抚百姓。其被蝗水之州，量事赈贷，务安其俗，称朕意焉。  

○再赈河南河北诏  

河南、河北，去年不熟，今岁亢旱，全无麦苗。虽令赈给，未能周赡，所在饥弊，特异寻常。如闻至今犹未得雨，事须存问，以尉其心。从此发使，又恐劳扰。宜降恩制，令本道按察使安抚。其有不收麦处，更量赈恤，使及秋收。仍令劝课种黍余及旱谷等，使得接粮，应有事急要者，宜委使人量停。事有不便於人，须有厘革者，准此。  

○禁私役兵士诏  

古者名将在乎养兵，故疾则吮ń，渴不先饮，抚循尉藉，恩义感激，所以奋不顾身，战无完阵。如闻诸将总管已下，不遵师律，多役兵士。帐中厌梁肉之娱，麾下罹勤瘁之色。人既劳力，军亦挫气，岂孙吴养士之方，韬钤用兵之法？春秋责帅，典宪斯在。自今已後，总管以下私使兵士计庸，以受所监临财物论。颁下诸军，咸使知悉。  

○清厘滞狱诏  

无知之徒，自罹刑宪，一遭缧绁，坐变星，长吏依违，不时疏决。过成滞狱，岂曰当官。况三阳在辰，德泽思布，一物失所，勤恤是殷，惟怀永图，俾申幽枉。其所在见禁囚未断决者，令所在长官亲加按理。仍令御史及按察使访察。随事纠绳。  

○赐北庭都护郭虔手诏  

默啜残凶，倔强边徼，吐蕃小丑，孤负圣恩。我国家豫在怀柔，未遑吊伐，而乃敢肆蜂虿，屡犯疆陲。虔心蕴六奇，折冲千里，追奔迈於三搜，受降逾於万计。建功若此，朕实嘉之。  

○禁创造寺观诏  

天下寺观，屋宇先成。自今已後，更不得创造。若有破坏，事须条理，任经所繇陈牒简验，然後听许。  

○命薛讷等讨吐蕃诏  

命彼太师，闻乎周颂，安得猛士，钦若汉图。朕怀柔百蛮，茂育万姓，绥之则教人息战，靖之则去兵不用，故獯戎是逐。前史尝载，夷狄为乱，先王和征。所以罚其浸骄，徵其即叙。朔方军垒，接太原之备胡；右地城池，控张掖之遮虏。是用诫於师旅，扬我兵威，谁其任之，肃此将命。右羽林军大将军上柱国河东郡开国公薛讷、左卫大将军上柱国太原郡开国公郭虔等，既明且哲，纬武经文。登坛有大将之容，辞第有忠臣之志。或斩其爱子，扫尘而清北风，或俘其名王，却地而尽西海，故可以率如罴之勇，当非熊之寄。然则井陉之间，昔不成列，河源之路，旧多凿空，设险而张远谋，总戎而献长策，俾尔之效，在于斯举。固当歼其种落，告成于王，岂为完我甲兵，逸而待寇，而已。讷可持节充凉州镇军大总管，赤水建康河源及缘边州军并受节度，仍与郭虔、张知运、杜宾客相知，共为表里，夙设方略。虔可持节充朔州镇大总管，和戎大武及并州以北缘边州军并受节度，仍与张知运、甄道一相知，共为犄角，勿失权宜。讷便特於凉州住，凉州都督杨执一为副大总管；虔於并州住，并州长史王为副大总管。宜排比兵马，精加教练，幽州有事，即令虔将和戎兵马，从常山土门与甄道一计会，共讨凶逆，其同华等兵，及精骑健儿并鞍马等，依三月十五日制，仍令远探，量事续遣。  

## ●卷二十七  

☆元宗（八）  

○减膳省刑诏  

司牧生人，爱之如子，眷兹灾旱，倍切忧勤。将理政不明邪？冤囚有滞邪？疠疵道长邪？阴阳气隔邪？何崇朝密云，布未洽也？载加寅畏，弗敢荒宁，诚不动天，叹深罪己。思从避减，以塞愆尤，俾月离有期，星退何远。朕今避正殿，减常膳，仍令诸司长官，各言时政得失，以辅朕之不逮。天下见禁囚徒中，或以痛自诬者，各令长官，审加详覆。疑有冤滥，随事案理。仍告於社稷，备展诚祈。诸州旱处，有山川能兴□致雨者，亦委州县官长，速加祷祀。  

○命宰臣省察囚徒诏  

惟刑恤哉，古之道也。朕抚临四海，茂育兆人，思致淳风，登之寿域。期画冠而不犯，故开罗而在宥。念兹下愚，自抵常法。时属盛夏，天其养生。在物最灵，惟人为贵。朕处台榭，犹有郁蒸之毒，彼居囹圄，能无よ怛之忧。故令宰臣，备加案察，省览所奏，用悯於怀。爰矜可恕之罪，必务惟轻之义，将布宽惠，俾从原减。应合书罪者，宜递降一等论。  

○整饬吏治诏  

每年十月，委当道按察使较量理行殿最，从第一等至五等奏闻较考，仍使吏部长官总详覆，诸州亦比类定为五等奏闻。上等为最，下等为殿，中间三等，以次定优劣，改转日凭为升降。县令每年选举人内准前条访择补置。在任有术一任申，使状有两请兼户口复业带上考者，选日优与内官。其使状有一请兼带上考者，满日不限选数听集，优与处分。刺史第一等量与京官。若要在州未可除改者，紫微黄门简勘闻奏，当加优赏。京官不曾任州县官者，不得拟为台省官。吏部铨选，委任尤重，比虽守职，务在循常。既限之以选劳，或失之於求事，选日拔擢一二千人，不须限以资次，必须究其声实，不得妄相汲引。自古乡举里选，实课人之淑慝。其明经进士擢第者，每年委州长官访察，行业修谨，书判可观者，三选听集。并诸色选人者，若有乡闾无景行，及书判全弱，选数纵深，亦不在选限。崇化致理，必在得人，奖善劝能，义资师古。皆有烦滥，未闻厘革，循名责实，其道不行。为人择官，人蠹犹在，既复政理，不可因循，须加简勘，以正颓弊。  

○缓征诏  

古之为国者，藏之於人。百姓不足，君孰与足？比者山东邑郡，历年不稔。朕为之父母，欲安黎庶，恤彼贫弊，拯其流亡，静而思之，非不勤矣。今者风雨咸若，京坻可望，若贷粮地税，庸调正租一时并徵，必无办法。河北诸州，宜委州县长官勘责，灼然不能支济者，税租且於本州纳，馀不须徵，却待至春中更别处分。有贷粮回簿等，亦量事减徵。  

○求言诏  

朕以薄德，祗膺睿图，曾不能虚已淳源，励精至道，将致俗於仁寿，思纳人於轨训。幸乾坤交泰，风雨咸若，中外百寮，尽知戒惧，华夏万姓，颇亦欢康。犹恐人或未安，政有不惬，令外司置匦，侧门进状，封章论事，靡所不达，轩阶进规，於何不尽。曾无忤旨之罚，实有推心之期，岂朕之不诚，何人则未谕。如闻朝廷之内，尊沓纷然，进不昌言，退多讪议。悬书以谤，国侨之患邓析；伪言而辨，孔子之诛少正。自昔为蠹，罔不在兹，求於理政，固宜惩绝。自今已後，制敕有不便於时，及除授有不称於职，或内怀奸忒，外损公私，并听进状，具陈得失。五品已上官，乃许其廷争，若轻肆口语，潜行诽谤，委御史大夫已下严加察访，状涉疑似，推勘奏闻。  

○降大理系囚罪诏  

朕祗鹰鸿图，嗣守丕业，何曾不驭朽增惕，纳隍在虑。六合之内，每勤绥，五刑之属，尤用钦慎。然简书多窒惕之讼，圜扉有幽滞之人。淹恤逾时，羁缧相对，颇异哀矜之义，实惭恢疏之网。虽刑政之内，彼则自贻，而在予之责，终以多愧。其大理禁囚，前令详覆者，宜按所犯，轻者并放，重降一等，仍依令式处分。  

○征越诏  

越之地，{髟矛}羌犯边，孤我大恩，敢为小寇。虽螳螂举斧，自开屠灭之辰，而蜂虿有毒，仍藉讨除之势。右骑卫将军员外置同正员李元通，负卫霍之才，蕴孙吴之法。决胜千里，成诵在心，通知四夷，若指诸掌，故能闻敌思勇，好谋而成。宜发戎、泸、夔、巴、梁、凤等州羌兵三万人，马二千匹，并旧屯兵士，赴州讨击。贼纵退散，亦须穷其巢穴，杜绝飞走。使无遗类，在此举焉。  

○命李全确往淮南授捕虎法诏  

如闻洒淮南诸州大虫杀人，村野百姓，颇废生业，行路之人，常遭死失。州县不以为事，遂令猛兽滋多。泗州涟水县令李全确，前任宣州秋浦县令，界内先多此兽。全确作法遮捕，扫除略尽。迄今人得夜行，百姓实赖其力。宜令全确驰驿往淮南大虫为害州县，指授其教，与州县长官同除其害。缘官路两边去道各十步，草木常令芟伐，使行人往来，得以防备。  

○诛长孙昕等诏  

夫为令者自近而及远，刑罚者先亲而後疏。长孙昕杨仙玉等，凭持戚属，恣行凶险。轻侮常宪，损辱大臣，情特难容，故令斩决。今群官等累陈表疏，故有陈请。以阳和之节，非肃杀之时，援引古今，词义深恳。朕志虽从谏，情亦惜法，宜宽异门之罚，从听枯木之毙。即宜决杀，以谢百寮。  

○禁僭用服色诏  

彰施服色，分别贵贱，苟容僭滥，有乖仪式。如闻内外官绝无著碧者，皆诈著绿，以为常事。又军将在阵，赏借绯紫，本是从戎缺胯之服，一得以後，遂别著长袍，递相仿效。又入蕃使等别敕借绯紫者，使回合停，或有便著，曾无愧耻。宪司不能举劾，遂令此弊滋甚。自今已後，衙内宜专定，殿中侍御史本司官长，并量事贬降。  

○更定满考日例诏  

选人既多，比铨注过谢，了皆不及考，遂使每一年选人，即虚破一年，在於公私，俱不便利。自今已後，官人初上年，宜听通计，年终已来满二百日，许其成考。仍进迁考例，至来年考时并较。永为常式。  

○答倪若水诏  

朕先使人取少杂鸟，其使不识朕意，采鸟稍多。卿具奏其事，辞诚忠恳，深称朕意。卿达识周材，义方敬直，故辍纲辖之重，委以方面之权。果能闲邪存诚，守节弥固，骨鲠忠烈，遇事无隐，言念忠谠，深用嘉慰。使人朕已量事决罚，禽鸟并令放讫。今赐卿物四十段，用答至言。  

○捕蝗诏  

今年蝗虫暴起，乃是孳生。所繇官司，不早除遏，任虫成长，闲食田苗，不恤人灾，自为身计。向若信其拘忌，不有指麾，则山东田苗，扫地俱尽。使人等至彼催督，其中犹有推，以此当委官员责实。若有勤劳用命，保护田苗，须有贬，以明得失。前後使人等审定功过，各具所繇州县长官等姓名闻。此虫若不尽除，今年还更生子，委使人分州县会计，勿使遗类。  

○令御史检察差科诏  

关中田苗，令正成熟，若不收刈，便恐飘零。缘顿差科，时日尚远。宜令并功收拾，不得妄有科唤，致妨农业。仍令左右御史，检察奏闻。  

○劝奖县令诏  

抚字之道，在於县令。不许出使，多不得上考，每年选补，皆不就此官。若不优矜，何以劝奖？其县令在任，户口增益，界内丰稔，清勤著称，赋役均平者，先与上考，不在当州考额之限也。  

○赐卢怀慎家帛粟诏  

故银青光禄大夫检校黄门监上柱国渔阳县开国伯赠荆州都督卢怀慎，衣冠重望，廊庙周材，︳谟当三杰之一，学行总四科之二，等平勃之辅汉，同季文之相鲁。质邻於古，俭实可师，虽清白燕翼，ぷ金非宝，然妻孥贫窭，担石屡空。言念平昔，弥深轸悼。宜恤凌统之孤，用旌晏婴之德。可赐其家物一百段，米粟二百石。  

○更定两畿县令考满诏  

比来两畿县令，经一两考即改。其行苟且，罕在政要。百姓弊於迎送，典吏因而隐欺。自今以後，皆令四考满，满日听依京官例选，仍不得辄续於前劳。  

○简察驿路妄索供给诏  

如闻两京间驿家，缘使命极繁，其中多有妄索供给。宜令御史刘往南北两路简察，随事奏闻。  

○命柳城复置营州诏  

朕闻舞干戚者，所以怀荒远，固城池者，所以款戎夷。国家往有营州，兹为虏障，此北狄不敢窥觇东藩，由其辑睦者久矣。自赵文失於镇静，部落因此携离，颇见负涂之睽，旋闻改邑之叹。高墉填堑，故里为墟，言念於此，每思开复。奚饶乐郡王李大，赐婚来朝，已纳呼韩之拜。契丹松漠郡王李失活，遣子入侍，弥嘉它侯之节。咸申恳请，朕所难违，宜恢远图，用光旧业，其营州都督府，宜依旧於柳州置。管内州县镇戍等，并准旧额。太子詹事姜师度、贝州刺史宋庆礼、左饶卫大将军兼营田都督邵宏、郑州刺史刘嘉言、屯田员外郎游子骞等，并贞以干事，恪勤在公，爰精众官之遇，任以一方之役。师度可充营田支度及修筑使，游子骞为副。宏可兼充燕郡经略镇副使，仍兼知修筑使事。应须人夫粮等，一物已上，依别敕处分，有司仍速支配。师度等并驰驿发遣。  

○遣使巡察河南北诏  

伊昔明王，奉若天道，所宝惟谷，所使惟贤，故能务穑劝农，兴利除害。朕以薄德，纂承洪绪，政期克己，诚不动天。顷岁河南河北诸州，蝗虫为患，虽当道遣使除瘗，恐今又生育。天戒若此，朕甚惧焉，罪实在予，殃岂移岁。且牧宰之任，朝廷所委，苟得良材，式敷惠训。古有寿张飞逝，中牟不入者，斯其效也。刺史县令等，当各竭乃心，用攘厥患，方考休咎，大明黜陟，惟尔凡百，可不勉哉。宜令户部郎中蔡容往河北道，侍御史崔乔往河南道，观察风俗，问利害，便与州县筹度，随事处置，还日奏闻。  

○徵隐士卢鸿一诏  

朕以寡薄，忝膺大位，尝恨元风久替，淳化未，每用翘想遗贤，冀闻上皇之训。以卿黄中通理，钩深诣微，穷太一之道，践中庸之德，确乎高尚，足侔古人。故比下徵书，伫谐善绩，而每辄辞，拒违不至。使朕虚心引领，於今数年。虽得素履幽人之贞，而失考父滋恭之命。岂朝廷之政，与生殊趋耶？将纵欲山林，往而不能返乎？礼有大伦，君臣之义，不可废也。今城阙密迩，不足为劳，便敕斋束帛之贶，重宣斯旨。想有以翻然易节，副朕意焉。  

○戒谕吏部员外郎褚ギ等诏  

朕居万人之上，以百姓为心，常恐有冤不申，有理见滞，忧勤庶绩，宵旰兴怀。且六官分事，四方取则。尚书郎皆是妙选，须称其职，焉可尸禄悠悠，曾无决断。昨者试令询问，遂有如此稽逋，动即经年，是何道理？至如行判程限，素编令式，今便准法科责，乃是寻常。但为积习宽疏，欲得申明告谕。自今已後，各宜惩革，若有犯者，别当处分。  

○量减镇兵年限诏  

王者制五服，绥四方，申画郊畿，慎固封守，是乃选徒兴役。御寇备边，钦若前载，率繇兹道。朕以薄德，绍膺丕运，奉天明命，为人父母。永隔绥养，鉴寐以之，每念征戍，良可矜者。其有涉河渡碛，冒险乘危，多历年所，远辞亲爱。壮龄应募，华首未归，眷此劳止，期於折衷。但碛西诸镇，道阻且长，数有替易。难於烦扰。其镇兵宜以四年为限，散之州县，务取富户丁多，差遣後量免户纳杂科税。其诸军镇兵，近日递加年限者，各依旧以三年二年为限，仍不得延留。其情愿留镇者，即稍加赐物。得代愿往，听令复行，为贵劳逸且均，公私咸适。宣布遐迩，识朕意焉。  

○封永乐县主出降松漠郡王诏  

故东平王外孙正议大夫复州司马杨元嗣第七女，誉叶才明，体光柔顺。葭莩懿戚，敦睦有伦。舜华靡颓，德容兼茂。属贤王慕义，於以赐亲，纳采问名，兹焉迨吉。宜升外馆之宠，俾耀边城之地。可封永乐县主，出降契丹松漠郡王李失活。婚之夜，遣诸亲高品，及两蕃太守，领观花烛。  

○改明堂为乾元殿诏  

古之操皇纲执大象者，何尝不上稽天道，下顺人极，或变通以随时，爰损益以成务。且衢室创制，度堂以筵，因之以礼神，是光孝德，用之以布政，盖称视朔，先王所以厚人伦感天地者也。少阳有位，上帝斯歆，此则神贵於不黩，礼殷於至敬。今之明堂，俯邻宫掖，比之严祀，有异肃恭。苟非宪章，将保轨物？由是礼官博士，公卿大夫，广参群议，钦若前古，宜存路寝之式，用罢辟雍之号。可改为乾元殿，每临御，宜依正殿礼。  

○安置降蕃诏  

分命督将，保宁疆场，且变无知之俗，长为不叛之臣，必也仁明，在乎清整。若脂膏不润，豪无欺，开怀纳戎，张袖延狄，彼当爱官吏犹父母，安国家如天地，欲其亡散，庸可得乎？若其心不公，所视唯利，放纵部曲，阿容子弟，此乃求鹰以驯乳，使豺狼以掌牧，欲其辑宁，庸可得也。往年赵文在营府，总统乖方，近日张知运在单于，徵调失所，遂令东胡丧乱，北虏披猖，爰构征戍之勤，颇致疮痍之酷，言念於此，可为深戒。今诸蕃归降，色类非一。在蕃者则汉官押领，入附者或边陲安置。风俗未通，言语不达，至於蓄养，实务绥怀。宜令所在军州牧将等倍加存恤，申其冤，尽其理，问疾苦，知饥寒，公私不得有侵，巨细必令无扰。傥处驭多僻，恩威不孚，龟玉之毁，典刑斯及。御史出入，仍访察以闻。  

○令奏事仍进先状诏  

君臣之间，不当有隐，敷纳之事，必在无私。比年百司及诸使奏陈，皆侍仗下，颇乖公道，须有革正。自今已後，非灼然秘密不合彰露者，并令封状奏。如文书浩大事理交杂者，仍进先状，其史官自依旧例。  

○优礼诸州乡贡明经进士诏  

古有宾献之礼，登於天府，扬於王庭，重学尊儒，兴贤造士，故能美风俗，成教化，盖先王之所繇焉。朕以寡德，钦若前政，思与大夫群士，复臻於理。故他日访道，有时忘食，乙夜观书，宵分不寐。悟专经之义笃，知学史之文繁，永怀覃思。有足尚者，不示崇，孰云奖劝。其诸州乡贡明经进士，见讫宜令引就国子监谒先师。学官为之开讲，质问疑义。仍令所司优厚设食。两馆及监府得举人亦准此。其日朝请官五品以上及朝集使往观礼，即为常式。《易》曰：“学以聚之，问以辩之。”《诗》云：“如切如磋，如琢如磨”，此朕所望於贤才矣。  

○命越王贞从孙琳嗣爵诏  

九族以亲，克敦其教，百代必祀，允章厥德。故蔡州刺史越王贞，执心不回，临事能断。粤自藩国，勤於王家，光宅之後，宝图将缺。怀刘章之辅汉，追郑武之翊周，遂能奋不顾身，率先倡义，虽英谋未克，而忠节居多。嗣绝国除，年逾一纪，奠享沦废，朕甚悯焉。夫存或高功，殁有明祀，数屯则安众罹祸，时泰则城阳绍封，永言兴继，式备典册。其封贞从孙故许王男左监门卫将军员外置同正员夔国公琳为嗣越王，以奉其祀。  

○令礼官条奏应行事诏  

王者钦若天道，率繇时令。考六官之法，修五纪之化，故得灾害不生，休微氵存委。朕绍膺洪业，於兹六载，每政理，思致和平。而阴阳未调，蝗水仍集，天之垂诫，朕甚惧焉。夫正月东郊，祈春赏士，孟冬北陵，迎寒恤孤。参四序之运行，稽五材之动用，弗协所尚，或罹於咎。且事必师古，礼重执文，将命有司，允迪厥训。自今已後，每吉月礼官条奏所行事，当斟酌古典，用孚於休，宣布朝廷，使知朕意。  

○定致仕官俸诏  

养老乞言，人惟求旧，尊儒尚齿，风化攸先。其致仕官所请物，宜令所司专定一官勾当，送至宅。  

○整饬民风诏  

尧屋可封，孔门无倨，此由淳风，彼洽德教。宏之在人，职归所属。如闻辇毂之下，闾阎之内，口无择言，行不近礼，则失长幼之序，岂仪刑之政。宜令府县长官左右金吾，明加训导捉搦。若有犯者，随事科绳。  

○禁屠杀马牛驴诏  

自古见其生不食其肉，资其力必报其功。马牛驴皆能任重致远，济人使用，先有处分，不令宰杀。如闻比来尚未全断，郡牧之内，此弊尤多。自今以後，非祠祭所须，更不得进献牛马驴肉。其王公以下，及天下诸州诸军，宴设及监牧，皆不得辄有杀害。仍令州县及监牧使诸军长官切加禁断，兼委御史随事纠弹。  

○令详定宗庙社稷岳渎祭典诏  

国之大在事在祀，神之所歆惟敬。洁诚而齐，精意以享，则可臻介福，致休祥。深虑有司，未副厥旨。所缘宗庙社稷岳渎等祭，宜令礼官博士斟酌古今，务加虔肃，合於典礼，即详定奏闻。  

○放遣括获妇女诏  

别宅安妇，先施禁令。往年括获，特已宽容，何得不悛，尚多此事。国有常法，宜于理，方画一於後刑，故三令以先德，俾从轻法，以愧其心。今所括获者，见任官徵纳四季禄，前资准见任。自馀诸色，并准九品官禄数纳粟。妇女并放出掖庭，即令京兆尹李朝隐求匹配嫁。行之京都，作戒天下。敢更犯者，一依常格。  

○赐京官等俘获吐蕃牛马诏  

王者六师，必有止杀，国之二柄，且贵先赏。今吐蕃背盟，我军献捷。执讯获丑，以舍於平人，归马休牛，不资於国用，利以和义，思与卿大夫共之。其马及牛等，并赐京文武五品已上清官及朝集使三品者，所繇节级分与。  

○顺时决狱诏  

仲春在候，膏雨频流，故当法天布和，顺时行令。天下诸系囚，宜令所繇作速疏理断决，勿有冤滞。  

○禁策判不切事宜诏  

我国家敦古质，断浮艳。《礼》、《乐》、《诗》、《书》，是宏文德，绮罗珠翠，深革弊风。必使情见於词，不用言浮於行。比来选人试判，举人对策，剖析案牍，敷陈奏议，多不切事宜，广张华饰。何大雅之不足，而小能之是。自今已後，不得更然。  

○久任二千石诏  

与我共理，惟良二千石。久於其政，然後化成。承前已来，颇多侥幸，但因入考，即有改转。自今以後，非灼然应黜陟者，更无迁易。敦此风俗，革其苟且。又旧例别驾，皆是诸亲。近年以来，颇多馀色。先授者未能顿辍，已後自循旧制。去冬有因计入朝，不可更令却往，过考事了，并量事叙用。  

○授潘好礼王府长史诏  

分命诸王，典於大郡，谅存公道，以镇淳风。王禀性颇宽，驭下不肃，且复简贵，未详伦理。故选刚直，任之端寮，王家奴客等有违法网者，长史潘好礼随事检校科决。若王有诃怪，仰好礼具状闻彻。  

○授卢鸿一谏议大夫诏  

嵩山隐士卢鸿一，应辟而至。访之至道，有会淳风。爰举逸人，用劝天下。特宜与五品官，授谏议大夫。  

○赈恤河南北诏  

德惟善政，政在养人，必将厚生阜俗，利物宏义。朕奉若天命，嗣膺王业，思一物失所，以百姓为心。间者河北、河南，颇非善熟，人间粮食，固应乏少。顷虽分遣使臣，已令巡问，犹恐鳏独不能自存。凡立义仓，用为岁备，今旧谷向没。新谷未登，蚕月务殷，田家作苦，不有惠恤，其可以安？宜开彼仓储，时令贷给。况京坻转积，岁月滋坏，因而变造，为利宏多。将以散滞收赢，理财均施，所司合作条件，俾便公私。  

○申禁滞狱诏  

六卿分设，诸郡咸理，在於下人，合免冤滞。如闻越局侵务，背公向私，其伤则多，为政必紊。宜令天下州县，百司寮き，俱守乃曹，各勤所职。或有身名尚屈，刑罚不平，职役未均，徵差无次，爰及侵夺，亦兼违负，凡人所诉，大略如斯。若县不为申，州必须理，州不能理，省必为裁。上下相持，冤讼可息。自今已後，诉事人等，先经县及州并尚书省披理，若所繇延滞，不为断决，委御史采访奏闻，长官已下，节级量贬。  

○以苏瑰刘幽求配享睿宗庙庭诏  

凡有功者铭，书於王之太常，祭於大。司勋诏之，允所谓畴庸纪劳，颁赏旌善，藏於天府，享於庙庭，臣哉邻哉，其道光也。故尚书左仆射太子少傅赠司空荆州大都督许文贞公瑰，闲邪存诚，允迪厥德。故尚书右丞相太子少保郴州刺史徐国公幽求，闻义尽节，克茂乃勋。并仪刑群后，左右厥辟，直道罔缺，危言孔臧。景□末年，邦国多难，恺悌君子，服劳王家。或亲受顾，以安刘氏，或潜图翼赞，愿奉唐候。缵乃旧服，协於先契，宏济弼亮，厥猷茂焉。俾台小子嗣守文武之业，获奉宗庙之灵，实资元辅，是攵末命。兹予大享于先王，尔祖其从祀，以配我有唐之休烈。并可配享睿宗大圣贞皇帝庙庭。  

○以桓彦范等配享中宗庙庭诏  

皇舆肇建，必有辅佐之臣，天步多艰，爰仗经纶之业。故侍中谯国公桓彦范、侍中平阳郡公敬晖、中书令兼吏部尚书汉阳郡公张柬之、特进博陵郡公崔元、中书令南阳郡公袁恕己等，并德惟神降，材与运生，道协台岳，名书谶纬。寅亮帝载，勤劳王家。参复禹之元谋，奉唐之景命。虽殂谢既久，而勋烈益彰。抚彝鼎以念功，想常而增感。缅遵故实，用表徽懿，俾列在清庙，登於明堂，克申从祀之仪，式茂畴庸之典。并可配享中宗孝和皇帝庙庭。  

○虑囚诏  

皇天应人，必有所谓。此月少雨，盖非徒然。深虑系囚，或有冤滞。京城内诸司见禁囚徒，并以来日过，朕将亲虑。所司量准旧典，其杖以下情不可恕者速决，自馀即放却。  

## ●卷二十八  

☆元宗（九）  

○禁刺史进奉诏  

两京来去，乃是寻常。缘顿所须，皆用官物。至於百姓，纵暂祗承，处置有条，不合辛苦。其中侵扰，莫非横干，或渔猎畜养，以将进献。触途使役，以徇声名，实由纪纲未树，教令不行。去年从京向都，尝亦处分。蒲州刺史程行湛、同州刺史李朝隐、陕州刺史姜师度，至其州界，咸有进奉。惜其能官善政，乃屈法收情，忄意至於今，岂能无怪。冬中西幸，不可踵前。春有辄进送及饷遗，从官弁别有烦扰者，必科以法，御史明加纠察，随事奏闻。  

○禁有司仗下独奏诏  

有司及奏事，皆合对仗公言。比日已来，多仗下独奏。宜申明旧式，诰语令知。如缘曹吏司细务，及有秘密不合对仗奏者，听仗下奏。  

○赐褚无量马怀素诏  

朕於百事，考之无如文籍，先王要道，尽在於斯。是欲令经史详备，听政之暇，游心观览。  

○命选官僚诏  

修身贵乎慎始，笃学在乎自幼，朕诸子己各髫，须闻诗礼，宜於儒官中。选德行耆宿三五人，入ト教授。  

○遣使赈恤河南道诏  

朕自临御天下，介於人上，万邦在念，百姓为心。慎日以兢，因时载惕，眷兹茂育，宁忘鉴寐。今岁河南诸州，颇多水潦，稼穑不稔，闾阎阻饥。方属西巡，更深东顾，不加存问，孰副优轸。宜令工部尚书刘知柔驰驿充使，往河南道巡历简问，应免租庸及赈恤，并量事便处分，兼察人民冤苦，官吏善恶，还日奏闻。宋、亳、陈、许之间，遭涝尤甚，其应缘赈恤，宜倍优赏。  

○劝选人勤学业诏  

明经进阶，虽著於甲令，儒道敦俗，宜申於旧章。其选人有能仕优则学，所业不废者，当在甄收，以示劝奖。其能旧经外更业者，准初出身例加阶。  

○递还张希峤诏  

比每昼至侧景，夜至分宵，期闻政要，用忘寝食。但能会理，不责其文。贝州张希峤上表，词义鄙浅，有同谐弄。据其不遵理度，固合与罪。恐後来正直，其谓我何？故特矜愚，不置於法。且令河南府示语，递还本贯。  

○再减牧草税诏  

调敛恶繁，差科在简，每思量人贱畜之政，轻徭薄赋之宜。厩马略配於诸军，课驹总留於畜牧，则应税之草，不假循前。今年所支，已减旧数，可於此数内。更三分减一。  

○令孝经参用诸儒解易经兼帖子夏易传诏  

《孝经》者，德教所先。自顷以来，独宗郑氏，孔氏遗旨，今则无闻。又子夏《易传》，近无习者，辅嗣注《老子》，亦甚甄明。诸家所传，互有得失，独据一说，能无短长。其令儒官，详定所长，令明经者习读。若将理等，亦可兼行。其作《易》者，兼帖子夏《易传》，共为一部，亦详其可否奏闻。  

○令诸儒质定孝经尚书古文诏  

《孝经》、《尚书》有古文本孔郑注，其中指趣，颇多舂驳，精义妙理，若无所归，作业用心，复何所？宜令诸儒并访後进达解者，质定奏闻。  

○令孝经并行孔郑帖易停子夏传诏  

朕以全经道丧，大义久乖，淳感之性浸微，流遁之原未息，是用旁求废简，远及缺文，欲使发挥异说，同归善道，永惟一致之用，以开百行之端。间者诸儒所传，颇乖通义。敦孔学者，冀郑门之息灭；尚今文者，指古传为诬伪。岂朝廷并列书府，以广儒术之心乎？况孔郑大宗，固多殊趣，诸生会议，曾无所申，而推求小疵，其细已甚，聚讼之讹，人无则焉。其何郑二家，可令仍旧行用。王孔所注，传习者希，宜存继绝之典，颇加奖饰。子夏传逸篇既广，前令帖《易》者停。  

○答宋论修德缓刑诏  

在於朕躬，庶事戒慎。天下或恐不称所望，卿为朕耳目焉。上天降省，良有以也，深辅朕之不逮。  

○亲虑囚诏  

朕以匪德，嗣膺丕命，虽日慎为诫，政期以康。而天灾流行，诚或未感。自孟秋在候，雨泽愆足，永念农亩，用怀宵旰。在予之责，万方何罪？视人如伤，一物增怵。且夫修政之要，恤刑之重，虽得情勿喜，宁僭无滥。将恐此辈，犹有冤人，或伤於和，而作此厉。法惧明慎，事藉躬亲，故爰加案省，开其幽滞。虽士师不冤，时称阅实，而愚者自陷，朕甚愍焉，故屈常法，特申宽典。  

○命诸州虑囚诏  

爰自春首，颇愆甘泽，眷兹近甸，将损嘉苗。人天谓何，夙夜增怵，岂刑罚莫省，罪狱其纷，倘致吁嗟，是生灾亢。故京师囚系，亲虑原减，而郡县狴牢，将何慎恤？平分之道，载轸於怀，天下诸州见系囚徒，宜令所繇长官便虑，有司即此类作条件处分。  

○遣官祈雨诏  

今月之初，虽降时雨，自此之後，颇愆甘液。如闻侧近禾豆，微致焦萎，深用忧劳，式资祈请。某祷则久，常典宜遵，即令礼部侍郎王邱、太常少卿李分往华岳河渎祈求。  

○集书目诏  

比来书籍缺亡后多错乱者，良由籍历不明，纲维失序，或须披阅，难可简寻。今丽正殿写四库书，各於本库每部，别为目录。其与四库目不类者，依刘歆《七略》排为《七志》。其经史子集及天文，以时代为先後，以品秩为次第。其《三教珠英》既有缺落，宜依书目，随次修补，朕当披览，无使缺遗。  

○罢请驾诏  

东都道俗有来请驾者，东西来去，虽则为常，每岁来请，岂能无扰。宜以礼告示，仍於朝堂赐食，即发遗。并敕陆象先，莫令更相仿效。  

○皇太子入学庆赐诏  

儒道惟百王之政，元良乃万国之贞。属太学举贤，宾庭贡士，当其谒讲，故行齿奠。所以宏风阐教，尚德尊师，宜有颁赐，以承光宠。陪位官一品宜赐五十匹，二品三品四十匹，四品五品三十匹，六品七品二十匹，八品九品十五匹。缘行礼及职掌者各递加一等，六品以下五匹为等，五品以上十匹为等。坐主加二等，学生赐物三匹，待举者及诸方贡人各赐五匹。  

○皇太子加元服庆赐诏  

皇太子以守器之重，有成人之量。属阳和肇岁，甲子惟日，加乃元服，循於旧章。庆因雷氵存，欢洎□上，王公卿士，中外き寮，布以慈惠，广兹颁赐。应在会官一品一百匹，二品九十匹，三品八十匹，四品六十匹，六品五十段，七品四十段，八品九品二十段。诸州都督刺史上佐诸军及副使亦同在会，例宜以当处物给。  

○给复被灾州县诏  

朕临御寰极，永思政理。黄屋成屈己之功，紫宸多在予之念。常恐微物或失，大道未臻，私奉睿图，载深寅畏。去年诸处，并多水旱，岁储不给，生业靡安，言念下人，用增忧旰。天下遭损州逋租悬调及勾徵，特宜放免。  

○命两京及诸州简兵诏  

国家偃武教，修文德，百年於兹矣。自运属清平，人忘争战，俎豆之事，尝闻之矣。军戍之礼，我所未暇。且五材并用，谁能去兵？四方虽安，不可忘战。故《周礼》以军禁纠邦国，以狩习戎旅，不教人战，是谓弃之。宜差使於两京及诸州，且拣取十万人，务求灼然骁勇，不须限以蕃汉，皆放番役差科。唯令团伍教练，辨其旗物，简其车徒，习攻取进退之方，陈威仪贵贱之等。俾夫少长有礼，疾徐有节，将以伐叛怀服，将以保大定功，叶於师贞，以宏武备。应须集期，及有蠲免，所司明为条制，另作优异法奏闻。  

○姜师度诏  

昔史起溉漳之策，郑白凿泾之利，自兹厥後，声尘缺然。同州刺史姜师度，识洞於微，智形未兆。匪躬之节，所怀必罄，奉公之道，知无不为。顷职大农，首开沟洫，岁功犹昧，物议纷如。缘其中款足嘉，委任仍旧。暂停九列之重，假以六条之察，旧藏过半，绩用斯多。食乃人天，农为政本。朕故兹巡省，不惮祁寒，将申劝恤之怀，特冒风霜之弊。今原田弥望，畎浍连属，繇来榛棘之所，遍为亢稻之川。仓庾有京坻之饶，关辅致珠金之润。本营此地，欲利平人，缘百姓未闲，恐三农虚弃，所以官为开发，冀令递相教诱，功既成矣，思与共之。其屯田内先有百姓挂籍之地，比来召人作主，亦量准顷亩割还。其官屯熟田，如同州有贫下欠地之户，自办功力能营种者，准数给付，馀地且依前官取。师度以功特加金紫光禄大夫，赐帛三百匹。  

○命张说修国史诏  

肇有书契，是兴简册，所以彰乎得失，示以劝惩。非夫详而有体，辨而不华，含阳秋之蕴，总坟诰之赜，岂能光我司典，崇其立言。右羽林军将军摄御史大夫权检校并州大都督府长史持节天兵军节度大使燕国公张说，多识前志，学於旧史，文成微婉，词润金石。谅可以昭振风雅，光扬轨训，可兼修国史，仍赍史本就并州修撰。  

○答蔡孚请宣示御制春雪春台望诗手诏  

朕以听政之馀，因时游瞩。观古人之制度，怀先王之卑菲，聊遇所览，直书其事。虽文词非丽，亦不忘於言。卿职在史官，君举必记，将以朕之素意，颁示庶寮，循讽表章，益深祗勉。  

○按理枉滥诏  

庸愚之人，自犯疏网，至於公宪，诚则难容。然服念泣辜，昔贤懿躅，惟刑是恤，不可暂忘。如闻囚徒，或有冤滞，久在幽絷，情何以堪。其外州已有使覆，京城内宜令中书门下就禁司按理，如有枉滥，随事奏闻。  

○贬萧执卢季恂崔憬等诏  

先王制法度，立师长，将以为理也。夫刺史者，受方岳之寄，为吏人之表，以宣法则，以树风教。故得人则河润九里，京师蒙其福，非材则虐流百城，黎庶受其害。所以汉宣云：“与我共理者，其惟良二千石欤？”中大夫前守岚州刺史萧执、通议大夫前守复州刺史卢季恂、中散大夫前守银州刺史崔憬等，各籍阶资，谬居藩牧。不率法度，情匪在公，凭此尸素，黩其货贿。岂有奉条察之委，居道化之先，颛利无厌，贪以败类。固上行而下效，岂澄源以正本，有面目，实亏风宪。虽罪无所漏，已置刑章，而情颇难容，宜从远谪。执宜除名，配隶营府，即差使所在驰驿领送至彼，不得东西。季恂可恩州司马，憬可施州司马，并员外置同正员。即发遣赴任。仍颁於郡国，以励在官。  

○令州县举智勇诏  

武有七德，所以安人禁暴；臣称三杰，所以战胜攻取。蜀乃一方之主，尚得孔明；齐为九合之君，斯繇管仲。况宇宙至广，人物至多，岂乏英贤，无闻韬略。盖用与不用，知与不知。今边境未清，统边须将，顷林胡扰，柳城非捷。北虏勿惊，西军莫振，罪繇失律，过在无谋。曹刿不言，宁知登轼之效，毛遂缄口，岂彰处囊之奇。长想古人，是思擢士。其有虽г簪绂，犹晦迹於下流，或蕴智谋，尚沈名於大泽，不加精访，何以甄收？其两京中都，及天下诸州，官人百姓，有智合孙吴，可以运筹决胜；有勇齐贲育，可以斩将褰旗；或坐镇行军，足拟万人之敌；或临戎却寇，堪为一堡之雄：各听自举，务通其实。仍令州县，具以名进，所司遣立限期，随表赴集。  

○禁差民马诏  

如闻天下有马之家，州县或因邮递军旅，即先差遣帖助，兼定户之次。缘被此百姓嫌疑，多不养畜。遂令骑射之士，顿减曩时，益国富人，何繇可致？自今已後，诸州百姓，不问有荫无荫，若能每家畜马十匹已上。缘帖驿邮递及征行，并不得遍差遣帖助。若要须供拟，任临时率户出钱市买。定户及差重色役，亦不须以马充财数。  

○加恩征行及当番卫士诏  

诸府卫士，役重人微，既每征行，又当番上。言念艰辛，更无是过，不稍优矜，何以存济？自今已後，征行及当番处卫士，除公乘配手力厅事及复身以外，官人辄私抽役使，宜令御史金吾按察使严加采察。  

○禁逃亡诏  

四海清晏，百年於兹，虽户口至多，而逃亡未息，良繇牧宰之任，训道无方，不能绥抚，令其浮惰。且寰宇一统，天下为家，去此就彼，孰非州县？使其离乡者则亦无改，成其逋薮者何以居官？遂令邦赋不入，人伪斯甚。政术不理，岂过於兹。宜令所司商量，作一招携捉搦法奏闻。  

○禁士女施钱佛寺诏  

内典幽微，惟宗一相，大乘妙理，宁启二门。闻化度寺及福先寺三陛僧创无尽藏，每年正月四日，天下士女施钱，名为护法，称济贫弱。多肆奸欺，事非真正，即宜禁断。其藏钱付御史台京兆河南府勾会知数，明为文簿，待後处分。  

○条制番夷事宜诏  

制国立军，以为武备，安人和众，谅在师贞，必将简其车徒，务其。不教人战，何以训兵？今寰宇虽宁，燧燔时警，故设备边之政，更深用武之略。其剑南碛西关内陇右河东，北通燕蓟，既接边隅，是防夷狄，据山川险要，量寇贼多少，分置军旅，足成修备。有事赴敌，可以拉朽摧枯，无事养人，可以拔距投石。而将吏非谨，甲兵不修，加之侵暴，仍且役使。虽则屡提纲领，然犹故忽科条，岂法有未明，将官无所畏，永言此弊，增叹於怀。又诸道军城，例管夷落，旧户久应淳熟，新降更伫绥怀。如闻颇失於宜，蕃情不得其所。若非共行割剥，何乃相继离散。既往者理宜招讨，见在者须加安全。熟户既是王人，章程须依国法。比来表奏，多附汉官，或泄其事宜，不为闻达，或换其文状，乖违本情。自今已後，蕃臣应有表奏，并令自差蕃使，不须更附汉官。虽复化染淳风，终是情因本性。刑罚不中，心固不安，共有犯法应科，不得便行决罚，具状奏闻，然後科绳。咨尔军僚，勉我王事，兵必须贾勇奋力，马必须刍牧秩养，器仗必须磨砺，粮储必须赡积，驭蕃夷必须以威以恩，誓将士必须以罚以赏。辨於旗物，称尔戈矛，使有勇而知方，将料敌而常胜。所谓文武并用，国之大经，团结十万众兵，别令训习，分割数万匹马，皆有供须。什物备陈，行装具足，候时而动，我武惟扬。俾夫凉风至白露下，将以执有罪覆昏慝，宏厥戎略，振斯天声，清彼四方，期此一举。其诸军官吏，辄更私役兵，及侵渔一钱已上，兼失侦候，仍堕教习，仓储或乏，器械莫修，番部不能安，穷寇不能制，有一违犯，国有严诛。事或未同，仍令所司作条件处分。  

○释放流徒等罪诏  

自昔明王，恤人为念。朕君临宇县，子育黎庶，一物乖宜，常切纳隍之虑，万方有罪，再轸泣辜之责。故劝农务穑，国政攸先，舍过录功，帝图惟永。况麦风炎序，梅律辰，言念狴牢，情深恻隐。宜申缓狱之令，以布宥刑之泽。其天下见禁囚徒，犯流已下徒已上，特宜免以常科，并遣随军展效。仍令所司，明为年限条例，随便近诸军分配，冀能竭力勉树勋庸。其杖已下，即令释放，使务农业。  

○诛康待宾免从坐诏  

兰池胡久从编附，皆是淳柔百姓，乃同华夏四，康待宾等，敢乱天常，俱为祸首。驱率群众，啸聚沙泉，使良善失业，而凶渠逞志，人祗发怒，魁首者并自诛夷；锋刃挥芒，阵敌者亦闻枭戮。元恶既尽，馀党无多，本是胁从，初非尔罪，今乃潜窜，须示其诚。朕亭育苍生，皆同赤子，每一物之失所，宁寸心之得安，莫不念切在予，情深责己，故先之以德，亦宽之以恩。乃遣常侍赵元通，又命御史大夫韦抗，附以招慰，俱不禀承。傥滋蔓繁多，恐边涂炭，非愿勤於兵马，盖须申於吊伐。朔方军大总管王、陇右节度使郭知运等，虔奉庙谟，恭行天讨，所有杀戮，爰及俘囚。或因战敌相交，灼然好恶无辨，惊波繇是共溺，烈火所以俱焚，自孽谁尤，欲逃何去？已灭亡者，其如咎谴，未归附者，是可哀怜。或反侧怀忧，或嫌疑多惧，宜开自新之命，以矜莫大之罪。其胡贼及勾引诸蕃，同叛逃在山谷沙薮间疑惧不出者，并原其罪。宜令夏州都督阳钦明依前处分安慰，仍以左监门将军安庆为副，依理宣慰，量加招辑。各令复业，务使安存讫奏闻，若不顺从，犹持向背，须别处分，亦具奏来。  

○分散化度寺无尽藏财物诏  

化度寺无尽藏财物田宅六畜，并宜散施京城观寺。先用修理破坏尊像堂殿桥梁，有馀入常住，不得分与私房，从贫观寺给。仍令御史张樽与礼部侍郎崔据、京兆尹孟温礼取元奏数，拣京城大德戒行灼然者共检校，量事均融，处置讫奏闻。诸州长官及按察司所察钱物，以委州使准此共勾当，散配处分讫申所司。  

○安置北州诸蕃诏  

国家天覆万方，子育庶汇。要荒所列，并入提封，日月所照，俱为臣妾，莫不熙我德泽，纳之仁寿，神人以和，鸟兽咸若。河曲之地，密迩京畿，诸蕃所居，旧在於此。自服王化，列为编，安其耕凿，积有年序。而翻然造谋，构此纷孽，劳我师旅，扰其边隅。不思亭育之爱，坐取灭亡之道。官军才及，一鼓而溃，虽肇其首谋，则有元恶，然率以从乱，咸为匪人。朕思宏其在宥之恩，振以好生之惠，伐彼有罪，舍其胁从，使反侧自安，胡靡获，则张之衅，尔实自取，生成之德，我则有焉。宜令朔方军大总管兵部尚书王宣崇恩命，示以柔服。诸军战士，应须酬录功勋，及却投来吐浑党项左右厢降户杂藩，并胡残部落，或善恶未分，或久长取稳。若须厘革，一事已上，并委王叙录，处置讫奏闻。  

○遣使宣慰百姓诏  

朕身居九重，心在万姓，恐情未达下，政或乖方。顷者故命近臣，分道巡抚，为属农月，且停使车。今科稼方收，时亦将隙，命中书舍人何鸾等，宜所到之处，宣慰百姓，令悉朕怀。其有水旱之州，或须贷给，不可远更奏闻，宜便量事处置。征镇之家，各令州县检校优赏，其中无兼丁存济者，仍加赈恤。  

○慰问盐夏两州百姓诏  

如闻盐夏两州百姓及六州胡等，被胡贼杀掠。宜令御史韩朝宗、皇甫翼赍书分往慰问，便复损数，其被损之家，务令存恤。应须给贷蠲免，量事处置讫，回日奏闻。  

○幸东都诏  

王者观俗以赋政，考祥以省方，必将协於人和，而奉若天命。朕祗承鸿业，用康黎庶，思振德以惠物，岂劳人以尊己。顷年关辅之地，转输实繁，重以河塞之役，兵戎屡动，千金有费，九载未储，怀此劳轸，以增旰昃。且夫苟利於物，可随方而变通，将适於人，故因时以巡幸。卜雒万方之奥，维嵩五岳之中，风雨之所交，舟车之所会，流通江汴之漕，探引河淇之运，利俗阜财，於是乎在。今欲省其费务，以实关中，即彼敖庾，少留河邑。乘岁阳之吉，展游顺之仪，岂惟龟筮不违，故亦询谋是协。修五礼，问百年，车舆动而不劳，玉帛会而胥悦，所谓先天以宏道，因人以为利也。宜以明年正月十五日幸东都。  

○朝官子弟行与闲散官诏  

如闻朝官子弟，未曾经历，即坐要司及京畿并州县理人官。或侍郎受财，追游怠堕，或瓷行决罚，妄作奸非，刑宪不可遍矜，父兄莫能训导，苟陷於法，良轸於怀。宜令本司及州府长官按实验察，有此色并少年未谙时事，可移与闲散官。  

○令州军牒本贯放归兵募丁防诏  

如闻诸道兵募丁防，年满应还或征役处分，及在路死者，不得所繇牒报，本贯无凭破除，仍有差科，亲邻受弊。宜令今年团日勘责同行火队，的知实死，即与破除。自今以後，每有兵募丁防放归，令州军具存亡夹名牒本贯。  

○禁僧道掩匿诏  

释道二门，施其戒律，缁黄法服，众亦崇尚，苟有逾滥，是无宪章。如闻道士僧尼，多有虚挂名籍，或权隶他寺，或侍养私门，以为词，避其所管，互相掩匿，共成奸诈，甚非清净之意也。自今已後，更不得於州县权隶，侍养师主父母。此色者并宜括还本寺观。  

○诛王钧诏  

国之设法，本以闲邪，苟无所施，虽立安用。朕以寡昧，缵承丕业，夙夜怵惕，恐不克胜。驭朽徒知其所危，涉川罔知其所济。是用寤寐永叹，常思罪己。冕旒不欲见其臧否，︻纩不欲闻其是非，隐忍含容，十载於兹矣。不能使令行禁止，讼息刑清，家习礼让之教，人兴廉耻之节，此朕之不德也。河南府雒阳县主簿王钧，贪残其性，暴虐其心，轻侮我章程，残剥我黎献，处事不遵乎法理，黩货不知其纪极。此而可恕，孰不可容，且辇毂之下，事犹如此，想於远处，人何以堪。然而当发生之时，属阳和之月，朕情存恶杀，不加殊死，且从杖罪，以肃朝端，可与朝堂集众决杀。自今已後，内外官有犯贿至解免以上，纵使逢恩获免，并宜勿齿终身。御史宪司，职当推劾，不存纠举，多有颜情，纲纪不施，谁任其咎？又府县寮き，上下相承，犯法公然，无闻按诘。若或知而故纵，即是职务不举，各自思审，何以当官？自今已後，所进拟御史，皆须历职清白，众所推者，不得虚相引进，侥幸祈荣。凡厥朝臣，宜悉朕意。  

○命张说兼领朔方节度诏  

朔方之地，雍州之域，密迩关辅，是称河塞。顷者胡孽为寇，扰其居人，王师有征，戎事斯大。戍役之弊，边既勤，虽妖丑清，而政理未洽。不有经制，曷云昭苏，且和众为武者，所以诘奸慝，总军命将者，所以训甲兵。匪夫大贤，孰允兹任。兵部尚书中书门下三品燕国公张说，天与明秀，自然才杰，光备九德，宏宣七政。爰掌邦理，实为国桢，谋而必忠，言则无隐。寅亮之美，用熙帝载。谈笑之馀，更陈戎备。所谓善行樽俎，事立封疆，宜以上台之尊，遥统中军之任。可持节兼知朔方军节度大使，馀如故。  

○流裴景仙岭南诏  

罪不在大本乎情，罚必在行不在重。朕垂范作训，庶动植咸若，岂严刑逞戮，使手足无措者哉。裴景仙幸藉绪馀，超升令宰，轻我宪法，蠹我风猷。不慎畏知之金，讵识无贪之宝，家盈黩货，身乃逃亡。殊不知天孽可违，自愆难逭，所以不从本法，加以殊刑，冀惩贪暴之流，以塞侵渔之路。然以其祖父，昔预经纶，佐命有功，缔构斯重，缅怀赏延之义，俾协宽政之典。宜舍其极法，以窜遐荒。仍决杖一百，流岭南恶处。  

○赈怀州诏  

朕以怀州去年偏并不熟，宜令刺史崔子源察审问，贫下不支济者，量加赈贷。  

○增置太庙九室诏  

朕闻王者乘时以设教，因事以制礼，沿革以从宜为本，取舍以适会为先，故损益之道有殊，质文之用甚异。且夫至德之谓孝，所以通於神明，大事之谓祭。所以虔於宗庙。国家握纪命历，重光累盛，四方繇其继明，七庙可以观德。朕嗣守丕业，祗奉睿图，聿怀昭事，罔不恤祀。尝览古典，爰询庙制，远则殷周事异，近则汉晋道殊，虽礼文之不一，固严敬之无二。朕以为立爱自亲，始教人睦，立敬自长，始教人顺。是知政以道存，礼从时变，特因宜以创制，岂法古而限今。况恩以降杀而疏，庙以迁毁而废，虽式瞻古训，礼则不违。而永言孝思，情所未足，享尝则止，岂爱崇而礼备，有祷而祭，非德盛而流永。其祧室宜列为正室，将使亲而不尽，远而不祧。庙以貌存，宗由尊立，俾四时式荐，不间於毁主，百代靡迁，匪惟於始庙。所谓变以合礼，动而得中，严配之典克崇，肃雍之美兹在。又兄弟继及，古有明文。今中宗神主，犹居别处，详求故实，当宁不安。移就正庙，用彰大典，仍创置九室，宜令所司择日，启告移迁。  

○禁殡葬违法诏  

如闻百官及庶人家，殡葬颇违古则，无复哀戚，递相夸尚。富者逾於礼法，贫者殚其资产，无益於死，徒损於生，伤风败化，斯ル尤甚。自今已後，送终之仪，一依令式。至坟墓所，仍不得聚饮肉食，宜令所繇，严加禁断。更有违者，科违敕罪。  

## ●卷二十九  

☆元宗（十）  

○北巡祠后土诏  

王者承事天地以为主，郊享泰尊以通神。盖燔柴泰坛，定天位也，瘗埋泰折，就阴位也。将以昭报灵祗，克崇严配，爰逮秦汉，稽诸祀典。立甘泉於雍，祠后土於汾阴，遗庙岿然，灵光可烛。朕观风唐晋，望秩山川，肃恭明神，思致敬。将欲为人求福，以辅升平，合此神符，应於嘉德。宜以来年正月北巡狩，行幸至汾阴，以二月祠后土，所司准式。  

○车驾次潞州庆赐诏  

朕巡狩晋阳，观风问俗，肆觐群后，存问百年。诸侯待於境者，抑惟故事，今停跸潞州，劳以牛酒。其外州刺史及迎驾父老道士僧尼等，远来至此，颇亦艰辛，宜并令预会。刺史赐物四十匹，父老已下各赐物三匹。  

○遗御史分巡诸道诏  

国之三典，令于四方，岁终则巡，听其狱讼。顷因水旱，货食不足，或徭税徵逸，多不折衷，或租调蠲除，事涉欺隐。皆吏之不称，政之不修，是用命兹使臣，委其详覆。徐楚璧等并清白自立，茂有政声。必使事合权宜，刑无冤滥，不损於物，有益於公。往敷厥休，副兹推择，并可摄监察御史，勾当租庸地税，兼覆囚。  

○令诸州置医学博士诏  

神农尝草，以疗人疾，岐伯品药，以辅人命。朕铨览古方，永念黎庶。或荣卫内壅，或寒暑外攻，因而不救，良可叹息。今远路僻州，医术全少，下人疾苦，将何恃赖？宜令天下诸州各置职事医学博士一员，阶品同于录事。每州写《本草》及《百一集验方》，与经史同贮。其诸州子录事各省一员，中下州先有一员者，省讫仰州补，勋散官充。  

○令太史修漏刻诏  

近日漏刻失时，或早或晚。宜令太史谨修尽职，勿使更然。如有愆违，委御史弹奏。  

○幸河东推恩诏  

朕君临宇内，子育黎元，岂以黄屋为尊，实以苍生为念，何尝不日旰忘食，未明求衣。虽身在九重，而情存六合，恐至道犹郁，大化未孚。昨因展义河东，祈谷隹上，肆觐群后，亲问高年，举滞赈穷，旌善黜恶，缉其坠典，酌于古训。今省方告至，祀云毕，思庶官，务崇简易。河南河北，去岁水损，人或窃盗，吏或侵抑。不防害马，何以安人？或令御史，分道案行，量加赈给。诸州府马，阙数稍多，既合官填，复须私备，贫兵力致，实以为难。宜令所司，即勘会阙数，与闲厩使计会，取监牧马充。其行过处，缘顿及营幕，损百姓青苗，并令本州勘，以正仓酬直。怀泽两州，已免地税，潞州太原府，亦有给复。其汾晋蒲绛同华京兆河南供顿户，并宜免今年地税。郑卫雒相宜沁滋隰等州佐助夫役，虽日不多，终是往还辛苦，各免户内今年差科。缘顿所筑宫墙内，今并空闲，任本主耕种。缘路州县，有表荐官僚，及上书献颂者，中书门下审覆奏闻，量加进赏。发都简试，及诸色召募行从人，远将巡省，须收才用，并令所司，即作条例处分。内外官职田，恐侵百姓，先令官收，虑其禄薄家贫，所以别给地子。去岁缘有水旱，遂令总停。如闻卑官，颇难支济，量事优恤，使得自资，宜准元敕，给其地子。朱紫贵品，皆豫考劳。人臣事君，忠无二节，至如泛阶溥及，义取平均，岂独清官，偏得减考。自今已後，如泛阶应入五品，以十六考为定，入三品，以三十考为定。其有名贤宿德，及异迹殊状，虽不逢泛阶，或因选改之次，年考与节限同者，咸以名闻，仍为永例。今之刺史，古之诸侯，会玉汾隹，豫陪祀礼，宜令中书门下，商量奏闻。方今万类发生，春事方起，所司宜敬敷五教，敦劝三农，议缓刑狱，禁伤胎卵，罢妨农不急之务，减额外不要之官，各委长官，量事处分。宣示远近，副朕意焉。  

○禁大会人填溢诏  

大之会，与人同欢。或虑远方观者，来往狼狈，其四夜并宜开坊门，府县金吾，严加捉搦。  

○饬御史刺史县令诏  

如闻在外官人，罕遵法式，孤弱被抑，冤不获申。有理之家，翻遭逼迫，侵刻之吏，务欲加诬。州县有好长官，同寮岂敢违法？御史执宪，纲纪是司。多惜人情，未闻正色，内外同此，何致至公？宜令刺史县令严加捉搦，御史按其有犯弹奏。  

○赐奚契丹等绢绵诏  

公主出降蕃王，本拟安养部落，请入朝谒，深虑劳烦。朕知割恩，抑而未许，思加殊惠，以慰远心。奚有五部落，宜赐物三万段。其中取二万段先给征行游奕兵及百姓，馀一万段与东光公主、饶乐王衙官、刺史县令。契丹有八部落，宜赐物五万段。与燕郡公主、松漠王衙官、刺史县令，其物杂以绢布，务令均平，给讫奏闻。  

○令御史分巡河南北诏  

河南河北，去岁虽熟，百姓之间，颇闻辛苦。今农事方起，蚕作就功，宜令御史，分往巡行。其有贷粮未纳者，并停到秋收。  

○置判南曹官诏  

文武选人，十月下解，既逼铨注，勘简难周。不能自亲，并委猾吏，恣成奸滥，为蠹尤深。自今已後，兵吏两司，专定员外两人，判南曹事。每年选毕，起五月一日，所是文状，即预勘责关简。判南曹官亲自就覆，每包攒作簿书，对本司长官连署印记，不得委其胥吏，勘责毕各具人数奏闻。其判南曹官，所司即进名，朕自简择。  

○禁僧道不守戒律诏  

缁黄二法，殊途一致，道存仁济，业尚清虚。迩闻道僧，不守戒律。或公讼私竞，或饮酒食肉，非处行宿，出入市廛，罔避嫌疑，莫遵本教。有一尘累，深坏法门。宜令州县官严加捉搦禁止。  

○置劝农使诏  

有国者必以人为本，固本者必以食为先。先王於是务其三时，前圣所以分其五土，劝农之道，实在於斯。朕抚图御历，殆逾一纪。旰食宵衣，勤乎兆庶，故兢兢翼翼，不敢荒宁。顷岁以来，虽稍丰稔，犹恐地有遗利，人多废业。游食之徒未尽归，生谷之畴未均垦，以是轸念，临遣使臣，恤编户之流亡，阅大田之众寡。至如百姓逃散，良有所繇。当天册神功之时，北狄西戎作梗。大军之後，必有凶年，水旱相仍，逋亡滋甚，自此成弊，於今患之。且违亲越乡，盖非获已。暂因规避，旋被兼并，既冒刑网，复损产业，居且常惧，归又无依，积此艰危，遂成流转。或因人而止，或庸力自资，怀土之思空盈，返本之途莫遂。朕虔荷丕构，子育万姓，立德非宜，而兹弊未革，纳隍驭朽，实切於心。既深在予之责，思宏自新之令。其先是逋逃，并宜自首。仍能服勤垄亩，肆力耕耘，所在闲田，劝其开辟。逐土任宜收税，勿令州县差科，徵役租庸，一皆蠲放。若登时不出，或因此更逃，习俗或然，非以为法。且阻我诚信，是紊我大纲，爰及所繇，须加严限。且天下风壤，多有不同，地既异宜，俗亦殊习，固当因利制事，不可违人立法。宜令兵部员外郎兼侍御史宇文融兼充劝农使，巡按人邑，安抚户口，所在与官寮及百姓商量处分。乃至赋役差科，於人非便者，并量事处分，续状奏闻，务令安辑，勿使劳繁。当行赏罚之科，各竭忠公之力。所到之处，宣示百姓，达我劝人之心。  

○令河西陇右等处防边诏  

怀远夷，纳款附，国家常事也。边塞严，甲兵备，军旅本职也。虽万方和同，不可薄其武备，百蛮朝贡，不可轻其疆场。今年十月，东幸雒京，西北二边，倍宜严警。其河西、陇右、朔方、太原、幽州、平卢诸节度，咸宜裹粮坐甲，秣马利兵，明教队伍，远为侦候。使风尘预知，邀截有所，安我边鄙，威回戎狄。赏罚在兹，各宜砥砺。  

○赐突厥袍带诏  

可汗慕义向风，益以嘉尚。我国家金帛子女，务通和亲。然一为婚姻，将传永久，契约须重，礼数宜周。今来人既轻，礼亦未足，所以未定日月，令其且还。如和好不移，诚信无改，凡有所请，必当不违。国家信若四时，恩同天地，一言则定，何誓如之。必能结之神明，弥表彼之诚契，既无猜阻，任择其宜。诸所有商量，今已亲语哥解，更欲遣使，恐致劳烦。令寄可汗锦袍钿带银盘胡钅并，至宜领取。  

○令蒲同两州平粜诏  

蒲同两州，自春偏旱，虑至来岁，贫下少粮。宜令太原仓出十五万担米付蒲州，永丰仓出十五万担米付同州，减时价十钱，粜与百姓。  

○┰缘边兵士诏  

为国之道，莫不欲家给人足，令行禁止，而族谈者苦边疆之戍役，偶语者伤户口之凋残。且夫怀土重迁，人之常性，离邦去里，孰无其情。或委非其材，或政非其要，致令父不保子，兄不宁弟。井邑有流离之怨，道路有吁嗟之声，静言思之，良可叹息。是以昼分不食，夜不安寝，庶息彼弊政，就此凉风，故发使车，以巡郡县。其承前处置不便，不利於人，即宜当处商量，随事厘革。其缘边兵士等，或远辞乡壤，久事戎旃，饥寒而衣食不充，疾病而医药不拯，边烽忽警，将何以堪？宜令使人，各亲劳苦。其有年齿衰暮，或抱病羸弱，即与军司选择，给粮放还。行人之家，委州县优恤。所到宣抚，称朕意焉。  

○答源乾曜等请封禅手诏  

夫登封之礼，告禅之仪，盖圣人之能事，明王之盛业也。朕以眇身，王公之上，夙夜祗惧，恐不克胜，幸赖群公，以保宗社。至於休徵符瑞，皆先帝遗爱，朕何赖焉？岂可以礼百神，觐群后，备岱亭之礼，展封祀之仪者哉。虽诚请是违，而宿心未暇。  

○答源乾曜等重请封禅手诏  

夫理定然後制礼，功成然後作乐。朕承奉宗庙，恐不克胜。未能使四海安，此理未定也；未能使百蛮效职，此功未成也。焉可以扬景化告成功？虽欲答於神祗，终候安於兆庶，再省诚恳，恻怵良深。  

○报裴ㄘ等请封禅手诏  

自中朝有故，国步艰难，天祚我唐，大命集於圣真皇帝。朕承奉丕业，十有馀年，德未加於百姓，化未覃於四海，将何以拟洪烈於先帝，报成功於上元？至若尧舜禹汤之茂躅，轩后周文之懿范，非朕之能逮也。其有日月之瑞，风□之祥，则宗庙社稷之馀庆也。天平地成，人和岁稔，则群公卿士之任职也。抚躬内省，朕何有焉？难违兆庶之情，未议封崇之礼。  

○允行封禅诏  

自古受命而王者，曷尝不封泰山禅梁父，答厚德告成功三代之前，率繇斯义。自魏晋已降，迄至周隋，帝典阙而大道隐，王纲弛而旧章缺，千载寂寥，封崇莫嗣。物极而复，天祚我唐，武文二后，应图受。洎于高宗，重光累盛，承至理，登介邱，怀百神，震六合，绍殷周之统，接虞夏之风。中宗宏懿铄之休，睿宗穆粹清之道，巍巍荡荡，无得而称者也。朕昔戡多难，禀略先朝，虔奉慈旨，嗣膺丕业。是用创九庙以申孝敬，礼二郊以展严，宝菽粟於水火，捐珠玉於山谷，兢兢业业，非敢追美前王，日慎一日，实以奉遵遗训。至於巡狩大典，封禅鸿名，顾惟寡薄，未遑时迈，十四载於兹矣。今百谷有年，五材无眚，刑罚不用。礼义兴行，和气氤氲，淳风淡泊，蛮夷戎狄，殊方异类，重译而至者，日月於阙庭。奇兽神禽，甘露醴泉，穷祥极瑞者，朝夕於林。王公卿士，罄乃诚於中，鸿生硕儒，献其书於外，莫不以神祗合契，亿兆同心。斯皆烈祖圣考，垂裕馀庆，故朕得荷皇天之景，赖祖庙之介福，敢以眇身，而颛其让？是以敬承群议，宏此大猷，以光我高祖之丕图，以绍我太宗之鸿业。永言陟配，祗感载深。可以开元十三年十一月十日，式遵故实，有事泰山。所司与公卿诸儒，详择典礼，预为备具，勿广劳人，务存节约，以称朕意。所比封神仪注，兵马陪集，并皆条奏，布告遐迩。  

○将封泰山断屠诏  

自古明王，仁及万物。今助天孳育，方将告成。其缘祀祭，及在路供顿，牺牲饩牢，礼不可阙。除此之外，天下诸州，并令断屠，及渔猎采捕。驾回至京，都依常式。  

○禁滥借鱼袋诏  

朱紫贵服，所以分别班品，自非有德有功，不可轻为赏借。自今以後，诸军节度大使，灼然有知功劳，须权行给赏，任量借色及鱼袋，仍俱状奏。  

○定犯盗人刑法诏  

大德曰生，至重曰命。缅观前典，惟刑是恤。比来犯盗，先决一百，虽非死刑，大半殒毙。言念于此，良用恻然。自今已後，抵罪人合杖敕杖者，并宜从宽决杖六十。一房家口，移隶碛西。其岭南人移隶安南，江淮南人移隶广府，剑南人移隶姚州。其碛西姚安南人，各依常式。布告遐迩，使知朕意。  

○赐兵士葬祭诏  

阳和布气，庶物萌芽，仁者用心，无遗枯朽。自开元元年以来，诸军兵士殒殁，骸骨不归坟垅者，宜令军使为造棺，递送本贯，委州县府助其埋殡。河曲陇外，往岁战场，殂殁无归，阴雨犹哭。言念於此，良用恻然。亦委朔方陇右河西节度使聚敛骸骨，就高燥处同葬。祭以酒脯，高大筑坟，使久远标识。  

○量助长征家口营种诏  

乘塞守边，义不可辍，远征久戍，人亦告劳。朕身处九重，心在四远，因时遇物，无日不思。亭障有行役之勤，室家无杼轴之用。不少优恤，何以为安？方春发生，须急农事。其诸军长征人家单贫乏无力者，宜令本管州县劝率其家，助其营种，使有秋望。  

○放免十二年以前积欠诏  

元率地税，以置义仓，本防俭年，赈给百姓。频年不稔，逋租颇多，言念贫人，将何以济？今献春布泽，务叶时和，自开元十二年闰十二月以前，所有未纳悬欠地税宜放免。  

○戒州县祗候御史诏  

御史出使，举正不法。身苟不正，焉能正人？如闻州县祗迎，相望道路，牧宰候，僮仆不若。作此威福，其正人何？自今以後，宜申明格敕，不得更尔。违者州县科罪，御史贬降。  

○禁诉冤自刑诏  

身体发肤，受之父母，不合毁伤。比来有诉竞之人，即自刑害耳目。自今以後，犯者先决四十，然後依法。  

○幸孔子宅遣使以太牢祭墓诏  

孔宣父诞圣自天，垂范百代，作王者之师表，开生人之耳目。朕增封岱岳，回銮泗滨，思阙里之风，想雩坛之咏，矣遗烈，慨然永怀。式遵祀典，用申诚敬，宜令礼部尚书苏以太牢致祭。仍令州县以时祀享，复近墓五户，长供扫除。  

○巡理滞狱诏  

孟夏麦秋，尚决小罪，况天时渐热，深愍系囚。宜令中书门下巡城内囚徒，量事处置。畿甸徒囚，赤县县令疏理断决，勿滞禁人。  

○禁左道诏  

如闻道俗之间，妄有占筮。诳惑士庶，假说灾祥，兼符咒，遂行左道。先令禁断，不合更然。仍虑愚下，未能悛改，宜令所司申明格敕，严加访察。  

○顺时决狱诏  

时属正阳，事殷蚕穑，愍彼囹圄，式多冤滥。宜宏慎恤之恩，俾助生育之德。其所有囚徒，除死囚已外，所司长官即疏决处分。  

○给年满兵募程粮诏  

朕为人父母，抚有海内，以百姓为心，恐一夫失所。至於兵募，尤令存┰。去给行赐，还给程粮，以此优矜，不合辛苦。如闻比来兵募年满者，皆食不充腹，衣不蔽形，驮幕什物，散落略尽。既不能致，便流浪不归，丁壮减耗，实繇於此。自今已後，诸镇兵募，每准额至交替时，所司预简勘，两月前奏闻。当差御史，分道简察，若涉欺隐，委御史弹奏。其有衣资尽者，量以逃死兵衣给三两军，使得支济。如病患者，递给驴乘，令及伴侣。  

○遣官祭五岳四渎风伯雨师诏  

五岳视三公之位，四渎当诸侯之秩，载於祀典，亦为国章。方属农功，颇增旱，虔诚徒积，神道未孚。用申靡爱之勤，冀通能润之感。宜令工部尚书卢从愿祭东岳，河南尹张敬忠祭中岳，御史中丞兼户部侍郎宇文融祭西岳及西海河渎，太常少卿张九龄祭南岳及南海，黄门侍郎李祭北岳，右庶子何鸾祭东海，宗正少卿郑繇祭淮渎，少詹事张晤祭江渎，河南少尹李晕祭北海及济渎。且润万物者，莫先乎雨，动万物者，莫先乎风。眷彼灵神，是称师伯，虽有常祀，今更陈祈。宜令光禄卿孟温祭风伯，左庶子吴兢祭雨师，各就坛，务加崇敬。但羞藻，不假牲牢，应缘奠祭，尤宜精洁。  

○遣使宣慰怀郑许滑卫等州诏  

朕抚有天下，寅畏上元，思保太和，用康庶类。顷秋夏之际，水潦不时，怀、郑、许、滑、卫等州，皆遭泛溢。苗稼潦渍，屋宇倾摧。有切纳隍之忧，良深在予之责。宜令右监门卫将军知内侍省事黎敬仁速往宣慰，如有遭损之处，应须营助赈给。并委使与州县相知，量事处置。及所在堤堰不稳便乾，简行其利害奏闻。  

○遣使宣抚河南北道诏  

顷秋夏之间，水潦方降，闾阎损坏，稼穑漂沦。尝恐一物之违，况乃数州之弊。故发中使，巡于外台，章奏屡闻，州乡稍辑。朕视之如子，若纳诸隍，于再于三，情犹驭朽，审求人瘼，更遣信臣。中丞兼户部侍郎宇文融，忠文竭诚，夙夜匪懈。当安人之任，有利简之能。眷彼使乎，宜膺其选。可往河南河北道遭水诸州宣抚，仍审察有不支济者，宜更量加赈贷。若屋宇损坏，牛畜俱尽，及征人之家不能自存立者，量事助其修葺。其有官吏纵舍，赈给不均，亦须纠正。回日奏闻。  

○令都督刺史更访择举人诏  

朕梦想贤才，咨谋列岳，遂因封祀，发诏搜扬。昨所临御道场，亲加策问，不称所荐，其数则多。乃闻膏粱之人，递相招致，邱园之俊，罕见外，岂朕劳求之意也。宜令都督刺史，审更访择，具以名荐。  

○答宁王宪手诏  

开府仪同三司兼太常卿宁王宪，秉德夷远，体道淳深。顷以茂亲，典司宗社，礼经之文既备，锺律之度已和。成而不居，谦以自牧。固辞兼领，情所重违。宜遂雅怀，俾停剧务。  

○安存流民诏  

近闻河南宋、沛等州百姓，多有氵公流逐熟去者，须知所诣，有以安存。宜令本道劝农事与州县检责其所去及所到户数闻奏。  

○贬陈州刺史李乐诏  

陈州刺史李乐，诈盗受赃，其数甚广。法司断死，国有常刑。时属发生，特申宽典。宜免死，贬为钦州道化县尉员外置长任。  

○赈给同等州诏  

同州州，近属霖雨稍多，水潦为害，念彼黎人，载怀忧惕。宜令侍御史刘彦回乘传宣慰，其有百姓屋宇田苗被漂损者，量加赈给。  

○缓逋赋诏  

河南河北诸州，去年缘遭水涝，虽频加赈贷，而恐未小康，言念于兹，无忘鉴寐。爰自春夏，雨泽以时，兼闻夏苗，非常茂好。既即收获，不虑少粮。然以产业初营，储积未赡，若非宽惠，不免艰辛。其贷粮麦种谷子，回转变造，诸色欠负等并放，候丰年以渐徵纳。蚕麦事毕，及至秋收後，并委刺史县令专勾当，各令贮积，勿使妄有费用。明加晓谕，知朕意焉。  

○遣使宣抚河北诏  

河北州县，水灾尤甚，言念蒸人，何以自给？朕当宁兴想，有劳旰昃，在予之责，用轸于怀。宜令所司，量支东都租米二十万担赈给。仍令魏州刺史宇文融充宣抚使，便巡抚水损，应须优恤，及合折免，并存闾舍。一事已上，与州县相知，逐稳便处置，务从简易，勿致劳扰。  

## ●卷三十  

☆元宗（十一）  

○答张说进浑仪表诏  

夫著明莫大乎日月，变通莫大乎四时。若法象无凭，则调理将失。朕博考前记，稽合旧章，有浑天之名，无运行之度。今故探彼遗意，成此浑仪，必当晷运无差，阴阳有序，此并卿所检校，以就厥功。所请录付史馆宣示百寮者，抚兹多愧，敬依来请。  

○禁公私举放重利诏  

养人施惠，患在不均，多益寡，务资适中。比来公私举放，取利颇深，有损贫下，事须厘革。自今已後，天下私举质宜四分收利，官本五分收利。  

○申明存恤从征家口诏  

诸军镇行人家，缘其身在征戍，事须优矜。比来频有处分，令州县长官，存问简较。如闻每事牵挽，不异居人，竟不存恤，是何道理？宜令所司，申明前後敕严加处分。如是侵扰，委御史台采访奏闻。  

○令诸州祭名山大川诏  

爰自首春，有愆时雨。朕忧勤黎献，精祷灵祗，遂蒙九元垂福，百神效祉，膏泽频降，嘉生繁育。眷彼山川，能兴□雨，报功享德，祀典存焉。诸州所管名山大川，宜令当处长官设祭，务尽诚敬，以昭典礼。  

○答裴光庭等贺雨诏  

政教不修，则阴阳隔并，精诚有感，则风雨顺时。顷自暮春，爰涉初夏，甘泽未降，农务是忧，所以亲结坛场，用伸祈祷。岂神聪意达，而应不逾时。斯实上元昭鉴之深，亦是卿等燮理之效。宜加勉励，以答灵心。  

○答宋等贺雨手诏  

顷自春涉夏，雨未流施，勤恤之心，切忧农务。是用宽刑宥过，减膳撤悬，责己祈天，躬亲祷祠。上元垂鉴，甘泽应时，嘉夏种之不愆，伫秋成之有望。爰与群公卿士，同荷休徵，各勉其诚，敬承天德。  

○答裴光庭贺雨手诏  

爰自今春，时雨愆序，切忧农务，无忘寝兴。陕雒两郊，已闻流{注}，而咸京近县，尚未г霈。悯禾黍以疚怀，仰□汉而翘首。投龙致祭，亲祷灵池，誓移咎於薄躬，庶垂於黎献。神道昭著，鉴此虔诚，甘泽应期，嘉生遂性。亦是卿等同心燮理。戮力谋猷，上下咸和，致兹休应。丰年可望，庆慰良深，麟凤飞翔，未为瑞也。  

○报祀宗社诏  

宗社垂，阴阳顺成，甘泽应时，庶物繁育。祗奉灵庆，寅畏载深，宜令中书门下，肃事昭报。仍令所司，择日奏闻。  

○饬州县承敕宣示百姓诏  

凡制令宣布，皆所以为人。如闻州县承敕，多不告示百姓，咸使闾巷间不知旨意，是何道理？宜令所繇捉搦，应有制敕处分事等，令终始勾当，使百姓咸知。如施行有违，委御史访察奏闻。  

○戒州县牧守诏  

州县牧守等，并受朕之寄，助国为理，实冀其共康庶绩，俾群，频经处分，合尽诚节。仍有不遵法式，自紊纪纲，贸迁营利：或纵亲识，侵暴下人；或在邮传，规求货马；诸如此类，不可具言。岂教之不明，而人之多僻，当宁遐想，深惕於怀。各宜徇公，以副所委。  

○久雨赦宥诏  

古之善为邦者，重人之命，执法之中，所以和气洽，嘉生茂。今秋京城，连雨隔月，恐耗其藁粒，而害於粢盛。抑朕之不明，何政之阙也？永惟久雨者，阴气凌阳冤塞不畅之所致也？持狱之吏，不有刑罚生於刻薄，轻重出於爱憎邪？《诗》曰：“此宜无罪，汝反收之”，刺坏法也。《书》曰：“与其杀不辜，宁失不经”，明慎刑也。“好生之德”，可不务乎？两京及诸州系囚，应推徒已下罪，并宜释放。死罪及流，各减一等。庶得解吾人之愠结，迎上天之福。布告遐迩，知朕意焉。  

○遣使巡问河南诏  

河南道宋、亳、许、仙、徐、郓、濮、兖州奏旱损田，宜令右监门卫大将军黎敬仁往彼巡问。如有不支济户，应须赈恤。与州县长官相知，量事处置讫，回日具状奏闻。  

○弛陂泽入官诏  

所在陂泽，元合官收，至於编，不合自占。然以为政之道，贵在利人，庶宏益下，俾无失业。前令简括入官者，除昆明池外，馀并任百姓佃食。  

○放诸军兵募更番洗沐诏  

边鄙未清，尚须式遏，既加镇守，遂劳力役。朕宵衣旰食，务在安人，求瘼恤隐，宜从简要。如闻诸军兵募，处置多乖，年满之日，逃亡甚众。自今已後，各委本道节度使及兵部侍郎裴光庭同检校，年终类会文奏。使健儿长镇，何以克堪？何公为五番，每一年放一番洗沐，远取先年人为第一番。周而复始，每五年共酬勋五转。  

○禁妨农诏  

献岁发生，阳和在候，乃眷庶，方就农桑。其力役及不急之务，一切并停。百姓间有不稳便事须处置者，宜令中书门下与所司，唤取朝集使，审向商量奏闻。  

○授白知节彭州刺史诏  

中大夫守灵州都督关内道支度营田副使检校浑部落使上柱国白知节，器蕴贞亮，材推干理，从政著绩，在公竭诚。而分牧得贤，元寮硕彦，宜膺往命，俾谐佥属。可使持节彭州诸军事守彭州刺史，散官勋封如故。主者施行。  

○择堪边任诏  

边远判官，多有老弱。宜令吏部每年於选人内，拣择强干堪边任者，随阙补授。秩满量减三两选与留，仍加优奖。  

○答百寮请以八月五日为千秋节手诏  

凡是节日，或以天气推移，或因人事表记。八月五日，当朕生辰，感先圣之庆灵，荷皇天之眷命。卿等请为令节，上献嘉名。胜地良游，清秋高兴，百谷方熟，万宝以成。自我作古，举无越礼，朝野同欢，是为美事。依卿来请，宣付所司。  

○括检僧尼诏  

僧尼数多，逾滥不少。先经磨勘，欲令真伪区分，仍虑犹有非违，都遣括检闻奏。凭此造籍，以为准绳。如闻所繇条例非惬，致奸妄转更滋生。因即举推，罪者斯众，宜依开元十六年旧籍为之，更不须造写。自今已後，纲维大德侍养权隶，不得辄於外取。  

○春秋二祀及释奠并停牲牢诏  

祭主於敬，神歆惟德，黍稷非馨，藻可荐。宣尼阐训，以仁爱为先；句龙业官，以生植为本。普天率土，崇德报功，飨祀惟殷，割滋广，非所以全惠养之道，叶灵祗之心。其春秋二祀及释奠，天下诸州府县等，并停牲牢，唯用酒脯，务在修洁，足展诚敬。自今已後，以为常式。  

○命崔琳使吐蕃诏  

吐蕃向化，遣使入朝，既怀旧恩，请继前好。今缘公主在彼，又复蕃客欲还，使於四方，必资德望。鸿胪卿崔琳，久历朝序，备晓政途，好谋而成，临事能断，俾衔国命，以赴蕃庭。宜令持节引入吐蕃使，所司准式发遣。  

○答裴光庭诏  

朕虔守宗祧，祗膺历数，夙夜兢惕，惧不克胜。求贤臣而委之谋猷，延学者而咨其博洽，用扶不逮，雅致咸和，既内平而外成，且刑清而讼息。端拱多暇，留意典坟，以为道者元妙之宗，德为教化之本，讲讽微旨，稽详秘文，庶无为而政成，不宰而物应。岂敢比德尧舜，论功禹汤者哉！然必先正其心，深思逮於遐迩；务惟齐俗，亦欲申於兆庶。必若同归清净，共守元默，所陈编示，良用多惭。  

○赠张说太师诏  

宏济艰难，参其功者时杰；经纬《礼》、《乐》，赞其道者人师。式瞻而百度允厘，既往而千载遗范。台衡轩鼎，垂黼藻於当今；徽策宠章，播芳蕤於後叶。故开府仪同三司尚书左丞相集贤院学士知院事上柱国燕国公张说，辰象降灵，云龙合契。元和体其冲粹，妙有释其至赜。挹而莫测，仰之弥高。精义探系表之微，英辞鼓天下之动。昔侍春诵，绸缪岁华：含舂容之声，叩而尽应；蕴泉源之智，启而斯沃。授命兴国，则天衢以通；济用和民，则朝政惟允。司钧总六官之纪，端揆为万方之式。方宏风纬俗，返本於上古之初；而迈德振仁，不臻於中寿之福。于嗟不，既丧斯文。宣室馀谈，泠然在耳；玉殿遗草，宛留其迹。言念忠贤，良深震悼，是使当宁抚几，临乐彻悬，罢称觞之仪，遵往衤遂之礼。可赠太师，赐物五百段。  

○贬王毛仲诏  

开府仪同三司兼殿中监霍国公内外闲厩监牧都使王毛仲，是惟微细，非有功绩。擢自家臣，升于朝位，恩宠莫二，委任斯崇。无涓尘之益，肆骄盈之至。往属艰难，遽兹逃匿。念深惟旧，义在优容，仍荷殊荣，蔑闻悛悔。在公无竭尽之效，居常多怨望之词。迹其深愆，合从诛殛，恕其庸昧，宜从远贬。可州别驾员外置长任，差使驰驿领送至任，勿许东西。  

○放还罚镇配隶人诏  

令式条流，科制明具，行之已久，亦便於人。比者天下勋官，加资纳课，又因犯入罪，罚镇配州。言念於兹，有乖宽恤，宜各依令式处分。其先罚镇及配隶人，未归者并即放还。  

○中书门下等官赐钱造食诏  

百灵降福，庶尹叶心；阴阳调而生植以滋，政理孚而黎献咸若；由庚知万物之乐，华黍洽三农之庆：信可以率礼辅仁，式歌且舞者矣。况生成式序，氤氲致和，卉物发荣，池含丽。思顺时令，以申惠泽，咸宜邀欢芳月，继赏春风。夙夜在公，既同咸一之理，休沐式宴，俾共平之乐。中书门下及供奉官、嗣王、郡王、左右丞相、少傅、宾客、诸司三品以上长官、侍郎、郎官、少监、少卿、少匠、司业、少尹、两县令、都水使者、朝集使、上佐已上并杂处未赴任者，及东宫诸司长官中舍、中允、少詹事、谕德中郎率蕃官三品以上，至春末已来，每置暇日，宜准去年正月二十九日敕，赐钱造食，任逐胜赏。  

○疏决囚徒诏  

法以闲邪，刑以助化，因时而用，盖非获已。朕自临御天下，忧劳庶务。以至诚感物，道既有孚；以致理和人，仁或繇已。岂欲以刑制政，期於以化清刑。故不用殊绝之诛，每施宽大之令，而迁善者众，犯法者寡。断狱十数，闻诸有司。然犹一夫不获，在予实怀多愧。寰宇殷广，京都浩穰，系于徽纟黑，或未听理。逮捕斯扰，粮馈为劳，生业或亏，何以卒岁？言念於此，深用悯然。况今长嬴在辰，耘耨斯切，顺时立政，存於恤人。思宏在宽之典，庶无留狱之弊，其天下囚徒，即令疏决。其妖说盗贼，造伪头首，既深蠹时政，须量加惩罚。刑名致死者，各量决重杖一百，长流岭南。自馀支党，被其诖误，矜其至愚，量事科罚，使示其惩创。流已下罪，并节级处分。令中书门下就大理及府县详理。  

○禁僧徒敛财诏  

释迦设教，出自外方，汉主中年，渐於东土。说兹因果，广树筌蹄，事涉虚元，渺同河汉。故三皇作，五帝乘时，未闻方便之门，自有熙之化。朕念彼流俗，深迷至理，尽躯命以求缘，竭资财而作福，未来之胜因莫效，见在之家业已空。事等系风，犹无所悔，愚人寡识，屡陷刑科。近日僧徒，此风尤甚。因缘讲说，眩惑州闾，壑无厌，唯财是敛。津梁自坏，其教安施？无益於人，有蠹於俗。或出入州县，假威权；或巡历乡村，恣行教化。因其聚会，便有宿宵，左道不常，异端斯起。自今已後，僧尼除讲律之外，一切禁断。六时礼忏，须依律仪，午後不行，宜守俗制。如犯者，先断还俗，仍依法科罪。所在州县，不能捉搦，并官吏辄与往还，各量事科贬。  

○澄清佛寺诏  

夫释氏之旨，义归真寂，爰置僧徒，以奉法教。而趋末忘本，摭华弃实，假托权便之门，以为利养之府，徒蠲赋役，积有奸讹。至於浮俗奔驰，左道穿凿。言念净域，浸成逋薮。非所以叶和至理，宏振王猷，宜有澄清，以正风俗。朕先知此弊，故预塞其源。不度人来尚二十馀载，访闻在外有三十已下小僧尼，宜令所司及州府括责处分。  

○禁僧俗往还诏  

惟彼释道，同归凝寂，各有寺观，自合住持。或寓迹幽闲，潜行闾里，陷於辟，有足伤嗟。如闻远就山林，别写兰若，兼亦聚众，公然往来。或妄生缘，辄有俗家居止，即宜一切禁断。  

○修整街衢坊市诏  

京雒两都。是唯帝宅，街衢坊市，固须修整。比闻取土穿掘，因作秽污坑堑，四方远近，何以瞻瞩？顷虽处分，仍或有违，宜令所司，申明前敕。更不得於街巷穿坑及取土。其旧沟渠，令当界乘闲整顿疏决。墙宇桥道，亦当界渐修，不得广有劳役。  

○答裴光庭等表贺幽州执奚寿斤诏  

奚寿斤往因胁从，遂同逆命，俘虏而至，罪则难容。收其悔过之心，免其殊死之责。推诚待物，果获忠臣，此皆卿等辅翊之所致，岂朕薄德之能感。书之简册，以示将来。当斯美名，良用惭惕。  

○严禁三考干求诏  

设官分职，本资共理，无隔中外，更递出入。比者考官计年除改，缘其任久，堪与迁移，遂长侥求，争次入考。所司情故，公然遣来，若更因循，有损风化。今年考使事了，并勒还州，必政理著闻，当别有处分。其年齿衰暮，疾绵积，无别愆违者，宜听致仕。  

○宣抚河南诏  

天生蒸民，树之司牧，将兴化济俗，育物阜时。朕对越明灵，作人父母，因地利以观穑，乐岁成而报功。斯於富庶，俾之宁辑，故尝纳隍夕惕，负晨兴，受一服则思绩之勤，务三时则忧畎亩之害，每因水潦方降，则使堤防必葺。去岁已来，频有处分，所繇简慢，或未躬勤，河南数州，致滋水损。州县牧宰，何以自安？被损之家，何以存济？宜令户部侍郎张敬舆宣慰简覆，如实有损，贫下不支济百姓，量事赈给，务令忧恤，称朕意焉。  

○答裴光庭请修续春秋手诏  

太上立德，其次立言，所以稽象纬而垂训诫也。卿博古知今，通才达识。处弼谐之任，则忠谠日闻；综坟籍之司，则文儒道长。今欲正人伦而美教化，因旧史而作《春秋》，斥班马之纰缪，继经传之贬，著述之美，当如斯焉。将以先朝，取朕裁定，虽宪章前烈，而事业相悬，卿且就功，随了续进。  

○答萧嵩等请宣示祥瑞手诏  

虔奉宗社，昭事天地，幸蒙垂，降此祯祥。岂自厥中，以彰其外，归之於朕，是用多惭。宣付史官，依卿所请。  

○相州改造厅衙诏  

相州往缘亲王出牧，修造非常宏壮，兼之亭榭林木，故非臣下所居，遂使阙不安稳。宜令州司，即改造厅衙及刺史宅，其无用树等亦须除伐。自馀州县有不安稳者，亦任量事移改。仍逐闲月渐修，不得劳扰百姓。  

○许士庶寒食上墓诏  

寒食上墓，礼经无文，近代相传，浸以成俗。士庶有不合庙享，何以用展孝思？宜许上墓拜扫，申礼於茔，南门外奠祭，撤馔讫泣辞。食馔任於他处，不得作乐。仍编入《五礼》，永为常式。  

○令优才异行不限常例诏  

古者诸侯举士，必本於乡曲；府庭署吏，亦先於行能。所以人自束，官无败政。及乎魏承汉弊，权立九品，今之吏部，用是因循。入仕寝多，为法转密，然於济理求才，未闻深识，持衡取士，徒立烦文，朕寤寐永怀，每以怊怅。夫琴瑟不调者，改而更张，法令不便者，义复何异？顷者有司限数，乃拘守循资，遂令铨衡不得拣拔，天下贤俊，屈滞颇多。凡人三十始可出身，四十乃得从事，更造格限，分品为差，若如所制之文，六十尚不离一尉，有才能者，始得如此，稍敦朴者，遂以终身。由是取人，岂为明恕？自今以後，选人每年总令赴集，仍旧以三月三十日为限。其中有才优业异，操行可明者，一委吏部临时擢用。贵於取实，何限常科，虽远郡下僚，名迹稍著，亦须甄拔，令其劝勉。俾人思为善之利，俗思进取之途。朕所责成，实在吏部，可举其大略，令有所依。比者流外奏申，乃引过门下，簿书堆盈於琐闼，胥吏填委於掖垣，岂是事宜，过为烦碎。自今以後，亦宜依旧。  

○令僧尼无拜父母诏  

道教释教，其来一体，都忘彼我，不自贵高。近者道士女冠，称臣子之礼，僧尼企踵，勤诚请之仪。以为佛初灭度，付嘱国王，猥当负荷，愿在宣布，盖欲崇其教而先於朕者也。自今已後，僧尼一依道士女冠例，无拜其父母，宜增修戒行，无违僧律，兴行至道，俾在於此。  

○答李适之祭岳渎得雨贺表手诏  

道贵以诚，神无不应。岂朕之先意，亦卿之用心。川岳效灵，甘霖并洽，请行赛礼，深得事机。宜宣付史馆，用依来请。  

○答裴耀卿等手诏  

《尚书》雅诰，《周易》精微。朕幼奉师资，未穷奥义，故时令讲说耳。至乎《庄子》及《道德经》，递为表裹，详其所指，触类繁多。既问广成之道，复得方明之相。况之今日，千载一时，故宏斯义，以喻卿也。编诸简牍，随卿意焉。  

○答裴光庭诏  

元元之教，家国是资，匪为先宗，贵申道本。所以首岁元日，因行春令，清净之政，期诸相国乎，为官择才，可以先淳素也。  

○答萧嵩手诏  

爰开集贤，引进儒道，退朝讲读，盖亦其常。岁月周旋，颇寻章句。其雅诰则稽之於古，以质於今，其道真则取之於真，不崇其放。理国之要，可不然乎？宣付史官，依卿所请。  

○遣萧嵩往秦州致祭山川诏  

秦州地震，谪见后土，朕每克念，何以臻兹？仲尼有云：“某祷久矣”，而精意以告，或通神明。徐国公萧嵩，地在辅弼，朝之端右，欲重将命，暂为此行。宜往秦州，致祭山川。凡缘所损百姓间事，皆委嵩随事处置。回日以闻。  

○考试博学多才道术医药举人诏  

博学多才道术医药举人等，先令所司表荐，兼自闻达，敕限以满，须加考试。博学多才举人限今来四月内集，道术医药举人限闰三月内集。其博学科试明经两史已上，帖试稍通者。多才科试经国商略大策三道，并试杂文三道，取其词气高者。道术医药举取艺业优长，试练有效者。宜令所繇，依节限处分。  

○祭社复用牲牢诏  

春秋祈报，郡县常礼。比不用牲，岂云血祭。阴祀贵臭，神何以歆？自今已後，州县祭社，特以牲牢，宜依常式。  

○令两监生徒赴学诏  

风化之本，其在庠序。去秋不熟，生徒令就舍。讲习之地，安可久闲。其两监生在外者，即宜赴学。  

○报祀九庙岳渎天下名山大川诏  

春来多雨，岁事有妨。朕自诚祈，灵祗降福。以时开霁，迄用登成，永惟休徵，敢忘昭报。宜令所司择日享九庙，仍令高品祭五岳四渎。其天下名山大川，各令所在长官致祭。务尽诚洁，用申精意。  

○刺史不准当年入考诏  

朕忧於理人，委任牧宰，虽已分命，仍未尽诚。如闻刺史新除，所莅不过数月，即营入计。无心在州，政教阙如，朝计安在？自今已後，刺史到任，皆不得当年入考。若声绩稍著，奖拔未迟，何遽不安？自彰汲汲，其县令差使，先亦禁断。比闻在远，犹自故违。宜委诸道采访，申明处分，勿使如此。  

○举贤良诏  

每渴贤良，无忘鉴寝。顷虽虚伫，未副旁求。其或才有王霸之略，学究天人之际，知勇堪将帅之选，政能当牧宰之举者，五品以上清官及军将都督刺史各举一人。孝弟力田乡闾推挹者，本州刺史长官各以名闻。  

○决断冤系诏  

农作是时，人无弃日。所在狱讼，或有滞留。其都城已令中书门下疏理，其京城及北都各委留守，天下诸州委本道采访使及本州长官，随事决断，勿令冤系。徒以下罪，并量决罚便放。其官典犯赃，宜准常式。  

○缓逋赋诏  

如闻关辅蚕麦，虽稍胜常年，百姓所收，才得自给，若无优假，还虑艰弊。其先欠百司职田，及诸色应合至蚕麦时徵，已有处分讫。其公私旧债，亦宜停徵，贫下百姓，有佣力买卖与富儿及王公已下者，任依常式。  

○禁买卖口分永业田诏  

天下百姓口分永业田，频有处分，不许买卖典贴。如闻尚未能断，贫人失业，豪富兼并。宜更申明处分，切令禁止。若有违犯，科违敕罪。  

○答萧嵩等请封嵩华二岳手诏  

升中于天，帝王盛礼，盖谓臻兹淳化，告厥成功。今兆庶虽安，尚竭丰年之庆；边疆则静，犹有践更之劳。况自愧於隆周，敢追迹於大舜？顷年迫於万方之请，难违多士之心，东封泰山。於今惕厉，岂可更议嵩华，自贻惭恧。虽藉公卿，共康庶政，永惟菲薄，何以克堪。朕意必诚，宜断来表也。  

○答张九龄等贺御注金刚经手诏  

僧徒固请，欲以兴教。心有所得，辄复疏之。今请颁行，仍虑未惬。  

○宗庙加笾诏  

朕承祖宗福德，至於享祀粢盛，实思丰洁。礼物之具，谅在昭忠。其非芳洁，不应法制者，亦不可用。  

○举孝弟力田诏  

文学、政事，必在考言；孝弟、力田，必须审行。顷从一概，何谓四科？其孝弟力田举人，宜各自疏比来事迹。为乡闾所委者，朕当案覆，别有处分。  

○诛武温等诏  

武温聚合奸党，附权要，妄构异端，为其魁杰。兼有私秽，合当极法，宜重杖决一百。河南府福昌县主簿魏萱，前睦州桐庐县尉王延，相为党与，朝夕谈议，既涉非违。宜各决一顿，长流窦州。  

○置寿星坛诏  

德莫大於生成，福莫先於寿考，苟有所主，得无祀之。今有上事者，言仲秋日月会於寿星，以为朕生於是月，欲以配社而祭，於义不伦。且寿星角亢也，既为列宿之长，复有福寿之名，岂惟朕躬，独享其庆，天下万姓，宁不是怀。盖秦时已有寿星祠，亦云旧矣。宜令所司特置寿星坛，尝以千秋节日修其祀典，申敕寿星坛宜祭老人星及角亢七宿，著之常式。  

## ●卷三十一  

☆元宗（十二）  

○放诸镇兵募诏  

王者经略，以正区夏，武夫干城，式固封域，将以戢兵禁暴，安国庇人。朕所以选择忠良，镇守疆场，念践更之役，有徭戍之勤，备以武守，示之威惠，故得夷狄款附，靡然顺风，九有晏如，四方无事。虽备豫之诫，不可阙，而鳏茕之徒，思有矜悯。其天下诸州镇兵募及健儿等，或年月已久，颇亦辛勤，或老疾羸，或单弱贫窭，或亲老孤独，致阙晨昏。言念於斯，深用矜叹。宜委节度使及军州简择，有如此色，一切放还。咸宜精审，以称朕意。  

○条制考试明经进士诏  

致理兴化，必在得贤，强识博闻，可以从政。且今之明经进士，则古之孝廉秀才，近日以来，殊乖本意。进士以声韵为学，多昧古今，明经以帖诵为功，罕穷旨趣，安得为敦本复古，经明行修？以此登科，非选士取贤之道也。其明经自今已後，每经宜帖十，取通五已上，免旧试一帖。仍案问大义十条，取通六已上，免试经策十条，令答时务策三首，取粗有文性者与及第。其进士宜停小经，准明经例，帖大经十帖，取通四已上，然後准例试杂文及策，考通与及第。其明经中有明五经以上，试无不通者，进士中兼有精通一史，能试策十条，得六已上者，委所司奏听进止。其应试进士等唱第讫，具所试杂文及策，送中书门下详覆。其所问明经大义日，仍须对同举人考试，庶能否共知，取舍无愧。有功者达，可不勉与。  

○贬卢怡诏  

宰辅之任，简在朕心，亦既同德，是为一体。其有恶直丑正，以私害公，结构谗慝，图议离间，隳我轨度，莫甚於斯。御史中丞卢怡，累登清密，爰委绳准，宜遵国典，以正朝纲。而乃妄起猜嫌，辄为朋党，交通小吏，倾侧大臣，潜求罔极之言，欲陷无辜之善。虽浸润之谮，纵盈箧而不疑；而回邪之端，若燎火而难近。宜从远贬，以戒具寮。可潮州司马员外置。且清净者政之本，和平者国之福，朝多君子？可不务乎，如或妄动以干时，矫举以违道，递相好恶，便作比周，斯为乱常，必有明罚。凡厥在位，知朕意焉。  

○免鄂王瑶妃韦氏罪诏  

鄂王瑶妃韦氏，时标令德，作配藩邸。夫义已薄，妇道惟勤。规诫之言，无繇见纳，辅佐之道，空竭乃诚。但恭肃以奉上，每柔明以抚下，周旋礼度，固所未闻，不有家风，何至於此？今因罪累，例如本族。有善不纪，何以劝下？其韦氏不须为累。  

○命诸道节度使募取丁壮诏  

自天下一统，方隅底平，交趾西界於庸岷，流沙东洎於辽碣。烽亭既广，徭戍转增。朕永念征夫，无忘旰食，是用怀柔悍俗，宾礼戎臣，降子女以适其毡裘，捐缯玉以申其惠好，二十五年於兹矣。而情周万，信结群蛮，羌狄为父子之邦，瓯貊成冠带之国。海内无事，边方宁。加以志道而一理得，清心而庶务简，和气来应，穰岁以臻。群生乐业而自怡，有司措刑而不用。今欲小康戎旅，大致平，减停征徭，与人休息，诸方将相，三事公卿，宜协朕心，勉成良算。宜令中书门下与诸道节度使，各量军镇闲剧，审利害，计兵防健儿等作定额，委节度使放诸色征行人内及客户中召募，取丁壮情愿充健儿长任边军者，每岁加於常例，给田地屋宅，务加优恤，便得存济。每年逐季，本使具数报中书门下，至年终一时录奏。长驾远驭，事藉经久，无害始虑之谋，以规苟且之利。  

○饬诸军不得辄赏借绯紫诏  

绯紫之服，班命所崇，以赏有功，不得逾滥。如闻诸军赏借，人数甚多，曾无瓯别，是何道理？自今已後，除灼然有战功，馀不得辄赏。  

○简括诸军兵募诏  

近闻诸军兵募，逃丧者多，傥或临戎，如何破敌？自今已後，每致交兵之时，令御史分住诸军，与节度使计议，简括奏闻。随事褒贬，以存劝戒。  

○选宗子授台省京县等官诏  

至公之用，本无偏党，唯善所在，岂隔亲疏。四从叔知政等，咸有才名，见推公族。秉惟清之操，兼致远之资。朕每虑同盟，有勤於德，尝悬右职，以劝其徒。先委宗卿，精为内举，量能考行，历载逾时，名数则多，升闻盖寡。光膺是选，谅在得人，固可擢以清要，迁於台阁，将观志於七子，冀齐名於八人。宜各悉行，伫闻成绩。《书》不云乎：“九族既睦，平章百姓。”冀繇内而理外，必自近而及远。凡今懿戚，可不慎欤！违道慢常，义无私於王法；修身效节，恩岂薄於他人。斯於率先，励我风俗，深宜自勉，以副明言。  

○答李林甫请宣示御制训诫手诏  

周公圣人，摄行王政，诫伯禽曰：“无以鲁国骄人。”朕方圣虽惭，岂忘诫子？聊示廷训，何足以宣布中外耶？  

○谕河南河北租米折留本州诏  

大河南北，人户殷繁，衣食之原，租赋尤广。顷年水旱，廒庾尚虚，今岁属和平，时遇丰稔。而租米所入，水陆运漕，缘脚钱杂，必甚伤农。务在优饶，惠彼黎庶，息其转输，大实仓储。今年河南河北应送含嘉太原等仓租米，宜折粟留纳本州。  

○停今年漕运诏  

河东陕运两使，每年常运一百八十万石米送京，近已减八十万石讫。今据太仓米数，支计有舒。务在息人，不欲劳弊，其今年所运一百万石亦宜停。  

○禁取同华人充兵防诏  

同华两州，精兵所出，地资辇毂，不合外支。自今已後，更不得取同华人充兵防。  

○答李适之手诏  

卿文勒石，诚为可重，故令儿子题额及阴，何所发挥？而劳致谢。球场宴乐，咸睦深慈。岂伊斐然，少能申写。卿为宗子，欲名教有归，记之史册，亦随卿意。  

○赐郑少微等诏  

官之为法，法有其官，寄以深仁，能行禁令。日者丛棘之地，乌鹊来巢。今结诸刑名，才逾五十。虽化源自远，亦钦慎使然。其郑少微等一十七人，各赐一中上考，仍兼赐少物，以存劝赏。  

○定屯官叙功诏  

屯官叙功，以岁丰凶为上下。镇戍地可耕者，人给十亩以供粮。方春，令屯官巡行，谪作不时者。  

○答牛仙客等表贺吐蕃安戎城得泉手诏  

城之还我，乃复其初。天意神心，自常幽赞，克济军旅，涌出双泉。不假梅林，有过疏勒。编诸竹帛，任卿意焉。  

○答朝集使蒋钦绪等上尊号诏  

礼贵正名，法无虚美。朕以薄德，嗣守丕图。常恐不逮，安敢自足。今群岳称引众善，劳加荣号。闻之增惕，奚可当仁？惟圣与文，焉得轻议？况太宗睿宗，俱称圣谥，予末小子，安敢同之？宜断来表。  

○禁卜筮惑人诏  

古之圣王，先禁左道，为其蠹政，犯必加刑。至如占相吉凶，妄谈休咎，假托卜筮，幻惑闾阎，矜彼愚蒙，多受欺诳。宜申明法令，使有惩革。自今已後，缘婚礼丧葬卜择者听，自馀一切禁断。  

○追谥孔子十哲并升曾子四科诏  

宏我王化，在乎儒术。能发挥此道，启迪含灵，则生人以来，未有如夫子者也。所谓自天攸纵，将圣多能，德配乾坤，身揭日月，故能立天下之大本，成天下之大经。美政教，移风俗，君君臣臣，父父子子，人到於今受其赐，不其猗欤！於戏！楚王莫封，鲁公不用，俾夫大圣，才列陪臣，栖迟旅人，固可知矣。年祀寝远，光灵益彰，虽代有称，而未为崇峻，不副於实，人其谓何？朕以薄德，祗膺宝命，思阐文明，广被华夏，时则异於今古，情每重於师资。既行其教，合旌厥德，爰申盛礼，载表徽猷。夫子既称先圣，可追谥为文宣王，宜令三公持节册命。其文宣王陵并旧宅庙。量加人洒扫，用展诚敬。其後嗣圣侯，宜改为文宣公。至如辨方正位，著自礼经，苟非得所，何以示则？昔缘周公南面，夫子西坐。今位既有殊，坐岂依旧，宜补其坠典，永作成式。自今已後，两京国子监。夫子皆南面坐，十哲等东西列侍，天下诸州亦谁此。  

且门人三千，见称十哲，包夫众美，实越等夷。畅元圣之风规，发人伦之耳目，并宜赠，以宠贤明。颜子既云亚圣，须优其秩，可赠兖公。闵子骞可赠费侯，冉伯牛可赠郓侯，冉仲弓可赠薛侯，冉子有可赠徐侯，仲子路可赠卫侯，宰子我可赠齐侯，端木子贡可赠黎侯，言子游可赠吴侯，卜子夏可赠魏侯。又夫子格言，参也称鲁，虽居七十之数，不载四科之目。顷虽参於十哲，终未殊於等伦，允稽先旨，俾循旧位，庶乎礼得其序，人焉式瞻。宗洙泗之丕烈，重胶庠之雅范，布告中外，咸使知闻。  

○追赠曾参等六十七人诏  

道可崇，岂限今古，追赠之典，旌德存焉。夫子弟子十哲之外，曾参等六十七，同升孔门，博习儒术。子之四教，尔实行之，亲奉微言，式扬大义，是称达者，不其盛欤？钦若古风，载崇元圣，至於十哲，亦被宠章，而曾子之伦，未有称谓。宜亚四科之士，以疏五等之封，俾与先师，咸膺盛礼。  

○答牛仙客等请宣付元元皇帝灵应手诏  

顷欲渭北近游，梦中有命，神不守职，事不可行，出必有名，何容易也。赖元圣垂告，灵应果然，朕夙夜惊怀，福庆斯在。《春秋》记异，况在此乎？所请宜依。  

○为元元皇帝设像诏  

不离於精，不离於真，以天为宗，以道为门，兆於变化，谓之圣人。吾祖也太上元元皇帝尝从事於斯矣。惟穹昊厥初，则配神明，飨天地，育万物，惟皇受命，则师列辟，熙以大一。利泽施於四海，不言所利；德教加乎万姓，不称其德。将晦迹也，安乎守藏柱下；将行道也，适乎流沙宾。所谓神无方而道无体，冲用可见矣。  

流长者慎其源，蒂固者深其根，猗欤那欤，克开厥後，翳我列祖，光启大中。岂元元私乎有唐，惟元元迈乎种德，岂元元式受唐命，惟元元存乎其人。是以累圣缉熙，重光缵茂。大化渐被乎八表，淳德殷流乎万国，则与天地有与立焉。惟小子多於前功，夙夜敬止，上承祖宗之馀庆，下膺侯王之乐推，惕然深居，凛若驭朽。以为道德者百家之首，清净者万化之源，务本者立极之要，无为者太和之门。恭承垂裕之业，敢忘燕翼之训。故详延博达，讲讽精微，求所以理国理身，思至乎上行下效，亦云久矣。夫使天下万姓，饮淳德，食太和，靡然回心而向道，岂予寡薄，独能致此，盖凡百在位，所以咸熙。《书》曰：“元首康哉！股肱良哉。”又曰：“股肱惟人，良臣惟圣”，斯一德而共理也，岂至於今炙乎！昔长缨紫衣，犹闻慕向，广眉高髻，且云变俗，何至道之难明，而元珠之久丧？古人有云：“王者之於天下，犹一堂之上也。”盖谓同心同德，化流四裔，是诚在乎击豕垂踵之惑，革面向隅之哀，故往年布令，各家藏《道德》，冀德立而风靡，道存而日用，则朕之承祖业，尚家书，出门同人，无丑於天下矣。  

《易》曰：“象也者，像此者也。”《经》曰：“窈冥中有精”，则窈冥之精，可以寻象求，不可以名言得也。故考图史，凡圣祖降代出处之迹，敢立象以尽其意焉。将自家而刑国，由中而及外也，庶乎知道者盈量而归，迷方者不远而复云。  

○严禁左道诏  

蠹政之深，左道为甚，所以先王设教，犯者必诛。去其害群，盖非获已。自今已後，辄有称佛法，因肆妖言，妄谈休咎专行诳惑，诸如此类，法实难容。宜令所在长官，严加捉搦。  

○答牛仙客表贺紫宸殿乌巢手诏  

所闻不如所见，故引卿等观之。颁示寰中，俯依来请。  

○答牛仙客表贺宣政殿乌巢手诏  

两殿巢禽，其义一也。但有惭德，深谢仁慈。颁示四方，随卿所请。  

○给复徐泗等州诏  

如闻徐泗之间，丝蚕不熟，虽庸课已纳，虑百姓艰辛，今年地税，特宜放免。  

○释奠令摄三公行礼诏  

先圣文宣王春秋释奠，宜令摄三公行礼，著之常式。  

○禁丧葬违礼及士人干利诏  

古之送终，所尚乎俭。比来习俗，渐至於奢。苟炫於衢路，复何益於泉壤，又凡庶之中，情理多阙，每因送葬，或酣饮而归，及寒食上墓之时，亦便为宴乐，在於风俗，岂成礼教。自今已後，其缘葬事有不依礼法者，委所由州县并左右街使严加捉搦，一切禁断。其有犯者，官人殿黜，白身人所在决一顿。凡士庶人，不兼二业。或有衣冠之内，寡於廉隅，专以货殖为心，商贾为利，须革其弊，以清品流。有犯者，委京都御史台及诸道采访使具以状闻，当另处分，宣布中外，咸使知闻。  

○令内外官荐亲伯叔及弟兄子侄堪任刺史县令诏  

朕所求才，待之若渴。既旌於岩穴，亦贲於邱园，片善必收，冀无遗逸。然士人藏器，众何以知？岂若父子之间，自相推荐。昔祁奚之举祁午，谢安之任谢元，良史书之，咸以为美。贤彦之士，何代无人？宁限嫌疑，致有拘忌。其内外官有亲伯叔及弟兄并子侄中，灼然有才术异能，风标节行，通闲政理，据资历堪充刺史县令者，各任以名荐，其卑官所举人，听於所繇长官处通状，一时录奏，其考试通人任用之後，如後有亏犯典宪，名实不相副者，所举之人，与其同罚，如政绩著闻，终始廉谨为众所知者，其所举人，与其同赏。  

○答宰臣贺元元皇帝玉像手诏  

梦之正者。是谓通神，於惟圣容，果以诚应。岂朕德所及，而大道是兴，再省神灵，言犹在耳。将贻福业，代纪弥多。初告以行官，乃置於内殿，兼之大庆，允属朕躬。稽之《道经》以兹为宝，当慈育万姓，永答神明。卿等宗臣，宜同朕意，愿扬嘉应，安敢让焉。  

○命两京诸路各置元元皇帝庙诏  

三皇之时，兆庶淳朴，盖由其上，以道化人。自兹厥後，为政各异。我烈祖元元皇帝，禀大圣之德，蕴至道之精，著五千文，用矫时弊，可以理国家，超夫象繁之表，出彼明言之外。朕有处分，令家习此书，庶乎人用向方，政成不宰。虑兹下士，未达微言，是以重有发明，俾之开悟。期弱丧而知复，宏善贷於无穷。两京及诸州，各置元元皇帝庙一所，每年依道法斋醮。兼置崇元学，生徒於当州县学生数内均融量置，令习《道德经》及《庄子》、《文子》、《列子》，待习业成，每年准明经举送至省。置助教一人，委所由州长官，於诸色人内精加访择补授，仍稍加优奖。  

○令写元元皇帝真容分送诸道并推恩诏  

大道混成，乃先於天地。圣人至教，用明其宗极，故能发挥妙品，宏济生灵，使秉志者悟往，迷方者知复。以此救物，故无弃人，其孰当之？莫若我烈祖元元皇帝矣。朕纂承宝业，重阐元猷。自临御以来，罔不夙夜，每涤虑凝想，斋心服形，礼谒於尊容，未明而毕事，将三十载矣。盖为天下苍生，以祈多福，不谓微诚上达，睿祖垂鉴，顷因假寐，忽梦真容，既觉之後，昭焉以观，瞻奉逾时，殊相自然，与梦相协，诚谓密降仙府，永镇人寰。告我以无疆之休，德音在听；表我以非常之庆，灵贶有期。乃昊穹幽赞，宗社储休，岂朕虚薄，能致兹事。若使寝之，乃乖祗敬，宜令所司，即写真容，分送诸道采访使。令当道州转送开元观安置。所在道士女冠等，皆具威仪法事迎候，像到，七日夜设斋行道。仍各赐钱，用充斋庆之费。自今已後，常令讲习《道德经》，以畅微旨。所置道学，须倍加敦劝，使有成益。是知真理深远，宏之在人，不有激扬，何由励俗？诸色人等，有能明《道德经》及《庄》、《列》、《文子》者，委所由长官访择，具以名闻，朕当亲试，别加甄奖。  

至如道有三宝，慈居一焉，钦若至言，爰兹宥过。天下见禁囚徒，其十恶罪者，及造伪头首，并谋杀故杀袄讹宵人等，特宜免死配岭南。官人犯赃，据情状轻重事贬降，馀一切免。且夫爱人之义，长之育之，务存清净，合於简易。至如州县造籍之年，因团定户，皆据资产，以为升降。其有小葺园庐，粗致储蓄，多相纠︳，便被加等。朕情为敦本，义在劝农，欲使野绝游人，国无旷土，安可得也。自今岁已後，且三五年间，未须定户。其中或有家资破散，检覆非虚，不可循旧差科，须量事与降。今者真容应见，古所未闻。福虽始于邦家，庆宜均于士庶。其亲王公主郡县主及内外文武官等，并量赐钱。至休假之辰，宜以素餐，用伸庆乐。诸道节度使及将士等，亦宜准此。其两京及诸州父老，亦量赐钱，同此欢宴。其钱以当处官物充。伊尔公卿，逮乎黎献，宜勉崇元化，共复淳源。宣布遐迩，明知朕意。  

○遣使分巡天下诏  

三载考绩，以鉴吏能，八使观风，因求人瘼，兹事体大，致理之繇。朕受命昊穹，临御寰夏，虑乎一物，有所不安，遍於万方，无忘轸念。而宇宙之内，官吏至多，倘有政失其宜，即万人受弊。崔翘等或文学有称，或贞白流誉，通於理道，励是公心。俾尔澄清，或当委寄。至於黜陟之道，国之所务，苟有不当，将何劝人？顷年使臣，例皆通状，其尽善者以多有请，求选调之资，不善者以凡碎见轻，贵奏课之数。若此衔命，岂副虚怀。卿等所到之州，宜具宣朕意。其百姓闲事，或有须厘革者，宜与所繇长官，商量处置，回日闻奏。其官吏中，有贪冒赃私，干犯名教，或衰老疾病无政理者，刺史已下，宜停务奏闻。其守职公清，为政尤异，事堪激劝，远近知者，具以名闻，其诸道有遭损下人，应须赈给，先频有处分，犹虑艰弊，岂忘矜恤，亦宜审与州县商量，务令周济。又闻河堤穿决，致有漂流，谅繇州县宽疏，不时修塞，亦便简行处置，勿使更然。其天下道学，固已有置者，并乡学等，此并切於生人，比来兴置，盖为教导，各宜敦劝，使有成益。其征镇之间，或有单贫老弱不自存济者，宜令怕繇，倍加优赏。其浮寄逃户等，亦频处分。顷来招携，未有长策。又江淮之间，有深居山洞，多不属州县，自谓莫徭。何得因循，致使如此？并与州县商量处置，一时录奏。卿等既当巡按，受委非轻，是宜勉尔良图，以副朝选，无或致有回避，不竭公忠。朕之责成，深宜自效。  

○长流卢晖富州诏  

晖素是妄庸，幸承资地，早升清列，爰典大藩。不能励彼公心，少申答效，而恣其鄙识，莫顾廉隅，黩货无厌，蠹政斯甚。或增加赋敛，或减截官钱，入己之赃，六百馀贯，自外所犯，数倍於兹。况又役使人工，殆三十万。复有何要，辄作为劳。慢法徇私，触类非一。朕志存抚育，情切好生，特宽斧之诛，俾从放流之典。可长流富州为百姓，与朕共理。伊尔列城，自顷以来，每加优异。凡在远近，固合周知，岂有受恩，而不尽节。照鉴若此，咸宜勉之。无或效尤，自投於网。  

○停水驿诏  

先置陆驿，以通使命，苟无阙事，雅适其宜。如闻河南江淮，兼有水驿，损人之费，驿甚觉劳也。且使臣受命，速赴程期，岂有自求闲安，故为劳扰？其应置水驿宜并停。  

○放还老病军士诏  

诸军行人，皆远离乡贯，彼疆场，动即逾年。言念艰劳，岂忘优恤。有疾病老弱不堪斗战者，委节度拣择放还。  

○合祭天地诏  

凡所祭享，必在躬亲。朕不亲祭，礼将有阙。其皇地祗，宜就南郊乾坤合祭。  

○令葬埋暴骨诏  

移风易俗，王化之大猷，掩骼埋，时令之通典。如闻江左百姓之间，或家遭疾疫，因而致死，皆弃之中野，无复安葬。情理都阙，一至於斯。习以为常，乃成其弊。自今已後，宜委郡县长吏，严加诫约，俾其知禁，勿使更然。其先未葬者，即勒本家收葬。如或无亲族，及行客身亡者，仰所在村邻，相共埋瘗。无使暴露，庶叶礼经，诸道有此同者，亦宜准此。  

○分道德为上下经诏  

化之原者曰道，道之用者为德，其义至大，非圣人孰能章之。昔有周季年，代与道丧，我烈祖元元皇帝乃发明妙本，汲引生灵，遂著元经五千言，用救时弊。义高象系，理贯希夷，非万代之能俦，岂六经之所拟。承习前业人等，以其卷数非多，列在小经之目。微言奥旨，称谓殊乖。自今已後，天下应举，除崇元学生外，其馀所试《道德经》宜并停，仍令所司，更详择一小经代之。其《道经》为上经，《德经》为下经，庶乎道尊德贵，是崇是奉。凡在遐迩，知朕意焉。  

○命李彦允等入宗正籍诏  

古之宗盟，异姓为後。王者设教，莫遗其亲。殿中侍御史李彦允等奏称，与朕同承凉武昭王後，请甄叙者，源流实同，谱牒犹著。虽子孙千亿，各散於一方，而本枝百代，何殊於近属。况有陈请，所宜敦叙。自今已後，凉武昭王孙宝已下，绛郡、姑臧、敦煌、武阳等四房子孙，并宜隶入宗正，编诸属籍，以明尊本之道，用广亲亲之化。  

○禁止生徒问难不经诏  

古之教人，盖有彝训。必在劝学，使其知方。故每月释菜之时，常开讲座，用以发明圣旨，启迪生徒。待问者应而不穷，怀疑者质而无惑，宏益之致，不其然欤？或有凡流，矜於小辩。初虽论难，终杂恢谐，出言不经，积习成弊。自今已後，除问难经典之外，不得辄请。宜令本司长官严加禁止，仍委御史纠察。  

○令天下诸观仍转本际经诏  

善利万物，莫先乎大道，孚佑兆庶，实赖於尊经。朕每念黎庶，无忘惠养，尝冀尽登富寿之域，永无冻馁之虞。所以去年，具有处分，令天下诸观，转《本际仙经》。逮至今秋，果闻有岁。自非大圣昭应，孰臻於此。宜令天下道士及女道士等，待至今岁转经讫，各於当观设斋庆赞，仍取来年正月一日至年终已来，依前转《本际经》，兼令讲说，其所设斋度庆，亦宜准此。庶使远近蒙福，知朕意焉。  

## ●卷三十二  

☆元宗（十三）  

○饬敬祀社稷诏  

社为九土之尊，稷乃五谷之长，春祈秋报，祀典是尊。而天下郡邑所置社稷等，如闻祭事或不备礼，苟崇敬有亏，岂灵祗所降，欲望和气丰年，焉可致也。朕永惟典故，务在洁诚，俾官吏尽心，庶苍生蒙福。自今已後，应祭官等庶事，宜倍加精洁，以副朕意，其社坛侧近，仍禁樵牧。至如百姓私社，宜与官社同日致祭。  

○答中书门下表贺河西大破吐蕃诏  

坐运奇谋，诚难与战。河西捷书相继，谓之伐叛，可豫图之。所请者依。  

○颁重注孝经诏  

化人成俗，率繇於德本，移忠教敬，实在於《孝经》。朕思畅微言，以理天下，先为注释，寻亦颁行。犹恐至赜难明，群疑未尽，近更探讨，因而笔削。兼为叙述，以究源流，将发明於大顺，庶开悟於来学。宜付所司，颁示中外。  

○两京告享各择吉日诏  

朕肃承宗祀，不敢怠遑，诚有未安，夙夜祗惕。顷时有事於太庙，两京同日告享。虽虔卜吉辰，俱遵上日，而义深如在，礼或有乖。自今以後，两京宜各别择吉日告享。  

○遣使分祀岳渎诏  

务农劝穑，虽因於天道，人和岁稔，实赖於神庥。顷者春夏之交，稍愆时雨，收获之际，复属秋霖。虑害农功，每祈孚，遂得百神降福，群望效灵，既不为灾，仍多善熟。幽赞之德，普洽於生人，昭报之仪，式遵於祀典。宜令太子詹事嗣许王祭东岳，光禄卿嗣郑王希言祭中岳，宗正卿濮阳郡王彻祭西岳，少府监李知柔祭南岳，卫尉卿嗣天王祗祭淮渎，光禄少卿彭果祭河渎，所司择日录奏。其名山大川，有路近处亦合便祭，僻远处委所繇长官备礼致祭。务陈蠲洁，以达精诚。  

○诛柳升诏  

朕恭守丕业，临照百官，冀君臣一心，中外励节。长安县令柳升，往因推荐，彼周行，而乃禀性回邪，恣情聚敛，黩於货贿，紊我纪纲，是而可容，孰不可赦？故令鞠按，用致严刑。岂惟惩息奸源，抑欲庶寮知戒，况闻朝廷卿士，多与交游。比之匪人，门通赂遗。用宏宽典，咸为匿瑕。且古人以廉耻立名，清白贻范，苟亏斯节，谓忝前修。况身荷恩荣，家享重禄，陈力无纪，徇财已彰。取愧素餐，自投疏网，每念於此，良用怃然。凡在百寮，宜为殷鉴。仍宣示中外，令知朕怀。  

○以今文缮写尚书诏  

朕钦惟载籍，讨论坟典，以为先王令范，莫越於唐虞，上古遗书，实称於训诰。虽百篇奥义，前代或亡，而六体奇文，旧规犹在。但以古先所制，有异於当今，传写浸讹，转疑於後学。永言刊革，必在从宜。《尚书》应是古体文字，并依今字缮写施行。永念典谟，无乖於古训，庶遵简易，有益於将来。其旧本仍藏之书府。  

○恤纩骑诏  

育物者所贵於从宜，养人者必资於遂性，况加疾苦，岂忘哀矜。内外厢三卫广骑等，如闻因当上染患者，番满之後，既不胜皆致还乡，又不容在职掌将息，进退无据，何所依投，沟壑是忧，宜谋朝夕。永言及此，深轸於怀。自今已後，如有此色，宜移就三卫，厨给食料将养，各委左右金吾将军存意检校。所须药物，仍与太常计会，量事供拟，并差医人救疗。其诸门及街铺职掌人等，各移就本卫将食，所须食料，各委将军以当卫诸色回残官物等，且量事支给，其医药宜准内外厢例。自馀诸色当番人等，有疾者，并准此处分。其死者，各委所由，随事埋瘗，当日牒报本贯，令家人亲族，运致还乡。  

○贬韩朝宗吴兴郡别驾员外诏  

高平郡太守上柱国长山县开国伯韩朝宗，顷承荣奖，擢在神京。辄荐凶人，超登赤县，果彰贪秽，大获赃私。举非允当，己有比周之责，使之交易，更涉嫌疑之地。颇招物议，实紊朝章，宜从贬黜，用申惩戒。可吴兴郡别驾员外置。  

○许上柱国外有馀勋回授周亲诏  

顷叙功劳，累增勋级，上柱国外，许及周亲。是谓赏延，载荣宗族，回充赐物，用厚朝恩。其准格上柱国外，有馀勋回授周亲。  

○答皇太子等表贺内道场灵异手诏  

顷以献岁，亲祠百灵，岂精至之上昭，而祯祥之屡应。神言报休徵之庆，黄素飞□汉之间。皆宗社降灵，福流寰宇，岂予微感，独能致之。所请宣示朝廷光於史册者，依。  

○答中书门下贺元元皇帝灵应手诏  

朕精修道源，为人祈福，虽则每多昭应，未若此之殊祥。岂圣祖揆予之无私，灵真贶我之诚感，遂得休徵之应，出自神言，勤请之词，上飞空境。永惟虚薄，何以当兹？然福逮苍生，深为慰也。所请者依。  

○答陈希烈奏道士萧从一见元元皇帝手诏  

缵承丕业，遵修元训，精诚之至，冀在希夷。寡昧之德，宁期昭应。恭惟圣祖，屡降真容，仙卫接於云间，飚驾回於天路。又赐以无疆之寿，且欣以助成之言，严奉神休，良深祗庆。所请者依。  

○定祀元元皇帝仪注诏  

尊祖奉先，必在於崇敬，辨仪正礼，所贵於缘情。伏以大圣祖元元皇帝御气天，长生久视，体重元而不测，与元化以无穷。真容屡现，宝符仍集。恭惟孚，实表常存。比太清宫行事官皆具冕服，爰及奏乐，未易旧名，并告献之时，仍陈荚祝。既非事生之礼，岂是降仙之仪，且真俗殊伦，幽明异数，理有非便，亦在从宜。自今後，每於太清宫行礼，官宜改用朝服，兼停祝版，其告献辞及所奏乐章，朕当别自修撰。仍令所司，具仪注奏闻。  

○引见诸州高蹈不仕举人诏  

君子之道，所以正心志全贞吉也，逸人之学，所以励天下激浮躁也。朕每崇先训，以道化人，思致栖贞之士，用先咸在之列。是以频降束帛，冀空岩薮，虚怀式伫，明发不忘。卿等来应辟命，远致城阙，周文多士，既叶於旁求，虞舜畴咨，亦在於佥议。爰命台省，询於道业，或善行无迹，名实难窥，或大器晚成，春秋尚富。津涯未测，轮桷何施？事且隔於行藏，道以分於出处。其马曾、常广心、贺兰迪等三人，宜待後处分。崔从一、王允贻、韩宣、胡祭、赵元奖等五人，年鬓既高，稍宜优异。宜各赐绿衣一副，物二十段，馀并赐十段。不夺隐沦之志，以成高尚之美，并宜坐食讫好去，仍依前给公乘还郡。  

○尊道德南华经诏  

王者天其祖，学者父其师。义有尊崇，情归孝敬。况我元宗，道要无名，象先犹龙莫测。昔尝问礼，烹鲜有论，历代攸尊，永惟重元，众教之父者也。朕缵承圣绪，祗服元言，乙夜观书，将求於道。虽理归绝学，信无取於筌蹄，然垂代作程，义必存乎文字。俾之大顺，亦合礼经。其坟籍中有载元元皇帝、南华等真人犹称旧号者，并宜改正。其馀编录经义等书，亦宜以《道德经》列诸经之首。其《南华经》等不须编在子书。仍即令集贤院审详改定应旧号并科目讫，具宣付所司，仍颁示中外。  

○改波斯寺为大秦寺诏  

波斯经教，出自大秦，传习而来，久行中国。爰初建寺，因以为名，将欲示人，必修其本。其两京波斯寺宜改为大秦寺，天下诸府郡者，亦宜准此。  

○定犯徒配军诏  

刑之所设，将以闲邪，法不在严，贵於知禁。朕自临万国，向逾三纪。思宏至道之化，实务好生之德。比者应犯极法，皆令免死配流，所以市无刑人，狱无冤系。哀矜勿喜，冀洽於生灵，大小以情，宁忘於鉴寐。至於徒罪，虽非重刑，力役之外，不免拘絷，载罹寒暑，诚可矜量。自今以後，其犯罪应合徒者，并宜配诸军效力，庶感激之士，因以成功，宽大之恩，叶於在宥。且本置杖罪，是代肉刑，将以矜人，非惟重法。今官吏决罚，或有任情，因兹致毙，深可哀悯。其犯杖罪，情非巨蠹者，量事亦令效力。宜令所司作载限，仍立条例处分。  

○答请宣示瑞鹿诏  

宫苑之内，屡荐嘉祥。今又缟质霜毛，变林虞之兽族，殊姿驯性，实□驾之龙媒。允谓休徵，用为慰也。所请者依。  

○遣使巡按天下诏  

黜幽陟明，所以察风俗，求瘼恤隐，所以尉黎蒸。不有其人，孰可将命？礼部尚书席豫等，亮直清节，经通大才，多识前言，备闲时政。或久膺任使，尝参八使之列，或夙蕴公忠，必副四方之委。永怀兆庶，用寄澄清。豫巡河北道，钅共巡京畿、关内及河东道，隐之巡东畿及河南道，见素巡山南东道、江南西道、黔中、岭南等道。麟巡河西、陇西、碛西等道，翘巡剑南及山南西道，光誉巡淮南及江南东道。其百姓之间，及官吏之辈，如事或未该，须有厘革者，仍委量事处置，回日奏闻。其岭南、黔中、碛西，途路遥远，若使臣一一自到，虑有稽迟，任各精择判官，准旧例分往。  

○禁弋猎诏  

永言亭育，全慈为本，况乎春令，义叶发生。其天下弋猎采捕，宜明举旧章，严加禁断。宣布中外，令知朕意。  

○停不急之务诏  

今土膏既动，农事将兴，丁壮就功，不可妨夺。其不急之务，一切并停。  

○量减祭祀应用牛牲诏  

祭祀之典，牺牲所备，将有达於虔诚，盖不资於广杀。况牛之为畜，人实有赖，既功施播种，亦力被车舆。自此馀牲，尤可矜悯。况前圣有作，难为尽废，明神克享，亦在深仁。自今以後，每大祭祀应用も犊，宜令所司，量减其数。仍永为常式。  

○增定祀典诏  

皇王之典，聿循於百代，郊祭之义，允属於三灵。圣人既因时以制宜，王者亦缘情以革礼。朕丕承宝运，肃遵明，曷尝不克己斋心？虔恭夙夜，犹虑旧章或阙，诚敬未孚，有一於此，良深祗畏。且尊莫大於天地，祭莫大於祖宗，严配昭升，岂宜异数。今蒸尝之献，既著於常式，南北之郊，未展於时享。粢盛且略，对越何申？自今已後，每载四时孟月，先择吉日祭上帝，其以皇地祗合祭。以次日祭九宫坛，皆令宰臣行礼奠祭。务从蠲洁，称朕意焉。祭神如在，传诸古训，以多为贵，著自礼经。率之仪，盖昔贤之尚质，甘旨之品，亦孝子之尽诚。既切因心，方资变礼，其已後享太庙，宜料外每室加常食一牙盘，仍令所司，务尽丰洁。发生振蛰，雷为其始，画卦陈象，威物效灵，气实本於阴阳，功乃施於动植。今雨师风伯，久列常祠，唯此震雷，未登群望，已後每祀雨师，宜以雷神同祭。朕承宗庙之福，为人神之主，事有未畅，义在得中，庶寅畏之诚，上达於郊庙，祈禳之典，载收於阙遗。凡在有司，各扬所职，倍宜恭肃，以叶灵心。  

○许百官旬节休假不入朝诏  

百工允厘，彰乎奉职，五日休汗，义在优闲。方贵无为之风，以宏多暇之政。朕钦崇至道，思致和平。今寰克宁，朝廷无事，将欲叶於淳古，岂惟臻於小康，当与群寮，畅兹娱乐。顷旬游宴赏，已放入朝，节假常参，未敷後命。公私叶庆，千载一时，上下同欢，自中及外。自今已後，每至旬节休假，中书门下及百官并不须入朝，外官等其日亦不须衙集。  

○禁流贬人在路逗留诏  

应流贬人，皆负罪谴，其中或舍其昧死，全彼余生，将宽常法，示有惩戒。如闻在路，多作逗留，郡县阿容，许其停滞，是何道理？自今已後，其左降官量情状稍重者，驰十驿已上赴任，流移人令押领纲典画时，递相分付。如更因循，尚有宽纵，所繇当别有处分。  

○贬韦坚并免从坐诏  

《书》曰：“无总货宝，生生自庸。”《传》曰：“官之失德，宠赂章也。”则古先哲王，不闻好货，垂以明戒，无易纪律。然法贵变通，罚宜平典，罪止其恶，过从宽宥，庶乎有劝，冀乎有惩。韦坚是司潭漕，妄事兴易，饷遗朝廷，计其积赃，数目甚广。朕以衣冠之士，岂往求之，而奸回之人，是为抑与。韦坚已别有处分，所司一切不问。咸令自新，冀有廉隅，成予德化，各思变节，无贰过焉。宣示中外，知朕此意。  

○刊广济方诏  

朕顷所撰《广济方》，救人疾患，颁行已久，计传习亦多。犹虑单贫之家，未能缮写，闾阎之内，或有不知。倘医疗失时，因致横夭，性命之际，宁忘恻隐。宜令郡县长官，就《广济方》中逐要者，於大板上件录，当村坊要路榜示。仍委采访使勾当，无令脱错。  

○黜陟守令诏  

朕忧彼黎元，寄之牧宰，尝虑授任非当，抚字乖方，顷所以设举亲之科，广得贤之路。爰初诣阙，亦既明试以言，及乎从政，必欲深考其实，悬之赏罚，要以始终。近日分遣使臣，因之巡察，善恶之验，事既足明，惩劝之端，言期可复。其杨懋等七人，黜陟使并奏清状，宜与改转。其所举主，六品已下付所司准此处分，五品已下各赐一上下考。李连等八人，既奏善状，除已改官者，至选日各减三两选，仍稍优与处分一中上考。赵忄登等六人，俱犯赃私，除已流贬者，自馀并速准律科断。其举主各量犯者罪状轻重，咸从贬黜。仍宣示中外，咸使知悉。  

○贬王琚江华郡司马诏  

琚久经任使，历典藩条，恃朝廷之见宽，冒宪法而无惮。凡所莅职，罕著善声，自顷移官，益彰喧讼。志由贪败，政以贿成，所犯赃私，动盈千计。正名论罪，合流刑，宥过推恩，宜从贬任。可江华郡司马员外置。  

○详定来年庙享及南郊合祀仪注诏  

孝享宗庙，所以达思诚也，格於神祗，所以崇严敬也。则祈谷上帝，春祀先王，永惟因心，敢忘如在。朕承累圣之丕业。应上元之福佑，聿修柴瘗，虔奉蒸尝，常虑备物未丰，馨香莫达。顷以详诸旧典，创以新仪，清庙陈牲，特加於常饩。昊天冬祭，重增以时享，庶乎罄齐敬之勤，叶殷荐之义。况履兹霜露，载感惟深，瞻彼郊坛，有怀昭事。念礼归通变。谅期乎达诚，教在率先，必贵乎亲奠。宜以来载正月，朕亲谒太庙，便於南郊合祭。仍令中书门下即与礼官详定仪注，择日奏闻。兴言拜献，先深祗感，凡百有司，各供尔职。  

○颁示道德经注孝经疏诏  

道为理本，孝实天经，将阐教以化人，必深究於微旨。朕钦承圣训，覃思元宗，顷改《道德经》“载”字为“哉”，仍隶属上句，及乎议定，众以为然。遂错综真诠，因成注解。又《孝经》旧疏，虽粗发明幽晦，探赜无遗，犹未能备，今敷畅以广阙文。且妙本逾元，微言久绝，或怡然独得，或参以诸家，庶宏圣哲之规，用叶君亲之义。仍令集贤院具写，送付所司，颁示中外。  

○禁采捕诏  

今属阳和布气，蠢物怀生，在於含养，必期遂性。如闻荥阳仆射陂陈留郡蓬池等，采捕极多，伤害甚广。因循既久，深谓不然。自今已後，特宜禁断，各委所由长官，严加捉搦。辄有违犯者，白身决六十，仍罚重役；官人具名录奏，当别处分。其仆射陂仍改为广仁陂，蓬池改为福源池，庶宏大道之仁，以广中孚之化。  

○流彭果诏  

岭南五府经略采访使光禄少卿兼南海郡太守摄御史中丞彭果，顷者擢以非次，镇彼方隅，不能慎守名简，克副朝寄，而乃贪忄林匪极，求欲无厌。官吏恣其侵渔，苍生受其涂炭，丑声转露，秽迹弥彰。及令推穷，并自招伏，计其赃数，十万有馀。议以常科，法当殊死，但尚宽死，但尚宽典，免致严诛。宜从杖罚，俾徙荒徼，即就大理寺门决六十，除名长流凑溪郡。仍即差使驰驿领送至彼，捉搦勿许东西。  

○令正月夜开坊市门诏  

重门夜开，以达阳气。群司朝晏，乐在时和。属此上元，当修斋。其於赏会，必备荤膻。比来因循，稍将非便。自今已後，每至正月，改取十七十八十九日夜开坊市门。仍永为常式。  

○赐杨慎矜等自尽并处置诏  

左道乱常，邦家所禁，凶谋逆节，天地不容。户部侍郎兼御史中丞杨慎矜，潜蓄回邪，率由艰险，猥承门绪，得齿朝行。爰自卑微，谬加超擢，寄之帑藏，总彼均输。殊不知外矫清廉，内怀贪冒，趑趄百变，以此徇身；首鼠万端，专为罔上。触途苛刻，归怨国家。还俗僧史敬忠，凶慝逆徒，狂愚贱品。乃妄陈谶纬，别觊异图，密与交通，将期委质。仍自以亡国之後，克复攸归，遂乃手记灾祥，窥觎时变，言肆恶悖，心在不臣。恶迹既彰，款验咸服。戴天履地，面目何施，枭首夷宗，未云塞责。但以务宏大体，志在宽刑，尚免严诛，容其自毙。其杨慎矜宜赐自尽。其兄少府少监慎馀、弟洛阳令慎名等，不合随从，并为同恶，亦宜令自尽。  

其史敬忠首建逆谋，实为巨蠹，宜决重杖一百。鲜于贲诈称敬忠当王，附会凶人，宜决重杖六十，长流。其范滔妄说妖言，与之昵狎，宜决六十，长流岭南临江郡。其王庭耀既为佣作，终不论告，宜决四十，配隶黔中郡。杨慎矜外甥前通事舍人辛景凑，引致非类，成此祸端，宜决四十，配流岭南晋康郡。其义阳郡司马嗣虢王巨，虽则不涉凶谋，终与敬忠相识，宜解却官，於南宾郡安置。其太府少卿张，素以妄庸，专行险讠皮。比缘慎矜荐引，骤历班荣，因此结交，潜为党援。况犯赃私，情逾难恕，宜决六十，长流岭南临封郡。其右威卫执戟天马监副监万俟承晖，妄蓄图书，与慎矜解说，潜相党附，为蠹实深，宜决重杖六十。其闲厩使殿中监韦衢，忝膺重寄，不存公道，受慎矜嘱请，为承晖奏官，谄黩愈彰，比周斯在，宜贬与远官。  

应配流及安置人等，所在即差纲驿领送。其杨慎矜及兄弟并史敬忠有庄宅等，宜并官收。其家口男女等，并令所司准法，即配流岭南诸郡。其张及万俟承晖、鲜于贲等男女并一房家口，亦准此配流岭南。其内外近亲，不可尚列班荣，及居京毂，宜令三司使即括实奏闻。且臣之事君，有死无二，匹夫徇义，犹或亡躯。岂有位亚六卿，任兼三独，父子相续，俱承重委，兄弟不次，皆列通班，而更阴图不轨，潜觊异望。静言此心，良可叹息。除恶务本，与众共之。令在惟行，盖非获已。中外寮庶，咸使闻知。  

○赐故王男承宣等绯鱼袋诏  

故王男承宣等，地惟戚属，器表温良，伯仲辉光，温温有裕。推恩之典，既叶於分官，赐服之荣，宜崇於宠命。  

○答百僚表请加应道尊号手诏  

祯祥者，所以合天人，鸿名者，所以彰德业。今封章继至，诚请甚勤，敬膺神休，允答人望。宜依来请。  

○遣使祭岳渎四海诏  

朕肃恭明祀，祈福上元，冀敷佑於黎蒸，将昭报於灵应。顷蛮夷款附，万里廓清，稼穑丰穰，群方乐业。岂惟菲德，以致元和，实赖神休，永绥景贶。思崇望秩，用展虔诚，宜令宗正卿信郡王ギ等，即分往五岳四渎及四海致祭。所经道次有名山大川，亦便致祭。务令精意，以称朕怀。  

○却王公等请上尊号诏  

朕欲使人述日用道，远亲誉。愿行其心，永守冲约。未允来请，宜识此怀。  

○却群臣上尊号手诏  

朕观上古人主，惟称帝王一字，秦汉以来，乃兼皇帝。朕以薄德，嗣守宝位，乾乾惕厉，惧不克胜，岂自崇饰，以招谴咎。虽迫公卿之请，终负平生之心。所请加尊号，甚无谓也。  

○答李林甫等请颁示太子仁孝诗诏  

诗者志之所之也，将以道达性情，宣扬教义耳。朕承五圣之业，万方之寄。主鬯叶於神心，元良贞於国本。美其克践仁孝，恭修友睦，深慰於怀，不觉形之讽咏。今请具写六章，颁示中外，兼编诸简策，以传不朽。亦欲自家刑国，以训人伦。宜依来请。  

○停封西岳诏  

自春以来，颇愆时雨，登封告禅，情所未遑。所封西岳宜停。  

○敕吏部慎重注拟诏  

吏部取人，必限书判。且文学政事，本自异科，求备一人，百中无一。况古来良宰，岂必文人。又限循资，尤难奖擢。自今以後，简择县令，但才堪政理。方圆取人，不得限以书判，及循资格注拟。诸畿望紧上中每等为一甲，委中书门下察问选择堪任者，然後奏授大理评事。其朝要子弟中庸，未历望畿县，便授此官，既不授文，又未经事，自今以後，有此色及朝要至亲，并不得注拟。  

○致祭泾渭灞等水诏  

五材并用，时表上灵，八水分流，实称善利。京师奥壤，秦甸王畿，灞、通於泾、渭，涝汇於沣、氵高，蓄泄雷雨，滋育稼穑，虽惠泽已及於蒸民，而虔诚犹阙於祀典，聿崇精享，庶达明神。其泾、渭、灞、等分水，宜令礼仪使左庶子韦述取今月二十九日一时备礼致祭。务陈蠲洁，称朕意焉。  

○答冯绍正贺雨手诏  

黍稷垂成，实滋甘泽。既属久旱，怀忧匪宁。思拯黎元，靡神不祷。灵心昭鉴，降此休徵。睹垂颖之可观，伫大获之为庆。编之青史，良有愧焉。  

○禁刈禾充马藁诏  

农为政本，食乃人天，必禾稼之及期，遂京坻之厚积。是以爱人存乎重谷，勤政在乎厚生，俗之所资，何急於此。如闻远近，每至秋中，谷禾熟时，即卖充马藁。苟求规利之心，殊害生成之性。静言期弊，实资惩革。自今以後，不得更然。其三京及天下诸郡，并委所繇长官，严加捉搦。如非成熟，不得辄刈。犯者量决四十，仍榜示要路，咸使闻知。  

○禁赁店干利诏  

南北卫百官等，如闻昭应县两市及近场处，广造店铺，出赁与人，干利商贾，莫甚於此。自今已後，其所赁店铺，每闲月估不得过五百文。其清资官准法不可置者，容其出卖。如有违犯，具名录奏。  

○敕冀州刺史原复边仙观修斋诏  

朕承唐运，远袭元元，载宏道流，遂有灵应。彼之女道丹台真人，白日上升，五云在御，不图好道，遂有明徵，深为喜慰。卿旧相之子，家上元元，能叶心志，自兹目视，果成朕愿。虽上清云远，而旧相犹存，辽海虽别於千年，缑山复期於七日，窃冥响像，故亦依然。今因奏使回，便付少物，卿可於观所，宜修斋行道，以达朕意也。卿能至诚，必有通感，然道之为政，本贵无为，宜用乃心，化彼黎庶。  

## ●卷三十三  

☆元宗（十四）  

○许百官游宴诏  

百辟叶心，交修皇极，所以天降休命，宝祚维新。今郊庙精，大礼克举，万方无事，九有忻心。属献岁芳春，上元望日，既当行庆之序，式广在镐之恩。自今後，非惟旬休及节假，百官等曹务无事之後，任追游宴乐。  

○诸卫队仗绯色幡改赤黄色诏  

三王继统，质文既不相袭；五德承时，服色遵於所尚。至於旗常改制，も翰异宜，所以表军国之容，合声名之度，事之大者，安可因循而已焉。国家膺枢纽之期，纂黄中之历。宪章垂范，运既属於维新；旗帜同色，义必在於革故。顷者俯纳群议，式明统绪，故得天人致和，风雨时若。岂朕躬菲德，克广睿图，实累圣鸿休，允膺景运。稽古之大，既有昭明，文物所资，理宜详正。其诸卫应队仗所用绯色幡等，并改为赤黄色，庶克遵於通变，谅有叶於从宜。其诸节度使并管内军使等，亦宜准此。  

○答中书门下贺大同殿钟鸣手诏  

朕斋心大同，缅觌真迹，岂精诚远感，而休应荐臻。今九华之钟，三清彻响，声闻金石，气含虚无。是知紫宸之宫，云降集；青童之府，烟景来游。将合律於云敖，表同和於阴则。灵仙坐接，福寿昭然，就惟嘉祥，良深庆慰。所请依。  

○答中书门下贺写道德经五本手诏  

朕躬承丕业，禀训无宗，霜露永怀，咸思罔极。伏以三清设教，五圣在天，克奉先灵，同心荐福。今玉版琼章，传之洞府；云囊缥帙，列在仙宗。庶以展永慕之心，兼以播淳风之化。编於简册，实用愧焉。  

○答中书门下贺宫内柑子结实诏  

枳橘之性，惟任土不迁，阴阳之和，实在感能致。且寒谷吹律，犹气变燕郊，则中枢化源，故物备京邑。今黄柑数株，丹实盈条，露迎风，香逾江剑，金光珠泽，秀溢林庭。岂斯果之足珍，喜元和之必应，故合天道，信何远焉。所贺已知，仍依来请。  

○礼神用真玉诏  

礼神以玉者，盖取其精洁表心，温润合德。为器有象，正辞乃信。以达馨香，其在壁。倾来礼神六器，及宗庙奠玉，自冯绍正奏後，有司并用珉。《礼》所谓君子贵玉而贱珉，不可用也。朕精郊坛，严敬宗庙，奉惟新之祚，庇太平之人，则人力普存，备物以享，安可以珉代玉，惜费事神？况国家之祈福，有万方之助祭，阙典必修，无文咸秩，岂於天地宗庙，奠玉有亏。自今已後，乾坤六器，宗庙奠玉，并用真玉，诸祀用珉。如以玉难得大者，宁小其制度，以取其真。  

○以李林甫兼领朔方节度诏  

经邦论道，允属於贤才；保大定功，聿求於长策。不有兼领，孰张宠贤。开府仪同三司行尚书左仆射兼右相崇元馆大学士集贤院学士太清太微宫使修国史晋国公林甫，器惟国桢，材乃人范，文标楷式，学究精微。沃启之诚，罄嘉猷於造膝；清贞之节，尽公心於匪躬。自登於三事，式是百辟，具瞻惟允，茂绪居多。任总庙堂，既赞雍熙之化；智高帷幄，更资决胜之谋。宜因公辅之得，兼受元戎之寄。可兼安北副大都督持节朔方节度关内支度营田盐池押诸蕃部落副大使知节度事六城水运节度管内军郡采访处置等使，馀并如故。  

○令文武选人对众留放诏  

政理之源，实惟选士；铨综之道，必在至公。比来文武选人调集者，及於留放，末日引通，甄鉴匪周，或纪纲不一，以资取舍，讵免流言。须议事以制法，亦因时而革弊。自今已後，吏部选人，宜审定格限颁示，令集铨之日，各量官资书判，状迹功优，据阙合留，对众便定。岂惟免淹时日，抑亦共表公平。见收者既无溢升，被放者亦当敛分，则自近及远，以绝幸求。其有宏词博学，或书判特优，超越流辈者，不过限以选数听集。其武部选人，试日较等功优，亦对众便从留放。仍永为常式，并作条件处分。  

○禁官夺百姓口分永业田诏  

周有均土之宜，汉存垦田之法，将欲明其经界，定其等威。食禄之家，无广擅於山泽；贸迁之伍，罕争利於农收。则岁有丰穰，人无胥怨，永言致理，何莫繇兹？如闻王公百官，及富豪之家，比置庄田，恣行吞并，莫惧章程。借荒者皆有熟田，因之侵夺；置牧者惟指山谷，不限多少。爰及口分永业，违法卖买，或改籍书，或云典贴，致令百姓，无处安置。乃别停客户，使其佃食，既夺居人之业，实生浮惰之端。远近皆然，因循亦久，不有厘革，为弊虑深。  

其王公百官勋荫等家，应置庄田，不得逾於式令。仍更从宽典，务使宏通。其有同籍周期以上亲俱有勋荫者，每人占地顷亩，任其累计。某荫外有馀，如旧是无勋荫地合卖者，先用钱买得，不可官收，限敕到百日内，容其转卖。其先不合荫，又荫外请射兼借荒，及无马置牧地之内，并从合荫者，并不在占限，官还主。其口分永业地先合买卖。若有主来理者，其地虽经除附，不限载月近远，宜并却还。至於价值准格并不合酬备，既缘先已用钱，审勘责其有契验可凭，特宜官为出钱，还其买人。其地若无主论理，不须收夺，庶使人皆摭实，地悉无遗，百姓知复於田畴，荫家不失其价值。此而或隐，罪必无容。  

又两京去城五百里内，不合置牧地。地内熟田，仍不得过五顷已上十顷已下。其有馀者仰官收。应缘括简共给授田地等，并委郡县长官及本判官录事相知勾当，并特给复业。并无籍贯浮逃人，仍据丁口量地好恶，均平给授，便与编附，仍放当载租庸。如给未尽，明立簿帐，且官收租佃，不得辄给官人亲识工商富豪兼并之家。如有妄请受者，先决一顿，然後准法科罪。不在官当荫赎，有能纠告者，地入纠人，各令采访使按覆，具状闻奏。使司不纠察，与郡县官同罪。自今已後，更不得违法买卖口分永业田，及诸射兼借公私荒废地。无马妄请牧田，并潜停客户有官者私营农，如辄有违犯，无官者决杖四十，有官者录奏取处分。  

又郡县官人，多有任所寄庄，言念贫弱，虑有侵损。先已定者，不可改移。自今已後，一切禁断。今所括地授田，务欲优矜百姓，不得妨夺，致有劳损。客户人无使惊扰，缘酬地价值出官钱，支科之间，必资总统。仍令两京出纳使杨国忠充使，都勾当条件处置。凡在士庶，宜悉朕心。  

○赐王钅共自尽诏  

人臣无将，有必诛之义；王制所禁，在难舍之刑。银青光禄大夫御史大夫兼京兆尹殿中监闲厩使陇右群牧监使及天下户口色役和市和籴坊作园苑长春宫栽接并京畿及关内采访等使钅共，性本凶愎，行惟艰险。徒以早膺擢用，累践崇班，持宪尹京。委重斯大，八闲六尚，宠寄惟深。殊不知外饰公忠，干冒非据；内怀奸诈，包藏不测。任海川狂愚不逞，妖惑无良，而乃潜与通情，仍希非望。及觉彰露，便令灭口。韦会闻此事迹，话於私庭，遽令追掩，殒於县狱。邢纟宰久怀逆谋，专构恶党。其弟钅旱，始终结约，常与交通。云弟职其由，已令神明所殛。凶党伏辜，纵刑且疏，欲逃其罚。然天地虽广，何所容身，宜赐自尽。户部郎中王钅旱，蓄积枭獍之心，包藏狂悖之计，与逆人邢纟宰，久深交，供其资粮，同为凶恶。自申款匿，十载於兹，所有逆谋，咸供谋画，此而不罚，其若法何？犹宽殊死之典，俾从杖刑之责。宜於朝堂，集众杖杀。  

○禁战功虚冒诏  

王者制军诘禁，师旅惟贞，饮至劳旋，赏罚必信。《易》曰：“在师中吉，承天宠也。”《传》曰“赏不失劳，俾人劝也”。若黩前典，何以化成？诸军节度使等，委任尤重，虽奉谋受律，去则捷归，而甄赏叙勋，率多非实。且为君者以信御下，为臣者以忠奉上，信不可失，忠不可亏，朕保而行之，庶能激励。且往前立功，皆令简覆，至於叙录，亦委别人。朕以将者国之腹心，朝之方岳，舍此不任，谁则竭诚？所以每一立功，咸委录叙，推心之道，斯亦极矣。近来诸军，滋弊尤甚，乃至奏蕃中事意，爰及破敌录功，触类凭虚，皆非摭实。或久在行阵，反被弃遗；或不践军戎，虚г爵赏。银章紫绶，无汗马之劳；厚录崇班，皆亲援而致。使战士失望，侥幸竞驰，静言其繇，实在於此。且古者士农异处，军国殊容，所以国学上庠，以教胄子，撰车表貉，用训戎师，岂有家袭弓裘，身参卒伍。斯乃假名取进，其理昭然，皆因主将有私，遂乃公行嘱。已往之过，朕亦不言，将来自新，必期革弊。自今已後，朝要并监军中使子弟，一切不得将行。先在军者，亦即勒还。破敌叙功，事归案实。且虚妄事君，冒行惠，不惧於法，不畏於神，凡在庶僚，亦宜自戒。宣示中外，令知此怀。  

○赠聂师道诏  

询诸赠典，系乃彝章，启有厥由，於何不举。淮浙宣歙管内道门威仪逍遥大师问政先生为国焚修大德赐紫聂师道，早通元理，夙契真风，野鹤不群，孤云自在。昔太祖创基之际，已命焚修；及元勋匡国之初，早曾瞻敬。眷言道行，实冠元关。虽遐屡历於光阴，而遗懿益隆於寰宇。况教门一请，台辅奏陈，且将启元墟，即回故里。是用加之峻秩，锡以崇阶，式表休恩，庶昭往行。可赠银青光禄大夫鸿胪卿问政先生。  

○令御史宣抚河东诸郡诏  

河东及河淮间诸郡，去载微有涝损，至於乏绝，已令给粮。如闻郡县尚未恤。方春在候，农事将兴，或虑百姓艰难，未能存济。宜每道各令御史一人即往宣抚，应有不支持者，与所繇计会，随事赈给。如当郡无令及不充，听取比郡者分付。务令胜致，以副朕怀。  

○削李林甫官秩诏  

为臣之道，贰则有辟，事君之致，将而必诛。故左仆射兼右相吏部尚书上柱国晋国公赠太尉广陵大都督李林甫，爰因宗室，奖以班序；逮履清贯，尤持矫饰。鄙诚患失，狡迹多端。朕待以勿疑，任当殊重，恩私逾分，崇高至极，乘据枢衡，二十馀载。岂知外表廉慎，内怀凶险，筹谋不轨，觊觎非望。昵比庸细，谮害忠良，悖德反经，师心蕴慝。祸福生於喜怒，荣辱由其爱憎，使缙绅箝口，行路侧目。淫祀夜祷於神祗，厌胜家崇於蛊道。尊空养素，实繁有徒，既卑礻会禳，旋剿其命。阿布思振降塞上，委於绥缉，敢行交结，输竭深衷。严室焚香，要之誓信。指期撤警，纵以叛离。且肆犬羊之群，侵轶我疆场；方申犄角之契，图危我宗社。可隐之状，所不忍言。以亲党荐引，咸归（阙）；子息蕃多，曾无教诲。贪叨纳贿，依倚成奸，阋墙屡闻，败官相次。作伪滋久，晚节颇彰，含垢在予，犹示宏蔽。鬼得诛而溢尽，恶布露而难容。逮从讯鞫，事皆昭著，歼夷噍类，曷足惩愆；鞭斫尸棺，未云责塞。但以常经任使，特宽恒典。其在身所有官秩，并追除削，俾同凡庶，许其殡掩。  

男前将作监岫，率由下劣，不承（阙）勖骄恣越度，过失弥深，且配流岭南及黔中延德郡。前司储郎中，配流苍梧郡；前太常少卿屿，配流临封郡；仍并除名，即纲驰驿领送。自馀男有官者，令所司即勘会，亦除名。各配流岭南及黔中送恶郡。女在室并男未有官者，取其情愿，任随兄弟。朕念其驱策，尚怀仁恕，既贷生成之恩，赦其殒嗣之罚。仍每房各乞奴婢三两，并与缘身衣服粮食，使其存济。自馀资产，一切官收，男孙有官者解却，无官者勒随父。并家口并续递途流，所至捉搦，勿许东西。纵会恩赦，不在量移之限。其林甫男女妻等，有罪非妄。惟其子胥谏议大夫杨齐，睹其不善，寻有薄（阙）迹异同恶，颇申诚款。并自馀至亲应合累者，续有处分。噫！尧谓达聪，四凶在列，周称盛德，三监ㄈ扰。知人之美，诚愧前言。明罚斯加，非无累叹。凡任咸自诫焉。  

○严考课诏  

循名责实，所以激群吏也；惩恶劝善，所以务至公也。苟黜陟之非当，何考课之足徵。其内外文武官员外同正员并判试不厘务者，既无别效，兼有多年，比来因循，或与进考。据额既标节限，缘此遂多逾越，致令课最者见弃，无功者获升，奖劝之门，殊非允当。自今已後，并不在进考之例。其内外官初效，亦不在与限。台省官考，各委长官，比类才能功课升，不得一例申送，俾侥竞息心，功能励节。  

○命陈希烈兼领秘书诏  

国之载籍，政之本源，故藏於蓬山，缄以芸阁者，以为义府之代。三五以还，皆率兹道也，故每加求购，冀补逸遗。四部名目，悉索而来；七略条流，兼该颇尽。岂直羽陵之蠹简，汲冢之残编。如闻顷者以来，不存勾当。或诠次失序，或钩校涉疏，或擅取借人，或潜将入己。因循斯久，散失遂多。思革前弊，允资盛德。宜令左相兼武部尚书陈希烈充监秘书，令省图书。爰假丹青之馀，以振铅黄之美。则金华侍讲，足继宠於班伯；石渠司籍，方嗣徽於刘向。至公之选，可不务乎。  

○授安庆绪卫尉卿诏  

王者出师，登坛择将，忠臣受任，干蛊成功。则君赏其勤，父成其训，名教斯在，宠秩是崇。银青光禄大夫鸿胪卿员外置同正员兼广阳郡太守同范阳节度副使上柱国柳城县开国男安庆绪，门传忠孝之义，庭禀韬钤之略。志气刚决，固敌是求。遂使榆塞息警，柳城罢锋，百胜深谋，举无遗策。可旌上将之功，用叶中行之吉。可特进行卫尉卿兼广阳太守，馀如故。  

○谕岭南州县听应诸色乡贡举诏  

如闻岭南州县，近来颇习文儒。自今已後，其岭南五府管内白身有词藻可称者，每至选补时，任令应诸色乡贡举，仍委去使准式考试。有堪及第者，具状闻奏。如有愿赴京者亦听。其前资官并常选人等，有词理兼通，才堪理务者，亦任此选，及授此官。  

○禁弋猎采捕诏  

阳和布气，庶类滋长。助天育物，须顺发生。宜令诸府郡，至春末已後，无得苡猎采捕，严力禁断，必资杜绝。  

○平粜诏  

嘉谷不登，古今荐有，劝分之义，皇王善经。且丰熟以来，岁时颇久，岂有馀粮栖亩。诚恐极贱伤农，所以积之京坻，用防水旱。爰自二载，稍异有年，粟麦之间，或闻未赡。比开仓贱粜，以济时须。虽且得支持，而价未全减。饣侯粮种子，尚虑不充。是用恤，俾之宽泰。在於处置，须均有无。今更出仓，务令家给，俾其乐业，式副朕心。宜於太仓出粜一百万石，分付京兆府与诸县粜，每升减於时价十文。河南府几，县出三十万石，太原府出三十万石，荥阳临汝等郡各出粟二十万石，河内郡出米十万石，陕郡出米二万石，并每升减时价十文，粜与当处百姓。应缘开场差官分配多少，一时各委府郡县长官处置，仍令采访使各自勾当。其太仓含嘉出粟，兼令监仓使与府县计会处分。其奉先、同官、华原等县，与中部郡地近，宜准诸县例数便於中部请受。其馀县有司者仰准此。  

其天下府县百姓，去载有损交不支济者，仰所繇审勘责，除有仓粮之外，仍便据籍地顷亩量与种子。京兆府及华阳、冯翊、扶风等郡，既是近辅须另优矜。虽非损户，或有乏少种子者，亦仰每乡量宜准给，并委采访使与府县长官计会，即与处置使及营农使。其种子既须好粟，仍取新地税分付京畿府郡。就草虽已加价，尚闻难办。宜委度支各与所繇计会，支料得至今载终已来，用足之外，应未送者，量事停减。  

赈给粜仓，矜贫济乏，务从抚实，无使隐欺。如官人及富有之家，曲正并僦揽诸色，辄私侵粜，兼有乞取，或虚著人名，诈来请受者，其自五品已上官荫人等录奏，当别有处分。六品已下并白身者，便决一顿，仍准法科绳。所繇等官，不能觉察，及自抵犯者，亦与同罪。  

○遣官祭天地五星诏  

关辅郡邑，霈泽屡施，京城在近，时雨未降，是用轸虑，匪宁於怀。其诸郡坛，虽已勤请，攸资遍祭，庶达诚心。宜令吏部侍郎蒋烈今月二十五日祭天皇地祗，给事中王维等分祭於五星坛。务申虔洁，以副朕怀。  

○展诸军士防秋年限诏  

践更之役，固是循常，限约之间，必资通变。虽载满合替，而处置随时，况己在军中，复谙戎务，功名未遂，何必往来。其今载诸军应文武士等，宜并延留一载，仍准式给赐，式外更加赐物两段。  

○遣官祭元冥风伯雨师诏  

近日以来，时雨未降，在於宿麦，虑有所伤。虽忧勤之心，不忘於黎庶，而精诚之至，冀展於灵祗。宜令太子太师陈希烈祭元冥，光禄卿李忄登祭风伯，国子祭酒李麟祭雨师。仍取今年二十三日，各申诚请。务令蠲洁，如朕意焉。  

○报祭岳渎诏  

朕永念蒸人，祈谷上帝，而阴阳式序，风雨不愆。今获稼穑阜成，允赖神明幽赞也。顷者虔心精享，已申昭告。其五岳四渎及天下诸郡山川，近令秋後展祭，收获既就，农亩事隙，报功咸秩，抑惟其时。宜令所在郡县长官，即择良辰，以崇明祀。  

○贬吉温诏  

太中大夫沣阳长史员外置同正员吉温，顷因任使，辄肆威福。行刻物之法，人殆不堪；奋自贤之心，士无敢忤。况徇私倾险，公行毁誉。饰伪言而售诈，崇诡行以钓名。离贰朝廷，猜携伦伍。近皆发露，薄从贬黜，而作孽未弭，隐慝更彰。且纵奸非，逼人子女，复受贿赂，莫惧彝章。或侵渔田宅，取纳口马。尚恐诬谬，当令按劾。及寻枝叶，咸悉根源。人之无良，乃至於此。国有常宪，合极刑，时属阳生，特从宽议。宜谪遐裔，以戒庶寮。可晋康郡端溪县尉员外置长任，所在驰驿发遗。  

○亲征安禄山诏  

黄轩抚运，既统蚩尤之旅；炎汉应期，亦有陈之伐。虽德合仁覆，或震雷霆之威；功侔载物，匪容原野之罪。盖所以除残救暴，伐罪恤人，圣帝贤君，孰能无此？朕以菲薄，缵承丕构。乘时御宇，惭继统於百王；旰食宵衣，轸纳隍於一物。多历年所，亿兆咸知。安禄山本自细微，擢之行伍，进小忠而自售，包巨猾以贪天。予每含容，冀其迁善，列在衣冠之右，授之师旅之权。赐予无涯，邀求罔极，凡经宠任，中外毕闻。今遂窃我干戈，欺我将士，妄宣密旨，假妖言。人畏凶威，苟从逼胁，称兵向阙，杀掠无辜。此而可原，孰不可忍？  

前所出师命将，足以除凶去孽，仍闻阻兵西路，左次南辕。朕义在救焚，情存拯溺，虽螗螂举斧，自当屠溃；而蜂虿有毒，必藉讨除。今亲总六师，率众百万铺敦元恶，巡幸洛阳，将以观风，因之扫殄。太山压卵，未可喻其轻重；洪波注萤，不暇收其光焰。宜令所司，即择日进发。其河西、陇右、朔方，除先发番汉将士及守军郡城堡之外，自馀马步军将兵健等，一切并赴行营，各委节度使统领，仍限今月二十日齐到。既缘翦除凶逆，暂赴东京，宫掖侍从，并令减省。至於供拟，都无所须，其扈从文武官及飞骑闲厩马家并诸色人等应食公粮者，并以官物支供。仍从此身赍锅幕，缘路并不须置顿，在於黎庶，固免劳烦。布告遐迩，宜知朕意。  

○命皇太子监国仍亲总师徒东讨诏  

通三立极，正维之业大；明两作离，继照之功博。是以贞我万国，必在元良，弼予一人，归之上嗣。将寄丈人之律，实资长子之师，亦既戒严，当除群慝。皇太子亨，仁明植性，孝友因心。禀上德之粹灵，宅中和之正气。恭敬之虔，岂伊桥梓，刚柔之适，无取韦弦。韫公忠而事君，总文武而行己，既不绝驰之美，可称问膳之勤。以三善之明，助百揆之务，迩安远肃，天平地成。属凶险负恩，称兵向阙，人神同愤，命尔抚军。将徼福於宗祧，以保安於社稷。凭天之德，何响不济？顺人之心，所战必克。庶清彼氛，以宁我国家。宜令太子监国，仍即亲总师徒，以诛叛逆，取今月二十三日先发。所司准式，务从省便，无使劳烦。布告遐迩，咸令知悉。  

○命皇太子即皇帝位诏  

元子亨，睿哲聪明，恪慎克孝，才备文武，量吞海岳。付之神器，佥曰宜然。今宗社未安，国家多难，宜令即皇帝位，朕称太上皇。且天下兵权，宜制在中夏，朕据巴蜀，应座则难。其四海军权，先取皇帝处分，然後奏朕知。待克复上京，朕将凝神静虑，偃息大庭也。  

○命群臣辅嗣皇帝诏  

皇帝自幼仁孝，与诸子有异，朕岂不知。往十三年，已有传位之意，属其岁水旱，左右劝朕，且俟丰年。尔来便属禄山构逆，方隅震扰，示遂此心。昨发马嵬，亦有处分。今皇帝受命，朕心顿如释负，劳卿等远去，勉辅佐之。多难兴王，自古皆有，卿等乃心王室，以宗社为念，早定中原，吾之望也。  

## ●卷三十四  

☆元宗（十五）  

○加魏知古实封敕  

魏知古去年七月已前，屡申启沃，每竭忠诚。奸臣有谋，先奏其兆，事君之忠，良可嘉叹。可更赐实封一百户。  

○受太上皇诰敕  

王公文武百官等，迩者事出不虞，凶邪构逆。赖天地叶德，宗社降灵，应时诛翦，朝野宁谧。庆慰之至，与卿等同怀。太上皇志尚无为，捐兹俗务，军国庶政，委成朕躬。祗奉圣谟，膺斯负重，顾惟菲薄，何以克堪？若临大川，罔知攸济。冀王公卿士，百辟庶寮，戮力同心，辅相休命，各尽诚节，共洽维新。  

○平戎告庙敕  

边境为患，莫甚於林胡；朝廷是虞，几烦於将帅。车徒屡出，刍粟载劳，使燕赵黎氓，略无宁岁；而山戎种落，常为匪人。近有野心，穷而归我，曾是怀附，每所绥柔，而不变枭声，辄为兽搏。幽州节度副大使张守等，乘间电发，表里奋讨，积年逋诛，一朝翦灭。则东北之，便以廓清，河朔之人，差宽征戍。皆上凭九庙之略，下仗群帅之功，今其凯旋，敢不以献。宜择吉日告九庙，所司准式。  

○赈岐华等州敕  

如闻三辅近地，豳陇之间，顷缘水旱，素不储蓄，嗷嗷百姓，已有饥者。方春阳和，物皆遂性，岂可为之君上，而令有穷愁。静言思之，遂忘寝食。宜令兵部员外郎李怀让、主爵员外郎慕容分道，即驰驿往岐、华、同、豳、陇等州指宣朕意：灼然乏绝者，速以当处义仓，量事赈给。如不足，兼以正仓及永丰仓米充。仍令节减，务救县绝者。还日奏闻。  

○授徐有功子忄仑恭陵令敕  

徐忄仑父有功，昔为理官。时密刑网，遂能坚守忠直，每抗回邪，海内称其不冤，朝廷赖其惟恤。永言种德，必归馀庆，宜甄嗣子，俾劝群臣。  

○命张知运持节赴军敕  

大漠南守，长河北介，地险可凭，天兵有警。夏潦方壮，冬冰未合，料敌安边，存乎备预。灵武道行军副大总管右领军卫大将军张知运，神气雄杰，兵谋果断。持军出塞，可使单于丧胆；抗敌临边，足令勇夫增气。宜令先持节赴军，简行处置，并缘边州军兵马等，亦委知运量事均融。仍与幽州刺史摄御史中丞强修计议，便宜支备。事讫，听入京奏事。姚崇职兼枢剧，未要即行，副既掌同，一依军令。  

○遣使安抚江东敕  

淮海惟扬。是称险，山川重复，水陆殷凑。去岁田收，稍乖丰稔，今兹人庶，颇致饥乏。朕为之父母，深用惕然。近闻两泽应节，亢稻有望，目前之困，糊口犹切，思从蠲省，用救荒弊。宜令给事中杨虚受往江东道安抚存问，观察疾苦，详理冤滞。百姓间有伟才异行，藏鳞戢羽，隐沦屠博，栖迟阎闾；官人内有贪冒苟得，背公徇私，或洁己自修，养望充位者，还日各以名闻。所至之州，具令宣布。求瘼恤隐，称朕意焉。  

○授苏右补阙敕  

苏父往处台衡，实为柱石，直言正色，挫彼凶邪。顷者念功，锡以真赋。兄又遵先诫，固辞令赏，泣血披诚，不忍移夺。自家刑国，父忠子孝，宜有崇，宠及兄弟。谏官之任，允属象贤，可右补阙。  

○授薛讷陇右道防御大使敕  

弃瑕录用，有国通典；舍罪责功，先王旧式。孽讷蕴韬钤之略，总文武之任，委以分阃，冀静边尘。遽闻丧律，实负朝寄，准其所犯，合严刑。言念老臣，宽其小衄，即舍孟明之罪，伫收冯异之功。可陇右道防御军大使。  

○召募兵勇敕  

戎狄凭陵，每劳征戍，比兴师旅，犹未扫除。缘边之人，颇有其患。朕为父母，实用忧勤。今欲亲按边疆，躬行吊伐，宜令朝廷召募勇夫壮士拔萃逸群者，称为屯卫飞骑，且各量与赐帛。行回之日，简入羽林。自馀之人，取为长行。仍令兵部侍郎韦抗、紫微舍人王即於朝堂简募。十日内具所得人姓名奏闻。  

○行常平法敕  

天下诸州，今年稍熟，谷价全贱，或虑伤农。常平之法，行之自古。宜令诸州加时价三两钱籴，不得抑敛。仍交相付领，勿许悬欠。蚕麦时熟，谷米必贵，即令减价出粜。豆谷等堪贮者熟，亦准此以时出入，务在利人。其常平所须钱物，宜令所司支料奏闻。  

○罢亲征吐蕃敕  

犬戎背恩，豕荐为孽，犯塞侵牧，乘洮涉渭。朕王公之上，居司牧之尊，悯彼苍生，情勤整旅，戒严有日。先命偏师，前驱进讨，扼喉拊背，拉朽摧枯。今诸将追奔，相望献捷。遁逃已来，边鄙方宁。夫出师天上，观兵塞下，所以用威武也。念人劳弊，与人休息，所以畅恩惠也。彼戎狄之为患，必在诛夷；苟黎元之获安，宁资顺动。况去有徒费，追无所及，兼怀供帐之劳，宜辍共行之典。前取今月十二日亲征者宜停。  

○幸新丰蠲复敕  

惟此新丰，汤泉是出，古之顺豫，义兼巡省。顷者观风，数临兹地，以察冤滞，询於故老。闾里欢康，田畴垦辟。况冬降积雪，春期有年，且谚王游，果符时迈。虽千乘万骑，咸给於主司，而累月再来，颇勤於除扫。宜下复蠲之令，慰其望幸之心。新丰县百姓，免其一年杂差科；县官及温泉监官，经两度祗承者，与一中上考。  

○优给二王後及隋後敕  

二王後，每年四时飨庙牲，及祭服祭器，并官给。其帷帐，几案有阙，亦官给。主客司四时省问子孙，准同正三品荫。隋後每年给绢三百匹，米粟二百石，并春秋支给。仍准见承袭人，亲兄无分袭者与三分，馀各一分。兄弟有得职事官者，其物即还见袭人。  

○诛左感意敕  

好生之德，虽叶於天意，止杀之义，用劝於先灵。仁者因而不犯，杀者岂以为暴。前廓州刺史左感意，顷居塞上，拨自行闲，薄效未输，率情狂鄙。轻侮彝宪，侵扰公司，赃数既多，割剥滋甚。曾饥狼之不若，固害马之宜除。比令按问，咸自承伏。且缘边人徭役辛苦，朕尝思惠养，特所哀怜。宁有作牧宣条，恣行非法，傥不悛於常典，何以塞彼深愆。宜其处置，以谢百姓。  

○令蕃客国子监观礼教敕  

夫国学者，立教之本，故观文之道，可以成化。庠序爰作，皆分泽於神灵；车书是同，乃范围於天下。近戎狄纳款，日归夕朝，慕我华风，孰先儒礼。由是执於干羽，常不讨而来宾；事於俎豆，庶几知而往学。彼蓬麻之自直，在桑葚之怀音，则仁岂远哉，习相近也。自今以後，蕃客入朝，并引向国子监，令观礼教，  

○许卢怀慎去官养疾敕  

留侯多病，汉皇许其颐养；吕蒙未瘳，吴王因而よ戚。此则古之义也。银青光禄大夫检校黄门监兼上柱国渔阳郡开国伯卢怀慎，大才宏识，资忠履信，学穷坟典，文纬邦国，朕之倚赖，人实具瞻。顷者忘身徇公，积劳为疠，竭诚抗表，固辞在职。方欲省其谋虑，专於导引，且凭针艾之术，副朕盐梅之期。宜听去官，许其养病。  

○禁骊山樵采敕  

骊山特秀峰峦，俯临郊甸。上分艮位，每泄□而作雨；下出蒙泉，亦荡邪而蠲瘵。乃灵仙之攸宅，惟邦国之所瞻。可以列於群望，纪在咸秩。自今以後，宜禁樵采，量为封域。称朕意焉。  

○放姜皎归田敕  

西汉诸将，多以权贵不全；南阳故人，并以优闲自保。观夫先後之迹，吉凶之数，较然可知，良有以也。太常卿上柱国楚国公监修国史姜皎，衣缨奕代，忠谠立诚。精识比於桥元，密私方於朱。朕昔在藩邸，早申款洽。当谓我以不遗，亦起予以自爱。及膺大位，屡锡崇班，茅土列爵，山河传誓，备蒙光宠，特冠等夷。朕每欲其戒盈，用克终吉，未若避荣公府，守靖私第，自宏高尚之风，不涉嚣尘之境，沐我恩贷，庇尔子孙。宜放归田园，以恣娱乐。散官勋封并如故。  

○进蔬食并断都城屠宰敕  

今在遏密，又逼忌辰。起今日後至来年正月上旬以来，并进蔬食，所司准式。此限内仍令都城禁屠杀。  

○赐蒲州童子敕  

蒲州童子吴豸之，薄缀小篇，兼记古事，不稍优异，无申奖劝。宜赐其父绢十匹，令更习学，便有成就。  

○禁恶钱敕  

古者聚万方之货，设九府之法，以通天下，以便生人。若轻重得中，则利可和义；若真伪相杂，则官失其守。顷者用钱不伦，此後深恐贫窭日困，奸豪岁滋，所以申明旧章，悬设诸样，欲其人安俗阜，禁止令行。  

○度河南参军郑诜虢州朱阳县丞郭仙舟为道士敕  

观其文理。是崇道法，至於时用，不切事情。宜各从所好，并罢官，度为道士。  

○赐京畿县令敕  

亲百姓之官，莫先於邑宰。成一年之事，特要於春时。卿等列在三畿，各知人务，宜用心处置，以副朕怀。农功不可夺，蚕事须勿扰，市狱在简，典正宜肃，徭赋须平，豪强勿恣。凡著贤能，必无旷职，即宜好去。  

○令考试投匦人敕  

诸投匦献书上策人，其中或有怀才抱器者，不能自达。宜令理匦使料简，随事探赜，仍加考试。如有可采，具状奏闻。  

○禁屠敕  

五月是斋，旧有常式。六月缘忌，特令断屠。宜令所事进蔬食，府县捉搦，勿令屠宰。  

○复崔日用实封敕  

唐元之际，逆党构凶，崔日用当时潜论其事。及於戡翦，实预元谋，而所食之封，後以例减。功既居多，特宜准初食之封，与二百户。  

○流僧人怀照敕  

怀照讹言，信无凭据，量其情状，终合微惩。宜遣播州安置，到彼勿许东西。冯待徵等事，已经恩赦，特从释放。  

○定母服齐衰三年敕  

惟周公制礼，当历代不刊，况子夏为传，乃孔门所受。格条之内，有父在为母齐衰三年，此有为而为，非尊厌之义。与其改作，不如师古。诸服纪宜一依《丧服》文。  

○赐关内河东河西入朝蕃酋等敕  

嘉尔蕃酋，慕我朝化，相率归附，载变炎凉，而忠恳不渝，明诚勤励。深宜辑乃戎落，捍彼方隅，使烽火无惊，障塞咸谧，必厚赏崇班，当取富贵。朕比加恩贷，尔实安堵，恐衣服未尽充，灾患且未恤，永言於此，良用怃然。其今春不入朝都督衙官，并箭头将军在蕃者，已令王、张说、杨敬述等，取军中库物，各赐尔等衣一副。部落有疾苦，量给药物。无令田陇废业，含养失所。递相勉谕，以悉朕怀。  

○遣祠南郊华岳温汤敕  

顷岁未登，水旱不节。今春事方起，农桑是忧，祈於上元，福兹下土。式展郊之礼，以申诚请之心。宜令左常侍元行冲摄侍中祠南郊，太常长官分祭华岳温汤。  

○铨择内外官敕  

刺史古之通侯，公卿国之重臣。百揆时叙，必在得贤；万邦咸宁，期於共理。郎官出宰，仰於前事；方伯登台，闻之往躅。顷来朝士出牧，例非情愿，缘沙汰之色，或受此官，纵使超资，尚多怀耻。亦朝廷勋旧，镇外台，却任京都，无辞降屈，且希得人，众以为荣。为官择人，岂合如此。自今已後，诸司清望宫阙，先於牧守内精择都督刺史等要人，兼向京官中简授；其台郎已下除改，亦於上佐县令中通取。俾中外迭用，贤良靡遗。庶绩其凝，九功惟允，即令铨择，以副朕怀。  

○赐朝集使敕  

卿等兼承朝委，分职外台，陈国之法制，为人之师长。将何宏宣政要，阜安俗，熙我淳德，以臻太和。顷年以来，户口逃逸，波逝而往，井邑虚弊，州县不以为事，逋亡乃是其常。言念下人，岂无怀土之恋；思皇多士，未有移风之术。缉宁政教，仁远乎哉。提振公方，道存於尔，宜加招抚，咸使安服。又去年诸州申有旱涝流亡，虽闻蠲放，莫能平允。多非清正守法，或以暗慢顺情，在於公私，俱不折衷。自今已後，务从於实。卿等职在亲人，稍存意於此。宜躬问疾苦，务从简惠，劝以桑穑，敦其学校，利而勿害，静则自安。卿等每还之时，朕亦尝有具诫。及闻至彼，多不遵行，咸以为朝廷常务，会同常礼，因循既久，罔以为意。卿宜敷宏朕意，宣慰人心，勉思政途，以奉朝奖。如仍旧相习，当别有处置。事有不便於人者，各与按察使商量奏闻。  

○令内外臣僚各举县令敕  

户口安存，在於抚育，移风易俗，莫先令长。知人不易，此选良难，专委吏曹，或未精审。宜令在京五品以上清官，及诸州刺史，及四府上佐，各举县令一人，并限敕到十日内，京官封状进，外官附状奏。所举人得官以来，一任之中，能有善政，及不称所举，其举主应须贬。  

○策试贡举人含元殿敕  

卿等知蕴韬略，学综古今，乔木将迁，虚锺待扣。既膺旁求之辟，伫闻明试之言。各整尔能，对攵所问。古有三道，朕今减其二策，近无甲科，朕将存其上第，务收贤隽，用宁军国。并宜即存，缓详思之。  

○赐贡举人朝堂坐食敕  

兴化立理，急於隽贤，呈才效用，属在文武。朕恭默思道，寤寐劳求，长想幽仄，屡申徵贲。今边隅未静，师旅时兴，属听鼓鼙，载怀屠钓。广求百夫之特，以作四方之守。总夫戎政，爰诏武臣，宏我风教，谅惟儒林。卿等或谋虑深远，或学艺该通，来应旌招，深副虚伫。并宜朝堂坐食讫，且归私第，即当有试期也。  

○讨康待宾等敕  

朕临御寰极，思养黎元。一物不安，则推沟轸虑；万方未，则分阃兴忧。近者兰池叛胡，无端构孽，蠢尔凶丑，敢忘恩化。再令招谕，仍未归正，理绝矜容，事资扑灭。既从斯而背德，不获已而用兵。朕今发陇右诸军马骑掩其南，徵河东九姓马骑袭其北，三城士卒截其後，六郡骁雄击其前，四面齐驱，万全直进，飞走无路，糜烂待毙。其蕃汉军将以下，战士以上，若生擒及斩获康待宾等一人，白身授五品。先是五品以上授三品。如临阵先锋，能破北胡部落，所获资财口马牛羊，并便入立功人等，一切不须官收，仍另加官赏。其叛人内有能自杀获送者，应酬官赏，乱常之罪，一切并原。正是忠臣愤激之时，壮士立功之日。恭行天罚，允叶人谋，摧枯拉朽，匪朝伊夕。布告军州，咸知朕意。  

○禁重徵租庸敕  

如闻天睛诸州送租庸，行纲发州之日，依数收领，至京都不合有欠。或自为停滞，因此耗损；兼擅将货易，交折遂多。妄称举债陪填，至州重徵百姓。或假贵要，肆行逼迫。江淮之间，此事尤甚。所由既下文牒，州县递相禀承，户口艰辛，莫不由此。自今以後，所有损欠，应须陪填。一事已上，并勒行纲及元受领所由人知。其受纳司不须为行下文牒，州县亦不得徵打。仍委按察使采访，如有此色，所由官停却，具状奏。  

○流蒋宠藤州敕  

朕以菲德，恭承大宝，执天下之政，奉宗庙之灵，於今十载矣。何尝不日慎一日，虽休勿休，夙夜忧劳，无忘鉴寐。永惟万事之统，恐累三光之明。幸天地休和，群生乐业。尚且内惟辅弼，外咨牧宰，徵谏纳善，举才任贤。伫求瘼以利人，思进道以益化。宇宙至大，军国事殷，虑一物之失所，当万方之重责。故设匦鼓以通谏，许士庶之进言，而政教未孚，浇讹日甚。献言者苟求自达，论事者多涉於妄。国子进士常州人蒋宠，学不师古，识未知今。或离间君臣，或非毁骨肉，固是异端阿僻之说，甚乘输忠效直之意。若浸以成风，则奸险道长，人而无礼，法所宜诛。朕志在好生，情求进善，恐求者未悟，傥默而不言。思存大猷，务设宽典，宜决杖一顿，移贯藤州为百姓。自今已後，贡举及陈奏上封者，必须景行循谨，无使侥幸成名。若制令有亏，礼刑致紊，失於政理，责在朕躬，则敬伫昌言，法当无隐。百辟兆庶，识朕意焉。  

○停给职田敕  

所置职田，本非古法，爰自近制。是以因循，事有变通，应须删改。其内外所给职田，从今年九月以後，并宜停给。  

○诛裴景仙敕  

有善必赏，所以劝能；有罪必诛，所以惩恶。代天理物，勤忧万姓，求瘼恤人，寄之牧宰。共理天下，实在於兹，裴景仙幸以绪馀，素无名简，恣行贪冒，不惮典刑。聚敛之赋，向五千匹，肆其威虐，剥我黎元。自作何逃，仍更亡命，此而将舍，罪孰可诛？虽法有常科，合置投窜，而情在难恕，用申惩肃。宜令集众决杀，仍宣告遐迩。  

○宴朔方军节度及将士敕  

总戎朔陲，经略万里，赋军籍马，精卒锐兵。自其有虞，莫不素练，而丑虏背诞，偏师致诛。谋若有神，取如俯拾，虽庙略之云远，亦将士之力焉。威武载扬，顽凶且慑，穷寇覆巢以奔北，群师掉鞅而来归。因其凯旋，聊加宴乐，各宜坐饮，相与尽欢。  

○巡幸东都赐赉从官敕  

出震雷豫，本乎观风，省方展义，期於利物。朕志惟忘己，情在顺人，爰采谣歌，式事巡幸。自转跸西镐，即宫东周，景暖风恬，无凛冽之惨；烟和气舒，佳晏温之色。俾夫军卫众庶，靡有郊寒之虞；岂非龟筮允臧，堪献卜征之吉。天人叶应，予之诚，感是休和，良以有慰。思覃庆泽，沃於行所。亲王赐物八十匹，嗣郡王六十匹，一品五十匹，三品四十匹，四品三十匹，六品二十五匹，七品二十匹，八品九品十匹。三卫引驾细引飞骑各四段，纩弩手募士主膳供饭及诸色白身人等各三段，知顿使知营幕使各六十匹。知顿御史三十匹，知驿御史及知顿判官和营幕官赐各加一等，入仗突厥吐蕃共赐物五百匹。令鸿胪据蕃望高下节级分付，供顿州百姓所据缘顿差科及充夫匠杂役供应等人，宜放今年地税，馀户等免今年地税之半。应定名供顿县官各与一中上考。  

○减东都禁囚等罪敕  

献岁肇春，阳和感气，且是发生之日，实惟布德之辰。朕将幸秦京，言离雒邑，既省方以观俗，思宏恩以济人。载念狴牢，又恻襟抱。宜敷宽大之典，用敦祝泣之意。其都城内见禁囚徒，除身犯十恶，及造伪头首，馀杂犯死流等，各减一等，徒以下并放。河南府遭水百姓，前令量事赈济。如闻未能存活。春作方兴，恐乏粮用，宜令王怡检问。不支济者，更量赈给，务使安存。  

○幸并州推恩敕  

朕躬承宝位，十有馀年。荷累圣之昌图，膺三灵之眷命，日慎一日，虽休勿休。今省俗观风，肆觐群后，陈诗纳贾，亲问百年。虽念劳人，事资展礼。太原旧国，王业所兴，乃眷成周，西巡丰镐。因惟嗣汉，东至沛乡，皆会彼旧都，眷兹社。况兴王始封之地，鸿图创业之初，含育生灵，大造区宇。永惟丕构，顾惭贻厥，且称用武，戎役是殷，宜锡怀旧之恩，以顺发生之泽。太原府境内见禁囚徒，除十恶及造伪头首，馀并放免。预宴官共赐物二千匹，父老及吏人等共赐物一万匹。百姓宜给复一年，九等户给复三年，元从家给复五年，其家籍见在，终身免征役。侍老年八十已上赐物五段，版授上县令，仍赐绯，妇人版授上县君；九十已上赐物七段，版授上州长吏，仍赐绯，妇人版授郡君；百岁已上赐物十段。版授上州刺史，仍赐紫，妇人版授郡夫人。孝子顺孙，义夫节妇，旌表门闾，终身勿事。基仍沈沦草泽，抱德栖迟，及武德功臣子孙，并元从子孙，才堪文武，并委府县搜扬，具以名荐。  

○祠霍山敕  

河东冀方，其镇惟霍，神为天吏，山有岳灵。在昔皇业初兴，肇蒙嘉祉，今者省方旋轸，重获休徵。同受三神之贶，独忘百邑之礼。其霍山宜崇饬祠神，庙秩视诸侯。蠲山下十户，以为洒扫。晋州刺史春秋致祠。  

○命王检阅朔方诸军敕  

王者之师，有征无战。将以怀柔服叛，非欲黩武穷兵。犯令凌政则杜之，贼贤害人则伐之，维其封疆，辨其旗物，此皆夏官之政也。咨尔兵部尚书同中书门下三品朔方军节度大使上柱国中山郡开国公王，寅亮天地，弼予一人，频总元戎，克清河朔，师徒效力，武威远振。遗怀仁以思顺，殊类望声而款服，勋载王室，朕甚嘉焉。盖《六月》、《出车》，周美仲甫，古训是式，俾修我戎。宜以来月巡朔方，兼往河西、陇右、河东、河北等诸军，简较兵马，点阅器械，各与所管节度处置，务令得所。备预之道，其在兹乎。  

○诸州府马数阙额以监牧马充敕  

诸州府马，阙数稍多，既合官填，复须私备。贫兵力致，实以为难，宜令所司，即勘会阙数，与闲厩使计会，取监牧马充。  

○贬王同庆赣县尉敕  

朕问俗观人，务存节俭，先有处分，清许烦劳。王同庆违法扰人，借敛无纪，望乡科被，率户出鞋。屏风花盘，计盈数百，徵求既广，般运又劳。以此字人，岂我良宰。宜书刑典，以诫具寮。  

## ●卷三十五  

☆元宗（十六）  

○示节俭敕  

朕闻舞者，所以节八音而行八风，岂徒夸翊时人，眩曜耳目而已也。自立□韶内府，百有馀年，都不出於九重。今欲陈於万姓，冀与群公同乐，岂独娱於一身。且珠翠绮罗，孰非珍玩，尝念百金之费，每惜十家之产。是以所服之服，俱非绮罗；所冠之冠，亦非珠翠。若弋绨之制，大帛之衣，德虽谢於古人，俭不忘於曩哲。庶群公观此，当体朕之不奢。  

○重牧宰资望敕  

朕欲妙择牧宰，以崇风化，亦欲重其资望，以励衣冠。自今已後，三省侍郎有阙，先求曾任刺史者。郎官阙，先求曾任县令者。  

○赐益州长史张敬忠敕  

敕：益州长史张敬忠，顷者西南阻化，徭役殷繁，山川既接於夷戎，县道有劳於转输。自卿镇抚，百姓咸安。革弊迁讹，良多慰沃，岁阴寒极，比平安好。今赐卿衣一副，至领之。蜀州青城，先有常道观。其观所置，元在青城山中，闻有飞赴寺僧，夺以为寺。州既在卿节度，检校勿令相侵。观还道家，寺依山外旧所，使道佛两所，各有区分。令使内品官毛怀景、道士王仙卿往蜀川等州，故此遣书，指不多及。  

○改丹水为怀水敕  

不息恶木，忍渴盗泉，行道之人，避恶名也。朕常览《上党记》，称秦坑赵卒。血流丹谷，名其水为丹水者。省方此路，怀古恻然。邑号获嘉，地称修武，前王故事，将有所凭。宜改丹水为怀水，改丹水府为怀仁府。其乡里名号，亦仰州长官随事改易。  

○令御史行斋敕  

封祀告成，为万姓祈福，必资清洁，以副朕心。其行事官及斋郎应致斋者，宜令御史行斋，切勿容疏怠。  

○慎选法官敕  

比来所拟法官，多不慎择，或以资授，或未适才。宜令吏部，每年先於选人内精加简试，灼然明闲法理者留拟。其评事以上，仍令大理长官相加简择。并不得授非其人。  

○令本州长官举人敕  

朕闻以道得人者谓之儒，切问近思者谓之学，故以阳礼教让，则下不争，以阴礼教亲，则远无怨，岂非习无不利，教所繇生者乎。朕以厚儒林，辟书殿，讨论《易》象，研核道源，冀淳朴大行，华胥非远，而承平日久，趋竞岁积。谓儒士为冗列，视之若遗，谓吏职为要津，求如不及。顷亦开献书之路，观扬己之人，阙下之奏徒盈，席上之珍盖寡。岂宏奖之义，或有未孚，将敦本之人，隐而未见。天下官人百姓，有精於经史，道德可尊，工於著述，文质兼美，宜令本司本州长官，指陈艺业，录状奏闻。其吏部选人，亦令所司铨择，各以名荐，朕当明试，自观其能。若行业可甄，待以不次。如妄有进，必加明罚。  

○以雨泽频降昭报山川敕  

爰自首春，有愆时雨。朕忧勤祀献，精祷灵祗，遂蒙九元垂福，百神效祉，膏泽频降，嘉生繁育。眷彼山川，能兴□雨，报功享德，祀典存焉。诸州府所管名山大川，宜令当处长官设祭。务尽诚敬，以昭典礼。  

○禁断奢侈敕  

雕文刻镂伤农事，锦绣纂组害女红。粟帛之本或亏，饥寒之患斯及。朕故编诸格令，且列刑章，冀以还淳，庶皆知禁。如闻三公以下，爰及百姓等，罕闻节俭，尚纵骄奢。器玩犹擅珍华，车服未捐珠翠，此非法之不著，皆由吏之不举也。宜令所司，申明格令禁断。  

○选皇太子诸王妃敕  

所选皇太子及诸王等妃，既是百官子女，礼合避人。今追就府县，及过本司，未为得所。其应预妃者，宜令所司具名录奏，各令女及近亲，随使於命妇朝堂待进止。  

○令州郡勾当诸税敕  

诸州税及地税等，宜令州郡长吏专勾当，依限徵纳讫。具所纳数，及徵官名品申省。如徵纳违限，及简覆不实，所由官并先与替，仍准法科徵。  

○禁和市反配违格敕  

年支和市，合出有处，官既酬钱，无要率户。如闻州县不配有家，率户散科，费损尤甚。设令给假，亦虑隐藏。宜令所司更申明格敕：应欲反配，须审料度，所有和市，各就出处。  

○加钱籴常平仓米敕  

自今岁普熟，谷价至贱，必恐伤农，加钱收籴，以实仓廪。纵逢水旱，不虑阻饥，公私之间，或亦为便。宜令所在以常平本钱及当处物，各於时价上量加三钱，百姓有粜易者为收籴。事须两和，不得限数。配籴讫，具所用钱物及所籴物数申所司。仍令上佐一人专勾当。  

○以元元皇帝真容应见宣付史馆敕  

道体无方，元宗有应。形标柱史，名叶新兴。宗庙垂休，生灵蒙福。宜付史馆，宣示四方。  

○戒勉京畿县令敕  

诸县令等：抚绥百姓，莫先於宰字；煦育黎人，须自於厥德。卿等日在京畿，各亲吏理，务在用心，以安疲瘵，庶期成政，以副朕怀。  

○贬责罗希张博济敕  

前始安郡太守充当管经略使罗希，幸此资序，叨居牧守。地列要荒，人多窜殛。尤加委任，冀绝奸讹，翻乃啸结逋逃，群聚不逞。应是流贬，公然安置；或差摄郡县，割剥黎；或辍借馆宇，侵扰人吏。不唯轻侮典宪，实亦隳坏纪纲。擢发数愆，岂多其罪。可贬海东郡海康尉员外置。张博济往回邪，迹惟凭恃，尝自抵犯，又坐亲姻。前後贬官，岁月颇久，逗遛不赴，情状难容。及命按举，仍更潜匿，亡命逭刑，莫斯为甚。并当切害，合峻常刑，宜於所在各决重杖六十。使夫为政之士，克守章程，负罪之人，期於悛革。凡厥在位，宜各悉心。  

○准令王妻为妃敕  

准令王妻为妃，文武官及国公妻为夫人。母加太字，一人有官及爵者，听从高叙。但王者名器，殊恩或颁异姓，妻合从夫受秩。甲令更无别条，率循旧章，须依往例。自今已後，郡嗣及异姓王，母妻并宜准令为妃。  

○编户籍敕  

诸户籍三年一造，起正月上旬，县司责手实计帐，赴州依式勘造。乡别为卷，总写三通。其缝皆注某州某县某年某籍。州名用州印，县名用县印。三月三十日纳讫，并装潢。一通送尚书省，州县各留一通。所须纸笔装潢，并皆出当户户口，内外一钱。其户每以造籍年预定为九等，便注籍脚。有折生新附者，於旧户後，以次编附。  

○禁隐蔽人户等第敕  

天下户等第未平，降须实。比来富商大贾，多与官吏往还，递相凭嘱，求居下等。自今以後，不得更然。如有嘱请者，所由牧宰录名封进，朕当处分。京都委御史，外州委本道，如有隐蔽不言，随事弹奏。  

○戒州县扰民敕  

政在养人，人安其业。先王所以用明察之长，求忠信之师，务斯道也。朕勤恤庶政，保绥群元。济育之诚，不违於终食，听理之虑，每轸於宵兴。将使载其清净，息其劳费。如闻辇毂之下，政令犹烦。或广修器物，将有供亻待；或差敛人户，以充庖费。岂副朕薄赋轻徭息人减费之意。其雒阳令韦绍，县尉颜思宾，辄有科率，拟备祗供。虽事未行，终是专擅，宜贬出。河南尹孟温礼，虽不觉察，状异知情，宜特宽舍。自今已後，府县宜洗心惩革，不得更然。其或不悛，仍有劳扰，仰百姓即诣匦使，具状奏闻，辄不得稽壅。所犯之人，当有处分。  

○颁示笺注道德经敕  

昔在元圣，强著元言，权舆真宗，启迪来裔。遗文诚在，精义颇乖。撮其旨归，虽蜀严而犹病；摘其章句，自河公而或略。其馀浸微，固不足数，则我元元妙旨，岂其将坠。朕诚寡薄，常感斯文，猥承有後之庆，恐失无为之理。每因清晏，辄扣元关，随所意得，遂为笺注。岂成一家之说，但备遗阙之文。今兹绝笔，是询於众，公卿臣庶，道释二门，有能起予类於卜商，针疾同於左氏，渴於纳善，朕所虚怀。苟副斯言，必加厚赏。且如谀神自圣，幸非此流，悬市相矜，亦云小道。既其不讳，咸可宣言，勿为来者所嗤，以重朕之不德。  

○破奚契丹告享陵庙敕  

诛有罪，讨不庭，去其毒螫，登於仁寿，固以俯安庶类，仰叶灵心。顷以两蕃背恩，爰命龚伐，精意虔告，顺天行诛。干旄所指，不战而溃；山谷遗类，尽为俘馘。疾如震霆，动若神助。岂非昊穹垂福，陵庙降灵，故得万旅安全，一隅澄晏。就惟昭感之著，先洽顾怀之福，虔奉明灵，载深寅畏。宜令所司择日，发使告享诸陵庙。  

○幸潞州敕  

朕往在藩邸，游历潞城，岁月颇多，人情亦厚。今因巡省，再过此邦。初至欢呼，皆有繇衷之感；将去停立，益知恋生之诚。言念此心，孰不能变？虽天下为一，政有何殊？而王者无私，议不谓此，特宜优异，以纳群心。其潞府百姓丁壮等免征行，令其分番宿卫，定名长从。仍委长史韦虚心审问父老百姓等，如此处置可否？奏闻。  

○赐百官九日射敕  

大射展礼，先王创仪，虽沿革或殊，而遵习无旷。往有陈奏，遂从废寝。永鉴大典，无忘旧章。将射侯以观德，岂爱羊而去礼？缅维古训，罔大率由。自我而阙，何以示後？其三元射礼，即宜依旧遵行，以今年九月九日赐於安福楼下。  

○命钱物兼用敕  

货币兼通，将以利用，而布帛为本，钱刀是末。贱本贵末，为弊则深，法教之间，宜有变革，自今已後，所有庄宅口马交易，并先用绢布绫罗丝绵等。其馀市买至一千以上，亦令钱物兼用，违者科罪。  

○禁屠宰敕  

道家三元，诚有科诫，朕尝精意，祷亦久矣，而初未蒙福，念不在兹。今月十四日十五日是下元斋日，都内人应有屠宰。令河南尹李适之勾当，总与赎取。其百司诸厨，日有肉料，变责数奏来。并百姓间。是日并停宰杀渔猎等兼肉料食。自今已後，两都及天下诸州，每年正月、七月、十月元日，起十三至十五，兼宜禁断。  

○给复京畿关辅敕  

百姓屡空，朕孰与足？言及於此，良所疚怀。如闻京畿及关辅有损田，百姓等属频年不稔，久乏粮储。虽今岁薄收，未免辛苦，宜从蠲省，勿用虚弊。至於州县不急之务，差科徭役并积年欠负等，一切并停。其今年租八等以下，特宜放免。  

○以突厥可汗卒辍朝敕  

情义所在，礼固随之，岂限华夷，惟其人耳。突厥毗伽可汗，顷者虽处绝域，尝以臣子事朕。闻其永逝，良用悼怀。务广宿恩，以制权礼。宜令所司，择日举哀。  

○禁资课税户徵纳见钱敕  

天下百姓，正丁课轻，徭役所入，惟纳租庸，人以安之，国用尝足。比缘户口殷众，色役繁多，每岁分番，计劳入任，因纳资课，取便公私。兼租脚税户，权宜轻率，约钱定数，不得不然。如闻州县官僚，不能处置。凡如此色，邀纳见钱，或非时徵纳，贱卖布帛。既轻蚕织，争务货泉，农桑之间，颇亦为弊。朕每思敦本，将以便人，期於省约，使致通济。自今以後，凡是资课税户租脚营窖折里等应纳官者，并不须令出见钱。抑遣徵备，任以当土所司均融支料，尝令折衷。十道使明加简察，勿使乖宜。  

○遣祭郊庙山川敕  

时和年丰，神所福也，精意备物，祭之义也。朕每为苍生，尝祈稔岁，微诚有感，丕应乃彰。今宗社降灵，神祗效祉，三时不害，百谷用成，遂使京坻，遍於天下。和平之气，既无远而不通；祀之典，亦有期而必报。宜令兵部尚书兼中书令晋国公李林甫、工部尚书同中书门下三品国公牛仙客即分祭郊庙社稷，尚书左丞相裴耀卿祭中岳，礼部尚书杜暹祭东岳，御史大夫李适之祭西岳，太子宾客王邱祭北岳，国子祭酒张说祭南岳。其四渎四海四镇及诸名山灵迹等，各委所繇州长官祭。仍令所司，即择日闻奏。务修蠲洁之记，以致精明之德。冀申诚恳。如朕意焉。  

○戒牧宰敕  

朕本求牧宰，务在理人。前所策试，恐有遗逸，载令中书门下铨择，得卿等高科，副朕旁求之意。然郡县者国之本，牧宰者政之先，朕每属意此官，有殊馀职。顷来刺史县令，我不得人，致令户口，未能安业，斯亦朕之不德，所以寤寐劳想，辞命旁求，搜扬所知，亲加试择。卿等实为举首，深副朕怀，今故与卿相见。卿等到任之日，百姓间有不安稳事，一一条奏，朕别加听察。伫卿政能，若一任之内，风化有闻，当擢以不次，有非常赏。若不达意，苟复因循，亦当有非常罚。朕此举可谓求仁得仁，何忧郡县不理。卿等且去，即与卿处分。  

○赐刺史县令帛敕  

卿等各能用心，副朕所委。今兹岁会，风政有归。是用激扬，以励清操。  

○决杀张皇等兄弟敕  

张皇等兄弟同杀，推问款承，律有正条，俱合至死。近闻士庶，颇有喧哗，矜其为父复雠，或言本罪冤滥。但国家设法，事在经久，盖以济人，期於止杀。各申为子之志，谁非徇孝之夫，展转相雠，相杀何限？咎繇作士，法在必行；曾参杀人，亦不可恕。不能加以刑戮，肆诸市朝。宜付河南府，告示决杀。  

○与侍臣论服制敕  

朕以为亲姨舅既服小功，则舅母於舅有三年之服，是受我而厚。以服制情，则舅母之服不得全降於舅也，宜服缌麻。堂姨舅古今未制服，朕思敦睦九族，引而亲之，宜服袒免。又郑元注《礼记》云：“同爨缌。”若比堂姨舅於同爨，亲则厚矣。又《丧服》传云：“外亲之服皆缌”，是亦不隔於堂姨舅也。若以所服不得过本，而须为外曾祖父母及外伯叔祖父母制服，亦何伤乎？是皆亲亲敦本之意，卿等更熟详之。  

○听逃户归首敕  

朕临御天下，二十四载，保尝不孜孜问政，业业兴忧。以一德一心，与万人请命，故宗庙降福，乾坤致和，使匈奴成父子之乡，犬戎为姻好之国。西南邛笮，皆曰内臣，东北林胡，是称边。何奉天之德，能远洽於戎夷；而安人之政，独不行於诸夏？使黎失业，户口凋零，忍弃榆，转徙他土，佣假取给，浮窳求生，言念於兹，良深恻隐。岂惟朕德所未及，教有未宏欤？亦由牧守专城，莫能共理，令长为邑，多或非才，俾猾吏侵渔，权豪并夺，故贫{宀娄}日蹙，逋逃岁增。若不开恩，何从迁善？天下逃户所在，特听归首，容至今年十二月三十日内首尽。其本贯有产业者，一切令还。若先无者，具户数闻奏，当别有处分。其有限外不首。潜匿亡归，靡怀亭育之恩，仍蓄逋亡之计，即当分命专使，在处搜求，散配诸军，以充兵镇，惩其犯命，替彼居人。仍各委采访使及刺史县令，明加晓谕，使知朕意。  

○幸西京敕  

以前议西幸，属岁不登，关辅之间，且欲无扰。今稼渐熟，漕运复多，而陵寝久违，蒸尝永感。农隙顺动，得非其时。前取今年十月幸西京者，以其月三日发东都，取南路。应缘顿所要，务从节减。所司明为条例，勿有烦劳。  

○令诸州年终申报户口实数敕  

朕以百姓为心，固非一人独理，委之牧宰，辑宁兆庶。若考论政绩，在户口存亡，不有甄明，何凭赏罚？自今以後，天下诸州户口，或刺史县令自离任者，并宜分明交付。州县仍每至年终，各具存亡及增加实数同申，并委采访使重覆报省，所司明为课最，具条件奏闻。随事贬，以旌善恶。  

○疏决禁囚敕  

朕每思政本，先教後刑，而难迁之徒，抵罪犹众，幽系囹圄，绵历岁时。今渐向郁蒸，岂忘恻隐，仍虑持法者不谨，得罪者有冤，若无省察，何云哀矜？天下见禁囚，犯十恶死罪，及造伪头首劫杀人，先决六十，长流岭南远恶处。自外死罪，先决一顿，并流岭南。流罪情状重者决六十，轻者决一顿，决讫并放。徒已下并放。其有隐没诈情官物及盗，仍责保立限，徵赋准节文处分。其官人犯赃合解免，仍勿令重上。都城内宜令中书门下，京城委留守，外州委本州长官，即疏决处分。  

○度寿王妃为女道士敕  

圣人用心，方悟真宰，妇女勤道，自昔罕闻。寿王瑁妃杨氏，素以端懿，作嫔藩国，虽居荣贵，每在精修。属太后忌辰，永怀追福，以兹求度，雅志难违。用敦宏道之风，特遂由衷之请，宜度为女道士。  

○千秋节赐父老宴饮敕  

今兹节日，谷稼有成，顷年以来，不及今岁。百姓既足，朕实多欢，故於此时，与父老同宴。自朝及野，福庆同之，并宜坐食，食讫乐饮。兼赐少物，宴讫领取。  

○自东都还至陕州推恩敕  

朕永怀西土，陵寝在焉，至自东都，诚慰罔极。兼兹巡省，且无怨思，予之望，多谢哲王，饮至之规，岂忘前典。其供顿州应缘夫役差科，并免今年地税。行从飞骑万骑三卫引驾监门各赐物五百段，兵广掌闲及诸色当番人各赐物三段，缘路供顿刺史县令及专知官各赐一中上考，从行有职掌武官赐勋一转。京兆及岐、同、华三州，畿辅之间，百役所出，至於征镇，又倍馀州，其今年租，并依本州纳。其脚纵已支入京，亦令所司计折酬还。两京城内及京兆府诸县囚徒，反逆缘坐，及十恶故杀人造伪头首死罪，特宜免罪，长流岭南远恶处。其馀杂犯死罪，隶配效力五年。流罪并放。罪人犯赃，量罪贬降。缘近顿所损麦苗，宜令州县即简括，量酬价直。畿内侍老九十已上，量赐酒面。鳏寡茕独及征行之家，宜令州县长官亲自存问，如有疾患，量加医药。使近甸之内，咸有赖焉。  

○流宋廷晖周仁公裴裔敕  

朕思致时和，每矜刑典，而贪叨之吏，抵犯自多，犹冀耻格，岂在哀矜。宣州溧阳令宋廷晖等，各效官荣，非无禄利，不能砥砺，乃黩货赃。使者绳违，刑曹定罪，并当极法，合正严科。然而发生在时，布泽兹始，永言恻隐，能无惠恤。乃期改过，且用轻刑，宜并配流，即差纲领送。虽止杀之义，颇乖於国体；而好生之德，冀洽於人心。教而不诛，庶乎不及，何必峻罚，然後为善。凡今在位，宜副此怀。  

○改太庙官名敕  

宗庙所奉，尊敬之极，因以名署，情所未安。宜令礼官详择所宜奏闻。  

○录开元以来名臣事迹付史馆敕  

朕君临万邦，多历年所。於今行事，动必见书，循以旧章，传诸实录。岂朕之独理，所赖良臣：或询谋以济其事，或规讽以成其道。开元以来，勋庸德业者，咸宜备叙。其身已没者，宜令子孙具录事迹送史馆。  

○勤停蒲绛等州兵士敕  

今边隅无事，寰宇安，甸内置烽，诚则非要。其蒲、绛等二十二州，置兵士等共一万八千九十八人，宜并停，勒还本邑。  

○迁擢宗正少卿崔秀等敕  

古者官宿其业，吏不数变，实欲观其始终，因以别其能否。若用舍非当，迟速不备，是开趋竞之门，岂曰和均之道。宗正少卿崔秀等，名行早著，朝廷所推，各效一官，已经四载。器能有适，久次当迁，宜副佥谐，俾膺兹命。且承平日久，从任者多，必凭考绩，方为进转。但须慎守，岂滞其能，如或躁求，是招其累。速则不达，谦而必通，凡今庶寮，宜悉朕意。  

○皇太子诸王改名敕  

古之名子，必由象类，人道之大，可无慎乎。皇太子鸿及庆王潭以下，往所制名，或亦未当。今以德命，悉宜更之。太子鸿为瑛，庆王潭为琮，忠王浚为，棣王洽为炎，鄂王渭为瑶，荣王为琬，光王氵居为琚，仪王潍为遂，颍王为敫，永王泽为，寿王清为瑁，延王氵因为玢，盛王沐为琦，济王溢为环，信王沔为皇，义王ㄘ为比，陈王涣为，丰王澄为珙，恒王氵惠为，凉王氵从为，汴王滔为敬，及惠宁太子惠宣太子之子，皆改从玉。  

○改诸庙署录宗正敕  

宗正设官，司属籍。而陵寝崇敬，宗庙惟严，割隶太常，殊乖本系，奉先之旨，深所未安。自今已後，诸庙署并隶宗正寺。  

○定关辅庸调敕  

关辅庸调，所税非少，既寡蚕桑，皆资菽粟。常贱粜贵买，损费逾深。又江淮苦变造之劳，河路增转输之弊，每计其运脚，数倍加钱。今岁属和平，庶物穰贱。南亩有十千之获，京师同水火之饶。均其馀以减远费，顺其便使农无伤。自今已後，关内诸州庸调资课，并宜准时价变粟取米，送至京，逐要支用。其路远处不可运送者，宜所在收贮，便充随近军粮。其河南、河北有不通水利，宜折租造绢以代关中调课。所司仍明为条件，称朕意焉。  

○赐朝集使敕  

朕比择长吏，兼分命使臣，所冀安人，伫彼成绩。未知去岁之後，至今秋以来，郡县之间，如何致理？招携复业，何为处置？顷闻诸道路，远近稍熟，百姓贮积多少？卿等亲人之职，庶事合知。宜以实言，用慰虚伫。  

○遣牛仙客往关内诸州安辑六州胡敕  

古之降虏，皆置边郡，将遂畜牧之性，以示柔怀之德。河曲之北，先有六州，群胡编列，积百年馀。往缘康待宾等，辄构凶党，自取诛夷。诖误蕃落，损害良善，因兹移隶，令其失业。永言恋本，宁不怀归？朕每念及，昆虫犹虑失所，况於此辈，岂忘安辑。如闻已有逃在关内诸州，及先招携在灵、庆州界者，宜委侍中牛仙客，於盐、夏等州界内，选土地良沃之处，都置一州，量户多少置县。其有先所隶州未来者一放归，各另据簿籍勘会。勿容虚假，处置讫闻奏。  

○停孝弟力田举人考试记词策敕  

孝弟力田，风化之本，苟有其实，示必求名。比来将此同举人考试词策，便与及第，以为常科。是开侥幸之门，殊乖敦劝之意。自今已後，不得更然。其有孝弟闻於郡邑，力田推於邻里，两事兼著，状迹殊尤者，委所由长官，特以名荐，朕当别有处分。更不须随考试例申送。  

○停每年小团敕  

天下诸州，每岁一团貌，既以转年为定，复有籍书可凭。何至劳烦，不从简易？於人非便，事资厘革。自今已後，每年小团宜停，待至三年定户日，一时团貌。仍令所司条件处分。  

○始读时令推恩敕  

朕仰稽古训，思致人和，爰发繇衷之旨，以行顺时之政。今孟夏初吉，三农在朝，礼先决於薄刑，义必宽於轻系。既听其令，用轸於怀。囹圄之间，少闻於冒犯；澄清之使，咸尽於忠公。犹虑吏有烦苛，人或冤滞。是爽和平之义，殊乖敬授之心。其天下见系囚徒，及事发应推身不禁者放。即遣使分往诸道，量事疏决，及宣布时令。除犯赃贿名教，十恶死罪，自馀徒已下，特宜放免。回日奏闻，务在钦恤，以称朕怀。  

○试文词举人赐食敕  

古者求士，必择其才，考之以文，施於有政，自非体要，何用甄明？顷年以来，亦尝亲试。对策者众，而登科者少，盖繇宿构之词，不与所问相对，所以然也。卿等博达古今，聿膺推荐。朕之所问，皆有节目，宜指事而对，勿措游辞。并宜坐食，食讫就试。  

○备辂车仪仗敕  

古者分命公卿，巡谒陵寝，率皆乘辂，以备其仪。虽礼则是常，不可废阙，而事有适要，亦在变通。宜令太仆等司，每陵各支辂两乘，并仪仗等，送至陵所贮掌。既免劳烦，无亏肃敬。其公卿出城日如常仪，至陵所准此。  

○以破奚契丹告庙敕  

蕞尔狂胡，尚有馀孽，近令讨袭，应时摧败。岂朕菲德，能茂厥功，此繇宗庙之灵，所以然也。宜择日告庙。  

## ●卷三十六  

☆元宗（十七）  

○命祭郊庙社稷岳渎敕  

感而遂通，神之鉴也。祈而必报，礼之经也。今农已毕功，岁则大稔，就坻之积，寰海攸同。用陈蠲洁之荐，以答明之祉，宜令侍中牛仙客等分祭郊庙社稷岳渎等。其四海四镇及名山岳渎，使有道路由过者，亦宜便祭。  

○定京畿职田敕  

京畿地狭，人户殷繁，计丁给田，尚犹不足，兼充百官苗子，固难周济。其诸司官令分在都者，宜令所司具作定额，计应受职田，并於都畿给付。其应退地，委采访使与本州长官给贫下百姓。其应给职田，亦委采访使与所繇长官勘会同给。仍永为常式。  

○令天下诸观转本际经敕  

朕每念黎庶，无忘餐寐，冀其家给人足，富而且寿。宏济之方，莫如道教，大圣垂范，微言粲然。遵而行之，其应何速？况时将献岁，万物发生，既协阳和，或存惠养。宜令天下诸观，起来年正月一日至年终已来，常转《本际经》。其四大斋日，每百官斋之日，常令讲诵。庶泽及无外，称朕意焉。  

○冀州献李嘉宠敕  

李嘉宠土风所育，体干出群。因其器用之宜，俾在人门之次。可武卫长上，仍配左监门卫番上。  

○赐张九龄敕  

赠太师光庭，尝为重任，能徇忠节，忽随化往，空存遗事。其子屡陈诚到，请朕作碑，机务之繁，是则未暇。朝廷词伯，故以属卿。彼之行能，卿之述作，宛其鸿裁，因兹不朽耳。  

○追赠邬元崇敕  

洪州人邬元崇，往在文明年中，传元元皇帝真诰於天后曰：“我国祚无穷，当千万君。”遂遭禁锢，因兹沦丧。自非忠义之士，感激过人，孰能不避死亡之诛，竟达神灵之命。宜与追赠，以慰泉壤。其子琼，亦依资授一官。  

○赐韦坚等敕  

古之善政者，贵於足食；欲求富国者，必先利人。朕思关辅之间，尤资殷赡。比来转输，未免艰辛，故置此潭，以通漕运，万代之利，一朝而成。将允叶於永图，岂苟求於纵观。其陕郡太守韦坚，始终检校，夙夜勤劳。赏以懋功，则惟常典，宜特与三品，仍改授一子三品京官，兼太守判官等并即量与改转。其专知检校始末不离潭所者，并孔目官，及至典选日，优与处分。仍委韦坚具名录奏。应役人夫等，虽各酬庸直，终使役日多，并放今年地税。且启凿功毕，舟楫已通，既涉远途，又能先至。永言劝励，稍宜甄奖。其押运纲各赐一中上考，准前录奏。船夫等宜共赐钱二千贯，以充宴乐。  

○加庄文列庚桑四子为真人敕  

昊穹眷命，烈祖降灵，休昭之仪，存乎祀典。庄子、文子、列子、庚桑子，列在真仙，体兹虚白。师元元之圣教，洪大道於人寰。观其微言，究极精义，比夫诸子，谅绝等夷。其庄子依号曰南华真人，文子号曰通元真人，列子号曰冲虚真人，庚桑子号曰洞灵真人。其四子所著改为真经，崇元学置博士助教各一员，学生一百人。  

○禁地租外徵桑课敕  

如闻河东、河北，官人职田，既纳地租，仍收桑课。田树兼税，人何以堪？自今已後，官人及公廨职田有桑，一切不得更徵私课。  

○赐朝集使敕  

今之牧守，古之诸侯，抚育黎元，岁有朝会。盖问之疾苦，审以安危，必在适时，期於不扰，洎告辞处分，师古前规。如闻遥自朝廷，初到郡县，便远追僧道，广说滋彰，山谷往还，日夜疲弊。通贤当无此事，俗吏诚恐有之。朕夙夜在心，期之清净，顷闻此说，深疚及怀。宜觉前非，俾无後悔。当道采访固不得违，寮友之间，遽相戒励。宜知朕意，各守章程，并宜好去。  

○赐朝集使敕  

古者诸侯，岁时朝觐，将以陈其政理，用申考绩。今卿等受委亲民，远来会计，经途冒涉，曾并安好。朕每忧勤，念兹黎庶，悯其徭役未息，流寓莫归。是以当宁兴叹，中宵忘寝，永言共理，实冀分忧。凡有百姓，及鳏寡孤独，并乏绝之户，征镇之家，凡可矜恤，卿等此来，若何为养。今年稼穑，大率少似不丰，闾阎之间，有贮积否？至於百姓间事，朕欲委曲尽闻。卿等远来疲劳，卒难备对，且听寻亲知，续当序进，以问风化。  

○致祭关内名山大川敕  

敬惟明神，普存於祀典；咸秩群望，式重於邦畿。顷者分命使臣，致诚岳渎山川，便近亦已有处分。其关辅之内，屡有陈祈，王者所都，礼亦异数。应关内名山大川，各委所繇郡长官，稍优於常礼致祭。於京兆府界，宜委萧同与少尹分祭，倍崇精洁，以副诚祈。  

○以冬至次日受朝敕  

王者父事天，母事地，所以昭孝敬之道，通神祗之德。朕虔奉明命，备稽大猷，实在缘情，不惟相袭。伏以昊天上帝，义在尊严，恭惟祀典，每用冬至。既於是日有事於圆丘，更受朝贺，实深兢惕。自今以後，冬至宜以次日受朝，仍永为恒式。  

○均平户籍敕  

朕听政之馀，精思理本，意有所得，庶益於人。且什一而税，前王令典，农桑异宜，旧制犹阙。今欲审其户等，拯贫乏之人；赋彼商贾，抑浮惰之业。优劣之际，有深察之明；闾里之间，无不均之叹。顷以人不欲扰，法贵从宽，所以比来，未全定户。今已经数载，产业或成，适可因兹，平於赋税。自今已後，每至定户之时，宜委县令与乡村对定。审於众议，察以资财，不得容有爱憎，以为高下。徇其虚妄，令不均平，使每等之中，皆称允当。仍委太守详覆。如有不平，县令录奏，量事贬降，其乡村对定之人，便与节级科罪。覆定之後，明立薄书。每有差科，先从高等，务兹不足，庶叶彝伦。  

○迎李含光敕  

尊师道德之重，仙真所钦，是以修斋，必有精感。况山惟地肺，会司命之福庭；坛迩天宫，则真人之旧馆。演弟子勤志，致苍生寿域，迢遥东望，日夕倾心。至於开春，伫回风驭，以慰渴贤之想，来敷元妙之教也。初秋尚热，尊师平安好，遣书，指不多及。  

○命李含光建茅山坛宇敕  

炼师李含光，道高紫府，学总黄庭，贲然来思，式敷至妙。既而属念茅岭，言访真经，近出咸秦，远游方外。朕载怀仙境，延伫勤修，将使九有之人，同归元教，三清之众，俯鉴遵行。岂徒梦寐华胥，驰诚碧落而已，想尊师建立真仪，所修坛宇，初至经构，殊用劳心。甚寒，得平安好，遣书，指不多及。  

○置茅山修葺户敕  

眷言仙府，帝连洞宫。青坛旧居，缅想灵迹；紫台新宇，焕启真宗。式彰崇奉之诚，爰置修葺之户。尊师等副朕兹意，清静宝持也。  

○答李含光进紫阳观图敕  

昨程元暹至，得所进图，具规矩矣。然崇饬仙观，祈望真游，若不幽邃清闲，岂降霓裳羽盖。且在科仪，犹有差降。至於仙真道众，故亦不可同居。所置紫阳观大院内，更不须著人居止。但作虚廊四合，清洁殿堂，以修香火，用候□驾。其道众等别院安置。今具图往，应所添加，亦入支科矣。尊师体真远识，含和内融，必能上合灵仙之心，下副钦崇之意也。甚寒，得平安好。遣书，指不多及。  

○命诸道贺正表随京官元日同进敕  

承前诸道差使贺正，十二月早到，或有先见。或有不见，其所贺正表，但送省司，又不同进，因循日久，於礼全乖。自今已後，应贺正使并取元日随京官例序立便见，通事舍人奏知，其表直送四方馆，元日仗下後一时同进。  

○赐李含光号元静先生敕  

道者是万有之宗，法者是九真之契。大圣以垂教，後学以进修。弟子比欲敬受经法，以未详严秘，又真经散逸，纰谬处多，近访得天真遗迹，至於科仪，无不条备，加以募写，一依戒旨。喜夙志之见遂，荷真灵之降恩。以今月十八日仰启三清尊君太师元师真师，洁斋受讫，载捧真文，恭披凤篆，将以运心太虚之境，以养谷神之寿也。其<贝危>信具依经传造足，今并投词，封以附往。尊师体道之要。含光之和，清简无为，与予合志。请为弟子以前件词及<贝危>信投茅山华阳洞天金坛灵府，以为明信，用证勤精。夫有德者尊以美号，则葛洪著抱朴之称，陶君有贞白之名。永言前修，事实不远，今号尊师为元静先生，以昭懿德彰高行也，故令使往。甚暄，尊师平安好，遣书，指不多及。  

○答李含光谢赐法号敕  

尊师秉德之和，探道之要，为弟子亲藏<贝危>信，以启灵真，且加号以表精修。衣服者所以展诚敬，是申崇尚之意，式赞仙阶之美也。所谢知。  

○答李含光进灵芝敕  

灵芝者，和气以生，真仙鉴植。昔轩辕至道，三秀屡芳。永惟贞符，载瑞兹日。黄辉朱采，八十一茎，色叶金方，数应阳吉。或连跗并萼，或双本同枝。出天洞以敷荣，就药坛而结秀。实旷代嘉贶，至感殊祥。尊师既陈词达诚，远致真锡，弟子敬受元吉，当服饵焉。甚热，平安好。  

○答李含光贺仙药灵芝敕  

炉开仙药，九真示传；院合灵芝，三茅鉴植。徵之元录，盖未曾闻。唯魏伯阳豫兆於前，今李越成效之於此。朕当斋心以伺，专使往迎，与尊师同承道锡也。所贺知。  

○命李含光投谢茅山敕  

尊师所奏灵芝，信殊祥也。若彩云繁布，比芳兰芬馥。当紫阳之福地，叶丹诚之吉徵，远与大同玉芝，遥为合应，斯仙真上，尊师洁诚，是降休征，用深庆慰。今令将词及香投谢天洞，式凭高德，以达虔心也。  

○赐李含光养疾敕  

朕每重清真，亲乎有道，而览兹诚请，义在难违。俾遂乃怀，以就医药，亦既痊损，当早来旋。  

○答李含光谢赐诗及物敕  

尊师抱一守中，探微昭远，能回真洁，发挥道门。遂与太和先生启是仙宗，起予虔奉，崇饬灵迹，广求真经。则诗以宠行，物将厚意，永慰岐路，以彰礼贤也。所谢知。  

○命李含光奉词诣坛陈谢敕  

尊师远访名山，精求至教，建立坛宇，载写真经，庶事用心，殊劳倦也。朕志求道要，缅想真仙，将凭洁诚，以修元妙。今以十八日清斋洁坛，以受经诰。灵仙降，祈有证明。今将词及香信等往，尊师当为宣扬科仪，奉词陈谢。庶上达仙宫，下垂昭应。甚暄，尊师得平安好，遣书，指不多及。  

○遗使祭岳渎敕  

朕祗肃群祀，祈在三农。冀幽赞之有凭，必昭报而无阙。宜令工部尚书郭虚己等分祭五岳四渎。  

○停亲邻代输租庸敕  

朕永念黎元，务宏爱育，所以惠政频及，善贷相仍，亦将克致和平，登於仁寿。如闻流庸之辈，渐变归复，浮食未还，其数非广。静言此色，并见其繇，盖为宰牧等授任亲人，职在安戢，稍有逃逸，耻言减耗，籍帐之间，虚存户口，调赋之际，旁见亲邻。此弊因循，其事遂久，寤寐兴念，良用怃然，不有厘革，孰致殷阜。其承前所有虚挂丁户，应徵租庸课税，令近亲邻保代输者，宜一切并停，应令除削。各委本道采访使与外州相知，审细简覆，申牒所繇，分其逃还复业者，务令优恤，使得安存。纵先为代输租庸，不在酬还之限。  

○禁采访使兼理郡县敕  

本置采访使，令举天下大纲，若大小必由，是一人兼理数郡。自今已後，采访使考察善恶，举其大纲，自馀郡悬所有奏请，并委郡守，不须干及。  

○放举人并下第敕  

朕祗膺宝历，殷鉴远图，虑草泽之遗贤，降弓旌於屡辟。是以三纪於兹，群材辐辏，或一言可纪，必适轮辕；一善有经，每加奖进。庶六合之内，靡然同风；四科之门，咸能一贯。何兹意之缅邈，而增修之寂寥！今者举人，深乖宿望。朕之所问，必正经史，卿等所达，咸皆少通。所问多否，以独鉴未周，必资佥议。爰命朝贤三事，精加详择。咸以为阙於聚学，莫可登科。至於每岁秀才，有司考试，帖经问策，兼以杂文。假如及第，在阶选序。今之将举，待以荣班，各非异才，孰可超奖？垦凿经传，且未精勤，俯拾青紫，岂宜幸觊？其怀才抱器举人并放，更习学，即好去，其有不对策罗嘉茂，既是白丁，宜於剑南效力。全不答所问崔慎惑、刘湾等，勒为本郡充学生之数，勿许东西。其所举官，各量贬殿，以示惩诫。  

○答李含光谢赐诗敕  

尊师以道枢宏济，以真宗启迪。来致元妙，去还□山。诗以见怀，用彰惜别也。所谢知。  

○赐李含光物及香枣等敕  

敬问元静先生：先生禀洁白之节，得黄中通理，学遍九流，逾守元默，心游八景，益混光尘，则密行高节，良可叹矣。然能屈独往之心，广宏济之道，缅迪真，深启淳源，知前後所修功德，皆有感应。瞻望东南，驰心日夕。今附物及香枣等，尊师更为九度修功德也。庶使苍生承日用之福，外化有归顺之心，天下和平，惟道所庇。修功德了，当迂风驭，一至京来。甚寒，尊师比清畅，唐师回，遣书，指不多及。  

○答李含光谢修斋醮敕  

斋醮之仪，顾有模楷。将致诚恳，必仗精修。故屈尊师，敬申妙旨。知已事卑，良多愧也。所谢知。  

○赐李含光敕  

尊师思虑熟精，虔心斋洁，致福利物，其功实多。况择高流，同勤至道，精修不怠，嘉尚弥深。香信之资，用昭诚意也。  

○长至日赐李含光敕  

尊师以至道妙用，精诚感真，荐福朕躬，居宁寰宇。俯及长至，来庆休祥，履端之吉，是与同也。迟至来春，当共尊师相见。  

○赐李含光物敕  

尊师上清真修，不宏仙教，为朕致福，以庇苍生。三皇秘文，已承嘉应，河图内记，祈延福祥。虔诚之心，遥属茅岭，所寄少物，岂答勤劳。春景渐和，尊师比加宜也。  

○命李含光修功德敕  

敬问元静先生：昨弟子唐若倩至，具知去月十一日功德事毕。夫以至诚之心，精修之感，坛在仙境，宜按冲科，下庇苍生，上资宗社，永求福应，元感昭然。及知天地至和，人神胥庆，以降甘露，以表休符，则视履考祥，其旋元吉。今岁聿云暮，玑运行，不愧再劳。事缘万姓，今附香信往，至年下，且请尊师於所居修功德，以助履新。至来载春和，复请尊师於茅山，上为宗社，下为黎元，修河图大斋。应缘功德之物，触新再造。无以多劳，所利者广。又道德相亲，气味县合，诸山圣迹，多有异人，若有寻访尊师，当为弟子招致也。甚寒，尊师道体安和。唐若倩还，遣书，指不多及。  

○禁茅山采捕渔猎敕  

敕：江南东道采访处置使晋陵郡太守赛董琬，山岳上疏分野，下镇方隅，降福於人，施□雨之惠。且茅山神秀，华阳洞天，法教之所源，群仙之所宅。固望秩之礼，中有典常；而崇敬之心，宜增精洁。自今已後，茅山中令断采捕及渔猎。四远百姓有吃荤血者，不须令入。如有事式申祈祷，当以香药珍羞，亦不得以牲牢等物。卿与所由，存心检校。渐寒，卿得平安好。  

○令所司收换恶钱敕  

钱货之用，所以通有无；轻重之权，所以禁逾越。故周立九府之法，汉备三官之制，永言适便，必在从宜。如闻京师行用之钱，颇多滥恶，所资惩革，绝其讹谬。然安人在於存养，化俗期於变通。法若从宽，事堪持久。宜令所司，即出钱三数十万贯，分於两市百姓间应交易。所用钱不堪久行用者，官为换取。仍限一月日内使尽，庶单贫无患，商旅必通。其过限辄违犯者，一事已上，并作条件处分。  

○戒县令敕  

唐虞分理，命以子男，周汉建官，委以令宰。朕稽古前哲，寤寐全才，委之铨衡，慎择铜墨。至於上敷朝政，下字淳人，亲其农桑，均其力役，使茕嫠者视之犹父母，俾匮乏者赖之以安全，然後八使类能，六条举最，擢以含香粉署，奖以秋简霜台。是乃立身效官，移忠入仕，荣家报国，岂不美欤！若徇己冒私，扰人败政，有怀润屋，无惧害公，岂惟刑网贻忧，抑亦名节隳替，盖士君子之所耻，亦名教之罪人，鸿渐於磐，岂不勉哉！今卿等将欲赴官，朕之所言，提撕之耳，所谓“听讼，吾犹人也。必也使无讼乎！”况今之人也，与古人不殊；今之官也，与古官无别。谷璧铜印，其犹昔荣，而旧茂鲁恭，迥然无继。将劝奖之道不至，岂淳朴之风未还。抚事君临，载深厉惕。今者庶乎卿等，能副此心。赏既超伦，刑必当罪，各宜勉励，敷我皇猷。无谓天高，四听必达。并即於朝堂赐食，食讫好去。  

○赛祭畿内名山敕  

顷缘少雨，遍於致祭，旋降甘泽，实荷灵祗。其先令中使祭者，别有昭报。京兆府比来应有祈请处，并畿内名山灵迹，并令府县长官，各申赛祭。  

○听国子监诸生还乡习读敕  

国子监诸生等，既非举时，又属暑月，在於馆学，恐渐炎蒸。其有欲归私第，及还乡贯习读者，并听。仍委本司长官，具名申牒所由，任至举时赴监。东京监亦准此。  

○序定朝仪敕  

九族既睦，百官用序，至於班列，宜当分位。嗣王实先於主祭，国老有贵於乞言，比在朝仪，尚为闲杂，非所谓睦亲敦旧之义也。嗣王宜与开府仪同三司等致仕官各居本品之上，用为永式。  

○曲宥苏良嗣敕  

苏良嗣往者频被言告，指验非虚。朕以其年迫桑榆，情敦簪履，掩其恶迹，竟不发扬。洎乎归壤之辰，爰备饰终之礼。不谓因子，重发逆踪，所司执法论科，请申毁柩之罚。朕念劳志切，惟旧情深，是矜因赦之科，特降非常之霈。式延恩於朽骼，俾流渥於幽魂。特免斩棺之刑，宽其籍没之典。  

○赐徐坚敕  

得所进诗，甚有佳妙。风雅之道，斯焉可观。并据才能，略为赞述。具如别纸，宜各领之。  

○加襄乐县主等实封敕  

故惠宣太子女襄乐县主等，德禀贤王，名高淑女，资其婉顺，遘此偏孤。念远之德，惟恩是属。宜受赐於汤沐，俾承荣於敦叙。可各赐实封一百户。  

○赐司马承祯敕  

司马炼师以吐纳馀暇，琴书自娱，潇洒白□，超驰元圃。高德可重，违萝薜之情；雅志难留，敬顺松乔之意。音尘一间，俄归葛氏之天台；道术斯成，顷缩长房之地脉。善自珍爱，以保童颜，志之所之，略陈鄙什。既叙前离之意，仍怀别後之资。故遣此书，指不多及。  

○赐丹阳太守林洋等敕  

敕：丹阳郡太守林洋及道俗父老百姓等，朕远遵元妙，载想灵仙。眷兹茅山，是为天洞，瑶坛旧观，馀址尚存。道要真经，散落将尽，永言法宝，良用怃然。今为黎元，大崇道本。故令清修之士，建立真仪，访迹灵山，以新观宇。庶使元宗再阐，瞻奉知归，降福寰瀛，致之仁寿也。又比年以来，每遵清净，官吏有修良之美，农桑属丰稔之期，百姓之间，庶无乏绝也。微寒，卿及道俗父老百姓等平安好。遣书，指不多及。  

## ●卷三十七  

☆元宗（十八）  

○答张说谢赐碑额表批  

朕礼贤之志，恨不同时，旌善之怀，何隔今古。卿业崇启迪，功济艰难，尽人臣之忠节，成天下之美事。方接婚姻之礼，长荣带砺之族，润叶流根，不足多谢。  

○答张九龄进白羽扇赋批  

朕顷赐扇，聊以涤暑，卿立赋之，且见情素。词刘理妙，朕详之久矣。然佳彼劲翮，方资利用，与夫弃捐箧笥，义不当也。  

○答张九龄让起复中书侍郎同平章事批  

卿去岁礼闱，擢授枢密，实关政本，将倚为相。顷来升用，是会宿心。虽属家艰，已逾年序。不有至孝，谁能尽忠。若墨之义不行，苍生之望安在？谓此情难夺，岂成命可移？比日行在，伫卿促辔，今既至止，无劳固辞。朕以非常用贤，曷云常礼哀诉，即宜断表，今日便上。  

○答张九龄以薛王有疾忧变容发请宣付史馆批  

凡曰兄弟，岂同他人，况有疾疹，自成忧迫。不辞容发致改，且喜神心助人。虽用灵方，犹未痊平，顾兹德薄，实怀多虑。所请宣示，良或未然。  

○答张九龄以薛王薨损膳请复膳批  

兄弟之丧，人伦所重，哀废饮食，礼训有变。虽欲自抑，有如此情。  

○答张九龄请施行御注道德经批  

先圣说经，激时立教，文理一贯，悟之不远。後来注解，歧路增多，既失本真，动生疑误。朕恭承馀烈，思有发明，推校诸家，因之祥释。庶童蒙是训，亦委曲其词，虑有未周，故遍示积学。竟无损益，便请宣行。朕之不才，甘失旨於先帝；卿等虚美，岂不畏於後生。循环此情，未知所适。可广示朝廷，有能正朕之失者，具为条件，录姓名以闻，当别加重赏。  

○答张九龄请东北将士刊石纪功德批  

事有难易，因图可否。小蕃背诞，恶贯已盈，人神弃之，指期可灭。今之克定，偶会夙心，记以史官，铭之乐石，颇矜功伐，不愿为之。伯献前请，朕已不纳，卿等苦论，载用多愧，使桓山之颂，复在兹乎！  

○答张九龄请御注经内外传授批  

此经宗旨，先离诸相，解说者众，证以真空。僧徒固请，欲以宏教，心有所得，辄复疏之。今请颁行，虑无所益。  

○答张九龄请西幸改期宣付史馆批  

初闻三辅之间，今岁善熟，朕缘陵寝，诚欲西行。然积虚累年，乍得小稔，即又聚食，所虑重难。倘夏麦不登，未免匮乏，百姓不足，朕孰与安？所以再三疚怀，欲去不忍。至於宫苑所乐，气候非宜，苟得人安，终不以此为念。卿可宣前旨，更俟後期。所请遍示朝列，及宣付史馆，说属烦也，任卿等自商量。  

○答张九龄请为宁王写经宣付史馆批  

道由先宗，钦承馀庆，所祈福力，凭以真经。归谨至诚，匪存名教。所请者依。  

○答张九龄贺康待宾克捷批  

狂贼远来，无能支久，果自奔北，不扰边人。岂朕独见之明，固在大臣良算。所请宣付史馆者依。  

○答张九龄贺北庭解围仍有杀获批  

丑虏违方，我之有待，奔亡相次，天实诛之。镇抚四夷，故有贤相，权宜一策，何独朕躬。所贺知。  

○答张九龄贺奚契丹离贰廓清有期批  

比未穷巢穴，有慎佳兵。果自猜携，人神所弃。折冲樽俎，遥可图之。所贺知。  

○答张九龄贺诛契丹贼可突干批  

用兵之上者，修政於庙堂，折冲千里之外，此之谓也。小寇适降，复为翻动，边军除翦，有国常刑。朕方事藉田，而今献捷，当铸剑戟以为农器也。  

○答张九龄贺破突厥批  

两蕃归我，因用御边，北虏猖狂，欲有亲率。何则？驰骋之骑，突厥颇强；弓矢之功，契丹称劲。彼强也历远已弊，此劲也袭近而摧。势自不敌，况违天意，庙堂良算，亭障棱威，故合而有功，岂朕之独断。所贺知。  

○答张九龄贺东北屡捷批  

东归雨蕃，不孤含育。北制强虏，且知威信。自相攻伐，稍警边陲。屡有奔亡，非无逆顺。朕之早预，故亦常图。今乃归功，得无同体。  

○答张九龄贺依所料赤山北无贼及突厥要重人死批  

朕临御有年，更事多矣。天人之际，先意後合，此亦贼意可量，非朕谋之必中。将有可纪，任付史馆。  

○答张九龄贺盖嘉运破贼批  

方隅警，乃图其事。不出意外，且有杀伤。虽复啸聚边城，固应知难而退。鼎臣参佐，何独朕躬。所贺知。  

○答张九龄贺贼鲁苏遁走批  

朕以信抚远蕃，故当顺以归命。去顺为恶，天何容之？力屈计穷，果自奔散。卿等料其後事，亦以当然。所贺知。  

○答张九龄贺雪批  

藉田劝农，劳酒成礼，此时降雪，神人以和。是赖台臣，致兹嘉应。  

○答张九龄贺侍讲遍赐衣物批  

汉家用儒，倚以为相，卿等辅佐，朕亦论思。侍讲说诗，用符正道，既至匡益，特加章绶。是先敦奖，应会谋猷，因斯行诸，引进经术也。所贺知。  

○答张九龄贺雨批  

过月不雨，农事或愆，是用责躬，兼令省狱。卿即同体，共达乃诚，天且不违，谷麦皆遂。若事关政令，动必合符，积久冤抑，亦宜疏理，宜成朕怀也。所贺知。  

○答张九龄贺雨晴批  

雨以救旱，忽致秋霖，所虑害农，弥深罪己。明灵，遂与开霁，实因诚至，非谓德先。时麦既登，百谷有望，亦卿等同体之效。所贺知。  

○答张九龄贺雨批  

时愆膏雨，至於节日，以此之故，初无宴私。虽遵所请，忧乐相半。乐同和气，忧亦为阴，因兹霈然，若以诚应。方收晚岁，有同再熟，与卿同慰也。  

○答张九龄贺雪批  

岁律方穷，久无雨雪。顷者信宿，落而复收。朕用责躬，天实降鉴，皓然竟夕，将遍寰瀛。固在卿等宽和所致也。  

○答张九龄贺祈雨有应批  

朕每念元元，无忘夙夜。顷来少雨，是用精祈。所见徵祥，果成其应。岂朕之德，天实为之。今则滂沱，与卿等同慰。请付史馆者依。  

○答张九龄贺太阳不亏批  

一昨有司奏太阳当亏，孰云交分，亦系休咎。朕之薄德，是用责躬，应蚀不蚀，且符至愿。昔汉家日蚀之变，则举贤良，招直谏，盖思补过以答其咎也。曷若勤於未兆，预以图之。招谏登贤，以先天意，当与卿等夙夜为心。所请付史馆者依。  

○答张九龄贺祥□见批  

朕钦藉元风，缅怀道力。上资宗庙，下浸元元，俾在潜通，乃至昭睹。愧畏相属，曷用当之？愿记史臣，以彰降鉴，岂朕所宜让也。所请者依。  

○答张九龄贺麦登批  

朕亲耕千亩，卿等佐之，谓之勤农，期於尽力。故园苑种麦，别殿筑场，训子劝人，因之表奏。粢盛荐寝，是契夙心，□日告休，易致昭感。欲书诸史策，卿实史官，任斟酌事宜耳。  

○答张九龄贺御制开元文字音义批  

象物成文，以行代教，传习浸远，疑误增多。不制其失，孰□端本？稍变条流，因之指授。且以相示，竟无可否。岂用兹小学，而归美乎？馀依所请。  

○答张九龄贺论三教批  

顷因节日，会以万方，略举三教，未暇尽理。复兹一集，求之精义，不许游词，用服其心，以惩习俗。况会三归一，初分渐顿，理皆共贯，使自求之。卿等论道庙堂，化源何远？事关风教，任付史馆。  

○答张九龄贺御注金刚经批  

不坏之法，真常之性，实在此经，众为难说。且用稽合同异，疏决源流。朕位在国王，远有传法，竟依群请，以道元元。与夫《孝经》、《道经》，三教无阙，岂兹秘藏能有探详。所贺知。  

○答张九龄贺皇太子制碑批  

儿子等服勤师训，匪曰才能。初为此文，次令缮写，卿在左右，因以呈示。曾不箴规，乃致推美，将简朝列，得无愧乎？  

○答张九龄贺上仙公主灵应批  

道有默仙，谓之形解。古来既尔，今亦将然。童幼之年，伤其夭促，灵变之理，乃入元真。且与方外为心，不比人间结念。所请书诸国史，以袭元元，卿亦史官，任为凡例。兼请宣示者并依。  

○答张九龄贺昭陵徵应批  

先帝应期，道光文武之业；亦既弃代，人畏轩辕之台。忝以丕承，罔不夙夜，每有启悟，形於动静。岂兹狂悖，劳我神兵，保实深，戴贺增惕。古之灵应，未之前闻。所请宣付史官，并示朝列，固其宜也，并依。  

○答张九龄谢加章绂批  

卿早践中书，後牧边郡，因加此绂，义在优贤。今特赐卿，犹前命也。所谢知。  

○答张九龄谢工部侍郎集贤院学士批  

卿学府高标，士林贞干。论思之地，亦既优闲。弥纶之司，聊从庆务，别当奖擢，何乃谦？所谢知。  

○答张九龄谢知制诰批  

昔掌王言，以宣国命，顷来相习，多事游词。卿旧在掖垣，已推才识，乃登书府，备探微奥，故有新命，宜副朕心。何所谦抑，谁与宣诚？  

○答张九龄谢两弟移官就养批  

卿之忠诚，本於孝行，亦既许国，每怀安亲。爰请二弟，近乡就养，申之孝友，递为隐犯。用嘉此请，故遂雅怀。所谢知。  

○答张九龄谢中书侍郎批  

此职抡才，十年虚位，以卿达识，所以酬庸。斟酌朝经，动关政本，当兹密命，宜喻朕怀。所谢知。  

○答张九龄谢赐麦面批  

岁比不登，朕每勤止，宫中闲处，粟麦兼滋。常候嘉苗，以近知远，亦既成熟，实用慰心。所以躬率诸子，是芟是刈。稼穑艰难，取知为国之本；宗庙致敬，实谓思於所先。既以荐新，馀用分锡，卿等同体，固合共之。所请宣付史馆，任量其宜也。  

○答张九龄谢赐药批  

腊日所惠，固其常耳，信则微物亦有嘉名。与卿共之，何足为谢。  

○答张九龄谢赐尺诗批  

尺之为数，阴阳象之。宰臣匠物，有以似之。卿等谋猷，非无法度。因之比兴，以喻乃心。尽力钧衡，深知雅意。  

○答张九龄谢太子书颂批  

大臣作颂，以扬休声，铭之琬玉，亦资翰墨。太子鸿书则非工，身为国本，将示於後，因以命之。无能发挥，何所为谢。  

○答张九龄谢两弟授官批  

卿之昆弟，并著才能，去岁所谕，已有外分。既终祥缟，宜列朝衣，岂谓殊私，雅符公议。所谢知。  

○答张九龄谢赐衣物批  

藉卿政事，顷在纟墨，今礼制已过，服用兹始。少许衣物，何足谢焉。  

○答张九龄观御制喜雪篇陈诚状批  

复缘讲读，便与希烈，未得付卿。今过有称扬，岂成献替。所期戮力，保合太和。今付一本，观唱和之美也。  

○答张九龄谢赐御书喜雪篇批  

比年少雪，遂罕秋成，恐阴律愆期，时无可望。孰云祷久，每事虔诚。雨雪骤盈，喜慰初集。率尔成作，书情而已，方示朝廷。  

○答张九龄让赐宅批  

比来官宅，随事借人，与卿宁居，用加修饰。已有处分，不烦让也。欲令师俭，虽则卿心，纵使增修，其如国命。况闻制度，不是宏博，大臣所处，亦以为宜。可择日移入。  

○答张九龄让弟起复授官批  

卿移孝於忠，自家刑国，诚有必尽，义实可嘉。人之同气，莫不相似，念卿才识，弟亦可知。朕欲登贤，俱在朝列，而尚居哀纪，愿留主祭。可以理夺，用允所求，待至缟祥，非无後命。  

○答张九龄谢起祥除批  

不可复见，惟馀孝思，情礼所归，远近无别。卿当大任，朝夕谋猷，欲遂乃怀，其如重寄。既从夺礼，安得顾私，宜抑此情也。  

○答张九龄进龙池圣德颂批  

天启元符，以赞鸿业，朕诚薄德，曷用当之。既史册是书，而颂声复起，宗子固请，遂及於兹。卿之词旨，度越前辈，曲成意义，多所发挥。实灵命之克彰，因斯文之不朽。  

○答张九龄谢弟授官批  

朕之知卿，非在今日，君臣之际，何有闲言？故在增荣，有以昭亮，况卿令弟，尚沦卑秩。以公见授，何谓私恩？所谢知。  

○答吴筠进元纲论批  

尊师迹参洞府，心契冲冥，故能词省旨奥，义博文精，足以宏阐格言，发明幽致。朕恭承祖业，式播元风，览此真筌，深符梦想。岂惟披玩无ル，将以启迪虚怀，其所进之文，用列於篇籍也。  

○答司马承祯进铸含象镜剑图批  

得所进明照宝剑等，含雨曜之晖，禀八卦之象，足使光延仁寿，影灭丰城。佩服多情，惭式四韵。  

○答叶法善乞归乡表批  

省表：具知师羽仪碧落，梁栋元门。迹虽系於人间，神自超於物累。方欲受三清之要，宣六气之和，资於朕躬，助以为政。且光庆之义，众妙所存，江海之心，此期难允。即宜断表，深体朕怀。  

○答吴道子进画锺馗批  

灵祗应梦，厥疾全瘳，烈士除妖，实须称奖。因图异状，须显有司，岁暮驱除，可宜遍识，以祛邪魅兼静妖氛。仍告天下，悉令知委。  

○答濮阳郡王等请改修龙池圣德颂表批  

夫颂者，美盛德之形容，每省朕躬，曷称奇纪。岁月斯积，符瑞屡臻，欲备叙之，复兹诚请。实赖人事，不遗神明。允来意也。  

○答萧嵩请移家庙疏批  

卿立庙之时，此地闲僻。今傍江修筑，举国胜游，与卿同之。须避喧杂，事资改作，遂令官司，承以拆除，终须结构。已有处分，无假致辞。  

○答侍中裴光庭等上尊号表批  

卿等思致君尧舜，欲加号圣文，朕内省虚怀，安敢当此。又太宗、睿宗，皆有圣谟，纂承祖号，安敢同称。幸体朕怀，宜断来表。  

○答再请上尊号表批  

圣文之名，称号所极。卿等致君尧舜，亦宜导以冲，超驾前王，弥增夕惕。岂朕好誉之心内致，自矜之色外形，招此假词，以相虚美。静思反照，抚事求心。《诗》云：“我心匪石，不可转也。”幸悉所守，即断来章。  

○答三请上尊号表批  

惟圣与文，洪名极称。内省虚缺，安敢冒承。匪石之心，已具前答。方与卿等上调元气，下遂苍生，政削浮华，化归敦朴。升崇高之号，去满假之端，勉建皇极，以迎天。悉此至言，宜断来表。  

○答李齐古石台孝经表批  

孝者德之本，教之所由生也，故亲自训注，垂范将来。今石台毕功，亦卿之善职。览所进本，深嘉用心。  

○答颜真卿贺皇帝即位批  

凶逆乱常，侵侮中夏，潼关失守，京国不宁。朕因涉岐梁，至於巴蜀，遂命皇帝，肇登宝历，爰靖妖氛。今官军益振，回纥效款，即拟南行，共为翦灭。卿忠惟奉国，孝则保家，怀不二之心，秉难夺之操。皇帝累申宠命，兼以崇班，宜有懋於深功，（一作宫）且用光於重守。  

○营兴庆宫德音  

门下：朕昔在藩国，此维邸第。乾坤未泰，阴阳尚蒙，则有神物效灵，祥符肇贶。飞嘉气於在田之际，涌瑞池於或跃之时，惟此旧居，式加新宇。周墙仅板於百堵，卑宫不阶於三尺。栋梁之用，毁撤所馀，卿以纪天地之休徵，贻子孙之俭约耳。属春令变始，时惟发生，万国来朝，千官入贺。既称觞以献寿，宜施惠以布德。况农桑在候，稼穑正兴，或幽彼囹圄，独隔阳和之泽；或迫於徭役，不遂农桑之务。言及于此，轸叹良深。其徒已下罪，脯令责保。其应当番兵丁匠等，灼然单贫者，所由勘会，并放营农，所在诉讼长官，随事疏理，勿使冤滞。非军国所要，馀不急之务，一切并停。仍加劝课，循植农穑。其河北水损户，既属春事，虑有乏绝不支济者，宜委使与州县相度，量加赈恤。诸处行人之家，及鳏寡茕独不能自存者，州县长官亲加优抚，使得存济。应有差科，量事矜放。且宣风缉化，职在令长。有司铨藻之次，特宜审择其才。惟德与刑，为政之要。顷无闻於风化，多取威於贾楚，理人之道，其若是乎？愚昧之流，或轻抵犯，宜加晓谕，使识章程。其含生之类，不敢辄有屠杀，天下捕猎，亦宜禁断，仍严加捉搦。百司各遵时令，务宏宽大之典，使政理无私，称朕意焉。  

## ●卷三十八  

☆元宗（十九）  

○停颍王等节度诰  

凿门命将，授钺专征。仗以方面之威，执夫赏罚之柄。邦家重任，固实在兹。颍王、永王、丰王等，朕之诸子，早承训诲。琢磨《诗》、《书》之教，佩服仁义之方。乐善无厌，好学不倦。顷之委任，咸缉方隅。今者皇帝即位，亲统师旅，兵权大略，宜有统承，庶若振纲，惟精惟一。颍王以下节度使并停。其诸道先有节度等副使，并令知事。仍并取皇帝处分。李岘未到江陵，永王且莫离使，待交付兵马了，永王、丰王赴皇帝行在。  

○降永王为庶人诰  

臣子之节，君亲是奉。或志怀干纪，当义在灭私，盖前王所以持法割恩，垂涕行戮，言念及此，叹息弥深。顷以凶孽乱常，关畿暂阻。朕乘舆南幸，遵古公避狄之仁；皇帝受命北征，兴少康复夏之绩。犹以藩翰所寄，非亲莫可，永王谓能堪事，令镇江陵，庶其克保维城，有裨王室。而乃弃分符之任，专用钺之威，擅越淮海，公行暴乱。违君父之命，既自贻殃；走蛮貊之邦，欲何逃罪？据其凶悖，理合诛夷，尚以骨肉之间，有所未忍。皇帝诚深孝友，表请哀矜。虽解绶全体，礼可行於曩制；而削土勿王，义亦著於前史。昔广川有罪，因废为人，常山免诛，爰将徙地。是用矜其万死，屈此九刑，宜宽伏之命，俾黜折之典，可悉除爵土，降为庶人。仍於房陵郡安置，所由郡县，勿许东西。朕存训诱，勖之忠孝，不虞孱懦，遂至昏迷。申此典章，弥增愧叹。  

○赠张九龄司徒诰  

正大厦者，柱石之力；昌帝业者，辅相之臣。生则保其荣名，殁乃称其盛德，饰终未允於人望，加赠实存乎国章。故中书令张九龄，维岳降神，济川作相，开元之际，寅亮成功。谠言定於社稷，先觉合於蓍龟，永怀贤弼，可谓大臣。竹帛犹存，樵苏必禁。荆州之赠，相府未崇，爰从八命之秩，更进三台之位。可赠司徒，仍遣令使就韶州致祭者。  

○令郡县采奏孝弟诰  

至和育物，大孝安亲，古之哲王，必由斯道。朕往在春宫，尝事先后，问安靡阙，视膳无违。及同气天伦，联华棣萼，居尝共被，食必分甘。今皇帝奉而行之，未尝失堕。每有衔命而来，戒途将发，必肃恭拜跪，涕泗涟ㄝ，左右侍臣，罔不感动。间者抱戴赤雀白狼之瑞，接武荐臻，此皆皇帝圣敬之符，孝友之感也。故能诞敷德教，横於四海，信可以光宅寰宇，永绥黎元者哉。其天下有至孝友弟，行著乡闾堪旌表者，郡县长官采听闻奏，庶孝子顺孙，沐於元化也。  

○册元献杨太后诰  

圣人垂范，是推顾复之恩；王者建极，抑有追尊之礼。盖母以子贵，德以谥尊。故妃宏农杨氏，特禀坤灵，久厘阴教。往以续涂山之庆，降华渚之祥，诞发异图，载光帝业，而册命犹阙，幽灵尚。夏王继统，方轸阳城之恩；汉后荣，庶协昭灵之称。宜於彼追册为元献太后。  

○答皇帝让尊号诰  

昊穹垂佑，宗社发祥。尔往在髫年，素彰岐嶷，洎乎问寝，日增孝敬。吾久勤庶务，常奉至真，特好清虚，寻将付托。尔以华戎锐士，扫定神州，功乃格天，德惟迈古。是用受兹国宝，加以大号，典章斯集，喜慰盈怀。实谓道应前王，何以志在让礼？克光丕业，以副至公，即断来表。  

○答皇帝上尊号诰  

汝孝以奉亲，明以御宇，上从君父之命，下顺黎元之欲。既宏茂，爰副崇名，千古攸高，百王是式，载循章奏，喜慰可知。予志每集虚，心尝遗。方契真宗之旨，岂云称号之荣。汝就养无违，归尊有裕，载献从龟之吉，复当乙巳之辰。已备典章，当依来请。  

○再答皇帝上尊号诰  

三朝问礼，五让丕图。用殷后之师，载戡牧野；同周王之步，来入镐京。美英缣缃，功侔造化，命之守器，加以鸿名。扫厄运而有融，当乐推而难拒。予栖神道要，养志真元，邦家宁，自多愉悦。  

○答皇帝上尊号并让大圣字诰  

天地肇启，皇王聿兴，故三王垂御图之迹，典坟著牧人之要，爰立邦家，其来尚矣。予承百王之遐运，继五圣之丕业，亭育区宇，宠绥蛮夷，罔不率从，多历年祀。顷者奸臣煽祸，中原构衅，汝睿略悬於两曜，鸿勋格於九天，终古莫俦，上天是赖，故加之大圣，建以崇名，用膺多福，何所与让？予夙达元妙，远寄真宰，凝神澹泊，足可自怡。至於宗庙陵原，常展庆矣，郊豫动，固陈仪焉。方期仙於上境，已遗荣於中域。汝欲归尊於父，实在因心，爰及朝臣，亦同恳愿。且无为於冲漠，又何取於徽名？宜悉此怀，用全至道耳矣。  

○答皇帝三上尊号并辞大圣字诰  

道高者必传其迹，德著者必享其名。汝廓净妖氛，载安社稷，万灵式叙，岂非大乎？两仪交泰，岂非圣乎？吾所以亲受宝符，自题徽号，宁惟对於列辟，谅已闻於率土。涣汗之出，理不可收，丝言之行，事必有在。将固谦之道，是违亿兆之情，天地神祗，未以为当。宜膺景命，即断来章。  

○赐皇帝进烧丹灶诰  

孝感之极，通於神明，传於前史，迹罕彰灼，今日之事，不其效欤！吾比年服药物，比为金灶，煮炼石英，自经寇戎，失其器用。前日晚际，思欲修营，一昨早朝，遽闻进奉。有同符契，若合神明，此乃汝之因心，测吾之本意。岂惟此度，前後非一。则知惟睿作圣，惟德动天，再辟寰宇，重会父子。付托之际，古今未闻；色养之勤，书册不载。寤寐嘉叹，深慰於怀。宜颁示天下，宣付史馆。  

○答皇帝表谢宣示进丹宠诰  

王者域中之尊，孝者天下之本，兼而成务，厚莫重焉。而应物以和，奉亲以爱，由衷而举，有感必通。若不动於神明，岂能比於符契？且匹夫之绩，尚铭於鼎鼐，况天子之孝，不列於缣缃。故欲昭宣，示於中外，垂芳於来叶，光我国典也。  

○遗诰  

惟天鉴下，享年有期；惟人奉天，获没为善。予嗣承丕业，敬守宗祧，中匿忄佥人，几沦大宝。赖皇帝拨乱反正，戡难济时，幸以暮年，复兹安养，常惧有悔，以羞先灵。今病既弥留，殆将不寤，其国务之事，非予所图，哀制之间，兹审遣训者。皇帝不务（疑）厥疾未瘳，礼贵适时，或无封（疑）执。宜令天下吏人，令到出临三日，皆释服。无禁婚娶祠祀饮酒音乐。其殿中当临者，晓夕各十五举音，礼毕而罢。皇帝宜三日而听政，十三日小祥，二十五日大祥，二十七日而释服。以日易月，固有前闻。人子之念，皆所未忍，而艰难之际，万国事殷。其葬送之仪，尤须俭省，特宜裁改，无守常规。呜呼万方，勿乖予志。  

○受禅告南郊文  

皇帝臣某，敢以元牡昭告於皇皇上帝：上皇厌理万岁，凝情太古，释兹重责，（《文粹》作负）与道优游。宇宙不可以无君，宗社不可以无主，恭惟历数，猥当虚薄，惧忝帝位，固徉不免，遂膺大礼，以驭下人。敬择元日，告类上帝，惟神敷四海，永绥天极。  

○圣祖大道元元皇帝加号册文  

维天宝八载，岁次己丑，闰六月癸亥朔四日景寅，曾孙嗣皇帝臣隆基，奉册大圣高祖元元皇帝。臣闻有万物者，必本乎大道，称谓所极，乃强名焉；通三才者，必存乎大宝，敬教所，唯崇号焉。伏惟象帝启元，犹龙表圣，应代降迹，立言垂范。冲用之功，覆帱於天地，救济之德，亭毒於生灵。安裕邦家，克保丕业。顾以眇躬，缵承丕绪，永惟孚佑，以致太和。顷者玉芝再产，上记阴骘，是用恭膺景命，肃事鸿名。既刻元辰，荐彰佳贶，则有卿□散彩，瑞日重轮。钦承降鉴，载深兢惕，谨上加尊号曰圣祖大道元元皇帝。伏惟昭膺盛典，永贻休烈。  

○高祖神尧大圣皇帝加谥册文  

维天宝八载岁次己丑闰六月癸亥朔四日景寅，孝曾孙嗣皇帝臣隆基，敢昭告於高祖神尧皇帝。伏惟乾坤合德，历数在躬，俯顺人心，肇兴王业。济生灵於涂炭，宏至理於声香，四海乐推，百蛮稽服，故得图应纬协，开国造邦。顾以眇德，缵承丕绩，永惟孚，以致太和。顷者玉芝再产，上记阴骘，钦承景命，肃事鸿名。既刻元辰，荐彰嘉应，则有卿□散彩，瑞日重轮。恭惟降鉴，载深兢惕，谨上加尊谥曰高祖神尧大圣皇帝。伏惟俯鉴虔诚，昭升盛烈，祗奉典册，伏增感慰。  

○太宗文武大圣皇帝加谥册文  

维天宝八载，岁次己丑，闰六月癸亥朔四日景寅，孝曾孙嗣皇帝臣隆基，敢昭告於太宗文武皇帝。伏惟英哲自天，应期拨乱，翼戴元圣，大拯横流。九服载安，百蛮俾，功冠开辟，德被生灵。故干戈之动，叶於汤武；文章之盛，悬於日月。克昌大业，永建皇图，顾以眇身，祗膺宝命，恭惟孚佑，以至和平。顷者玉芝再产，上记阴骘，是用钦承丕祉，肃事鸿名。既刻元辰，荐彰嘉应，则有卿□散彩，瑞日重轮。永惟降鉴，载深兢惕，谨上加尊谥曰太宗文武大圣皇帝。伏惟俯眷虔诚，昭升盛烈，祗奉典册，伏增感慰。  

○高宗天皇大圣皇帝加谥册文  

维天宝八载，岁次己丑，闰六月癸亥朔四日景寅，孝孙嗣皇帝臣隆基，敢昭告於高宗天皇大帝。伏惟继文缵圣，嗣武居尊，保合太和，缉熙庶绩。万邦作，百度惟贞，兴吊伐之师，展对崇之礼，无有远迩，罔不率从。仁风汪洋，德泽滂沛，能事超於邃古，休声贯於列辟。顾以眇德，缵承丕绪，永惟孚佑，以致太平。顷者玉芝再产，上记阴骘，钦承景命，肃事鸿名。既刻元辰，荐彰嘉应，则有庆□散彩，瑞日重轮。恭惟降鉴，载深兢惕，谨上加尊谥曰高宗天皇大圣皇帝。伏惟鉴眷虔诚，昭升盛烈，祗奉典册，伏增感慰。  

○中宗孝和大圣皇帝加谥册文  

维天宝八载，岁次己丑，闰六月癸亥朔四日景寅，孝侄嗣皇帝臣隆基，敢昭告於中宗孝和皇帝。伏惟睿圣日跻，文思天纵，重昌大业，光启中兴。允昭嗣夏之功，克荷缵尧之绪，武以靖乱，文以经邦。流恺悌之风，布宽和之政，故三灵叶赞，百姓与能，庶绩成康，彝伦有穆。顾以眇德，缵承丕绪，永惟孚佑，以致太和。顷者玉芝再产，上记阴骘，钦承景命，肃事鸿名。既刻元辰，荐彰嘉应，则有庆□散彩，瑞日重轮。恭惟降鉴，载深兢惕，谨上加尊谥曰中宗孝和大圣皇帝。伏惟俯鉴虔诚，昭升盛烈，祗奉典册，伏深感慰。  

○睿宗元真大圣皇帝加谥册文  

维天宝八载，岁在己丑，闰六月癸亥朔四日景寅，孝子嗣皇帝臣隆基，敢昭告於睿宗大圣贞皇帝。伏惟睿哲齐圣，文思光泽，炳兹龙德，潜跃应期。靖难安人，克昌休运，臻於至道，惟怀永图。顾以眇身，嗣膺宝命，恭惟孚佑，以致太和。顷者玉芝再产，上记阴骘，是用钦承景贶，肃事鸿名。既刻元辰，荐彰嘉应，则有庆云散彩，瑞日重轮。恭惟降鉴，载深兢惕，谨止加尊谥曰睿宗元真大圣皇帝。伏惟俯眷虔诚，昭应盛烈，祗奉典册，伏增感慰。  

○光天文武大圣孝感皇帝加号册文  

维至德三载，岁次己亥，正月甲戌朔五日戊寅，太上皇若曰：古之握乾符，建皇极，社稷不可无主，帝王惟有攸归。则尧禅舜，舜禅禹，畏天命也；启嗣禹，武嗣文，从人望也。革命易姓，举至公於国；纂戎继统，用不私於亲。斯美大矣。朕承五圣之丕业，宅万国而为君，膺时抚运，载将四纪。梦帝与龄，实受多福，曷尝不虔恭至道，亭育群生。早厌黄屋之勤，每怀紫霄之驭。惟父知子，我有元良；惟君安人，久思付。皇帝天纵睿哲，日跻孝敬。率性之至，通於神明；财成之道，冠於宇宙。朕往以萧墙之难，克保宗社，故先帝俾予以主鬯。顷者中原之祸，期辑邦家，我於是命尔以仗钺。当经纶□雷之际，栉沐风雨之时，思契宿心，累有成命。而义不奉诏，谦不逾尊，至於再三，明兹恳让。洎即戎致讨，观兵朔漠，驱驭豪杰，用服乃功於明辟，天亦集大命於尔躬。推之至公，终陟元后。夫名以制义，器以昭德。今群公卿士，咸旅於庭，明听朕言，敷厥成训。於戏！奄有四海，克康兆人，光天之业也。经纶天地，戡定祸乱，文武之功也。雄图英算，大圣也。保国安亲，孝感也。今加徽号於皇帝曰光天文武大圣孝感皇帝，授传国玺受命宝符各一。上副於天，中契於神，下叶於人，三者朕无愧焉。永保累圣之鸿绪，对扬一人之休命。朕将访道峒山，追踪汾水，超然金阙之上，终以玉京之游。不其至或，良愿毕矣。宜令所司择日，即行册礼。  

○册谥殇皇帝文  

维开元二年，岁次甲寅，八月景辰朔日，皇帝若曰：於戏！咨尔襄王，象月降灵，自天生派，弱不好弄，长而勤书。衣冠待明，有清河之畏慎；狗马不玩，得淮南之恭俭。往以中宗晏驾，嗣位登皇，制於凶逆，是膺虚器。惧深祸乱，（阙）为扫除，推位太皇，诚请恳到。克遂雅怀，宜其受兹多福，享彼遐龄，而腠理俄缠，膏盲不救。感念亲懿，用隐悼於厥心。夫避德与能，传圣永祚。承万方之大福，在三让之高节，周之泰伯，王则有焉。岂可礼均藩臣，名齐列国，等昌邑之厌毒，同营阳之沦弃者哉。是用超於旧典，享以荣号，远推仁慈之心，特伤短折之寿。可谥为殇皇帝。仍遣某乙持节授册，宜膺宠灵，式慰泉壤，呜呼哀哉！  

○册谥让皇帝文  

维开元二十九年，岁次辛巳，十一月戊申朔二十五日壬申，皇帝若曰：於戏！古者崇德考行，犹谥大名，饰终追远，亦应徽册。况乃元昆之戚，天伦之重，岂循常典者哉。咨尔故太尉宁王宪，纯粹禀灵，冲和成象。孝友之性，发乎天然；仁义之道，彰乎日用。加以好学不倦，乐善有闻，休问掩於闲平，清猷光於鲁卫，实谓仪型邦家，保藩维。景命不融，奄从薨逝，兴言震动，哀疚缠怀。惟王地居元子，合膺主鬯。昔朕上禀先训，克清群凶，遂固守谦，恳让储副。然则深仁厚德，茂行已表於生前；宝位尊名，盛礼宁忘於没後。是用谥王为让皇帝。今遣使尚书左丞相裴耀卿、副使太常卿韦纟舀等持节礼册，因心之感，备物饰情。瞻典策而哀深，想棣华而望绝，所冀幽穸，嘉兹宠荣。  

○册郢王为皇太子文  

维开元三年，岁次乙卯，正月甲申朔四日丁亥，皇帝若曰：於戏！《书》不云乎：“一人元良，万邦以贞。”《易》不云乎：“黄离元吉，得中道也。”将以守监从抚，主器承祧。执经陈东序之容，端冕见南郊之礼。本支百代，宜哉福禄。咨尔郢王嗣谦，忠肃恭懿，元亨利贞。遵在镐之惠慈，禀生谯之祥应。学能知道，孝乃因心。书及春卿，悬推早秀。言穷叔誉，远愧生知。当试象之年，备成人之敏，九元赞命，百姓与能。正位少阳，钦惟大典，是用命尔为皇太子。其在靖恭尔位，聿修厥德。《诗》、《书》、《礼》、《乐》，敦说为本；父子君臣，威仪罔忒。寝门问竖，必视寒暄；望苑招贤，用资端直。使三灵合契，四海系心，延我累圣之业，积尔重辉之庆。必敬必戒，无怠无荒，钦哉，可不慎欤！  

○册惠庄太子文  

维开元十二年十一月甲申，皇帝若曰：於戏！夫缛礼所以饰情，崇名所以表德，义存追远，爱洽因亲。惟故司徒申王，极禀灵，邦家维翰。体孝友以成性，用淳和而合道。沛献受《易》，率以呜谦；河间聚《书》，时其好学。加以出为方伯，宏宣六条；入登司徒，大敷五教。而天则不，奄薨於行。留邸无期，同辇遂远，兴哀痛震动於厥心。夫先王演亲亲之恩，《春秋》著加等之义，上嗣之位，饰终在期。宜率茂典，以永徽猷，魂而有灵，式昭哀赠。  

○册惠文太子文  

维开元十四年，四月二十二日，皇帝若曰：呜呼！帝室之干，曷降年不永，天伦之戚，而因心有加，饰以徽章，孔怀之义也。咨尔太子太傅上柱国岐王范，孝友至性，聪达多才，乐善为词，言行俱敏，好学流誉，经传悉通。德既训於东宫，化且行於南国。而辅仁或爽，倚福无稽，奄忽迁殂，震悼何及。夫礼以情为体，欲增追远之数；行以名而尊，是图德之轨。故择兹茂典，崇以上嗣，言念逝者，用申友于。今遣工部尚书摄太尉卢从愿持节册王为灵文太子，魂而有灵，昭是哀赠。  

○册忠王为皇太子文  

维开元二十六年，岁次戊寅，七月戊寅朔二日己卯，皇帝若曰：於戏！受天命者，皇王之业大；为国本者，储副之位崇。所以上承宗祧，下固黎献。咨尔开府仪同三司单于大都护河东河北道行军元帅朔方军节度大使兼关内支度营田盐池押诸蕃部落等使上柱国忠王，幼而夙成，长有宏量，佩服仁义，周旋礼乐。忠孝极於君亲，友爱闻於兄弟。正以率下，谦以持盈，识洞於微，智周於物。通刑政之大体，备文武之殊能。果於积德，乐於为善。凡此数美，常试皆能，岂矜知子之明，谅曰至公之义。况复仰稽天道，俯察人心，立长则顺，天所助也，议才则贤，人之望焉。是用命尔为皇太子。往，钦哉！尔其敬膺典册，无忘戒慎。思创业之艰难，知守器之为重，作贞万国，允协重明，以扬烈祖之耿光，永贻後嗣之成式，可不慎欤。  

○册交河公主文  

维开元二十一年，岁次癸酉，四月丁酉朔十五日辛亥，皇帝若曰：於戏！大邦为好，蕃服维宁，岂独元夫，亦资良偶。咨尔十姓可汗开府仪同三司池都护阿史那斤妻凉国夫人李氏，柔懿成性，幽闲表仪。能修《关雎》之德，克奉蘩之礼。自祗率辅佐，肃恭言容，载茂彤箴，允谐内则。是以崇宠蕃，怀柔远人，将适遐荒，更荣封邑。是用册尔为交河公主，尔其叶化蕃邦，竭诚妇道，膺兹宠命，可不慎欤？  

○册建平公主文  

维开元二十五年，岁次丁丑，九月十一日，皇帝若曰：於戏！修五礼者，必本於天秩；合二姓者，将厚於人伦。咨尔建平公主，秉质尚柔，因心克顺。默识阃帷之教，明徵图史之言。黼藻四德，笙簧六行。河洲在咏，将叶於好逑；汤沐疏封，式昭於备礼。今遣使兵部尚书李林甫、副使中书侍郎徐安贞持节礼册。尔其受兹光宠，慎乃威仪，永保无疆之休，且为将来之范。可不慎欤。  

○册临晋公主文  

维开元二十六年，岁次戊寅，闰八月丁卯朔十六日壬午，皇帝若曰：於戏！古之帝女，下嫁诸侯，以正婚姻之懿纲，昭肃雍之令德。咨尔临晋公主，蹈和成性，体顺为心。颇协生知之敏，更承师氏之训。柔明益著，淑慎攸彰。兼四教而不违，勤六行而无ル。近日云吉，嘉礼有期，宜穆彝章，载光册命。今遣使侍中豳国公牛仙客、副使黄门侍郎陈希烈持节礼册。尔其克遵法度，用广徽猷，发明阃德，垂范於後。可不慎欤。  

○册真阳公主文  

维开元二十八年，岁次庚辰，二月戊子朔八日乙未，皇帝若曰：（阙）德崇妇道也，河洲之训，厚人伦也。咨尔真阳公主，柔顺因心，幽闲表质。雅著闺闱之则，能瞻图史之诚。徽章载茂，淑范无违。礼将及於有行，宠宜循於赋邑。今遣使兵部尚书兼侍中牛仙客副使黄门侍郎陈希烈持节礼册。尔其敬慎威仪，无致失坠，用膺宠命，克保宜家。可不慎欤。  

○册兴信公主文  

维开元二十九年，岁次辛巳，闰四月辛巳朔十八日戊戌，皇帝若曰：於戏！先王作则，女子有行，必开汤沐之封，以成肃雍之美。咨尔兴信公主，自幼及长，含和尚柔。鉴图史而思齐，勤组纟川而无ル。能遵法度，克茂幽闲。教於公宫，既昭雅训；归於外馆，宜穆彝章。今遣使吏部尚书兼中书侍郎徐安贞持节礼册。尔其益自修饰，不忘诚慎，俾昭淑问，贻永无穷。可不慎欤？  

○册乐成公主文  

维天宝五载，岁次景戌，七月辛亥朔二十二日壬申，皇帝若曰：於戏！三纲以正，王化是先；二姓之合，人伦式叙。下嫁之礼，厥惟旧章。咨尔乐成公主，毓质柔明，禀性闲婉。幼彰惠问，长有令仪。教以公宫，颇阅於图史；导以安则，克勤於纂组。琼笄既袭，绀绶斯荣。方谐卜凤之期，式叶从人之典。今遣特进行尚书右仆射兼左相吏部尚书晋国公李林甫持节册命。往钦哉！尔其祗率外礼，虔恭中馈，顺而不违，谦而不满，日新其德，以正家人。可不慎欤。  

○册寿光公主文  

维天宝五载，岁次景戌，八月辛巳朔十三日癸巳，皇帝若曰：於戏！家人以正，易著乎辞；女子有行，《诗》载其义。五化之本，妇道攸先。咨尔寿光公主，敏质柔闲，资性纯粹，芳衿内穆，淑问外宣。能遵阿保之训，颇闻《诗》、《书》之旨。炜兹彤史，既禀教於中闱；袭以琼笄，斯待年於外馆。黾谋允叶，鸾节方舒，率是旧章，式兹典礼。今遣使光禄大夫行门下侍郎同中书门下平章事陈希烈、副使中大夫给事中王寿持节礼册。往钦哉！尔其祗勤敬德，斧藻令仪，履顺居中，以永终誉。可不慎欤。  

○册平昌公主文  

维天宝五载，岁次景辰，十二月戊申朔九日景辰，皇帝若曰：於戏！婚姻之序，人伦为大，家道以正，王化乃贞。咨尔平昌公主，性质闲婉，襟灵敏悟，柔顺外彻，和惠内融。公宫道训，备闻勤俭之则；女史箴规，克慎言容之范。颇窥图象，既习纟延，方修中馈之仪，式从下嫁之礼。车遵路，卺庋在庭，归尔好仇，申兹宠典。今遣使特进行尚书左仆射右相吏部尚书晋国公李林甫、副使朝散大夫守中书舍人李持节礼册。往钦哉！尔其虔修令德，祗服厥训，循於法度，宜尔室家。可不慎欤。  

○册广宁公主文  

维天宝九载，岁次庚寅，四月己未朔二十六日甲申，皇帝若曰：於戏！本於王化，正乃人伦，始於国风，彰於妇道。咨尔广宁公主，柔仪明婉，淑性和惠，端闲外肃，敏悟内昭。禀训公宫，法度彰於懿范；受教师氏，言容顺於阃德。颇闻图史，能习组纟川，方遵下嫁之仪，式备亲迎之礼。三星迨吉，百两于归，申以徽章，宏兹宠命。今遣使特进行左相兼兵部尚书崇元馆大学士集贤院宏文馆大学士上柱国颍川郡开国公陈希烈、副使正议大夫给事中权知刑部侍郎上柱国渭源县开国男李麟持节礼册。往钦哉！尔其祗膺典礼，勤修内则，宜尔室家，叶於雍肃。可不慎欤。  

○追册让皇帝故妃元氏为皇后文  

维开元二十九年，岁次辛巳，十一月戊申朔二十五日壬申，皇帝若曰：於戏！尊名备礼，所以悲友于也；恩亲袭号，所以申悼往也。让皇帝故妃元氏，门承华烈，代袭清猷，柔范夙著，徽音允穆。自伉俪天人，能修壶训，克茂诗箴之教，载修图史之文。岂谓福善无徵，遽先殂逝，天伦有感，追悼兼怀。福贵从尊，事资饰赠。有行梁苑，早膺藩幼（疑）之荣；将寿原，允叶椒房之位。是用册妃为恭皇后。今遣使尚书左丞相裴耀卿、副使韦绥持节礼册。章服式陈，典韦攸备，永惟神格，嘉是哀荣。  

○册寿王杨妃文  

维开元二十三年，岁次乙亥，十二月壬子朔二十四日乙亥，皇帝若曰：於戏！树屏崇化，必正阃闱，纪德协规，允资懿哲。尔河南府士曹参军杨元敫长女，公辅之门，清白流庆，诞锺粹美，含章秀出。固能徽范夙成，柔明自远，修明内湛，淑问外昭。是以选极名家，俪兹藩国，式光典册，俾叶龟谋。今遣使户部尚书同中书门下李林甫、副使黄门侍郎陈希烈持节册尔为寿王妃。尔其敬宣妇道，无忘姆训，率由孝敬，永固家邦。可不慎欤？  

○册荣王郑妃文  

维开元二十三年，岁次乙亥，十二月壬子朔二十七日戊寅，皇帝若曰：於戏！作配藩维，以正风训，莫不明慎聘纳，聿求仪范。咨尔前相州邺县令郑博古第二女，素闻淑哲，自禀幽闲，习玩不华，图史成则。宜其发祥茂族，高选当代。俾因邦媛之求，式叙阃闱之化。今遣使侍中裴耀卿、副使吏部侍郎席豫持节册尔为荣王妃。尔其勉兹孝敬，诫彼满盈，祗率大猷，永膺宠数。可不慎欤？  

○册永王侯莫陈妃文  

维开元二十六年，岁次戊寅，正月庚午朔十八日丁亥，皇帝若曰：於戏！燕翼之树，实属於维城；婚姻之礼，必求於宜室。咨尔右羽林军长侯莫陈超第五女，天资清懿，性与贤明。衣冠之绪，克禀於阃德；环之容，备详於闺训。是赖尚柔之质，以宏乐善之心。宜配藩维，用膺典册。今遣使金紫光禄大夫兵部尚书兼中书令集贤院学士修国史上柱国晋国公李林甫、副使中大夫中书侍郎集贤院学士上柱国徐安贞持节册尔为永王妃。尔其虔恭所职，淑慎其仪，惟德是修，以承休命。可不慎欤？  

○册荣王薛妃文  

维开元二十九年，岁次辛巳，三月壬午朔十八日己亥，皇帝若曰：於戏！古人大猷，谅在婚礼，必资令淑，以俪藩维。咨尔京兆府新丰县令薛长女，地承华族，门传雅范。本幽闲之性，为礼教所成。循图览史，蹈和履顺，固可归於邸第，穆彼嫔风，是用命尔为荣王妃。今遣兵部尚书兼侍中牛仙客、副使黄门侍郎陈希烈持节礼册。尔其敬佩前规，克勤内则，式瞻清懿，垂美无穷。可不慎欤？  

○册济王崔妃文  

维开元二十九年，岁次辛巳，五月庚戌朔十四日癸亥，皇帝若曰：於戏！乃媵藩王，既开邸第，必求士女，以昭阃则。咨尔故绛州司士参军崔承宠长女，家承茂族，代袭清和。自幼及长，素有柔和之性；监图循史，夙懋幽闲之德。徽猷益著，淑问可嘉，是以膺兹宠章，主彼中馈，是用命尔为济王妃。今遣使兵部尚书兼侍中牛仙客、副使黄门侍郎陈希烈持节礼册。尔其敬佩箴训，克慎威仪，辅我维城，永崇盘石。可不慎欤。  

○册信王卢妃文  

维天宝二年，岁次癸未，七月戊戌朔二十一日戊午，皇帝若曰：於戏！建邦为屏，必勉於阃教，嘉耦曰妃，是赖於嫔则。咨尔前殿中省尚书辇局直长卢季融第三女，淑德贤明，令仪柔顺。含和自整，备详环佩之容；禀训有方，更出衣冠之族。实资女范，作配藩维，是用命尔为信王妃。今遗使尚书右仆射兼右相晋国公李林甫、副使银青光禄大夫行中书侍郎徐安贞持节礼册。尔其肃穆闺闱，虔恭礼度，克终妇道，以正国风。可不慎欤？  

○同陈王韦妃文  

维天宝四载，岁次乙酉，三月己未朔十九日丁丑，皇帝若曰：於戏！咨尔京兆府新丰县尉韦釜第八女，庆承华族，礼冠女师，钦若保训，践修德范。遵图鉴史，操尚幽闲；内则嫔仪，道彰柔顺。阴教之美，国风攸属，允资邦媛，作配藩闱。是用命尔为陈王妃。今遣使尚书左仆射兼右相吏部尚书修国史晋国公李林甫、副使中书舍人兼判刑部侍郎孙逖持节礼册。其率循懿行，懋昭令德，祗膺典册，可不慎欤？  

○册寿王韦妃文  

维天宝四载，岁次乙酉，七月丁卯朔二十六日壬辰，皇帝若曰：於戏！古之建封，式崇垣翰，永言配德，必择幽闲。咨尔左卫勋二府右郎将韦昭训第三女，育庆高门，禀柔中阃，动修法度，居玩琴瑟。夙闻师氏之学，素习公宫之礼。聿求贞懿，作俪藩维，爰资辅佐之德，以成乐善之美，是用命尔为寿王妃。今遣使光禄大夫行左相兼兵部尚书宏文馆学士李适之、副使金紫光禄大夫行门下侍郎集贤院学士兼崇文馆大学士陈希烈持节礼册。尔其钦承宠数，率由令则，敬恭妇道，可不慎欤？  

○册广平郡王崔妃文  

维天宝五载，岁次景戌，四月癸未朔十六日戊戌，皇帝若曰：於戏！朱邸传封，爰求嘉耦，琼笄作合，必择华宗。咨尔太子宫门郎崔长女，胄自轩冕，训承图记，柔闲内正，淑问外宣。既连荣於姻戚，且袭吉於龟筮，是用命尔为广平郡王妃。今遗使光禄大夫行门下侍郎陈希烈持节礼册。尔其虔奉仪则，祗膺典礼，克昌祚允，永固宗祧。可不慎欤？  

○册凉王张妃文  

维天宝九载，岁次庚寅，四月己未朔十七日乙亥，皇帝若曰：於戏！内则之礼，用穆人伦，中馈之义，以正家道。咨尔左卫率府亲府左郎将罗国公张安仁第二女，门承轩冕，族著清华，蕙德柔明，兰仪婉茂。早习组纟川之艺，克闻图史之规。懿范聿修，四德斯备，虔恭藻之训，式彰珩璜之容。作俪英藩，允资令淑。今遣开府仪同三司行尚书左仆射兼右相吏部尚书崇文馆大学士监修国史上柱国晋国公李林甫、副使中大夫行中书舍人权知礼部侍郎事上柱国成纪县开国男李持节册尔为凉王妃。尔其祗膺典礼，永绥宠命，可不慎欤？  

○册东海神为广德王文  

维天宝十载，岁次辛卯，三月甲申朔十七日庚子，皇帝若曰：於戏！四瀛宅日，百谷称王。望祀之礼虽申，崇名之典犹缺。惟东海浴日浮天，纳来宏往，善利万物，以宗以都。朕嗣守睿图，式存精享，神心允穆，每叶休徵。今五运惟新，百灵咸秩，思崇封建，以展虔诚，是用封神为广德王。其光膺典册，保寰宇，永清坤载，敷佑邦家。可不美欤？（此文下有“惟南海荡条炎州，包括溟涨，涵育庶类，以成厥德。惟西海汜滥，疏名清晏，表德成兹润泽。奠彼金方。惟北海限蛮阻夷，实资坎德，含奇蕴粹，实曰天池。”似非一篇。今从《唐大诏令》附注篇末。）  

## ●卷三十九  

☆元宗（二十）  

○册勃律国王文  

维开元五年，岁次丁巳，五月庚子朔二十七日景寅，皇帝若曰：於戏！夫象贤种德，匪直诸华，开国承家，无隔殊俗。咨尔勃律国王苏弗舍利支离泥，卿历代酋渠，执心忠肃，遥申诚款，克修职贡。谢知信由其远略，郭虔所以足兵，行观郁成授首，何止匈奴断臂。是用命尔为勃律国王，尔宜善始令终，长奉正朔，宁人保国，庆及苗裔。往钦哉！其光膺典册，祗朕宠命，可不慎欤？  

○册疏勒国王裴安定文  

维开元十六年，岁次戊辰，正月戊戌朔十四日辛亥，皇帝若曰：万邦述职，无隔华夷，五等疏封，式固藩屏。咨尔疏勒阿摩支知王事左武卫将军员外置裴安定。诞灵蒲海，禀秀葱山。蕴义以立名，蹈仁而成德。虽日月所照，莫非王土，而烽燧时警，犹曰虏庭。遂能披边陲，归我声教，载阐畴庸之义，俾宏利建之风。今遣大理正摄鸿胪少卿乔梦松册尔为疏勒王。於戏！允迪由庚，勿替敬典，绥厥戎落，永为汉藩，尔往钦哉。  

○册于阗王尉迟伏师文  

践义立身，资忠成性，禀崆峒之气，威武右称；慕函夏之风，款诚必尽。功著沙漠，声闻阙庭，宜有崇，俾膺封建。今遣大理正摄鸿胪少卿乔梦松册尔为于阗王。於戏！祗若顺训，聿修令德，无怠无荒，以保土宇。尔往钦哉。  

○册个失密国王木多笔文  

维开元二十一年，岁次癸酉，四月丁酉朔五日辛丑，皇帝若曰：咨尔个失密国王木多笔：於戏！奕叶归顺，远舒诚节。修职贡之礼，受藩落之寄。时有代谢，兄亡北袭，保界山川，辑率黎庶，国有制度，俗尚清净，可不勉欤！今命尔为个失密国王。恭膺册命，往钦哉！  

○册渤海郡王大钦茂文  

於戏！王者宅中，守在海外，必立藩长，以宁遐荒。咨尔故渤海郡王嫡子大钦茂，代承绪业，早闻才干。昔在尔考，忠於国家，爰逮乐躬，当兹负荷。岂惟立嫡，亦乃择贤，休问可嘉，宠章宜及。是用命尔为渤海郡王。尔往钦哉！永为藩屏，长保忠信，效节本朝，作范殊俗。可不美欤。  

○册顺义王莫贺咄吐屯文  

维开元二十八年，岁次庚辰，三月丁亥朔二十二日戊申，皇帝若曰：於戏！茂秩攸升，疏封有命，宠荣斯及，必在英贤。咨尔石国王莫贺咄吐屯，代袭诚节，器标果断，尽忠向化，作蕃陲。顷以苏禄残妖，尚为边患。乃能纳其邻国，授以良图，候彼疆场，臬为表里。致令克清边徼，远辑殊方，实赖心膂，载宣勋力。静言异，非尔而谁？是用册尔为顺义王。尔宜敬慎王猷，抚宁部众，永保藩辅，可不慎欤！  

○册突厥伽骨咄禄为可汗文  

维开元二十八年，岁次庚辰，三月丁亥朔二十六日壬子，皇帝若曰：於戏！乃瞻阴方，代有君长。至於膺我盛礼，荣彼殊邻，必择其人，谅无虚授。咨尔突厥伽骨咄禄可汗，气禀崆峒，材雄朔漠，见事无惑，执心不渝，迄选代以来，结好中国。自缵承旧业，克继前修，远遣使臣，来朝阙下。义之所感，情实嘉焉，不有称，孰彰忠顺？是用册尔为可汗。今遣从弟右金吾卫将军质持节礼册。往钦哉！可汗其丕承徽章，益励名节，永保多福，以贻後昆。可不慎欤。  

○册小勃律国王麻来兮文  

於戏！王泽无偏，义宏於远迩；朝荣所厚，谅敦於款诚。咨尔麻来兮，代袭君长，家传忠信。地虽限於绝域，心每归於本朝。爰逮尔躬，足继前绪。素有驭下之略，益坚奉上之心。是用册尔为勃律国王。尔其敬膺典册，无忘节义，永保土宇，以贻子孙。可不慎欤！  

○册突骑施大纛官都摩度阙颉斤文  

维天宝元年，岁次壬午，六月甲戌朔二十二日乙未，皇帝诏曰：於戏！王者无外，不隔遐方，必揆忠款，是加宠命。咨尔骨咄禄毗伽都摩度阙颉斤，代袭荣望，名擅骁骑，信义有闻，部众称美。往在蕃任，受制凶威。元恶已除，能革心而向化；牙纛既立，克辅主以怀归。嘉尔诚心，载崇赏秩，是用命尔为三姓叶护。往钦哉！尔其祗奉典册，懋明忠顺，善翊君长，勉树勋庸。可不慎欤！  

○册ヌ拔萨惮国王为恭化王文  

维天宝三年，岁次甲申，闰二月乙未朔二十二日景辰，皇帝诏曰：於戏！王化所及，礼在於怀柔；藩部有归，义存於册命。咨尔ヌ拔萨惮国王阿鲁施多，志怀恭顺，深达智谋，宾以使臣，修其职贡。信义昭著，深可称，是用命尔为恭化王。尔其祗奉典册，懋遵风教，忠勤自励，始终无违。用率於遐邦，以宣我朝命，可不慎欤！  

○册突骑施伊里底密施骨咄禄毗伽为十姓可汗文  

维天宝三载，岁次甲申，六月癸巳朔十二日甲辰，皇帝诏曰：於戏！覆焘之德，岂隔於华夷；绥怀之道，实贵於忠顺。咨尔突骑施伊里底密施骨咄禄毗伽，承其宗绪，达於智谋，能和众心，以致宁静。载执蕃礼，远效恳诚，节义昭明，深可嘉尚。是用命尔为十姓可。往钦哉！尔其懋膺典册，祗奉朝化，蹈此忠信，保於始终。用主於远方，以光其宠命，可不慎欤！  

○册宾国王勃匐准文  

维天宝四载，岁次乙酉，九月乙卯朔二十二日景子，皇帝诏曰：於戏！远方恭顺，锡宜优，累代忠勤，宠章斯及。咨尔宾国王男勃匐准，宿承信义，早竭款诚，宁彼下人，二蕃安静。继其旧业，万里来朝，秉节不逾，恳怀弥著。愿情之至，深可嘉焉！是用册命袭宾国王及乌苌国王，仍授右骁卫将军。往钦哉！尔其肃恭典册，保尚忠义。承膺於宠命，以率於遐蕃，可不慎欤！  

○册十姓突骑施移拨可汗文  

爵以酬庸，德以怀远，乃建蕃国，抑惟旧章。十姓突骑施移拨可汗骨咄禄毗伽俱支，效款输诚，志称勇烈。克保忠贞之节，且兼射御之能。信义无愆，边隅是赖。加以不从恶党，远慕华风，言念尔劳，载怀嘉尚。眷兹部伍，必仗材雄，宜式拜於宠命，俾有膺於殊礼。可册为十姓突骑施移拨可汗。  

○册帅国王素迦文  

於戏！赏劳之制，必崇名器，怀柔之典，无替畴庸。咨尔帅国王勃特没兄素迦，代竭忠诚，僻居遐裔，夙怀智识，早闻勇义。顷以勃特没於乡不孝，於国不忠，而卿报屈既深，久被沦弃。今恶党已殄，凶徒就擒，卿遂能输忠赤於朝廷，表仁惠於蕃部。永言郊节，宜膺旌赏。是用册尔为帅国王。尔其丕荷国恩，克修蕃礼，子孙万代，长保宠荣。岂不美欤？可不慎欤！  

○册骨咄国王罗金节为叶护文  

维天宝十一载，岁次壬辰，正月己卯朔二十四日壬寅，皇帝诏曰：於戏！畴赏懋功，无隔於中外；怀荒┰远，谅归於典谟。咨尔骨咄国王罗金节，夙遵声教，志尚忠节，作边疆勤效斯著。顷者以群丑拨动，方欲胁从，而忠恳不渝，始终弥固。言念於此，嘉尚良深。是用授尔骠骑大将军，仍册为叶护。尔其祗膺典礼，慎守封疆，贻庆子孙，受兹宠锡。可不美欤？  

○册突骑施黑姓可汗文  

维天宝十二载，岁次癸巳，九月己亥朔六日甲辰，皇帝若曰：咨尔骨咄禄毗伽突骑施黑姓可汗特进登里伊罗密施，立国惟信，表贤在忠。既效信以推诚，亦旌忠而懋赏。卿才略备举，知勇兼资。强足抗敌，威能率下。故得甲兵孚训，族类怀仁，既响顺以移风，亦事大而知礼。是用载加荣秩，式崇锡命。今授卿特进，为突骑施可汗，卿敬勉良图，光昭盛典，保我疆场，恶我寇雠。俾业固山河，福绥种落，永弘恩宠，可不慎欤！  

○册骨咄禄三姓毗方伽颉利发文  

维天宝十二载，岁次癸巳，九月己亥朔六日甲辰，皇帝若曰：咨尔骨咄禄伊难如三姓毗方伽颉利发，夫崇德报功，帝王之事；讲信修睦，人臣之礼。卿久佐藩部，备吏戎落，知荐居不可，以早宾朝。北蕃之俗，不能自理，远仗皇威，深悟变通，克知成败。岂惟款塞之恳，常有捍边之心。言念披诚，有增嘉叹。今授卿左羽林军大将军员外置同正员，兼赐册书铁券，永执蕃礼，无替华风，克终令名，常保禄位。可不慎欤！  

○赐三姓叶护都摩度阙颉斤铁券文  

於戏！善於国者，尝必加焉。自古哲王，率由斯道。咨尔三姓叶护左羽林军大将军员外置同正员骨咄禄毗伽都摩度阙颉斤，素称骁悍，兼蕴智谋。当苏禄之时，虽力有所阙，而恳诚之至，乃朕则知。元恶既除，效勤弥亮，果能率众相归降，斯尽节於朝廷，且立功於疆场。信义若此，嘉尚良深，是用授卿宠章，荣彼蕃部。今赐卿丹书铁券，传之子孙，就固河山，有如日月，可不慎欤！  

○赐护密国王子颉吉里匐铁券文  

咨尔护密王子颉吉里匐，夫藩所寄，惟信是从，节义可称，中远弗隔。卿之先代，尝附国朝，通使有常，书译相次。自卿父继立，近阻强邻，被制凶威，有乖夙志。今遂能献诚款，潜归怀，自非心悟远图，何以克存失意？念此诚恳，嘉尚尤深。今赐卿丹书铁券，以旌忠孝。长表信义，永傅子孙，日月同明，山河齐久。可不美欤？可不慎欤！  

○赐突骑施黑姓可汗铁券文  

维天宝十二载，岁次癸巳，九月己亥朔六日甲辰，皇帝若曰：咨尔骨咄禄毗伽突骑施黑姓可汗登里伊罗密施，惟皇建极，声教及於遐荒；惟帝念功，礼命加於恭顺。卿虽拥在沙漠，常烟尘，识进退存亡之端，知古今成败之数，久率藩部，归化朝廷，兼拒凶（阙），挫其侵轶。精贯白日，义光青史，绩用累著，嘉尚良深。今授卿特进，册为突骑施可汗。重爵贵号，以崇其宠，丹书铁券，以表其忠。宜保始终，就固诚节，山河带砺，福禄长存。可不慎欤！  

○赐故石国王男舟阝俱车鼻施进封怀化王并铁券文  

维天宝十二载，岁次癸巳，十月戊辰朔十四日辛巳，皇帝若曰：咨尔故石国顺义王男舟阝俱车鼻施，夫柔远之道，必先文德；录诚之美，是加命礼。卿之先代，累宾朝化，列在藩王。卿又能效节输忠，克复居宇，边率下，循职修贡。信彰夷落，义贯幽明，言念恳诚，良多嘉尚。今授卿特进，仍封怀化王，并赐丹书铁券，以表忠赤。宜执於恭顺，保於终始，每资犄角之用，永固山河之宠。可不美欤！  

○谒陵大赦文  

祀之大者，莫尊於严享；德之至者，莫加於孝敬。故周庙颂《思文》之章，汉陵躬展事之礼。因心斯在，敢不肃祗。我国家应天受期，骏惠丕命，继武宗文之德，重熙累洽之盛，故以道高系表，首冠帝先。朕以眇身，获保鸿业。往属多难，时逢国屯，推戴神宗，纂复兴运，允迪前烈，载康兆人。此盖仗卿士之谋，叶人祗之赞，岂伊薄德，敢承天庥。  

露往霜来，久积园陵之思；秋尝夏，聿思孝飨之诚。乃夏朔辰，祥芝产於太室；及秋吉日，珍木瑞於神宫。对越上灵，拜兹嘉贶。顷以秋稼未实，民役尚劳。每事害农，岂惟在予有咎之责；因亲设教，恐违先旨恤隐之方。今三时已和，百礼斯洽，崇牙宿设，万舞在庭。敬尔臣工，骏奔执豆，蠲洁为喜，明德惟馨。有来雍雍，载怀怵惕之思；至止肃肃，如闻叹息之声。降格有终，缠感罔极，瞻弓剑而莫及，捧镜奁而哽咽。始自桥岳，终奉梁山，紫气升於寿宫，甘露遍於陵树。白兔驯扰，瑞草呈祥。恭惟昭陵，载感王业，肆台小子，夙奉睿图。及斋戒虔诚，率祗祀典，圣容昭见，灵迹尤彰。每四方多虞，中国有事，虽升龙已远，而跃马如神。及配奠寿宫，亲闻跃，幽明合庆，今古未闻。盖皇天眷於我唐，神心昌於後嗣。延祚之祉，岂独在予一人；锡类之恩，宜广覃於四海。可大赦天下。  

自开元十七年十一月二十二日昧爽已前，大辟罪已下，罪无轻重，已发觉未发觉，已结正未结正，系囚见徒常赦所不免者，咸赦除之。自先天已来，有杂犯经移近处流人，并配隶碛西瓜州者，朕舍其旧恶，咸与惟新，并宜放还。其反逆缘坐长流及城奴，量移近处。编附为百姓，左降官量移近处，官人有亡官失爵齿力未衰者，量加收录。天下百姓无出今年地税之半，如已徵纳，听折来年。逋租悬调在百姓腹内者，一切放免。孝子顺孙，义夫节妇，旌表门闾，终身勿事。诸州侍老，百岁已上赐帛十段。九十已上赐五段，八十已上赐三段．献陵、昭陵、定陵官吏并管陵县官各别加一阶，陵户并放从良，终身洒扫陵寝。仍每陵侧近取百姓六乡，以供陵寝，永勿徭役。自古帝王贤臣将相陵墓，宜令所在州县致祭。内外文武官，三品已上加爵一等，四品已下各赐一阶。亚献皇太子鸿赐物二千匹，终献应王潭赐物一千匹，王守礼、宁王宪、薛王业各赐物八百匹，忠王浚、棣王洽、鄂王涓、荣王、光王氵居等各赐物七百匹。中书门下赐物五百匹，开府王毛仲赐物三百匹。皇亲五等已上，诸亲三等已上，及文武百寮各赐物有差。  

自古明王，因心以待人，曲已以施物，故休戚共而忧乐同也。中书门下丞相尚书开府三省大将军父并赐三品官，九卿三监十二卫监门羽林军五省长官三府尹大都督长史父各赠四品官，五品已上清官父各赠五品官。凡所赠官宜兼赠母邑号，俾夫群臣受荣，上延父母；先帝遗泽，下及幽冥。兴言及此，良多感叹。君臣一体，荣辱是同，龙蛇之歌，古今作戒。其唐元年两营立功官，三品已上与一子官，其四品已下选日优与进改，京兆府供顿县免今年地税。诸道战亡人家，仰州县存恤，不支济者量事赈济。诸军健儿别敕行人各赐勋两转。  

○改元大赦文  

古先哲王之致理也，皆上顺天心，下稽人事。时令赞发生之德，灵符协纪年之称。考彼前载，斯为大猷。恭惟烈祖元元皇帝，天宝锡庆，象帝之先，垂裕後人，重光五圣。自朕嗣守丕业，洎三十年，实赖宗社降灵，昊穹孚，万方无事，六府惟修，寰宇晏如，庶臻於理。然则乾元在上，仁覆为德，皇王临下，惠化攸先，思宏善贷，用广慈育。遵道宝而建元，畅元风於不宰。况属阳和布气，献岁发生，宜覃在宥之恩，式降惟新之泽。可大赦天下，改开元三十年为天宝元年。  

正月一日昧爽已前，大辟罪已下，罪无轻重，已发觉未发觉，已结正未结正，系囚见徒常赦所不原者，咸赦除之。诸色左降官并流人，未经量移者亦与量移。阳春布和，鸟兽孳育，宜禁は卵，以遂生成。自今已後，每年春，天下宜禁弋猎。如闻百姓之内，或有人户高丁多，苟为规避，父母见在，乃别籍异居，宜令州县勘会。其一家之中，有十丁巳上者，放两丁征行赋役，五丁巳上者放一丁，好令同籍共居，以敦风化。天下侍老八十已上者，宜委州县官每加存问，仍量赐粟帛。侍丁者令其养老，孝假者矜其在丧。比者王政优容，俾申情理，而官吏不依令式，多杂役使。自今已後，不得更然。  

国之急务，莫若求才。顷者数遣搜扬，士庶尚虑遗逸，更宜精访以副虚怀。其前资及白身人中，有儒学博通，及文词秀逸，或有军谋越众，或有武艺绝伦者，委所在长官具以名荐。若乃宏我风化，实惟方岳，必伫其人，以膺共理。其京文武官五品已上清资，并郎官据资历人才堪为刺史者，各任封状自举。但文宣垂训，事必正名，而黄钺古来以金为饰，金者应五行之数，有肃杀之威。去金称黄，理或未当。其黄钺宜改为金钺，副威武之义焉。内外文武官九品已上各赐勋两转。前王重典，在乎祭祀，况属惟新，事宜昭告。五岳四渎名山大川诸灵迹，及自古帝王忠臣义士，并令所繇州县致祭。  

○加应道尊号大赦文  

惟天法道，惟后奉天，既合德以降符，必执象以明本，则上元眷命，有以丕承，大宝鸿名，斯为公义。朕缵宗社之重，扬文武之烈，克勤匪懈，服道齐心。允迪元猷，聿求至理，日慎一日，三纪於兹矣。区夏大宁，灵祗集贶，而公卿宗子，耆艾法流，佥曰玉芝白鱼，神言瑞景，天之应也。敦信兴礼，务本崇儒，人之应也。化洽而风俗还淳，气和而疵疠不作，天启道运，其保让焉？上答元符，愿增徽号，披诚诣阙，累上封章。挚请愈勤，恳词难夺。以今日敬膺典册，曰开元天宝圣文神武应道皇帝。  

式副人神，感惧交集，宜广恩於善贷，俾协庆於惟新，可大赦天下。自天宝七载五月三十日昧爽已前，大辟罪已下，罪无轻重，已发觉未发觉，已结正未结正，系囚见徒，当赦除之。其左降官及流移配隶安置罚镇效力之数，并稍与量移。亡官失爵，放归不齿，及诸色被停与替非衰老疾病者，宜令所司量加收叙。人和年登，休运斯属，轻徭省赋，惠政攸先。将洽小康，必宏厚贷，其天下百姓来载租庸，并宜放免，及诸色勾徵等，亦一切放免，自古帝王，建邦受命，必敬先代，以循旧章。周备礼文，既存三恪之位；汉从损益，唯立二王之後。自兹已降，且复因循，将广继绝之恩，宏复古之道。宜於後魏子孙中，简择谱属灼然相承者一人，委所司勘责，准阝公例定为三恪。  

陵庙所奉，典职惟崇，事虽更於有司，任岂循於常秩。其宗正卿宜与大常卿同品，其少卿及丞亦宜准此。又上古之君，存诸号氏，虽事先书契，而道著皇王，缅怀厥初，宁忘咸秩。其三皇已前帝王，宜於京城共置一庙，仍与三皇五帝庙相近，以时致祭。自古受命之主，创业之君，皆经济艰难，戡定祸乱，虽道谢於往古，乃功施於生人，用率典章，亦从祀。其历代帝王肇迹之处，未有祠宇者，宜令所繇郡县，量置一庙，以时享祭。仍取当时将相德业可称者二人配祭，仍并图画立像。如先有祠宇г享祭者，亦宜准此。式闾表墓，追贤纪善，事有劝於当时，义无隔於异代。其忠臣义士，孝妇烈女，史籍所载，德行弥高者，所在亦置一祠宇，量事致祭。  

古者乡有塾，党有庠，所以明尊卑之义，正长幼之序，风化之道，义在於兹。先置乡学，务令敦劝。如闻郡县之间，不时训诱，闾巷之内，多亏礼节，致使言词鄙亵，少长相凌，有黩清猷，何成雅俗？自今已後，宜令郡县长官申明条式，切加训导。如有礼义兴行，及纪纲不立者，委采访使明为褒贬，具状闻奏。道教之设，淳化之源，必在弘阐，以敦风俗。顷列四经之科，将冠九流之首，虽及门求进，颇有其人，而睹奥穷微，罕闻达者。岂专精难就，为劝奖未弘。天下诸色人等，有通《道德经》及《南华》等四经，任於所在自举，各委长官考试申送。其崇元馆生，自今已後，每至选日，宜减於常例，次为留放。  

朕每以道元有属，思竭精诚，经教所在，岂忘崇奉。且宗其道者师其人，行其教者尊其礼。晋琅琊王公府舍人杨真人，护军长史许真人，丹阳上计掾许真人，皆道著妙门，感通元阙，降高真之迹，为上清之宗。後汉张天师，教达元和，德宗太上，正一之道，幽赞生灵。梁中散大夫贞白陶先生，高尚尘表，博达元微，综辑真经，传授後学，并令有司审定子孙，将有封植，以隆真嗣。天师册为太师，贞白册赠太保。其洞、宫、山，各置坛祠宇，每处度道士五人，并取近山三十户，蠲免租税差科，永供洒扫。诸郡有自古得道仙之处，虽先令醮祭，循虑未周。宜每处度道士二人，其灵迹殊尤功应远大者度三人，永修香火。其茅山紫阳观取侧近二百户，太平、崇元二观各一百户，并蠲免租税差科，长充修葺洒扫。应天下灵山仙迹，并宜禁断樵采弋猎。如闻山林学道之士，每被搜括，且法之防邪，本有所以。至於宿宵妖讹，亡命聚众，诱陷愚人，故令禁断，郡县遂一迫逐，使志道之士不得安居。自今已後，审系清洁，更不得恐动，以废修行。其五岳四渎名山大川，各令本郡长官致祭。朕刻意真经，虔诚至道，冀凭元，永锡黔黎。每朝礼三清，则宵衣忘寝；或斋戒一室，则蔬食精专。不以勤躬为倦，务以徇物为心。况於宰杀，尤加恻隐。自今已後，每月十斋日，不得辄有宰杀。又闾阎之间，例有私社，皆杀生命，以资宴集。仁者之心，有所不忍，永宜禁断。  

且因亲设教，式本於人伦；自叶流根，必逮於荣养。内外文武职掌官有五品已上，其父祖见在无官者，宜各授一官，仍令致仕，其祖母见在，准母例处分。京官五品已下正员，如父母已没未有官者，宜追赠，所司勘会，即与处分。睦亲之义，因心不忘。前开府仪同三司窦曳，顷以容纳微人，颇亏宪典。永怀舅氏，追感渭阳，宜申国恩，再复荣秩。可开府仪同三司，仍放优闲，不须朝会。王泽无私，岂殊於中外；天瑞有庆，频属於京辇。宽大之典，则以博覃；施惠之恩，特申曲被；其京城父老，宜各赐物十段，七十已上仍版授本县令，其妻版授县君。六十已上，版授本县丞。天下侍老，百岁已上版授下郡太守，妇人版授郡君。九十已上版授上郡司马，妇人版授县君。八十已上版授县令，妇人版授乡君。仍并即量赐酒面。内外见任文武官，九品已上宜各赐勋两转，其京文武官见在京及致仕，并陪位官诸方通表使及月番官等，一品赐物一百匹，二品三品八十匹，四品五品五十匹，六品七品三十匹，八品九品二十匹，两京留守各八十匹。其节度采访使并诸充官使未回者，并同在京例赐物。贵妃杨氏，禀性柔和，因心忠孝，克慎闺壶。蹈礼循《诗》。加以勤志元宗，协诚严奉，率励宫掖，以迪《关雎》。宜赐物三千匹。嫔御等赐物有差。其太真观虽先度人，住持尚少，宜更度道士七人。太子宜更赐物二千匹，庆王琮已下各赐物有差。率土之内，赐三日。  

## ●卷四十  

☆元宗（二十一）  

○加天地大宝尊号大赦文  

自昔皇王受命，必降於元符；天人协心，乃彰於大号。朕缵承元绪，虔奉睿图，何尝不精意真宗，专心庶政。幸以边隅定，风雨时若。人和岁稔，且洽於时雍；极瑞殊祥，荐臻於昭应。故得玉芝再产，秘牒元通。至道降休，先圣储祉，顾惟菲德，曷以克当？是用祗荐崇名，永扬洪烈。群公百辟，援义比事，诚请不已，固辞不获。以今日敬膺典册，曰开元天地大宝圣文神武应道皇帝。徽章载茂，寅畏增深，宜因稽古之典，式布惟新之泽，可大赦天下。  

自天宝八载闰六月五日昧爽已前，大辟罪已下，罪无轻重，已发觉未发觉，已结正未结正，系囚见徒常赦所不免者，咸赦除之。朕永惟风教，渐冀还淳，至於宏贷之名，亦思复古。其天下百姓丈夫户头者，宜各赐爵一级。征镇之役，其来久矣，虽存素备，谅在变通。顷者用兵，盖非获己。今西戎摧殄，北虏归降，南蛮东夷，咸来稽颡，亦可谓四海无事，万里廓清。减戍息人，思宏善贷，其军镇兵非切要可均减者，宜令本镇节度使与所司商量处置奏闻。其百姓有频经征戍者，已後差点之次，不在此限。高年给侍，义存养老，因时定式，务广仁恩。其天下百姓丈夫七十五已上，妇人七十已上，宜各给一人充侍，任自拣择。至八十已上，依常式处分。唐虞省刑，画冠不犯，秦汉制法，密网维烦，理乱之源，得失斯在。朕常想淳古，务崇敦朴，刑期不滥，政协无为。岂惟守於升平，庶有臻於大道。顷者详诸条目，已从简易，至於结断，尚虑深刻，所贵从宽，示其知禁。宜令中书门下与刑部大理寺法官审更详定。法律之间，有所不便者，具条目闻奏。  

之礼，以存序位；质文之变，盖取随时。国家系本仙宗，业承圣祖，重熙累盛，既锡无疆之休，合享祭神，思宏不易之黄。自今已後，每遇，并於太清宫圣祖前设位序正。上以明陟配之礼，钦若元宗；下以尽虔恭之诚，无违至道。比来每缘，时享则停，事虽适於从宜，理或亏於必备。已後每缘，其常享无废。享以素馔，三焚香以代三献。又奉先追远，礼惟昭德，崇福展敬，义在因心。自今已後，献祖宣皇帝、宣庄光皇帝、光懿皇后忌日，宜令京城一日设斋，太祖景皇帝、景烈皇后、代祖元皇帝、元贞皇后忌日，京城三日行道。  

元宗妙本，实备微言，垂范传策，将宏至化。朕所以发求道之使，远令搜访，因听政之馀，亲加寻绎。既判讹谬，爰正简编，必有阐扬，以敦风教。今内出一切道经，宜令崇元馆即缮写，分送诸道采访使，令管内诸郡转写。其官本便留采访郡太一观持诵。圣人垂训，盖先於道，学者宗本，必有其师。文宣王与圣祖同时，俱为教首，虽考言比德，理在难名，而问礼叙经，迹彰亲授。思广在三之义，用崇得一之尊，宜於太微宫圣祖前，更立文宣王遗像，与四真人列侍左右，且道降真符。  

天有成命：藏之於密，则取固名山；彰之以类，则发祥星洞。况灵仙所集，宜表殊休。太白山可封为神应公，所繇四时祭祀。其金星洞改为嘉祥洞，所管华阳县改为真符县。仍置一祠宇，仙人台下置一观。两京并十道於一大郡亦宜置一观，并以真符、玉芝为名。每观度道士七人，修持香火。户部侍郎兼御史中丞王钅共，以才授委，以忠奉上。顷命精求元记，克协神心，宜旌乃诚，俾正章绶，特与三品。其李浑等三人，既亲传真诰，因获元符，当有甄明，用旌福应。宜令中书门下量其所能，具状闻奏，当别处分。又九州之镇，实著礼经；三代之典，必崇望秩。事既属於报功，义有符於锡命。其九州镇山，除入诸岳外，并宜封公。仍各置祠宇。已有祠宇者，量更增修。其五岳四渎，虽载常祀，储庆发祥，当申昭报。宜令所在长官各陈祭礼，名山大川，亦量事致祭。天下侍老，并量赐酒面。内外见任文武官职事官，三品已上赐爵一级，四品已上加一阶。其京文武官在京及诸色陪位官通表使等赐帛有差。率土之内，赐三日。  

○南郊大赦文  

皇天眷命，必顺於五行；哲后驭时，实遵於三统。考古之道，何莫繇斯。朕钦若上元，嗣守丕业。察衡以齐政，念稼穑以劝人，日慎一日，四十载於兹矣。何尝不夙夜祗畏，忧劳在怀，思致黎元，臻夫至理。幸以刑清俗阜，天成地平。万方宁，群物咸遂，虽惭大化，且谓小康。此皆至道储祉，宗社敷，岂骒菲薄，而克致焉。然则上稽历象，傍采舆议，爰以土德，承汉火行，是凭《大易》之辞，用绍前王之烈。祯祥累应，正闰攸分，不改旧章，惟新景运。属献岁初吉，乘地布和，是用展祀崇礼，竭诚昭报，庶协发生之序，载覃雷雨之泽，可大赦天下。自天宝十载正月十一日昧爽已前，大辟罪已下，罪无轻重，已发觉未发觉，已结正未结正，系囚见徒常赦所不免者，咸赦除之。其左降官及流移配隶安置罚镇效力之类，并稍量移近处。其官已复资，至叙用之日，不须为累。其流人配隶并一家往者，所犯人情非切害，身已亡没，共家口放还。流人及左降官考满载满丁忧服满者，亦准例稍与量移。其亡官失爵，放还不齿，其诸色放停解考免与替人等，非犯赃者，宜令所司勘责，量加收叙。其衰老疾病者，仍与致仕官。天下百姓今载地租并诸色勾徵欠负等色，在百姓腹内未纳者，并一切放免。且京兆府及三辅三郡，百役殷繁，自今已後，应差防丁屯丁，宜令所繇支出别郡。  

礼者，所以训导人俗，昭事明祗，所宜增修，以会其本。况国之大典，在於精，必资备礼，以彰尊奉。自今已後，设祭南郊，荐献太清，荐享太庙，其太尉行事前一日，於致斋所具羽仪卤簿，公服引入，朕亲授祝版，乃赴清斋，用展诚敬。夫孝子奉亲，生极敬爱，殁有思戚，霜露之感愈深；祭以严恭，蒸尝之敬如在。且庙者貌也，取像存焉，是礼繇於情，因心则感，太庙宜置内官，以备严奉。仍於庙外另造一院安置，庶申罔极之思，无忘事生之礼。岳渎山川，蕴灵毓粹，□雨之泽，利及生人，春秋之义，存乎祀典。况正其运序，式遵咸秩，其五岳四渎及诸镇山，宜令专使分往致祭。其名山大川及诸灵迹，并自古帝王及得道仙忠臣义士孝妇烈女有祠庙者，各令郡县长官逐便致察。其有陵墓屋宇颓毁者，量事修葺，合应禁樵采，宜申明捉搦。四海攸广，百川朝宗。德乃灵长，道惟善利。就言泽润，义在封崇。其四海宜并封王，仍差使备礼册祭。每顺时行令，奉道施法，天心不违，灵鉴不远。且去载长至，庚子御辰，今兹建元，辛卯应历。立春乃标於岁首，上己更协於清明，此气序和调，乾坤交泰。既正东方之位，咸归启运之祥，则政贵宏通，上符天意。况法以辅德，刑以闲邪，岂在烦苛，必资简易。朕永怀至理，思致还淳，每轸哀矜之心，屡申宽大之诏，实欲人皆知禁，化洽无为。顷者已令法官，每刊刑典，犹虑尚乖大体，未副朕怀。再令中书门下与刑部大理寺审加详定，务从宽典。  

夫共理亲人，在於郡守县令。今二千石朝廷精择，咸得其人。县令委之选司，虑未尽善。孰若连职同官，见有踪迹，宜令天下太守，各举堪任县令一人，善恶赏罚，必及所举。所司仍明作条例，每搜罗贤俊，旌贲邱园，犹虑遁迹藏名，安卑守位，瞻言及此，寤寐思焉。其诸色人中，有怀才抱器，未经荐举者，委所在长官审访，具名录奏。《礼》之《王制》，垂范作程，亦既观德，训人孝敬。故天子七庙，诸侯五庙，大夫三庙，士一庙，孝享奉先，亦各有辨。今三品已上，乃许立庙，永言广敬，载感於怀。其京官正员四品清望官，及四品五品清官，并许立私庙。京官五品已上正员清资官阶相当，并五品已上正员外清官父母，先亡殁无官号者，并与追赠。又父有封爵，合传授子孙，或缘申请迟违准式，遂停承袭。如有此色，自开元以来，宜令所司审加勘责，灼然合袭者，特宜许袭。天下侍老，百岁已上赐绵帛五段，粟五石；八十已上绵帛三段，粟三石；丈夫七十五已上，妇人七十已上，绵帛二段，粟两石。太清宫道士各赐物三十段，陪位道士共赐五百段。亚献太子赐物二千段，终献荣王琬赐物一千段，文武百官及有职掌，各赐物有差。率土之内，赐三日。  

○加证道孝德尊号大赦文  

王者事天明，事地察，修身慎行，孝德彰矣。故风化天下，和睦兴焉。致敬宗庙，祖考来格，是则礼莫大於严享，孝莫大於扬名，有以通於神明，有以光於四海。朕承真之道，缵圣之业，钦若先训，惟怀永图。宝俭宝慈，无为而理；自南自北，有截来威。五教聿兴，家服仁孝；四灵咸盛，物应纯诚。百辟公卿，万方夷夏，佥奉元贶，徵长发於真源；屡荐鸿名，愿昭彰於至德。封章守阙，於再於三。加以圣祖锡符，元中启迪，天心垂裕，荣光降临，敢不丕承，固执冲让。乃展因心之义，以宏推尊之典，虔上册礼，斋肃思成。入室ㄊ然，敢忘於目；出户而听，庶几有闻。扬美谥於无疆，展永怀於罔极。且敬从拜後，礼既尊先，式副群心，以允成义，以今日敬膺典册，曰开元天地大宝圣文神武证道孝德皇帝。大号载崇，祗若增惧，宜因布和之序，式宏在宥之泽，可大赦天下。  

自天宝十三载二月九日昧爽已前，大辟罪已下，罪无轻重，已发觉未发觉，已结正未结正，系囚见徒常赦所不免者，咸赦除之。官人犯入己赃，不可更令却上，後不须为累。其左降官并稍量移近处。反逆缘坐流配之色，宜与量移。其王钅共、李林甫、柴崇耀、阿布思等，并寄任非轻，包藏特甚，原情议法，深所难容。况日月未淹，罪坐尤重，即从宽宥，何以惩肃？应缘亲累流配者，并不在该及之限。左降官承前遭忧，皆不得离任。孝行之道，所未宏通，情理之间，深可哀恤。如有此类，宜并放归。仍申省，计至服满之日，准法处分。自今已後，编入常式。其中有非反逆缘坐，及情理切害，有父母年老，不任相随，无昆弟养者，许停官归侍；及有身已衰老，久罹谴责，愿停官者，委本道采访使简择，具名牒中书门下，然後放还。鳏寡茕独乏绝者，量加赈给。三载黜陟，百王令典，殿最之迹，廉问攸归。欲更别遣使臣，虑有烦扰。今载宜委本道采访使，具官人善恶奏闻，以申劝阻。  

自临御以来，四十馀年，或朴延想，寤寐求贤。林薮无遗，旌招不绝，犹虑升平已久，策业增多，至於徵求，或遗僻陋。其博通坟典，洞晓元经；清白著闻，词藻宏丽；军谋出众，武艺绝人者，任於所在自举。仍委郡县长官精加铨择，必取才实相副者奏闻。朕尊崇先谥，霜露增感，於以孝思，无忘锡类。其内外见任官阶，俱是三品已上，父未有五品官及无官已亡殁者，宜各赠五品官；及母无邑号者，亦与追赠。其见任四品五品清官官阶俱是五品已上者，亡父母先无官号，亦准此追赠。且厚其风俗，五教之旨聿兴；贲於邱园，十翼之风斯在。其士庶间，众推孝弟，异代义居，高尚确然，隐遁岩穴者，委采访使博访闻荐。其孝义之人，已经旌表，雍睦无易，纯至有终，著美乡闾，深可嘉尚，各赐勋两转，以彰德行。  

天下侍老，百岁已上版授本郡太守，妇人版授郡夫人，各赐绵帛五段，粟三石；八十已上版授本县令，妇人版授县君，各赐绵帛两段，粟两石。  

太清宫阙，圣祖仙居，频降休徵，屡贻启迪，不有优异，岂表殊常？其本宫道士宜各赐物三十段，道门威仪王虚真赐物五十段。陪位大德各赐物二十段，因心推崇，增上美谥，惟官统职，必在正名。今以太常尊事宗庙，安可别署为名，礼不逼尊，情期达敬。五陵署改为台，其献陵台等五令及丞并升一阶，以彰崇奉。五岳四渎及名山大川，并灵迹之处，先贤祠庙，各委郡县长官致察。其有陵墓祠宇颓坏者，量情修葺。  

亚献皇太子赐物一千段，终献荣王琬赐物五百段，其馀各赐阶爵有差。其郡守县令，职在亲人，必务公勤，以康黎庶。凡所推择，皆竭乃诚，宠锡之间，须甄异等。普恩之外，太守等并赐爵一级，县令赐勋两转，庶期勉励，以表朕心。其京文武官，一品赐物一百匹，二品八十匹，三品七十匹，四品五品五十匹，六品七品各三十匹，八品九品各二十匹。北京留守节度采访使并京官准敕出使未回者，所赐物并同见在例。左相陈希烈，纯粹之道，载穆朝廷；文儒之风，式瞻师表。且协和时令，翊赞升平，柔嘉其德，克壮元老。与一子五品官，赐物五百匹。摄太尉奠瓒上册书宝册读册右相杨国忠，当朝正色，百僚纲纪，廉节遗身，三阶柱石。况发挥孝理，润色鸿猷，金玉王延，典礼增缉。不有殊等，何用为劝？宜与一子三品官，仍与一子王品官，更赐物五百段。左仆射安禄山，以贞一之心，总文武之任，出清北落，入赞南宫，既押登歌，又挥宝册，与一子官，更赐物四百匹，摄太尉张均，太清宫祠及修仪注等使，普恩之外，又赐物一百匹。武德功臣及贞观初宰辅等，缅想忠义，感会风□，用集大勋，肇兴王业。其有子孙零落，冠冕陵夷，无任官宦者，宜令所司勘责，依资与一人京官。唐元勋臣，绩参缔构，录劳念旧，每於怀。普恩之外，宜放一子出身，如已出身，所司依资与一官。率土之内，赐三日。  

○幸蜀郡大赦文  

朕以薄德，嗣守神器，何尝不乾乾惕励，勤念苍生。至於水旱或愆，则祷祠请罪；边鄙微扰，则斋戒思过。聿来四纪，人亦小康，盖祖宗之灵，卿大夫之助也。是以推心将相，不疑於物，而奸臣凶党，负信背恩。创剥我黎元，暴乱我函夏，皆朕不明之过，岂复尤人哉。杨国忠厚敛害时，已肆诸原野；安禄山乱常构祸，尚逋其斧钺。朕用巡巴蜀，训励师徒，命元子北略朔方，诸王分守重镇，合其兵势，以定中原。将汤涤烦苛，大革前弊，思与亿兆，约法惟新。上以奉宗庙神，不以宁华夷动植，可大赦天下。其天宝十五载八月一日昧爽已前，大辟罪已下，常赦所不免者，咸赦除之。自兵兴已来，有破家者，一切与雪，流人一切放还。左降官各还旧资，内外文武官节级赐阶爵。安禄山胁从官，有能改过自新，背逆归顺，并原其罪，优与官赏。  

○封泰山玉牒文  

有唐嗣天子臣某，敢昭告於昊天上帝：天启李氏，运兴土德，高祖太宗，受命立极。高宗升中，六合殷盛，中宗绍复，继体丕定。上帝眷，锡臣忠武，绥内难，推戴圣父。恭承大宝，十有三年，钦若天意，四海晏然。封祀岱岳，谢成於天，子孙百禄，苍生受福。  

○祀后土文  

恭惟坤元，道昭品物，广大茂育，畅於生成，庶凭休和，惠及黎献。博厚之位，粤在汾阴，肃恭时巡，用昭旧典。敬以琮币牺牲，粢盛庶品，备兹瘗礼，式展诚悫。  

○奠让皇帝文  

隆基曰：一代兄弟，一朝存殁，家人之礼，是用申请，兴言感思，悲涕交集。大哥孝友，近古莫俦，尝号五王，同开邸第。远自童幼，洎乎长成，出则同游，学则同业，事均形影，无不相随。顷以国步艰危，义资克定，先帝御极，日月照临。大哥嫡长，合当储贰，以功见让，爰在薄躬。既嗣守紫宸，万几事总，听朝之暇，得展於怀。十数年间，棣华凋落，谓之手足，惟有大哥。今复沦亡，邈然无对，以兹感慕，何恨如之？然以厥初生人，孰不殂谢，所贵光昭德行，以示崇高。立德立名，斯为不朽，大哥事迹，身没让存。故册曰让皇帝，神之昭格，当兹宠荣。况庭训传家，等申让，善述先志，实有遗风成其美也。恭惟绪言，焉如在，寄之翰墨，悲不自胜。  

○策道德经及文列庄子问  

朕听政之暇，尝读《道德经》、《文》、《列》、《庄子》，其书文约而义精，词高而旨远，可以理国，可以保身。朕敦崇其教，以左右人也。子大夫能从事於此，甚用嘉之。夫古今异宜，文质相变，若在宥而不理，外物而不为，行邃古之化，非御今之道。适时之术，陈其所宜。又礼乐刑政，所以经邦国；圣智仁义，所以序人伦。使之废绝，未知其旨。《道德经》曰：“绝学无忧”，则乖进德修业之教，《列子力命》曰：“汝奚功於物”，又违惩恶劝善之文。二旨孰非，何优何劣？《文子》曰：“金积折廉壁垄”，宜申其义，《庄子》曰：“恬与和交相养。”明徵其言，使一理混同，二教兼举，成不易之则，副虚伫之怀。  

○让皇太子表  

臣闻立嫡以长，古之制也。岂以臣有薄效，亏失彝章。伏愿稽古而行，臣之愿也。  

○让禅位表  

神器者，天下之大宝，受与者，帝王之大节。臣义兼隐犯，诚深敬爱，凡所点陈，理无苟免。国家盛德，创物垂范，虽时始百年，而运经厄会。陛下振清庙之徽光，荡枪之氛慝，绍膺永命，导扬洪休，千载一期，实仰元造。便欲抗心太素，独善鸿元，登平之俗，未跻於下武，卜代之期，辄亏於一篑。伏愿沛然易虑，俯顺群心，则区宇永宁，人神胥悦。若命在必遂，诚无所感，必将陨越为期，窜伏无地。  

○赐林邑国王建多达摩书  

卿国在海南，远通朝贡，所献方物，深达款诚。今赐卿马两匹，宜知朕意。  

○赐碛西节度使阿史那献书  

十姓部落，比多款附。蕞尔都担，敢为背诞。以卿忠果，令其讨伐，遂斩首丧元，并及妻，兼复胡禄屋阙啜等五万馀帐。壶浆塞陌，襁负而来，自非信著远蕃，何以翕然至此。边陲宁谧，ム卿是赖。虽郑吉之护南道，班超之临西域，无以过焉。言念勤劳，岂忘鉴寐。  

○赐突厥书  

我与突厥，素通婚好，和亲之道，岂自今日。顷为小女，且缓其期，亦可汗之久无报也。今者若真心诚请，来岁未赊，任自择日，当遣公主出嫁。可汗遣一王子来此宿卫，以申两国之好，岂不美耶！  

○赐三姓葛逻禄书  

三姓葛逻禄首领散烂俟斤等，冒涉远来，并平安好。卿等一被驱率，多历岁年，遂背逆输忠，间行归国。言念诚节，嘉赏良深。缘部落初来，已令逐便安置。卿等来日，大首领及将士已下，并得安稳与否？有所事意，具状奏来。  

○慰谕李杰敕书  

长孙昕等，朕之密戚。不能相遵以礼，而使凌犯衣冠。虽以极刑，未足谢罪。卿志气忠亮，为国柱臣，宜以刚肠疾恶，勿以凶人介意。  

○再赐三姓葛逻禄书  

三姓葛逻禄大漠都督特进朱斯阴山都督谋雒匐鸡元池都督实力胡鼻等：卿积代以来，为国藩捍。比缘默啜侵扰，中间屡阻款诚。遂能改图，不远而复，每思忠节，嘉叹实深，已频遗书，当达此意。然金山安置，虽是旧居，未知初来，并得好否？默啜凶忍，神怒天亡。岂惟不识朕恩，亦乃负於卿等。复雠雪耻，今正其时。度卿等忠勇之诚，校彼残遗之孽，取之有同拾芥，灭之何异摧枯？兵威暂临，必自面缚，故命鸿胪卿郑嘉祚赉告身袍带等驰往宣慰，便与卿等计会，乘其衰弱，早就翦除。如或因循，更令聚结，非直有妨於此，亦是不利於卿。进退筹量，固在於速。其能捉获默啜者，已立赏格，付嘉祚将往，宜各勉思，以赴朝委。今寄卿等锦袍钿带，并刀子砺石，至并可领取。  

○赐郭虔等玺书  

朕闻师克在和，不在於众；怀远以德，不独以兵。卿等或宿将重名，或贤王贵种，咸负才略，受任边疆，当须戮力同心尽诚报国，舍嫌窒隙，忘躯立事。近得表状，更相异同。又请益兵，乃非长算，自从开四镇，立诸军，控扼有常，置额久定。即卿等所统，蕃汉相兼，以之制边，绰有馀裕。在乎善用，岂藉所加。或云突骑施围逼石城，则缘史献致寇；或云葛逻禄徵集兵马，则被虔沮谋。进退遂有两端，谗邪必然三至。若大将不协，小人间之，自保不遑，何功可就？卿等去日，朕已面谕，不谓即今，尚犹如此。且史献十姓猷长，先拜可汗，一方黎庶，共知所属。突骑施部落虽云稍众，当应履信思顺，安可恃力争高？虔顷将嘉言，且以忠道，此际尤资史献，未可即来入朝。苏禄先是大将军，未经制命，今故遣左武卫翊府中郎将王惠充使，宣我朝恩，册为国公，令职朝序。并赐物二千段及器物等，务於绥怀得所，不欲征讨示威。史献前拟发兵葛逻禄，其时遣众，虑於劳扰，当更审思。其中权宜，属在卿等，王惠回日，一一奏闻。昔相如能屈廉颇竟展功业；寇恂不较贾复，终承教命。率由公道，匪徇私情。明镜灵龟，各以为鉴。  

○赐突骑施书  

卿远贡忠信，请献驼马。朕元默为神，淡泊为德。税彼部落，则有劳费。已敕有司，不令辄受。深领厚意，宜体至怀。  

○赐突厥玺书  

突厥煞：省表具知，往者默啜狂逆，为人之蠹。又诈降遣使，於我求婚。我国家不违，赏赐无数。所在军镇，为之解严。遂背信乘虚，纵凶深犯，损我百姓，陷我数州。从此之後，常行贼计。近者枭戮，实谓天诛。卿能举前事之非，有降和之请，但能诚实，何虑不依。且汉日有呼韩邪。是卿族类，既率部落，来慕中华，终保宠荣，足为前鉴。今契丹奚等，输款入朝，皆封郡王，各赐公主，放归所部，以息其人。卿若能来，此是成例。官荣重功则授，财帛赏善斯行，此乃国家所馀，亦是卿之所要。若怀奸设变，口顺心违，应朝不朝，以恶继恶，还学默啜，自取残亡。想卿解思，不至於此也。  

○赐契丹衙官静柝军副大使可突干书  

自从松漠郡王殂殁，已遣使吊祭。卿蕃部大臣，众情所望，事生送死，惟义与忠，并敦旧好，以副深委。近得捍藩使薛泰表云：突厥杀儿到大雒扬言，万众欲抄两蕃。左手有急，右手不助，既在一身，得其自勉力捍。时须觉察，审防奸诈。自从默啜破败，残贼困穷，非时远来，冒死邀利。以卿智勇，制彼狂愚，拉朽摧枯，不足为喻。深思此便，以效忠功，动静与宋庆礼等筹度，勿失事理。  

○报吴兢书  

天子临书，是为盛业；史官秉笔，必伫良才。著作强记洽闻，时议咸许，牧州典郡，此类何求？岂转要以从闲，乃回难而就易。私愿或惬，公道若何。  

○赐突厥玺书  

国家旧与突厥和好之时，蕃汉非常快活。甲兵休息，互市交通，国家买突厥马羊突厥将国家彩帛，彼此丰足，皆有便宜。自三四十年已来，不似旧时法用，总缘默啜可汗失信，遂令使命不通。一口称和，一心即背，每将兵马，常抄边军。天嗔地知，人怨神怒，身被诛灭，岂不由兹。今可汗承破亡之遗馀，验违负之得失，祸福斯在，吉凶可见。计合早相依附，如何久事迟回。仍袭甘凉，复行抄劫初闻为恶，不能无怪。赖自遣使，至此通和。国家如海之容，如天之覆，不念既往之过，以纳将来之诚。可汗若实好心，求为和好，计彼此百姓，各得自安，斟酌一生，更亦何虑。若言无准定，意有翻覆，还似往日可汗，又违今时明信，不烦更差使命徒，再遣往来。至於边疆，不任侵掠，自当更拟，宜审思之。  

○赐新罗王金兴光书  

卿再承正朔，朝贡阙廷，言念所怀，深可嘉尚。又得所进杂物等，并逾越沧波，跋涉草莽，物既精丽，深表卿心。今赐卿锦袍金带，及彩素共二千匹，以答来献，至宜领之。  

○赐新罗王金兴光书  

卿所进女，皆卿之姑妹，容仪淑丽，德行柔婉，自非尽节向风，何能割恩忍爱。然以辞违本俗，离别所亲，念彼远贡之劳，矜其怀恋之思。虽阻来意，并不忍留。今各加其号，赐之衣服，以达朝恩，宜知朕意。  

○赐李光书  

朔川兵马，飞狐要害，委卿经略，随事防虞。比来东夷，颇尽诚款。如闻突厥，常欲侵渔。部落渐移向东，固亦须有备预，野营团练，今正其时。卿若入朝，谁当处置？宜识此意，且未须来。  

○赐瓜州刺史墨离军使张守沙州刺史贾思顺书  

吐蕃小寇，干我边鄙，频经丧衄，竟不悛惩。卿等早怀勇烈，久司戎旅，各效忠诚，暗申计略。远闻决胜，嘉慰良深。守及思顺并宜赐紫，其立功人叙录具状奏闻，必要据实，勿使逾滥。今内出绯紫袍，卿等领取，量功分赏。其被伤人仍给医药，使得安全。阵亡人具名录奏，当加优赠。  

○赐金城公主书  

金城公主，远降殊方，宁蕃落。载怀贞顺之道，深明去就之宜，能知其人，而献其款，忠节克著，叹美良深。所进物等并领得。今寄公主多少信物，至宜领取。所请物并一依来奏文。  

○赐吐蕃赞普书  

朕君临县，子育黎元，因百姓以为心，惧万方之有罪，昔文成远嫁，将以宠光彼国。岂无武力，盖取曲成。寻以纷纭，有侵亭障。重以婚姻之故，旋师衽席之间。又降金城，以敦前好。所期疆场无垒，书轨攸同。更闻权在强臣，遂复违约失顺，干戈未息，道路称叹。今有使臣远来，方悉忠诚弥固。舅甥之礼，万里如初；协和之勤，一心逾亮。义节可尚，情见乎词。朕以公主在蕃，亲爱之极，纵有违负之过，讵移骨肉之情。深明至怀，知得良算。至於止戈为武，国之大猷，怀远以德，朕之本意。中外无隔，夷夏混齐，托声教於殊方，跻含灵於仁寿，朕之深旨，来使具知。剑南去年生羌就戮，虽边将有此举动，是彼使来以前，自兹已後，更无讨袭。诸军所守，侵掠并停。今故使御史大夫崔琳往申信约，所有陈请，咸不相违。并所进器物，并依数领得，今寄多少信物，至宜领取。  

○赐新罗王金兴光书  

所进牛黄及金银等物，省表具知。卿二明庆祚，三韩善邻，时称仁义之乡，代著勋贤之业。文章礼乐，闻君子之风；纳款输诚，效勤王之节。固蕃维之镇卫，谅中外之仪表，岂殊方悍俗，可同年而语耶。加以慕义克勤。述职逾谨，梯山航海，无倦於阻修；献币贡琛，有常於岁序。守我王度，垂诸国章，乃眷恳诚，深可嘉尚。朕每晨兴伫念，宵衣待贤，想见其人，以光启沃。俟卿觏止，允副所怀。今使至，知婴疾苦，不遂祗命，言念遐阔，用增忧劳。时候暄和，想痊复也。今赐彩绫五百匹，帛二千五百匹，宜即领取。  

○赐小勃律国王难泥书  

惟尔代雄荒服，为国藩卫。居万里之外，竭一心之忠。用能潜应王师，克翦悖寇，葱河失险，青海无波，使我威灵远加。由尔诚节克著，言念功效，叹美良深。今册尔为本国王，并赐衣带，至宜领取。  

○吊突厥可汗弟阙特勒书  

皇帝问突厥伽可汗：国家惠绥黎蒸，保函夏，无有远迩，思致和平，俾有厥休，共登仁寿之域。既罹於咎，岂忘匍匐之救，况可汗久率忠顺，屡通款诚，既和好克修，固灾患是恤。今闻可汗阙特勒没丧，良用怃然。想友爱情深，家国任切，追念痛惜，何可为怀？今申吊赙，并遣致祭，可喻意旨，荐兹礼物。  

○赐康国王乌勒书  

卿僻在遐荒，久修诚款，情深本国，志慕钦风。节义著於家邦，忠孝兼於臣子，言念恳到，叹美良深。所请各依，可知朕意。  

○赐杜暹敕书  

卿素以清直，兼之勤干，自委居守，每事多能。政肃官寮，惠及黎庶。城隍宫室，随事修营，且有成功，不疲人力。甚善甚善，慰朕怀也。  

○吊渤海郡王大钦茂书  

念卿亡父，素励诚节，与善无徵，奄至殂谢，兴言求往，轸念良深。卿是长嫡，当袭父位，宜全忠孝，以继前踪。今故遣使持节册命，兼申吊祭。  

○赐突骑施可汗书  

朕与可汗结为父子，恩义所感，骨肉何殊？可汗乃信彼小子，自生疑阻，前後使往，非不具论。自尔已来，当所迷也。使至省表，已变其节。过而能改，善莫大焉。既效忠诚，深可嘉尚。朕本意相待如初，父子之间，更敦前好。凡为君须守信义，不信则身危。若外饰甘言，内藏奸诈，未能有损，终必自伤。想可汗通明，固不至於此。巧言似实，深宜察也。若忠信不易，更复何忧？千秋万岁，俱享多福，故令中使，专达少信，悉朕意焉。  

○赐三姓葛逻禄书  

三姓葛逻禄及拔悉密首领部落等：卿等上祖已来，忠赤於国。往缘默啜背叛，遂被胁从。非是本心，朕深知悉。闻卿等首领，皆是中良，虽在远方，尝愿归化。具知此意，深用嘉之。况今突厥天亡，事势如此，在於豪杰，多被诛夷，所有诸蕃，各自奔散。知者料事，不可失时。倘或沈吟，必招祸患。宜即递相晓论，劝率早来。且金山故地，水草丰美，安置部落，还於此处，庶事之间，倍令优恤。务取安泰，胜於往时，兼有重赏高官，以待卿等。今故遣使宣慰，宜悉朕心。  

○报宋王成器献牛马助军书  

塞草具腓，秋风已劲。张国容会军实者，孰先於此乎？国家之情，助其费用，周旋省览，以慰所怀。  

○与宁王宪等书  

昔魏文帝诗云：“西山一何峻，高高殊无极，上有两仙童，不饮亦不食。赐我一丸药，光耀有五色。服药四五日，身轻生羽翼。”朕每思服药而求羽翼，何如骨肉兄弟天生之羽翼乎？陈思有超代之才，堪佐经国之务，绝其朝谒，卒令忧死。魏祚未终，遭司马宣王之夺，岂神丸之效也。虞舜至圣，舍傲象之愆以亲九族，九族既睦，平章百姓，此为帝王之轨则，於今数千载，天下归善焉，朕未尝不废寝忘食钦叹者也。顷因馀暇，妙选仙经，得此神效方，古老云：服之必验。今分此药，愿与兄弟等同享长龄，永无限极。  

○赐葛逻禄叶护玺书  

卿归心向化，守节安边，常献忠诚，无失蕃礼。见不善，如鹰之逐鸟雀；嫉为恶，似农夫之除蔓草。信义若此，嘉叹良多。阿布思负恩至深，为众所弃。卿能为擒获，送其形骸。且此贼投卿，本缘穷蹙，苟欲延命，元非好心。卿密察奸谋，俾其就戮，卿之智略，难可比方。又闻数男，今见在彼，种类既恶，留用何为？倘蕴习顽凶，搅扰蕃落，处置不及，追悔无繇。可宜送来，绝其後患。卿今载已前俸禄，并令京军给付，後虑其辽远，任於北庭请受。所请印信并译语人官，并依来表。今则别有少物赐卿，至宜领取。  

## ●卷四十一  

☆元宗（二十二）  

○孝经注序  

朕闻上古，其风朴略。虽因心之孝已萌，而资敬之礼犹简。及乎仁义既有，亲誉益著。圣人知孝之可以教人也，故因严以教敬，因亲以教爱。於是以顺移忠之道昭矣，立身扬名之义彰矣。子曰：“吾志在《春秋》，行在《孝经》。”是知孝者德之本欤。《经》曰：“昔者明王之以孝理天下也，不敢遗小国之臣，而况於公侯伯子男乎。”朕尝三复斯言，景行先哲。虽无德教加於百姓，庶几广爱刑於四海。  

嗟夫！夫子没而微言绝，异端起而大义乖。况泯绝於秦，得之者皆煨烬之末；滥觞於汉，传之者皆糟粕之馀。故鲁史《春秋》，学开五传，国风雅颂，分为四诗。去圣逾远，源流益别。近观《孝经》旧注，舂尤甚。至於迹相祖述，殆且百家；业擅专门，犹将十室。希升堂者，必自开户牖；攀逸驾者，必骋殊轨辙。是以道隐小成，言隐浮伪。且传以通经为义，义以必当为主。至当归一，精义无二，安得不翦其繁芜而撮其枢要也？  

韦昭、王肃，先儒之领袖；虞翻、刘邵，抑又次焉。刘炫明安国之本，陆澄讥康成之注，在理或当，何必求人？今故特举六家之异同，会五经之旨趣，约文敷畅，义则昭然。分注错综，理亦条贯，写之琬王，庶有补於将来。且夫子谈经。志取垂训，虽五孝之用则别，而百行之源不殊。是以一章之中，凡有数名，一句之内，意有兼明，具载则文烦，略之又义阙，今存於疏，用广发挥。  

○起义堂颂序  

尧以天下禅舜，舜以天下禅禹，禹将宅百揆，总万国，一让於稷Ι，再让於皋繇。稷Ι先举，彼商与周以之更盛；皋繇後大，我国家於兹受命。非舜以考天而畴咨，审灵命之阴骘；非禹以享天而德让，知历数之有归。及乎元元间出，光大前庆，垂道德而统运，依清虚而立法，天祚我李，厥惟旧哉！  

并州起义堂者，皇天造帝之初，高祖誓众之地也。隋氏失御，国乱无象，小道自贤，大才胥忌。惟宫室陂池之好，惟沈湎暴慢是保。上帝不歆，黎人咸戚，六军逾海而东败，万乘过江而南覆。豺狼入邑，争人，黔首嚣然，方将无诉。我高祖感之，乃龙跃晋水，凤翔太原，百神前驱万姓来奔。开咸阳，入天门，用汤武之兵，静新室之乱。遵唐虞之典，承太王之基，率百官受终于文祖，辑五玉班瑞于诸侯。类圆方之礼备，封功爵德之议允，约法惟简，代虐以宽，子惠困穷，怀柔蛮貊。金石一变，日月重华，近古以来，未有革命易姓若此之盛者也。非天私我有唐，惟天于积德；非唐求于人庶，惟人怀于累仁。当此之时，太宗内启圣谋，外行专断，躬擐甲胄，跋履山川，驾英雄而为奥主，一区域而定大业。周《诗》曰：“昊天有成命，二后受之。”信今之谓也。若夫修德以降命，奉命以造邦，源者流工，根深者叶茂，天人报应，岂相远哉。观周之兴，始於后稷、公刘，承以太王、王季，皆勤俭忠厚，克广前烈。至於文王成之，武王启之，康王安之，故卜代三十，卜年八百，天所命也。我唐之兴也，始於皋繇元元，承以景皇元帝，皆立言迈德，垂裕後昆。至於高祖受之，太宗有之，高宗守之，中宗复旧业，睿宗新景福，比之周室，我何谢焉？且如陈德明刑，庶其躬稼之绩；元宗道要，小其避狄之仁。化流率土，狭其江汉之域；义宁大朝，羞其牧野之战。故武德中，太行出大声曰：“唐兴理万年，”盖天之所命，年代未可涯也。仲尼曰：“惟天为大，惟尧则之。”又曰：“韶尽美矣，又尽善也，”非至德，其孰能如此其大者乎！”  

於戏！先后舍元子而立予主鬯，烦大位而付予天下。自高祖创业，百有六战，钦承丕绪，十有四载。东西南北，无思不服，山川鬼神，亦莫不宁，实惟艺祖储福之所致，岂予幼孙菲德之所及。方将运心於元妙之境，厉志於造化之炉，发令为祥符，施惠为霖雨，任贤为两曜，仗能为四时，俾天之下，有形者遂全，怀生者自足。树铺野茧，田种嘉谷，斫雕为朴，捐珠弃玉，追大庭而齐风，梦华胥而同俗。非曰能尔，愿凭宗┙而效焉。  

癸亥之岁，献春正月，济河横汾，省方展义，存问黎老，缅慕本邦，城郭岿然，桑梓如旧。鉴风物之忧思，寻王业之艰难，惟高祖若天地之开辟，化成万类；惟太宗若日月之照昨，光於四表。举晋阳之甲，除君侧之盗；由唐侯之封，升天子之号。肇基发迹，实在於兹。仙驾无所，或顾怀於旧土；灵魄无方，傥来归於此堂。郡县之所宜严奉，前人有言曰：礼不忘本，乐殊其德。如姬咏周原，而刘歌沛邑，国我烈祖，如闻叹息之音；嗟尔後人，无忘成功之颂。  

○送李含光赴金坛诗序  

广陵李炼师，上清品人也。抚志□霞，和光代俗。为予修福灵迹，将赴金坛，故赋诗宠行，以美其志。  

○送李含光还广陵诗序  

元静先生禀和清真，乐道虚极。顷来城阙，善利同人，缅思林泉，洗心外俗，予嘉焉重焉，式遂其意。言念于迈，赋诗宠行。  

○送李含光还广陵诗序  

炼师气远江山，神清虚白。道高八景，而学兼九流。每发挥元宗，启迪仙，延我以玉皇之祚，保我以金丹之期。敬焉重焉，深惜此别。因赋诗以饯行云耳。  

○后土神祠碑序  

古之王者，皆受天命，礼乐有权，神祗是主。郊兆所设，虽定於厥居；精灵所感，则通乎其变。大抵归正，旁行不流，惟创制者为能之，亦安在守文而已。隹上祠者，本魏地癸阝邱之旧，而汉家后土之宫。汾水合河，梁山对麓，地形堆阜，天然诡异。隆崛勿而特起，忽盘纡而斗绝，景象相传，如在。有物不可以终否，有典不可以遂废，故推而行之，神而明之，岁在癸亥，始有事於兹焉。  

在昔后王，时迈省方，柴燎告至，幽隐胥洎。大舜则五载一巡，武帝则三岁一祭，古今代变，人神礼烦，朕就为损益，折以法度，一纪再驾，亦无闲焉。二十年冬，勒兵三十万，旌旗亘千里，校猎上党，至於太原。赫威戎於朔陲，沛展义於南夏。肆觐群后，道有以大备；怀柔百神，文无而咸秩。先是有司宿设，恪敬乃事。己未师次於斋宫，庚申亲祀於后祗。圣考在天，侑而作主，何礼不举，靡神不遍。往者汉氏之祠也，牲以养牛，五岁茧栗，所以贵其诚；藉以采席，六重藁秸，所以尚其质。事与古反，义不经见。朕因其地而不因其仪，取其得而不取其失。凡牲币法物之事，歌舞接神之类，咨故实於方泽。不遂过於元鼎。此皆公卿大夫，鸿生钜儒，献其方闻，匡於不逮，朕何有也。且王者事天明，事地察，示有本，教以孝，柰何郊丘之礼，犹独以祈谷为名者耶？  

於戏！享於至诚，锡以繁祉。黄云盖於神鼎，降光烛於灵坛。自昔已然，乃今复见。斯固阴精有所寓，宝气为不诬，虽寂寥而不动，亦动之而斯应。顾朕之不德，灵感何从？赖累圣储祉，福流所致。乃眚灾肆赦，与物更始，大赉天下，有庆兆人。山川鬼神，鸟兽鱼鳖，莫不允若，莫不咸宁。此所以承覆载，报生植，资元元，尽翼翼，岂与夫封禅有牒，专在求仙，秘祝有辞，密於移过而已！  

○西岳太华山碑序  

天有四序，星辰辨其分；地有五方，山岳镇其域。阴阳交畅，则品物形矣；精气相射，则神祗著矣。西岳太华山者，当少阴用事，万物生华，故曰华山。踞中土西偏，当七官正位，是称西岳。披图以察削成，而四方信焉；立表以算其高，五千仞明焉。石壁磔竖而雄竦，众山奔走而倾附。其气肃，其势威，其行配金，其辰直酉。前对华阳之国，後压华阴之郡，左抱桃林之塞，右产蓝田之玉。谅少昊在之下都，即蓐收之别馆也。  

轩帝游焉，以会众神；虞舜柴焉，以觐群后。爰自夏氏，迄於隋室，朝延五姓，载历三千，祀典相因，旧章未改，坛场庙宇，何代不修，一祷三祠，无岁而缺。所以报生殖，事灵神，不有怠也；故亦祥休明，灾淫慝，未尝爽也。皇天眷，馨我烈祖，奄有万方，逮乎六叶。郊天地，望山川，精意必达，坠典咸甄，亦命州将，四时告虔，加视王秩，进号金天。若是何者？抑有由焉，予小子之生也。岁景戌，月仲秋，膺少昊之盛德，协太华之本命。故常寤寐灵岳，神交。玉帛未陈，幽赞必先意而启；椒醑虽薄，景福杲应期而集。元感昭赛，可一二而道邪。记云：“下有方士真人，金鼎石室；上有明星玉女，仙草瑶池。”茅龙一去，毛女千祀，前代帝王，多有侥觊。朕学牺文之道，故非斯人之徒。忧在至道之不宏，不忧富贵之无永；患在苍生之不理，不患年寿之若流。以功施四海为长生，以业传百代为不死。焉羡置集灵之宫，虚望非福；立存仙之殿，劳思轻举者哉！於戏！维岳配天，上弼予志。予欲大康兆人，岳翼予欲。定礼乐谐神人，岳听予思。其维岳降神，生此多士，无俾申甫，专美於嵩。语酌古训，心通神境，善而不答，诚而不应，未之有也，岳其念哉。  

十有一载，孟冬之月，步自京邑，幸於洛师，停銮庙下，清眺仙掌，云拂石床，霓裳可接，风过松岭，仙驾如闻。久勤报德之愿，未暇封崇之礼。迟回刻石，梗概铭山，万姓瞻予，言可复也。  

○上方大洞真元妙经品序  

朕闻寥廓之际，真宰存焉。溟氵幸之初，圣人利见，其教善贷而不有，其道日用而惟新。则焕乎云篆仙书，秘乎瑶篇玉简。非握图授之後，不能行其教；非栖真宅元之士，不能窥其文。明真有科，太上留诫，为务度人，归依大道。是者真元圣主，上方开化，无极太上，灵宝天尊。居一气化均之天，九清自然之国，翠华阙庭，紫真宫掖，升千光云殿，登七珍宝座。俯视苍生，崇猷或略。於是天尊，宣扬教范，命真仙之众，传经化人。诵之者履天尊之域，行之者游太上之乡，故《洞元灵宝太上天关经》云：“上方玉虚，明皇天尊，见轻清之形仪，衣苍穹之冠履，运春夏秋冬之动植，主君臣父子之枯荣，统三界仙凡修短，祸福增减。”是以图立形仪，欲代人归命信礼，而求长生，仍可敬之。伏闻称赞上方天尊忏文。钦哉！至圣至真，五境出三罗之界；无颠无顶，八方朝七宝之宫。统黄上之天元，镇中央之地极。威光奕奕，神德巍巍，精叩感通，至诚善应。如人礼念恭信，则见存获福；香花供养，则已往生天。普愿归依，同成道果。  

○一切道经音义序  

朕闻大道幽深，妙门虚寂，龟山之文不测，龙汉之旨难窥。况复记录渐讹，年龄浸远。黄庭妙简，或逢燕彘之疑；缥府真言，多有鲁鱼之失。遂令玉京後进，览秘篆而无从；金阙群游，习灵符而有误。恭惟老氏，国之本宗，遗述元经，朕之夙好，详其乖舛，深可吁嗟。爰命诸观大德，及两宫学士，讨论义理，寻绎冲微。披《珠丛》、《玉篇》之众书，考《字林》、《说文》之群籍。入其阃阈，得其菁华。所音见在《一切经音义》，凡有一百四十卷。其音义目录及经目，不入此数之中。庶以宣阐青元，发挥碧落，毗助风化，训导黎。令其志希夷，永绝陶阴之惑；归心徼妙，长祛晋亥之迷云尔。  

○道德真经疏释题词  

老子者，太上元元皇帝之内号也。元元道宗，降生伊亳，肃肃皇祖，命氏我唐。垂裕之训，无疆之祉，长发远祥，系本瓜瓞。其出处之迹，方册备记。道家以为玉晨应号，马迁谓之隐君子，而仲尼师之。纟番经中其太谩，问礼叹乎龙德，是孔某无间然矣。在周室久之，将导西极，关令尹喜请著书，於是演二篇焉。明道德生畜之源，罔不尽此，而其要在乎理身理国。  

理国则绝矜尚华薄，以无为不言为教。故《经》曰：“道常无为而无不为。侯王若能守，万物将自化。”又曰：“我无为而人自化，我无事而人自富，我好静而人自正，我无欲而人自朴。”理身则少私寡欲，以虚心实腹为务。故《经》曰：“常无欲以观其妙。”又曰：“不贵难得之货”，“不见可欲。”又曰：“塞其兑，闭其门，挫其锐，解其纷”，而皆守之以柔弱雌静。故《经》曰：“柔胜刚，弱胜强。”又曰：“知其雄，守其雌。”此其大旨也。  

及乎穷理尽性，闭缘息想，处实行权，坐忘遗照，损之又损，元之又元，此殆不可得而言传者矣。其教圆，其文约，其旨畅，其言迩。故游其廊庑者，皆自以为升堂睹奥，及研精覃思。然後知其於秋毫之端，万分未得其一也。《经》曰：“有物混成，先天地生。”“吾不知其名，字之曰道，强为之名曰大。”故知大道者，虚极妙本之强名，名其通生也。《庄子》曰：“太初有无。”有无者，言有此妙无也。又曰：“无有无名。”无名者，未立强名也。故《经》曰：“无名天地之始”，强名通生曰道。故《经》曰：“有名万物之母。”《庄子》又曰：“物得以生谓之德。”德，得也。言天地万变旁通，品物皆资妙本，而以生成得生为德。故《经》曰：“道生之，德畜之。”则知道者德之体，德者道之用也。而经分上下者，先明道而德次之也。然体用之名可散也，体用之实不可散也。故《经》曰：“同出而异名。”同谓之元。语其出，则分而为二：咨其同，则混而为一。故曰：“可散而不可散也”。则《上经》曰：“是谓元德。”又曰：“孔德之容。”又曰：“德者同於德。”又曰：“常德不离。”《下经》曰：“失道而後德。”又曰：“反者道之动。”又曰：“道生一。”又曰：“大道甚夷。”是知体用互陈，递明精要，不必定名於上下也。经，径也，言通径也。又常也，言通径常行之道。  

每惟圣祖垂训，贻厥孙谋，听理之馀，伏勤讲读。今复一二诠疏其要妙者，书不尽言，粗举大纲，以裨初学者尔。  

○赐源乾曜张说考中上词  

源乾曜謇謇匪躬，谦谦自牧，正身率下，直道事人。无闻伐己之功，每立致君之节。顾问则出纳斯允，左右则启沃居多。德行可称，自宜升擢。张说以道佐时，以忠处事，颜虽不犯，尝闻献替之诚；言则不谀，自得谋猷之体。政令必俟其增损，图书又藉其刊削。才望兼著，理合升，并考中上。  

○颜子赞  

杏坛槐市，儒述三千。回也亚圣，某也称贤。四科之首，百行之先。秀而不实，得无恸焉。  

○张说献诗赞  

德重和鼎，功逾济川。词林秀发，翰苑光鲜。  

○卢奂替  

专城之重，分陕之雄。人多惠爱，性实谦冲。亦既利物，存乎匪躬。为国之宝，不坠家风。  

○叶法善像赞  

词江泻液，义苑含芬。别有真气，青溪出云。卓尔无对，超然不群。幽人蓟子，道士封君。  

○徐坚赞  

校文天禄，论经上庠。华词宛丽，雄辨抑扬。  

○王文郁画贵妃像赞  

万物去来，阴阳反覆。百岁光阴，宛如转毂。悲乐疾苦，横夭相续。盛衰荣悴，俱为不足。忆昔宫中，尔颜类玉。助内躬蚕，倾输素服。有是德美，独无五福。生平雅容，清缣半幅。  

○元元皇帝像赞（并序）  

我大圣祖诞敷众妙，光宅上清，贻厥孙谋，屡彰幽赞。昼现殊相，空浮瑞色。七耀五明之服，玉童金媛之仪。道释人天，作礼瞻奉。昔真诰传於羊角，宝祚无疆；今宸仪炳於龙岩，妖氛将殄。岂惟历代师授，前王得一；斯乃宗社降祥，後昆惟万。申命藻绘，示诸郡国。若对寥阳之宇，如临太极之庭。赞曰：  

猗我烈祖，阐教乘时。理身理国，曰希曰夷。上开仙洞，俯视灵姿。昭融至道，叶赞无为。岩谷增丽，丹青罔追。神光烁烁，淑景迟迟。当朝称庆，列郡来斯。福祚流衍，千龄在兹。  

○张天师赞二首  

邈彼炎汉，天图中缺。万汇消残，三灵荡越。惟师应运，神威迅发。躬侍元元，亲传秘诀。妖毒云驱，崇山剑裂。大布声教，全清蛊孽。一振无为，永光有截。鸾鹤斯迈，丹青是设。玉相真仪，传芳不歇。  

邈矣真仙，孤高峻节。气贯穹冥，元元示诀。落落神仪，亭亭皓月。诛邪斩精，鬼驱鬼彻。汉代明威，流传不绝。  

○令长新戒  

我求令长，保下人，人之所为，必有所因。侵渔浸广，赋役不均，使夫离散，莫保其身。徵诸善理，寄尔良臣，与之革故，政在惟新。调风变俗，背伪归真，教先为富，惠恤於贫。无大无小，必躬必亲，责躬劝农，其惟在勤。墨绶行令，孰不攸遵，曷云被之，我泽如春。  

○黄道游仪铭  

孰为天大，此焉取则。均以寒暑，分诸晷刻。盈缩不愆，列舍不忒。制器垂象，永鉴无惑。  

○衡山九真观钟铭  

铸於郡，悬於观，天长地久福无算。  

○石桥铭  

梁园胜躅，碣馆佳游。苔深石暗，山斜路幽。桥非七夕，节是三秋。爰停弄杼，共此淹留。  

○庆唐观纪圣铭（并序）  

神也者，妙有物而为言，化也者，应无方而成象。言岂立神之主，象徵宰化之知。苟言象之不存焉，则神化或几乎息矣，穷神而极化者，其唯至圣之人乎。我远祖元元皇帝，道家所号太上老君者也。建宗於常无有，立行於不昧。知雄守雌，为天下；知白守辱，为天下谷。故能长上古而日新，雕众形而化淳，齑万物而不为戾，泽万代而不为仁。巍乎不睹其顶，深乎不测其极。复归无物，存教迹以立言；奄有太清，感圣期以利见。肇我高祖之提剑起晋，太宗之仗钺入秦，鹏抟风□，麟斫日月。  

夏臣丑而已去，殷鼎轻而未徙，老君乃洗然华皓，白骥朱髦，见此龙角之山，示我龙兴之兆。语绛州大通堡人吉善行曰：“吾而唐帝之祖也，告吾子孙，长有天下。”於是一开赤伏，而万姓宅心；一麾白旄，而六合大定。传曰：“有声之声，不过百里；无声之声，延及四海。”非夫神唱明德，翕叶人祗者欤！善行以武德三年二月初奉神教，恐无明徵，未之敢泄。至四月，老君又见，曰：“石龟出，吾言实。”於时太宗为秦王讨宋金刚，总戎汾绛，晋州长史贺若孝义以其状上启。遽使亲信杜昂就山礼谒。俯仰之际，灵貌察焉。昂驰还曰：“信矣！”乃遣昂、善行乘驿表上，比至长安，适会郇州献瑞。石龟有文曰：“天下安，千万日。”高祖徵其二异，拜善行朝散大夫，命舍人柳宪往祠焉。玉帛既陈，尊仪复见。其始觌也，杲杲炅炅，若红峰绿岭，吐春日之光景；其却隐也，萧萧条条，若雨息云消，视秋天之寥。来莫知其所自，去莫辨其所往。出於寂寞，入於恍惚，盖不可得而详诸。  

汾阳之龙角山者，天地降福之庭，高祖用师之道。峰上有华池灵府，下有石穴洞宫。气接姑射，集神仙之别馆；脉通霍镇，润珠玉之邻家。高祖以云辔频回，霓裾累{敝衣}，故版庙於行过之所，划坛於受命之场，刻饰圣容，彩绘真卫。神光离合，殿堂宛转於空间；□气踟躇，笙磬往还於天路。因改浮山县名神山焉，志灵应也。是岁仲秋及五年三月，晋州奏老君言：“我亳庙之中枯柏更生，子孙当王。”又云：“我神兵助军伐刘黑闼，立夏当平。”事果如言，皆先事之识也。尔後太宗贞观，则云泊於庙宇；高宗垂拱，则卿云涌于神座。今又祠中柏树，蒲萄袅而托根，门端良木；枯枝蓊而还茂，叠黛丰本。扑翠繁柯，聚祥烟青霭；[  

NXI]々一色，散佳气葱郁。麟麟万重，识者以为太和畅陈朽之徵，王会纳殊邻之象。惧彼虚应，摇然夕惕。  

朕演灵金根，纂命，笃学道记，常味至言。是用假涂礼乐，宿仁义，寻末以窥本，澄粗以诣精。为无为於此心，事无事於天下，而宗社大福，寰县小康，实上祖惠无疆之休，亦下人率自然之化。夫唯幽容昭见，伟事也；神告帝符，瑰瑞也；发祥善行，吉类也；庆云重作，鸿懿也；戎果附植，合异也；槁干华滋，蕃炽也。此六者，兴王之嘉祉，旷历之绝记者已，朕不敏，颇闻君子之教矣。继其父者天其祖，习其训者父其师，揄扬道德，情存孝敬。商颂美乎成汤，周雅尊乎后稷，先王之旧典也。吾岂坠其文哉！夫戴角之类，龙为之长。羊也定形而不易，龙也神化而无端。龙盖五土之精，国家乘土而王，故改山号名龙角焉。乃铭金石，以彰灵变。词曰：  

思文圣祖，元默雷声。混兮无名，超兮至清。清入神舍，名损物假。身尊元元，後有天下。高祖凤翔，□举晋阳。太宗龙战，风趋秦甸。龙角仙都，王师戒涂。圣形入有，神言出无。瑶衣玉骑，告帝天符。神方据我，人亦来苏。乃立清室，微微谧谧。众仙停跸，乃兴庆□。氛氛氲氲，再瑞明君。庭有柏兮，远果寄秀。门有根兮，<疒鬼>条更茂。顾惭菲德，蒙神之。诵我道经，介我神听。继明五圣，事三灵。请从格言，天德出宁。大道幽荫，湛滋广接。意路何阶，言津难涉。化有影响，神无华叶。  

○纪泰山铭（并序）  

朕宅帝位，十有四载。顾惟不德，懵於至道，任夫难任，安夫难安。兹朕未知，获戾於上下，心之浩荡，若涉於大川。赖上帝垂休，先后储庆，宰衡庶尹，交修皇极。四海会同，五典敷畅，岁□嘉熟，人用大和。百辟佥谋，倡予封禅，谓孝莫大於严父，谓礼莫尊於告天，天符既至，人望既积，固请不已，固辞不获。肆予与夫二三臣，稽《虞典》，绎汉制，张皇六师，震叠九，旌旗有列，士马无讠华。肃肃邕邕，翼翼溶溶，以至於岱宗，顺也。  

《尔雅》云：“泰山为东岳。”《周官》曰：“兖州之镇山。”实惟天帝之孙，群灵之府。其方处万物之始，故称岱焉；其位居五岳之伯，故称宗焉。自昔王者，受命易姓，於是乎启天地，荐成功，序图录，纪氏号。朕统承先王，兹率厥典，实欲报元天之眷命，为苍生之祈福，岂敢高视千古，自比九皇哉！故设坛场於山下，受群方之助祭，躬封燎於山上，冀一献之通神。斯亦因高崇天，就广增地之义也。乃仲冬庚寅，有事东岳，类於上帝，配我高祖，在天之神，罔不毕降。粤翌日，禅於社首，侑我圣考，祀於皇祗，在地之神，罔不咸举。暨壬辰，觐群后。上公进曰：天子膺天符纳介福，群臣拜稽首千万岁。庆答欢同，陈诫以德。大浑叶度，彝伦攸叙，三事百揆，时乃之功。万物由庚，兆人允殖，列牧众宰，时乃之功。一二兄弟，笃行孝友。锡类万国，时惟休哉！我儒制礼，我史作乐，天地扰顺，时惟休哉！蛮夷戎狄，重译来贡，累圣之化，朕何慕焉！五灵百宝，日来月集，会昌之运，朕何感焉，凡今而後，儆乃在位，一王度，齐象法，扌旧章，补缺政，存易简，去烦苛，思立人极，乃见天则。  

於戏！天生蒸人，惟后时，能以美利利天下，事天明矣。地德载物，惟后时相，能以厚生生万人，事地察矣。天地明察，鬼神著矣。惟我艺祖文考，精爽在天，其曰“懿予幼孙，克享上帝。惟帝时若，馨香其下。”丕乃曰“有唐氏文武之曾孙隆基，诞锡新命，缵戎旧业，永保天禄。子孙其承之。”予小子敢对扬上帝之休命，则亦与百执事，尚绥兆人，将多於前功，而毖彼後患。一夫不获，万方其罪予，一人有终，上天其知我。朕惟宝行三德：曰慈、俭、谦。慈者覆无疆之言，俭者崇者崇将来之训，自满者人损，自谦者天益。苟如是，则轨迹易循，基构易守。磨石壁，刻金记，後之人听词而见心，观末而知本，铭曰：  

惟天生人，立君以理，惟君爱命，奉天为子。代去不留，人来无已，德凉者灭，道高斯起。赫赫高祖，明明太宗，爰革隋政，奄有万邦。罄天张宇，尽地开封，武称有截，文表时邕。高宗稽古，德施周溥，茫茫九夷，削平一鼓。礼备封禅，功齐舜禹，岩岩岱宗，ぅ我神主。中宗绍运，旧邦惟新，睿宗继明，天下归仁。恭己南面，化醇，告成之礼，留诸後人。缅予小子，重基五圣，菲功伐高，匪德矜盛。钦若祀典，丕承永命，至诚动天，福我万姓。古封泰山，七十二君，或禅奕奕，或禅云云。其迹不见，其名可闻，祗文祖，光昭旧勋。方士虚诞，儒书龌龊，佚后求仙，诬神检玉。秦灾风雨，汉编录，德未合天，或承之辱。道在观政，名非从欲，铭心绝岩，播告群岳。  

○通微道诀碑文  

人者道之子，道者人之母。子不知母，谓之不孝；人不识道，谓之至愚。故上士能勤行，下士惟大笑。背道求道，从迷至迷。朋鱼在水中，水为鱼命；人在道中，道为人生。道去则人亡，水渴则鱼困，不知即身以求道，而乃徇福以丧真，何其误欤？遂积不义之财，以为布施；弃无为之教，别□修善。岂知善本破恶，不合邀名，施本济人，不合求报哉！求道者以心为舟，以信为车。车用在於运，舟用在於虚。常取不足，勿求有馀。静心而不系者，虚舟也；运动而不倦者，信车也。今将告尔以元言之首，施勿求福，而福自至；斋勿贪功，而功自备；心勿向邪，而道自致。施而求主，福必不足；斋而贪功，是谓有欲；向邪求道，是谓聋俗。忠者臣之分，孝者子之心。柔弱为趋道之津，诚敬乃入真之驭。不益己，不损物。以不贪为宝，以知足为富。内保慈俭，外能和同。念身何来，从道而有，少私寡欲，夷心注元，若然者，可为勤行之士。尔其勖哉，尔其勖哉！夫大道坦坦，去身不远，修之於身，其德乃真。尔当慎汝身，洗尔心，内养五神，外合一气；去万恶，增万善，长生久视，沐浴元波。真经之旨毕於是，不死之方尽於是。尔其勖哉！  

○杨碑  

（阙二字）易与天地准，故君子洗心焉。夫出处审乎时，默语存乎道，简易成其大，劳谦（阙一字）於吉（阙五字）有人（阙七字）公（阙四字）右相国忠之父也。纯孝足以合礼，移忠足以和义，体仁足以长人，贞固足以干事。包大易之四德（阙六字）莫京（阙十二字）以嗣者矣。公讳，字仲，华阴人也。叔虞翦圭，自周封晋；伯乔食菜，受邑君杨。氏族之先也，黄雀四环（阙九字）洁白（阙五字）五公四代乘车轮者，两汉百人，门阀之宗也。公曾祖汪，隋国子祭酒吏部尚书戴国公，探道秉德，（阙四字）大父令本，库部郎中（阙一字）沂（阙一字）三郡守。讲信修睦，不陨厥问，烈考志谦，青城令，追赠陈留太守。修辞辩学，薄游以取荣；冲用晦德，积庆以垂裕。（阙六字）有（阙一字）光公承（阙二字）之阴骘，体积善之阳报。气禀清白，生资礼乐。故艺能无不总，博览无不该。尝读书至事亲章，乃辍卷长叹曰：夫子志在《春秋》，（阙二字）之（阙一字）行在《孝经》，（阙二字）也乃（阙一字）心所至誓不违亲。然鸣鹤远闻，招弓屡辟，确乎不拔，皆以色养恳辞。青城府君每加诲诱，俾之从政。公乃（阙五字）面承大人庭训，孝乎惟孝，友于兄弟，施於有政，是亦为政也。府君乃抚而慰之，就成雅志。自是三十馀载，非躬荐甘旨，不以洁（阙十一字）定非（阙一字）疾无（阙二字）之忧致（阙一字）养极三牲之乐。当时君子议以为难，及丁家艰，哀毁逾制，遂结庐墓左，手植松楸，郡县以孝闻。服满召（阙五字）以旌（阙一字）行，迁延不行者久之。或曰：生极其养，不违亲以易身。孝本乎仁，岂怀宝而迷国。又太夫人有苦切之诫，乃应命焉。换左卫兵曹，以（阙四字）州司士转杭州司士（阙四字）职及栾棘仅起，衰麻外除，谓楚禄万钟，永无及已。孔门四教，庶有立乎？乃息心参调，优游著述，寻以亲（阙七字）察使察罪举能，（阙二字）元武令公（阙一字）从政也。蕴中和以息机，推诚信以动物，草木无夭，况人庶乎。鬼神知感，况豪右也。所以堂上鸣琴，（阙八字）所在（阙五字）用公之道，行公之志，推以一邑，持宰天下，亦信然乎。神欺辅仁，位不充德，亭伯劳於郡掾，仲躬止於太邱，（阙六字）时宰窃位而（阙一字）叹命之不偶。（阙三字）犹今享年五十有一。开元五载，遘疾终於元武之县廨。公始自解褐应召，及乎易篑归（阙一字）凡六徙（阙六字）者三（阙一字）人者一（阙四字）之屯（阙一字）无慢恚於三黜；以之造次，必周旋於四科。传曰：“涅而不缁，磨而不磷。”公之谓矣。夫人中山张氏，仆射（阙六字）州希（阙一字）之（阙一字）女。恭俭之德，训於公宫，贞信之教，行於嫔族。命之不造，华年早凋。以开元二十七年十月十六日，合葬於岐阳之安平山南原，礼也。天宝七载，追赠魏郡太守，夫人中山郡夫人。其孤国忠，济美代业，应期王佐，则我有社稷，尔能卫之；我有廊庙，尔能宰之。叶和九功，九功惟序。平章百姓，百姓昭明。俾九流衣冠，万邦黎献。丕乃大言曰：“咸有一德，思皇万年。”时惟尔劳，时惟尔弼。若然者，虽我君臣之（阙二字）契理运亦乃祖（阙二字）之训贻厥门风。於是美（阙二字）之克家，霈春泽以流叶。天宝十二载三月，重赠公武部尚书，追封郑国公。夫人郑国夫人。所以彰父教子忠，君嘉臣节也。俾万载（阙十一字）希音则钜鹿名将，空深汉主之怀；阙里先师，逾愧鲁侯之诔。铭曰：  

先王至德，训人惟孝。倬哉杨侯，独立名教。宏道由己，聚学依仁。忄空々励节，谆谆奉亲。明惟其物，暗不欺神。（阙十二字）颜冉其伦。君子委和，嵩神属庆。挺生王宰，精微亚圣。光尔前烈，毗予大政。延赠夏卿，追封旧郑，安平原兮岐之阳，（阙三字）兮（阙二字）乡。（阙三字）兮（阙三字）冥冥归兮泉路长。独九京之丰石，播终古兮名扬。  

○故金紫光禄大夫鸿胪卿越国公景龙观主赠越州都督叶尊师碑铭（并序）  

朕闻轩辕三皇之盛者尊广成，唐尧五帝之盛者师尹寿。夫以圣人之道，教圣人之才，守之七日，又守之九日，朝彻而後能见。独是道也，入水不濡，蹈火不，啸叱风雨，鞭笞魔魅，无方而後能进；独是神也，神则惟变，道亦旁通，苟得其人，抑所谓神道设教者也。师讳法善，字道元。自诸梁食采，是谓叶公，邑亦如之，因而命氏，则昔为南阳人也。曾祖道兴，祖国重，父慧明，赠歙州刺史。贲邱园者，一贯吾道，食旧德者，百代可知。故名溢宇宙之中，身在江海之上，则今为古括人也。至隋大业，岁在景子，法师是生，凡六百四十二甲子。洎我开元，岁在庚申，形解升云，则春秋百有七矣。其生也，年长而色若孺子；其化也，委蜕而神则默仙。尝从朕游，仰之弥高，钻之弥坚，藏察无象，钩致之测。若言匡国辅主，鼓舞发挥焉，朕可推而尊之，不可得而臣也。  

其始终出处之迹，可得而言者。初师甫七岁，涉江而游。迨及三年，人以为溺。及还，问其故？则曰：三青童子引之，憩於华堂峻宇，咽灵药，吸云浆，太上镇之，是以留也。十五中母死，又见昔青童曰：天台茅君飞印印其腹，始殊绝，良久豁如。师以灵应感通，殊尤若此。遂乃杖策游诸名山，远访茅君而遇。岳骨上起，目瞳正方，冰雪绰约，嫣焉微笑，曰：尔来乎！尔名已登仙格，身逢魔试，故此相救，宜勉之！当以辅人弼教为意，无汲汲於去来也。由是便於青城赵元阳受遁甲步元之术，於嵩高韦善俊传八史云乔之道。宴息於括苍罗浮，往还於蓬莱方丈。灵图秘诀，仙符真度，宝录生券，冥感空传。临目而万八千神，咽胎而千二百息。或潜泳水府，或飞步火房，或剖腹涤肠，勿药自复；或刳肠割膜，投符有加；或聚合毒味，服之自若；或徵召鬼物，使之立至；呵叱群鬼，奔走众神，若陪隶也。故海内称焉，千转万变；先朝宠焉，一昼三接。  

朕在藩邸，累闻道要，及临县，虚伫昌言。奸臣寓谋，凶丑僭逆，未尝不先事启沃，亟申幽赞，故特加紫绶，以大公侯之封。而确固黄中，不乘轩冕之赏，可谓德博而施，道尊而光者也。适来无迹，为夫子之时；迩去无[A092]，为夫子之顺。岁在鹑尾，月鹑火是也。返真悬解，翊日追赠越州都督，逾月归藏於括苍之山。免朝章，从夙志也。先生幼有奇质，长标特操，神照体外，骨秀形表。故万先生目之曰：子书成仙格，方自仙宫，吾将及乐为同僚也。信哉！《易》曰：“君子或出或处。”出者无山林之逸，处者无轩冕之贵，虽道同则应，而迹异难兼。先生养神太和，观妙元牝，君子或处之盛也；金印袭贵紫绶方来，君子或出之盛也。非夫道臻博大，德合神明，其孰能与於此也？故於王室则承恩者五代，当朕时则传道者数人，皆曰宗师，无间然矣。夫为文者纪其实，称德者尚其训。先生知余，余宁不述。训寓言而无愧，可披文而相质。铭曰：  

忽然勃然，莫不出焉。油然浏然，莫不入焉。百昌之源，万化之泉。於此观妙，实云列仙。列仙伊何，销化却老。观妙伊何，岂假至道。旁通幽赞，神变灵造。淫词厉阶，无隐不讨。讨逆辅顺，功就佐时。藏往察微，业与神期。章绂加等，方来不欺。视缘若遗，恍然我思。大有元吉，黄中通理。默仙委允，元达无已。叶县凫飞，辽城鹤止。元风盛烈，郁乎千祀。开元二十七年岁在己卯十二月己未朔二十六日，乘化而往，彼则悠哉。不忘旧情，纪诸事迹。仙山海畔，碑石依然。  

## ●卷四十二  

☆李亨（肃宗皇帝一）  

帝讳亨，元宗第三子，景□二年生。初名嗣。先天元年封陕王，开元十五年徙封忠王，改名浚，又改名。二十六年六月册为皇太子，改名绍。天宝三载改今名。十五载七月即位於灵武郡。至德三载正月，上皇册帝尊号曰光天文武大圣孝感皇帝；乾元二年正月，上尊号乾元大圣光天文武孝感皇帝。在位七年，年五十二。谥曰文明武德大圣大宣孝皇帝，庙号肃宗。  

○御丹凤楼大赦制  

我国家出震乘乾，立极开统。讴歌历数，启圣千龄；文物声名，握图六叶。安禄山夷羯贱类，顽凶残愎，顷以捍边有功，专制方面。同人者貌，谓报效恩私；异人者心，乃包藏逆乱。以为中原无备，干戈可动，而毒深流祸，变起仓卒，涂炭万姓，兴言痛愤。朝市之内，忽肆凶残；衣冠之中，咸被点污。朕作人父母，志雪国雠，是用中夜奋发，提戈问罪。自灵武聚一旅之众，至凤翔合百万之师，亲总元戎，扫清群孽。出师之日，仍下宽令，歼厥渠魁，馀无所问。有能翻然归顺，自缚军门，复其官爵，仍加优赏。将士等以大军一举，玉石俱焚，元恶就诛，凶残并戮，僵尸遍野，匹马不遗。今西土罢兵，咸以宁辑；河积氛，一朝翦除。广平王ㄈ，受委元帅，能振天声。左仆射子仪，决胜无前，克成大业。复有回纥叶护，及云南子弟，并诸蕃兵马等，皆竭诚向化，力战贾勇，事同破竹，易若摧枯。朕入城之日，百姓咸思戴商，复喜睹汉。烟风□景，皆是祥光；里巷欢呼，惟闻相庆。  

朕早承圣训，尝读礼经，义切奉先，恐不负荷。今复宗庙於函雒，迎上皇於巴蜀，导銮舆而反正，朝寝门而问安，寰宇载宁，朕愿毕矣。且复人将有主，敢当天地之心；兴岂在予，实凭社稷之。京城僧道耆老百姓等，比者时谷翔贵，薪刍不给，困穷之极，朕常系心。缘初收京城，仓库未积，待国用稍足，岂忘施惠。  

其诸色行人因阵没，并坊市百姓，及诸色蕃胡召募，并元恶凶党，昨因破败，所在潜藏，并仰於府县及御史台陈首，一切原其罪。如有被人言告捉获者，并从军令。其京城内外文武官：有受贼补署，罄其心腹，处祖及父，皆承国恩，就逆背顺，顿忘臣节；或有守旧官者，请俸料为贼判官；或判官之际，中间得替；并有摄贼伪官，兼知职掌；其中有京官及私白身，皆受擢用；其中有隐迹不出，固辞疾病。色类既广，人数又多，宜令御史台宪部大理三司据状勘责，条件闻奏。其外官充使，及先有职掌，并事故及隔绝未赴任在京者，亦三司勘责奏闻。又贼中台府坊市所繇人等，比与逆贼追捕，造事之端，损害忠良，仍夺财物，为蠹尤甚，情不可容。宜令崔光远禁身，切加推勘，一一状奏，勿令漏网。其内侍省及左右龙武羽林军，并闲厩飞龙诸武官，应先合从驾人等，其中临行潜避，遂受贼驱使，并使各委本司使括责，量情状轻重奏闻。其隐盗仓库，及偷劫逆贼家钱物，或受贼寄附，并与贼请料禄等，因此隐没者，并限敕到十日内，於所繇陈首。其物便准数送纳，本色并还，不须科罪。虑已有破用，徵纳艰辛，仍十分放三，以示宏贷。其近日逆人及隔绝人庄宅，宜即括责，一切官收。又闻人家子女，多被侵逼，且非本情，宜一切不须寻问，或与逆贼居住邻近，及作义故往来，情非切害，一时之事，有殊逆党，亦宜释放。其有受贼伪度人，宜令所司括责，并勒还俗，其僧及道士各收本色，所在寺观，勿许居止。  

今两京无虞，三灵通庆，何以昭事，宜在覃恩。待上皇到日，当更处分。咨尔有众，知朕意焉。  

○封回纥叶护忠义王制  

功济艰难，义存邦国，万里绝域，一德同心，求之古今，所未闻也。回纥叶护特禀英姿，挺生奇略，言必忠信，行表温良。才为万人之敌，位列诸蕃之长。属凶丑乱常，中原未靖，以可汗有兄弟之约，与国家兴父子之军，奋其智谋，讨彼凶逆。一鼓作气，万里摧锋；二旬之间，两京克定。力拔山岳，精贯风□，蒙犯曾不辞其劳，急难无以逾其分。固可悬之日月，传诸子孙，岂惟裂土之封，誓河之赏而已矣！夫位之崇者，司空第一；名之大者，封王最高。可司空，仍封忠义王。每载送绢二万匹至朔方军，宜差使受领。  

○宁国公主下降制  

朕闻古之圣王，临御天下。功懋受赏，道无隔於华夷；义存有孚，信必全於终始。故能德被寰宇，化延殊俗。是以周称柔远，克著康济之图；汉结和亲，式宏长久之策，繇来尚矣。朕祗若元命，永惟稽古。内申九命，勉膺嗣夏之期；外接百蛮，庶广怀荒之泽。  

顷自凶渠作乱，宗社阽危，回纥特表忠诚，载怀奉国。所以兵逾绝漠，力徇中原，亟除青犊之妖，实赖乌孙之助。而先有情款，固求姻好。今两京定，百度惟贞，奉皇舆而载宁，缵鸿业而攸重。斯言可复，厥德难忘。爰申降主之记，用答勤王之志。且骨肉之爱，人情所锺，离远之怀，天属尤切。况将适异域，宁忘轸念。但上缘社稷，下为黎元，遂抑深慈，为国大计。是用筑兹外馆，割爱中闱，将成万里之婚，冀定四方之业。以其诚信所立，家国攸宁，义在制名，式崇宠号。宜以幼女封为宁国公主，应缘礼会，所司准式。其降蕃日，仍令堂弟银青光禄大夫殿中监汉中郡王充册命英武威远毗伽可汗使，以堂侄正议大夫行右司郎中上柱国上わ县公赐紫金鱼袋巽为副，特差重臣开府仪同三司尚书左仆射冀国公裴冕送至界首。凡百臣庶，宜悉朕怀。  

○授郭子仪中书令李光弼侍中制  

朕闻古之哲王，成功立极，莫不旁求贤佐，用康帝道。由是轩登风力，所以戡乱保邦；汉用萧曹，所以勤王足国。故能上扶王室，下济苍生，为社稷之宝臣，资帝王之大业。丕膺鼎位，实属斯人。司徒兼尚书右仆射同中书门下平章事兼灵州大都督府长史朔方节度使上柱国代国公子仪，道备文武，衷怀忠亮，表宏才而应运，申茂绩而经邦，司空兼户部尚书同中书门下平章事太原尹河东节度使上柱国蓟国公光弼，业盛勋贤，材优将相，蕴权谋而制敌，励诚节以匡时。往属凶丑乱常，□雷经始，咸能外持戎律，内翊皇图，披荆棘而有功，历险艰而无易。或分麾东讨，扫昏於两都；或仗节北临，备长城於万里。并以扫清寇孽，任切股肱。永惟缔构之勋，久著山河之誓。今残妖伫翦，介士犹虞，将终九伐之功，实藉二南之力。是用增其秩序，宠以枢衡，宜正位於台司，俾克宣於嘉绩。子仪可中书令，光弼可侍中。  

○授吕同平章事制  

出纳丝纶，是称喉舌，调和鼎饪，必在盐梅。况艰难之际，择贤必资於选众；密勿之地，论道固期於得人。兵部侍郎吕，闲气挺生，宏才迥发，讷言敏行，强识博闻。谋猷出三杰之先，德业处五人之上，久在朝列，尤推审慎。复得钓璜之庆，宜膺补衮之求。可同中书门下平章事。  

○授李岘吏部尚书李揆中书侍郎第五琦户部侍郎并平章事制  

出纳帝命，经纶王言，兆若见於非熊，位必登於仲虺。行御史大夫兼京兆尹李岘，朝廷硕德，宗室荩臣。中书舍人兼礼部侍郎李揆，文房学府，命代挺生。行户部侍郎兼御史中丞第五琦，武库智囊，应期闲出。皆中和秀气，维岳降灵，可以宣畅谋猷，阐宏体要。庶得道光风力，名重伊皋，俱当入梦之辰，共举从绳之直。既用立汝，宜其弼予。岘可行吏部尚书同中书门下平章事，揆可中书侍郎同中书门下平间事，琦可户部侍郎同中书门下平间事。  

○授李光弼副知行营事制  

元帅之任，实属於师贞；左军之选，谅资於邦杰。自非道申启沃，学富韬钤，则何以翊分阃而专征，膺凿门而受律。求诸将相，允得其人。司空兼侍中郑国公光弼，器识宏远，志怀沈毅。蕴孙吴之略，有文武之材。往属艰难，备彰忠勇。协风□而经始，保宗社於阽危。由是出备长城，入扶大厦，茂功悬於日月，嘉绩被於岩廊。属残寇犹虞，总戎有命，用择唯贤之佐，式宏建亲之典，必能缉宁邦国，协赞天人，誓於丹浦之师，剿彼绿林之盗。载明朝奖，爰藉旧勋。宜副《出车》之命，仍践分麾之宠，为天下兵马元帅赵王系之副，知节度行营事。  

○贬第五琦忠州长史制  

台庭之位，陶甄是属，在和羹而或爽，当折足而贻忧。由是舜举二臣，叶心者俾；汉闳三相，无能者同免。苟亏公议，抑有彝章。正议大夫行尚书户部侍郎同中书门下平章事权知门下省事上柱国扶风县男赐紫金鱼袋第五琦，夙表材干，累要近，久专司於国赋，常有利於公家。往自艰难，备经任使，以奖其勤效，拔在钧衡。比事以来，迹每涉私，政非近体。率情变法，且违行古之方；封己怙权，稍阙在公之义。薄国靡费，聚敛尤繁，既罔上而取容，亦害下而恣怨。凡所进拔，悉收瑕衅。又兴贺兰进明并居权要，潜结往来，尝夜会於私第，归必淹於永漏。殊乖宪典，足表异端，颇招党比之嫌，甚失弼谐之望。稽诸故事，合议刑章。但以任在股肱，理无按问，遂抑情於含匿，斯以礼而始终。岂可更践台阶，尚尘枢禁，宜申远谪之命，俾肃惩违之典。可忠州长史员外置同正员，外官勋封如故。  

○授李光弼太尉中书令制  

上公之位，宠极人臣，中书之本，政先纶。是知应乾成象，用分台鼎之司；为国作桢，必藉勋贤之业。所以汉庭多难，绛侯居太尉之尊；晋室未安，温峤掌中书之务。至若任兼公相，道济生灵，必俟非常之才，用膺莫大之寄。司空兼侍中幽州大都督府长史河北节度支度营田经略等使副元帅知诸道节度行营上柱国郑国公光弼，器格沈正，襟灵邃远，感风□之密契，蕴纵横之大才。成经纶之功，足以静乱；怀忠孝之道，故能匡国。  

自狂胡构祸，寰宇未清，义勇竭於忠心，勋庸著於王室。顷者豺狼馀孽，尚稽天讨，蚊蚋相依，仍侵河外。是用仗其深略，为我长城。有穰苴之法令，亚夫之威略。遂能挫群凶之锐，全百胜之师，为庙堂之宝臣，成军国之重任。虽吉甫作宪，道可经邦；而孙武行兵，谋能制敌。克壮大业，无愧前贤。且官惟其人，固难虚授，业以存善，抑闻旧章。况经纶之时，义参於缔构，艰难之际，功茂於始终。不有殊奖，宁彰厥德。是以载畴嘉绩，俾允具瞻，宜进上台之秩，仍兼右弼之宠。可太尉兼中书令。  

○流第五琦夷州制  

君之使臣，期叶心以辅政；臣之事主，当尽忠以明职。苟或冒官罔上，黩利崇奸，靡惩折鼎之凶，载履覆车之辙，自贻厚责，难舍刑章。正议大夫行忠州长史员外置同正员上柱国扶风县男五琦，素以干能，早膺任使。自艰难之际，帑藏是司，久彰岁月之劳，颇申强济之用，所以收其课绩，擢在台阶。而行阙由衷，任惟过量，务容身之计，亏许国之诚。变法多紊於常经，率情每违於直道。交惟党比，用匪忠良，颇乖秉钧之体，谅乏致君之志。  

顷者遂从贬削，爰示典章。是以舆议日闻，僭违益露。引承福於肘腋，殖货於中；处宋晦於膏腴，窃赀於外；怀金暗室，曾不惭於四知；纳贿私家，动有逾於万计。比令按问，咸伏其辜。且国赋邦徭，军储岁备，朕以戎车屡驾，俗未康，常有戒敕，令其节省。岂谓阴图聚敛，擅出科条，上延谤於公家，下益疲於人业，徇私封己，归怨称君，忝曰人臣，胡宁忍此。况又深尤隐慝，累干刑书，朕亦含垢匿瑕，为人掩恶。议以明刑，合从秋令。顾君臣之义大，庶终始而礼全。夫除恶务本，国家之彝训；申恩念旧，王者之深仁。属阳和在辰，品物咸遂，由是抑从宽典，特屈严诛。宜宽殊死之命，俾就投荒之谪。可除名长流夷州，驰驿发遣，仍差纲领送至彼所，勿许东西。  

於戏！朕临御以来，每更辅弼，皆宥以过失，存其禄位。今者琦之所犯，负国诚深。义不可以苟容，法不可以频贷。申兹宪令，用警庶僚，凡百卿士，宜知朕意。  

○授彭王仅等节度大使制  

古之哲王，宅中御，莫不内封子弟，外建藩维。故周称百代，抑闻麟趾之美；汉命六王，亦树犬牙之制。历考前载，率由旧章。朕以薄德，缵承鸿绪。属豺狼未殄，金革犹虞；赖文武荩臣，协心同德。庶克清於元，期永保於皇图。且授钺分符，义已先於用武；维城作翰，道方宏於建亲。咨尔分阃之崇，成余磐石之固。彭王仅等，银潢育庆，萼分辉，忠孝禀於天成，文武称其备用。今三秦之地，万国来庭，诚宜列皇子以建封，崇懿藩而制胜，资其固本，委以临戎。彭王仅可充河西节度大使，兖王亻间可充北庭节度大使。泾王亻廷可充陇右节度大使，邵王可改封蜀王，充宁节度大使，杞王亻垂可充陕西节度大使，兴王亻召可充陇右凤翔节度大使，必能辑和戎律，慎守封疆，外协樽俎之谋，中为社稷之卫。是以分麾命社，革故取新，用叶天地之符，俾膺家国之任。共蕃王室，可不慎欤。  

○授苗晋卿侍中制  

宰辅之重，陶所寄，用谐时望，必藉素名。是以殷登左相，伊尹成乎一德；汉命旧臣，孔光由其再起。盖以上扶皇极，下庇苍，永怀寅亮之美，实属股肱之任。特进守太子太傅上柱国韩国公苗晋卿，衣冠宿望，廊庙公才。体文雅之宏量，负经通之远识，累践台阁，久彰名器。自艰难之际，协赞有劳，早契风□之期，备陈康济之术。顷以疲疴，固辞枢务，重违诚恳之志，爰假优崇之秩。虽︳谟暂闲，而梦寐无忘。今戎事犹虞，蒸人未，汉将且闻於辞第，留侯岂遂於停飧。成余社稷之本，懿尔勋庸之望，固可勉纡新绂，载珥旧貂，宜罢辎车之礼，俾广黄阁之政。可行侍中。  

○授萧华中书侍郎同平章事制  

弼予之选，审象是求，天步未平，庙谟尤切。必资明表，伫以佐时，画一之才，取则不远。正议大夫前河中尹兼御史中丞充本府晋绛等州节度观察等使上柱国嗣徐国公赐紫金鱼袋萧华，公辅成名，承家继业，词标丽则，德蕴谟明。道开云物之先，节贯严凝之序。早登台阁，多识旧章，再履宫坊，尤知至行。致君望美，阅相求能。且推伊陟之贤，更启汉臣之阁。还依日月，佐理阴阳，俾参政於紫宸，用建中於皇极。可中书侍郎同中书门下平章事集贤殿崇文馆大学士监修国史，散官勋封如故。  

○授裴遵庆黄门侍郎同平章事制  

致君惟善，辅德在和，必俟三台之明，用增九鼎之重。彝伦所属，元气是调，乃眷公才，作予良弼。银青光禄大夫行尚书吏部侍郎上柱国河东县侯裴遵庆，体凝精粹，理畅黄中，学奥全经，词深大雅。行归於简，节固其贞，公辅之望攸先，古人之风非远。累阶朝序，久践天台，凡所弥纶，多为故事，咸有斯在，王猷是经。庶宏翼善之功，克济艰难之运，登庸琐闼，参政两闱，宜轰山公之启，以光说命之求。可行黄门侍郎同中书门下平章事，散官勋封如故。  

○授李鼎陇右节度使制  

勇而有谋，是资兼领，有则益便，实仗宏才。开府仪同三司行凤翔尹兼御史大夫充本府及秦陇兴凤成等州节度观察使保定郡开国公李鼎，成用通明，智略深远。攻守之志，不惮勤劳，报效之诚，无忘夙夜。顷以岐阳近甸，王业大都，爰藉政能，委之镇缉。下车未几，克树奇功，寇盗宁，声谣载洽。眷兹陇外，戎马要卫，时属艰虞，尤资式遏。制胜千里，谅在伊人，必当振我师徒，展兹筹画，兼弱攻昧，在此行焉。可持节都督鄯州诸军事鄯州刺史陇右节度营田等使，馀并如故。  

○授李若幽朔方节度使制  

保大定功，事资於宏量；坐筹决胜，政总於中军。令在必行，寇不可玩，欲清小丑，须委大臣。中大夫守殿中监赐紫金鱼袋李若幽，宗室英髦，士林桢干。出忠入孝，抱质怀文，包果断之深谋，蕴韬钤之秘略。累登清贯，克振休声。名正西京，奸豪屏息，纪网三蜀，邛安。黎庶赖其强明，绅推其利用。今河洛之境，未殄馀氛；晋魏之郊，比仍多垒。山河襟带，关辅要卫，东尽大行，南邻魏，拥旄亘野，精骑成群，必俟元戎，以清妖孽。静言其选，允谓当仁。地官高步於六卿，亚相作程於百辟。综斯剧务，朝选攸归。宜兼领护之权，以副师贞之吉。可户部尚书兼御史大夫持节充朔方镇西北庭兴平陈郑等州行营兵马及河东节度都统处置使，镇於绛，仍赐名国贞。  

○加令狐彰银青光禄大夫鸿胪卿制  

使持节滑州诸军事守滑州刺史摄御史大夫充滑亳相魏德贝六州节度使令狐彰，义勇无伦，忠贞有素，艰危效用，终始不渝。顷陷贼庭，忠诚屡达；来持汉节，壮志弥高。拔城变《六月》之师，破敌振三军之气。畴庸议赏，须越等夷。今淇澳未宁，河朔犹梗，廓清丑类，实属元戎。宜列职於中司，俾承荣於茂秩。登坛授律，藉尔良谋；献凯论功，伫闻嘉绩。可银青光禄大夫鸿胪卿使持节滑州诸军事兼滑州刺史御史大夫充滑亳相魏博贝六州节度使。  

○令谏官言事制  

所设谏曹，欲闻讽议，允副从绳之望，须成削藁之书。其谏官令每月一上封事，指陈时政得失。若不举职事，当别有处分。  

○授元载平章事制  

天位惟艰，庙谟是切，委在公辅，正於四方。伫鼎实之能调，补衮章之有阙。眷求励翼，式允佥谐。朝议大夫行尚书户部侍郎兼御史中丞上柱国许昌县子赐紫金鱼袋充度支等使元载，清明在躬，贞固干事。信必可复，文而不华。准绳朝端，金玉王度，不有其善，观厥成。固是生灵之杰，咸推宰辅之器。执兹大政，叙以彝伦，建中於人，莫匪相尔。丹青神化，参议两闱，宜书一德之篇，俾协赓歌之美。可中书门下平章事兼集贤殿崇文馆大学士修国史，馀如故。  

○诛张谦奴附子诏  

周以五声听讼，汉以三章约法。自下讼上，败俗乱常，矫诬之词，妄称不轨，忿意之嫉，图有诛夷。朕处分中书门下，再令按问，备兹阅实。其妄告张谦奴附子，宜付凤翔郡，集众决杀。  

○选京减省供顿诏  

圣人有作，弧矢爰兴，历代以来，征伐靡废。自逆胡已死，馀孽犹存。所在蕃人，多以利合，亦有因事，便被胁从。朕誓雪国耻，馀无所问，中夜痛愤，志安苍生。其假息偷生，披城自守，池鱼幕燕，何以喻兹。广平王及诸将，分隧夹攻，迎军破败，横尸遍野，积甲如山，二十里内，可知多少？其中逼迫，同被杀伤。言念於兹，良深悯悼。今兵马乘胜，便取东京，平卢节度使兼领奚契丹五万，又收河北，天下之事，计日可平，缘京城初收，要在安百姓，又洒扫宫阙，奉迎上皇，以今月十九日还京，应缘供顿，务须减省，岂忘艰弊，当别优赏。宣示百姓，令知朕意。  

○龙州为都督府诏  

江油旧壤，境带灵山。自狩巴梁，屡昭感应。眷兹郡邑，合有增崇。可龙州为都督府，赐号应灵郡。  

○答宰臣等请编皇帝奉迎上皇史册诏  

荷社稷之灵，赖上皇之感，翦除寇盗，克复京都。浃辰之间，大勋允集，扫清宫阙，奉迎銮舆。昨自望贤宫得申拜庆，重欢侍省，深戴君父之恩；承顺尊严，固宜臣子之礼。卿等︳谟致理，翼赞成功，方告史臣，有惭薄德。  

○答李辅国请编皇帝奉迎上皇史册诏  

朕恭承明命，亲总兵戎，扫枪之妖，拯生灵之患。宗社所，何往不克。虽兆自於艰难，而终盛於丕业。昨日星动顺，鸾舆回京，仰戴君父之恩，重欢侍省之庆。拜迎之日，得展孝诚，特荷恩慈，多惭薄德。遂得祥风引旆，瑞雪洒途，宫阙生光，感应昭著。卿为朕心膂，夙夜忠勤。所请宣付史馆宜依。  

○答裴冕等请上尊号诏  

朕以眇躬，敬承明两。比遭狂寇扰乱，宗社不宁。禀上皇至圣之谋，当仗钺秉旄之任，六师一振，残孽无遗。上皇厌彼代纷，弃兹人事，万邦之重，俾付朕躬。传授宝符，乃加徽号，朕再三固让，实怀黾勉。恭膺典册，感庆良深。览卿等来章，倍加祗惧。依卿等所请。  

○封鲁炅岐国公诏  

特进太仆卿南阳郡公兼御史大夫权知襄阳节度事上柱国金卿县公鲁炅，蕴是韬略，副北节制，竭节保邦，悉心陷敌。表之旗帜，分以土田。可开府仪同三司兼御史大夫，封岐国公，食实封二百户，兼京兆尹。  

○诛受贼伪官达奚等诏  

人臣之节，有死无二。为国之体，将而必诛。况乎委质贼庭，宴安逆命，耽受宠禄，淹延岁时。不顾恩义，助其效用，此则可宥，法将何施？达奚等：或受任台辅，位极人臣；或累叶宠荣，姻联戚里，历践台阁，职通中外。夫以犬马微贱之畜，犹知恋主；龟蛇蠢动之类，皆能报恩。岂曰人臣，曾无感激，有面目，事於寇雠，乱臣贼子，何以过也？自逆贼作难，倾覆邦家，凡在黎元，皆含愤怒，杀身殉国者，不可胜数。此等黔首，独背国恩，岂可列在崇班，荷兹禄位，不思君亲之分，唯与凶逆同心。受任於枭獍之间，谘谋於豺虺之辈，静言思此，情何可矜？朕志在含宏，法务宽贷。然凶恶之类，自招其咎，人神所弃，天地不容。原其本心，皆合殊列，就中情状，仍有处分。达奚等一十八人并宜处斩，陈希烈等七人并赐自尽，前大理卿张均特宜免死，长流合浦郡。  

○放宫人诏  

国有五典，幽闭为重；刑有六宫，明章内理。所以教之阴礼，诏之御服。至於衡ヨ绂纟延之美，织纤纩之事，任适於用，则有司存焉。顷年已来，仍遭寇盗，违其情性，则谪见天象；恣其供亿，则糜费国储，非以达冤烦振系滞之义也。宜放内人三千人，各任其嫁。其年老及疾患，如无近亲收养，散配诸寺安置，待有去处，一任东西。仍各与一房资财，以充粮用，并委府县官勾当，勿使侵凌，以成朕无为之化也。  

○安辑京城百姓诏  

京城之人，久陷凶丑，亦既定，莫非王臣，比屋可封唐之人，阖境皆戴商之旧。复以宗庙之器，府库之资，散在闾阎，紊於纲纪。主守者缺以供事，窃取者冒其常刑，所以遣其捡括，必使详实。如闻小臣失所，遂使流言，寇攘资财，惊扰士庶。官吏不修其法，豪强横有纵暴。或得一官物，则破人家产；或捕一奸吏，则傍累亲邻。仍有不逞之徒，因此恐赫大为侵暴。百姓冤苦，永言哀念，良深叹息。委京兆尹兼御史大夫李岘勾当，诸使捡括，一切并停。妄有欺夺，宜即推捕奏闻。仍榜坊市，务令安辑，副朕意焉。  

○追赠颜杲卿太子太保诏  

故卫尉卿兼御史中丞恒州刺史颜杲卿，任彼专城，志枭狂虏，艰难之际，忠义在心。愤群凶而慷慨，临大节而奋发。遂擒元恶，成此茂勋。属胡虏凭陵，流毒方炽，孤城力屈，见陷寇雠，身殁名存，实彰忠烈。夫仁者有勇，验忘於临难；臣之报国，义存於捐躯。嘉其死节之诚，未备饰终之礼。可赠太子太保。  

○放免被贼逼授伪官诏  

朕闻古先哲王，慎罚以┰人命。胁从罔理，罪疑从轻。成汤有解纲之全，光武有焚书之令。盖惠彼至理，受其刑章，是以法不滥加，刑所以措也。间者时遭寇逆，患在干戈，衣冠之流，逼迫者众，事不获已，情稍轻焉。顷者委在三司，穷其五听，议重者累申刑典，稍轻者犹被勾留。况时久淹延，人皆窘乏。衣食且犹不给，家属又悉乖离，艰难之忧，无甚於此，岂朕泣辜宥罪，作人父母之意耶！况恩泽频加，科条递减，原其事状。稍近平人，岂可尚议迁贬，穷其反侧。万方有责，罪实在予，一物失所，忧将谁属？永言悯念，用恻於怀。而两京官应被贼逼授伪官，三司所推问未了者，一切放免。其贼中守本官，至冬方选，曾受驱驰，既宽刑典，免其贬降，并至来冬放选，合得官时，仍委所司，量事轻重注拟。其已贬官者，续有处分。  

○贬房刘秩严武诏  

崇党近名，实为害政之本；黜华去薄，方启至公之路。房素表文学，夙推名器，由是累阶清贵，致位台衡。而率性自任，怙气恃权。虚浮简傲者，进为同人；温让谨令者，捐於异路。所以辅佐之际，谋猷匪宏。顷者时属艰难，擢居将相，朕永怀仄席，冀有成功。而丧我师徒，既亏制胜之任；升其亲友，悉彰浮诞之迹。曾未逾时，遽从败绩。自合首明军令，以谢师旅，犹尚矜其万死，擢以三孤，或云缘其切直，遂见斥退。朕示以堂案，令观所以，咸知乖舛，旷於政事。诚宜效兹忠恳，以奉国家，而乃多称疾疹，莫申朝谒。为政，曾不疾其迂回；亚夫事君，翻有怀於郁怏。又与前国子祭酒刘秩、前京兆少尹严武等，潜为交结，轻肆言谈，有朋党不公之言，违臣子奉上之体。何以仪刑王国，训导储闱？但以尝践台司，未忍致之於理。况秩、武遽更相尚，同务虚求，不议典章，何成沮劝？宜从贬秩，俾守外藩。可州刺史，秩可阆州刺史，武可巴州刺史，散官封如故，并即驰驿赴任，庶各增修。  

朕自临御寰区，荐延多士，常思聿求贤哲，共致雍熙，深嫉比周之徒，虚伪成俗。今兹所谴，实属其辜。犹以等妄自标持，假延浮称。虽周行且悉，恐流俗多疑，所以事必缕言，盖欲人知不滥。凡百卿士，宜悉朕怀。  

○答郭子仪上天子信宝诏  

我国家卜代悠久，历数无疆，明神降休，灵贶斯格。昌符兆发，宝印呈祥，皇帝之徽号既彰，天子之鸿名又信。斯实累圣致感，上元垂裕，岂朕薄德，所敢当仁。卿国之大臣，获斯嘉瑞，光我盛礼，何庆如之？  

○铸一当十钱诏  

钱货之兴，其来久矣。代有沿革，时为重轻。周兴九府，实启流泉之利；汉造五铢，亦宏改铸之法。必令小大兼适，母子相权，事有益於公私，理宜循於通变。但以干戈未息，帑藏犹虚。卜式献助军之诚，宏羊兴富国之算。静言立法，谅在便人。御史中丞第五琦奏请改钱，以一当十，别为新铸，不废旧钱。冀实三官之资，用收十倍之利。所谓於人不扰，从古有经。宜听於诸监别铸一当十钱，文曰开元通宝。其开元通宝者依旧行用。所请采铸捉搦处置，即条件闻奏。  

○赠贺知章礼部尚书诏  

故越州千秋观道士贺知章，器识夷淡，襟怀和雅，神清志逸，学富才雄。挺会稽之美箭，蕴昆冈之良玉，故飞名仙省，侍讲龙楼。常静默以养闲，因谈谐而讽谏。以暮齿辞禄，再见款诚，愿追二老之踪，克遂四明之客。允叶初志，脱落朝衣，驾青牛而不还，狎白衣而长往。丹壑非昔，人琴两亡，惟旧之怀，有深追悼。宜加缛礼，式展哀荣。可赠礼部尚书。  

○禁田雕饰农器诏  

古之圣王，临御天下，莫不务农敦本，宝俭为先，盖用勤身率下也。属东耕启候，爰事田。将欲劝彼蒸人，所以执兹耒耜。如闻有司所造农器，妄加雕饰，殊匪典章。况绀辕缥轭，固前王有制；崇奢尚靡，谅为国所疵。静言思之，良用叹息。岂朕法尧舜重茅茨之意邪，其所造雕饰者宜停。仍令有司依农用常式，即别改造，庶万方黎献，知朕意焉。  

○命郭子仪充东京畿等道元帅诏  

时属艰难，用勤师旅，元帅之任，必藉庙谋，苟非人杰，孰允斯寄。司徒兼中书令朔方节度副大使子仪，风□有感，星象降生。秉文武之姿，怀经济之器。自凶狂构祸，区宇未宁，蕴忠贞以立身，资义勇而成务。加其识度宏远，谋略冲深。张飞乃万人之敌，却是三军之帅。故能扫清强寇，收复二京，建兹大勋，成我王业。虽少康嗣位，夏靡赞其功；光武中兴，邓禹集其事。以今观古，未足多之。但以氛未清，军戎是急，爰求硕备，仗以师贞，宜承重委，克济多难。可充东京畿及山南东道并河南诸道元帅，仍权知东京留守。  

○推恩祈泽诏  

古之哲王，临御区夏，莫不好生慎罚，以理人命。故《易》称缓死，《书》贵恤刑，所以乐时布和，奉天育物者也。朕恭守丕绪，祗膺皇极。顺时调气，庶钦若於元枢；旰食宵衣，每忧勤於黄屋。顷自献春之後，膏液稍愆。言念人时，或稽政本，虽离毕之应，未获滂沱，而滋萌之渐，亦频г沐。是用申兹渥泽，助彼发生，宜崇宽大之典，俾达阳和之气。其天下应合死罪，特降从流，流已下罪放免。其事缘反逆造伪头首情状难容者，所司详议闻奏。其流移左降该恩合量移者，宜令所司即类例处分。  

朕为人父母，义当亭育，时有或愆於令，物有不遂其生，敢怀自逸之志，实受在予之责。但以凶徒尚阻，戎旅多虞，致使黎庶不堪，徭役未息。虽国家之事，休戚当同，而君父之诚。宁忘愧恻，况春农在候，田事方兴，百姓之间，固须优恤。天下州县庆欠租庸课税传马粟贷粮种子籴籴变税，及营田少作诸色勾徵纳未足者，一切放免。其正义等仓及诸色摊徵，亦宜准此。其至德二载十二月三十日已前，和籴和市并负欠官物，及诸色官钱欠利常平义仓欠负五色，一切放免。  

州县百姓，顷属军兴，户口之间，不无流散。宜令州县长官审加勘责，且立薄书，据见在户徵课税。其逃亡者，别立文案，设法招辑，终年类例，以为贬，如勘责虚望，所繇官长并节级科贬。其所繇典正等，先决六十，仍罚效力。其百姓先逃散即能还者，并每季申省，给复三年。其逃户有田宅邸店堪充课税者，宜令所繇即为租赁，不得因兹妄有欺隐，主到即却令分付。  

比者不急之务，寻已诏停。如闻所司未全减省，载求人瘼，实切朕怀，固当革弊息人，励精为理。自今已後，内外不得另有徵求，妄为进奉。诸色人力役造作，非军国灼然要急及诸色率税，亦一切并停。太常寺音声，除礼用雅乐外，并教坊音声人等，并仰所司疏理，使敦生业。非祠祭大祀及宴蕃客，更不得辄有追呼。其内将作少监及诸供司丁匠等，各仰长官逐要量留，馀者并委御史台专加纠察，如有违犯，具录奏弹。宣示中外，令知朕意。  

○节减常膳服御诏  

朕闻古者皇王，乘时致理，莫不上稽天象，下顺人心，所以革弊移风，推诚布化也。朕自纂膺鸿业，再复寰区，何尝不勤己励精，兢兢业业。一物失所，爰轸纳隍之忧；四方未宁，深怀驭朽之惧。顷虽沿革之令，随事每下，而弛张之要，未得其宜。遂使人瘼尚繁，寇虞犹梗，有乖政本，谅在朕躬。用怀酌损之仪，庶叶维新之典。自今已後，常膳及服御等物，悉从节减，周身之外，一切并停。武德中尚作等坊，除造赏物赐蕃客将士器物，及军戎祠祭所要，馀并停。  

○删除律令诏  

刑狱之典，以理人命。死无再生之路，法有哀矜之门，是以讼必有孚，刑期不用。周穷五听，天下所以无冤；汉约三章，万人以之胥说。言念钦恤，用谐不变。自今已後，诸色律令，杀人反逆奸盗及造伪十恶外，自馀烦冗，一切删除。仍委中书门下与刑部大理法官共详定，具件奏闻。  

○申明赏罚诏  

百姓之间，务在优恤，前诏已有处置讫。其或事妨於政，法害於人，尚有因循，理资改革。前後诏命，非不丁宁，至於颁行，多有掩蔽。盖缘赏罚未著，所以恩信或稽。自今已後，如有奸吏弄法，割剥黎元，因公徇私，害物伤政，委御史台访察，具状弹奏，当议刑章。比缘军国务殷，或宣口敕处分，诸色取索及决配囚徒，虽务从权，实为乱政。自今已後，一切并停，如非正宣，并不得行用，中外诸务，各归有司。英武军虞候及六军诸使诸司等，比来或因论竟，即行追摄，既紊纲纪，复扰黎。自今已後，一切须经台府。如所繇处断不平，即任具状奏闻。京城诸色所繇，先缘与逆贼追捕，比今招捉，矜其迫胁，一切并放。其受贼伪官人庄宅不合收纳者，一切并还。如有已将借赐，即准估量还价直，仍委所繇勘会处分。  

赏罚二柄，国之大纲，令在必行，人则无滥。自今已後，朝廷及军府，畴庸议罪，宜各精详。如举或因情，事有不当，所繇长吏，必严典。王师所往，为人除害，必使秋毫不犯，信义俱明。如闻比者诸军，有乖於此。或干戈之下，杀戮无辜；或营垒所经，恣行暴虐。乃贻怨毒，岂曰安人。自今已後，各委本将，严加训誓，明申赏罚。傥师徒不搅，则凶丑自平。如有违犯，悉从军令。其御史台所欲弹事，不须更进状，仍服豸冠。所被弹劾，有称雠嫌者，皆冀迁延，以求苟免。但所举当罪，则仇亦不嫌。如宪官不举所职，降资出台。傥涉阿容，仍重贬责。  

今残妖未殄，国步犹艰，共体至公，以康庶政。朕推诚御物，与众共之。四海之人，皆朕耳目，则何功不就，何化不成？思与苍生，臻夫至道，下诏之後，百司及诸州府，事有非便，文有不该，仰各条件奏闻，即当厘革。宣示中外，知朕意焉。  

○求言诏  

昔公卿面谏，载在简册，令仆陛奏，亦惟旧章。所以下竭其忠，上闻其过，君臣同德，岂不盛欤。公卿已下，有能论时政之非，箴朕躬之阙，有益於国，有利於人，宜尽昌言，以救时弊。朕必当行，终无讳者。朝廷用一人擢一职，或有不当，亦任奏论。京文武五品已上正员清资官，各举贤良方正直言极谏一人，任自封进。两省官十日一上封事，直论得失。无假文言，冀成殿最，用存沮劝。  

## ●卷四十三  

☆肃宗（二）  

○命赵王系充天下兵马元帅诏  

握兵之要，古先为重，命帅之道，心膂攸凭。是知靖难夷凶，必资於金革；总戎授律，实仗於亲贤。盖将宁邦家，保息黎献者矣。朕以薄德，缵承鸿绪。往属元凶暴乱，中夏不宁。上凭宗社之灵，下藉熊罴之力，由是廓清咸洛，拯此生人。顷以河朔残妖，尚稽天讨。蛇豕窃依於城堡，涂炭久被於齐。朕为人父母，宁忘闵念。虽好生息虞，每冀其归降，而馀孽昧恩，靡闻於悔祸。所以轩后亲征於獯鬻，周文致役於昆夷，古之用兵，盖非获已。  

赵王系，幼禀异操，夙怀韬略。负东平之文学，蕴任城之智勇。性惟忠孝，持爱敬以立身；志尚权谋，有经通之远智。知子者父，方有属於维城，择能而授，俾克申於戎律。且凶徒啸聚，颇历岁时，恶既贯盈，理当扑灭。君亲有命，可不敬乎？俾展龙豹之韬，永清枭獍之类。可充天下兵马元帅，仍令司空兼侍中郑国公光弼副，知节度行营事，应缘军司署置。所司准式。  

○加恩处分流贬官员诏  

刑政之本，皇王大要。政事或失於厥中，帝道则乖於御下。王者持平慎恤，盖在於此。朕缵服洪绪，躬临庶政，何尝不内轸泣辜之念，外覃解网之恩。诏书所下，期於必当。往以衣冠之伍，受职贼中，量其重轻，俾申贬黜。比闻三司处置，未甚均平。或同科之中，升降有异；或谪任之所，风宜不一。颇招情故，殊非至公，是以绅之间，不无窃议。有司奉法，其若是邪？又流降量移，久申诏令，省司类例，事亦稽迟。遂使岭嶂逾时，积流荒之叹；雨露凝泽，壅如丝之旨。逖听遐迩，颇闻咨嗟！斯乃主者怠官，甚无谓也。宜令中书门下类例三司先所贬官，各据科目，均平改拟。仍审勘前後制敕，应合г恩，并速处分，准制合量移人。亦令吏部速比类闻奏。  

又缘顷经逆乱，中夏不宁，士子之流，多投江外。或扶老携幼，久寓他乡，失职无储，难归京邑。眷言悯念，实恻於怀。宜令中书门下牒本道责取名品，应五品已上官并即与进取，六品已下官合序用名品可收者，亦量才叙用。仍据中外员阙，均听授官。其授京官者，仰本道勾当装束，即令赴京，授外官者，各令之任。馀不合授官，是士流者，所在州县一切安存。无害公私，勿令干扰。  

○申戒刺史考察县令诏  

朕闻效官者必量力而授任，致理者亦择才而简能。况风化之源，本资於长吏；升降之义，用明於朝典。古之建万国，亲诸侯，盖以抚绥黎民，宣布王化。则今之令长，古称子男，矜孤恤寡，均徭省赋，皆是职也。朕以薄德，恭膺宝位。属残孽犹聚，戎军未戢，虽忧国之计，且务於济时，而恤人之心，每深于惠物。将求厚俗，必在审官。至於刺史治中，皆制命所授，辨其材术，盖在朝廷。先令中书门下，精加择访，务德惟良。如非理人之材，并即量宜改授。且诸县令，员数应多。如闻处理之间，廉平者少；或使司所奏，以功见称；或主司所拟，循资而授。傥乖任用，空忝亲人。或有案牍之间，曾未闲於令式；征赋之际，皆委任於胥徒。繇是吏转生奸，遂为蠹政，人不堪命，因而失业，兴言及此，良用怃然。  

夫易柱以调弦，声之和也，革弊而从理，政之体也。汉宣帝曰：“与我共理天下者，其惟良二千石乎！”因知方岳之任，足以委黜陟之权矣。凡诸道节度，皆职备防戎，政在理兵，岂遑廉问。必令郎官御史，分命巡察，则乘驿往，难於委知，谅无益於澄清，反有增於劳扰。其天下县令，各仰本州府长官审加详察。如有衰耄暗弱，或贪财纵暴，不闲时政，为害於人，并具名录奏，即与改替。其才职相当者，并依旧奏定。已後有不称者，所繇官长，量加殿黜。庶理人之职，无或谬焉。  

又入仕之流，本期展用，且无事实，岂可徒劳。今员外之官，所在甚众，既不厘务，空效驰驱。将适乡闾，复拘职守，念其旅寓，良可优矜。应州县见任员外官，并任其所适，计秩满後，各与成资，仍於本色内减一两选与留。其先缘罪累贬授者，不在此限。如员外官中，材识干济，曾经任使，州县所资者，亦任量留。上州不得过五人，中州不得过四人，下州不得过三人，上县已上不得过一人。  

古之任官，必寄成政，如长吏数易，则纲条不恤。所以人怀苟进之心，俗靡居常之业。比者或开此弊，实谓未便於时。片今已後，刺史县令，更不得数有移改。善政闻於上，则当议擢迁，如道失厥中，亦自申惩诫。黜陟之道，固有彝章。又比来刺史之任，皆先奏州县官属，苟为改作，孰免颜情？自今已後，除带刺史判官外，一切不得奏改官吏。到任之後，察有罪累及不称职者，任具状奏闻请，然後无所与替。其刺史非兼节度但有防御使者，副使判官委於本州官中推择，亦不得别奏人，并委中书门下，著为常法，庶使官无失位，政有常经。宣示天下，宜知朕意。  

○亲征史思明诏  

昔昆夷作患，周宣兴薄伐之役；陈称乱，汉祖发亲征之师。盖所以禁暴除凶，取威靖难，上以保宗社，下以拯黎元，古者帝五，兹道无替。顷者禄山称兵构逆，背义负恩，恶既贯盈，寻已殄灭。而思明残寇，尚敢扌延妖，聚其蜂虿之馀，邀我雷霆之伐。朕以干戈屡动，黎庶未康，繇是按甲延诛，冀其来格。而乃窃兵干纪，自取灭亡，副元帅光弼，纠率锐徒，恭行天罚。爰启绛宫之略，克摧青犊之师，曾未浃辰，大破凶党。此皆穹昊垂，宗社降灵，是以戎律用贞，祸淫斯在。  

如闻蓬艾之下，蚊蚋犹虞，故当乘破竹以追奔，同燎原而扑灭。朕为人父母，深念涂炭，是用大整戈矛，方申吊伐，抚绥河雒，以致和平。即以今月十七日幸东京，率六军取北路进发。但巡幸所过，自有行营，应缘祗供，并有司自办。其路次州县，一切不得别有徵敛，亦不得辄有进献及时新野味等。王公以下文武从官，每顿主人供蔬饭，不得辄置鱼肉饼果及铺设，亦不得妄差人力，别有祗承。行从官及州县所繇，有如违犯，王公以下五品以上，具名录奏，当日贬官。馀并从军令。仍令知顿使左右巡使御史相知纠察，具状弹奏。如涉阿容，及不能举奏，所繇议在必行，母贻後悔。仍令户部侍郎同中书门下平章事第五琦充置顿使，应行幸供拟及兵马粮料，续撙节作条件奏闻。其从官委中书门下定名录奏。务从减省，不欲劳烦。宣示中外，宜知朕意。  

○答文武百官表贺河阳陕东破贼诏  

朕为人父母，时属艰虞，东夏不康，近郊多垒。除妖扑燎，戎马交驰，父出夫行，征徭未息。蓬头汗甲，今已累年，忧我人斯，寝兴诚切。达精诚於天地，委长策於庙堂。宗社假灵，王师克胜，残逆穷搏，聚而相持。造舟横河，树栅凭岸，一鼓齐进，应时歼荡。陕东连捷，吉语骤来，平贼安人，指期可待。自古王者，得神以兴，城梁不假於人功，士马或称於幽赞，休徵斯在，灵应不违。凡百具寮，相同庆慰。  

○授萧华魏州刺史诏  

萧华素有材能，擢居省闼。间者见迫狂虏，陷於艰危。遂能徇节本朝，乃心王室，潜通诚款，以表忠纯。杀身独难，通其不死之理；行权有赏，道其归有之心。终以见疑，妄遭禁锢。事则昭著，理可甄明。今魏郡既收，疲思，黔黎载请，允叶人心。宜更剖符，仍思御侮。可魏州刺史。  

○赠李嗣业武威郡王诏  

临难亡身，为臣之大节；念功加赠，经国之常典。故卫尉卿兼怀州刺史充北庭行营节度使虢国公李嗣业，植操沈厚，秉心忠烈。怀干时之勇略，有戡难之远谋。久任边陲，备经任使。自凶渠构乱，中夏不宁，持感激之诚，扌骁果之众，亲当矢石，频立勋庸。壮节可嘉，将谋於百胜；忠诚未遂，空恨於九泉。言念其功，良深悯悼，死於王事，礼有可嘉。宜增裂土之封，用广饰终之义。可赠武威郡王，其赠及缘葬事，所司倍於常式。仍令官给灵举，递还所在。以其子佐国袭其官爵，实封二百户。  

○州县奏替官具履历诏  

自来诸州府多有奏请官者，或先无阙员，所司杂授，深紊纪纲。自今以後，州县官有灼然衰暮，暗弱无政，及犯赃私，切须与替者，仰具事由闻奏。如缘军州文要官，吏部任简择，并具阙由闻奏。所奏人皆须具历任考第甲授日月同奏。  

○令百官议罢新钱诏  

泉府之设，其来尚矣。或因时改作，则制有重轻。往以金革是殷，邦储稍阙，属权臣掌赋，变法非良，遂使货物相沿，谷帛腾踊，求之舆诵，敝实由斯。夫易柱调弦，政之要者，今欲仍从旧贯，渐罢新钱。又虑权行，转资艰急，如或犹循所务，未塞其源，实恐物价虚腾，黎人失业。静言体要，用藉良图。且两汉旧规，典章沿革，必朝廷会议，共体至公。盖明君不独专法，当从众议，庶遵行古之道，俾广无私之论。宜令文武百官九品已上，并於尚书省议讫，委中书门下详择奏闻。  

○追赠兴王亻召为恭懿太子诏  

厚礼所以饰终，易名所以表行。况表锺天属，宠及封。载畴加等之美，式备元储之赠，永怀轸念，有恻彝章。第十二子故兴王亻召，育庆源，分华若木，天资纯孝，神假聪明。河间聚书，幼闻乐善之旨；延陵听乐，早得知音之妙。顷以暂婴沈瘵，殆积旬时，而资敬益彰，颖悟逾爽。爱亲之恋，言不间於斯须；告诀之辞，事先符於梦寐。顾惟至性，实切深哀。将胙土析，载崇藩乾，闻《诗》对《易》，爰就琢磨。方冀成立，岂期夭丧。瑶英始茂，遽摧於当春；隙驷俄迁，忽沈於厚夜。兴言痛悼，悯惜良深。宜贲宠於青宫，俾哀荣於元穸。可赠太子，谥曰恭懿。庆缘丧葬，所司准式。仍令兼京兆尹刘晏充监护使，少尹陶锐为副。主者施行。  

○命郭子仪充诸道兵马都统诏  

朕闻昆夷作患，周王授钺於方叔；大宛不诞，汉主委兵於广利。则知昏迷之党，舞干不足以怀柔；圣哲之谋，伐叛必资於用武。事将禁暴，盖非获已。司徒兼中书令朔方坊宁等节度使代国公子仪，庆锺五百，运符鱼水，挺文武之宏才，蕴韬钤之远略，积苍生之重望，有命代之元勋。负鼎和羹，已申於启沃；登坛制胜，实伫於谋猷。万里长城，倚赖攸属。今残袄未殄，戎事犹殷，爰资一举之功，以靖四方之难。宜令子仪都统诸道兵马使，管崇嗣充副使，取庆朔方路过往，收大同横野清夷，便收范阳及河北。仍遣射生衙前六军英武长兴宁国左右威远骁骑等左厢一万人，马军三千，步军七千人，以开府李光进充都知兵马使，特进乌崇福充都虞候。右厢一万人，马军三千人，步军七千人，以开府仪同三司李鼎充都知兵马使。特进王З充都虞候，渭北官健一万人，马军三千人，步军八千人，以开府辛京杲充使，朔方留後蕃汉官健八千人，马军八百人，步军七千二百人，以兼御史中丞任敷、浑释之同充使。蕃汉部落一万人，马军五千人，步军五千人，以兼御史中丞慕容兆与新投降首领奴赖同统押充使。坊等州官健一万人，马军一千人，步军九千人，以摄御史中丞杜冕充使。宁州官健一万人，马军一千人，步军九千人，以摄御史中丞桑如充使。泾原防御官健二千人，马军五百人，步军一千五百人，以大将军阎英奇充使。乘练卒，籍马赋车，合四海以齐心，率九夷而同力。金鼓作气，铁骑争雄，合野喷山，殷天动地。以服顺之师旅，讨从逆之凶徒，人事天时，指期可定。今将略高阙，出□中，驱蚊蚋於幽燕，扫枪於巩雒，削平天下，混一车书，然後献凯清庙，策勋盟府，克宁区夏，岂不盛欤！兵马既众，恐路次难为供应，仍备六十程粮驮遣发。马畜草料，所在量事支供，不得妄有烦扰百姓，仍委子仪即差人先於诸道计会，分般次进发。仍与回纥兵马犄角相应，逐便讨除。所关军务，应须处置，并委子仪续具状闻奏。  

○张守节致仕诏  

卿父子相从，大膺儒术，既精且博，其道可师。出入禁庭，勤劳侍读，岁月滋久，宏益颇多。今以暮年，俾令致仕，仍加子职，用资孝养。兼赐紫金鱼袋，绢三百匹。  

○迎慧忠法师诏  

皇帝信问：朕闻调御上乘，久安中土，常怀大士，共济群生。师以法鉴高悬，一音演说，藏开秘密，境入圆明。大悲不倦於津梁，至善必明於兼济，尊雄付嘱，实在朕躬。思与道安，宣扬妙用，广滋福润，以及大千。传象罔之元珠，拔沈迷之毒箭。良缘斯在，勿以为劳。杖锡而来，京师非远，斋心已久，副朕虚怀。春寒，师得平安好。遣书，指不多及。  

○贬李揆袁州长史诏  

持衡当轴，体备股肱。若鼎饣束之不知，虑鼓妖之有（阙一字）。台司稍紊，王度则乖，宜峻彝章，以惩不道。银青光禄大夫行中书待郎同中书门下平章事集贤殿崇文馆大学士兼修国史上柱国姑臧县开国伯李揆，本以艺文，累阶资序，周旋近密，参掌丝纶。庶其翼亮之勤，列在︳谟之地，任惟过力，诚匪奉公。无闻忧国之心，不惧旷官之责，具瞻何取？进退求容，仍怀罔上之谋，更漏省中之语，端居相府，潜构祸胎。扇湖南之八州，阻江陵之节制，将图不轨，ㄈ扰方隅。考验甚明，发奸斯在。私乘驿传，自越章程，式按秋官，合从徽纟墨，但以位叨宰辅，久侍阶墀，特宽丹笔之书，犹任朱︶之职，俾从远黜，以肃朝伦。可袁州长史员外置同正员，仍即驰驿赴任。  

○罢役兴农诏  

百司及州县，兴王力役不急之务，一切并停。诸军兵健，应在行营。有羸老病疾不任战阵者，各委节度使速拣择放还，路次州县，量加济恤。诸色番役，各令所司减省，放其营农。  

○赠李齐物太子太师诏  

故金紫光禄大夫太子太傅兼宗正卿齐物，宗室璋，士林桢干，清廉独断，刚毅不群。历践周行，备经中外，威名益振，忠效弥彰。三尹神州，一登会府。擒奸掩钩距之术，恤狱正喉舌之官，遂令调护储闱，再登师傅。从容宾友，师长官寮。桑榆之时，壮志逾励；松柏之性，晚岁常坚。天不遗，奄然殂谢，念亲感旧，深轸於怀。宜锡宠章，载光营魄，可赠太子太师。  

○答郭子仪等表请宣示俭德诏  

俭德之恭，约失者鲜，格言为重，理道在兹。朕志复淳源，用济海内，振其元化，镜以至清。非谓艰难之时，自崇朴素之本。无声之乐，庶闻於四方；曳地之衣，将比於前古。且率人而自我，亦揉木而销金。为君之难，事当乎增惕；股肱之义，务在乎弼违。期於启沃之勤，不在延君之誉。为人上者，此道惟常，岂可付以史官，宣於中外。载循来表，殊匪朕怀。  

○加李辅国兵部尚书诏  

八座位崇，是资望实；七兵寄重，必藉勋贤。况见危致命，为臣之大节；存旧录功，有国之常典。贶兹名器，允属当仁。元从开府仪同三司判院帅行军司马充闲厩五坊宫院营田栽接总监等使兼陇右群牧使京畿铸钱使长春宫使勾当内作少府监及殿中都使上柱国成阝国公李辅国，精明洞物，宏毅冠时。锺河岳之秀气，禀人伦之高识。悉心无隐，应物推诚，洁己不杂於风尘，临事无忘於夙夜。义形造次，绩著始终。顷在殷忧，备同甘苦，身率先於草创，功有成於缵服。洎大兵之後，戎务实繁，职统中外，事无大小，克徇恭敬之节，用申协赞之勋。比陈利害，多所宏益，永言忠谠，实表公才。未尝矜伐，弥自谦损，星霜几变，夷险一心。岂有业构经纶，任兼军国，尚居散列，独谢崇班？宜膺喉舌之宠，仍受腹心之，钦乃攸司，以副佥望。加兵部尚书，馀并如故。  

○命有司举行郊庙大礼诏  

皇王俯仰，应协於灵祗；典礼废兴，式存於告。盖重成命，以崇祗肃。朕获嗣鸿猷，敢志虔敬。顷以三代正朔，所尚不同，百王徽号，无闻异称。顾兹薄德，思创常规。爰因行庆之日，将务惟新之典，而建元立则，制命膺符，受於天地祖宗，申於百辟卿士。今既循诸古法，让彼虚名，革故之宜，已宣於臣下，昭报之道，未展於郊庙。因时备礼，择日陈诚，克明恭己之心，庶降庇人之福，至诚斯感，其在兹乎。宜取今月二十八日朝献太清宫，二十九日享太庙元献庙，来月一日祭圆丘及太一坛。  

○收葬遇害王妃诏  

祸福之源，天不可问；报应之道，理或难凭。遂使积善深仁，并罹荼毒；元恶大憝，得恣凶残。自古以来，未免斯咎。日者禄山作逆，穷据两都，涂炭我生灵，伤夷我骨肉。於礼院门遇害王妃及男子等，或闺闱令德，妇道柔闲，或藩邸象贤，幼年聪慧。苍黄之际，隐没贼中，嗟其无辜，并遭非命。兴言及此，痛悼良深。宜令所司即择日收葬，一事已上，并令官供。其失骸骨者，亦令招魂，神而有感，庶从改卜之安。魂兮来归，将就新营之吉。  

○追谥靖德太子琮为奉天皇帝诏  

圣人立号，天下至公，膺其美者，必归有德，有其德者，或无其位。苟徽烈可纪，则追崇之典行焉，况义贯因心，礼优加等。稽夫往策，抑有前闻，盛业鸿猷，久不可替。故靖德太子琮，庆锺霄极，亲则朕兄。性与天道，行高时望，宣慈惠和，聪明睿哲。四科兼综，一以贯之，而福寿不遐，既随往运。缅惟友爱，实轸於心。朕昔践储宫，顾诫非次，於君人之命，所不敢违。以少长而言，岂忘其序，每思恳谏，竟莫获从。遽顺圣慈，嗣兹宝位，安可不申夙志，有阙推恩。宜加尊异之名，载茂哀荣之典。敬用追谥曰奉天皇帝。  

○封郭子仪为汾阳郡王诏  

命之选，当仁实难。非夫文可经邦，不能安人和众；武可禁暴，罔以克敌成功。允籍宏才，爰申锡命。司徒中书令灵州大都督府长史单于镇北副大都护持节充朔方节度关内支度营田盐池押诸蕃部落副大使知节度事六城水运使兼宁坊等道节度副大使上柱国代国公子仪，河岳闲气，岩廊重宝。器量深识，宽而有谋；术应通方，用而无滞。自经艰阻，实拥旌旄，遂能克复二京，折冲千里。厥戎将殄，时乃之功，久勤启沃，载竭忠谠。人之望也，天实赉予。今残寇示宁，兴师颇广。镇守经制，已有区分，而筹画指麾，必资专制。将军辞第，无以家为，丞相忧边，思平国难。固以︳谋之用，宜申总统之威。其将戡定外虞，澄清列郡，光膺藩屏之寄，式崇社稷之勋，对扬休命，以永终誉。可封汾阳郡王，知朔方河中北庭潞仪泽沁等州节度行营兼兴平定国等兵马副元帅。仍充本管内观察处置使，馀如故。  

○答中书门下表贺崔亻先献定国宝玉诏  

太宝祯符，时膺昌运，皇天不秘，紫府降灵。敷上帝之耿光，悟神祗之有鉴。荷斯戬谷，宏济艰难，冀与兆人，同登寿域。股肱奉上，宗庙福予，岂唯朕躬，致此嘉瑞。卿咸有一德，寅奉休徵，将使发挥，克谐辅弼。所请宣示中外编入史册者依。  

○命皇太子监国诏  

天下之本，属於元良；四方之明，资其冢嗣。是有传归之义，必膺监抚之重。克广前烈，与人守器，非君父之独亲，俾生灵之同载。朕号慕弓剑，寝居，顷以疾苦，未能康宁。残寇犹虞，中原多垒，军国大务，理须参决。乃眷匕鬯，恭承宗祧。皇太子豫，天纵聪明，日跻圣德，中兴宸构，已有大功。问安寝门，知九国之梦；制胜戎阃，高五品之才。时方艰难，礼在谅ウ，且以庶政，委之元子，宜令权监国。  

○命皇太子即位诏  

於戏！奉天地者，是称大宝；承宗庙乾，必在元良。吾以薄德，纂承丕绪。今以忧劳所积，遘疾弥留，用申顾命，诫尔元子。尔性禀生知，幼有明德，蒸蒸之孝，言必因心，温恭睿哲，允文允武。往在西土，爰讨凶渠，命尔总戎，克宣王略。收复中夏，唯尔之功，遂以储闱，将中我鸿业。尔有令闻，万方宅心。吾大渐之後，即宜膺宝位。夫天下至广，神器所重，丕承累圣之德，虔奉大中之道。必当任贤勿贰，去邪勿疑。以慈惠为心，开谏诤之路，兢兢业业，无怠无荒。呜呼戒之，无替厥命！  

○遗诏  

敕：帝王享国，天命有常，大历传归，皇纲无易。朕幸以凉德，继承宗祀。在长乐问安之日，属元凶间衅之初。南奉圣皇，北集戎事，赖将相同德，社稷降灵，爰发五原，成师一旅。丕图克振，华夏宁。旰昃之心，每勤思於兆庶；晨昏之礼，尝不匮於庭闱。而天祸上延，神心未悔，正当金革，罹此凶灾。遂遘膏盲，惟兹大渐，及兹理命，获著誓言。庶安国以保人，岂嘉生而恶死。审以大计，属於公卿。皇太子豫，仁孝元良，聪明齐圣，佐成大业，能事神祗。朕既弥留，可守宗社，宜令所司，当日具礼。於柩前即皇帝位，应缘朕丧事制度，并准圣皇遗诏。其诸道节度使都督刺史等，并不须赴哀。又为兵革未宁，邮驿艰弊，一切不须专使奉慰。朕执丧在疚，不食荤膻，所设馈奠，皆须如在。有违本意，神亦不歆。其祭祀之礼，一切不得宰杀。且国储非广，虚费稍多，宫掖之间，须有厘革。所有三宫内人，宜量事减省。及至德已来籍没家口，非切要者，并与放出。诸王院内，亦宜准此。其文武官僚，合须褒赏，天下百姓，宜在优矜。每当变易之时，皆下惟新之命，并委皇帝节级处分。呜呼！股肱勋臣，敬保元子，事居送往，谅在於兹。宣示万邦，宜从朕意。  

## ●卷四十四  

☆肃宗（三）  

○宣慰京城僧道父老敕  

敕：西京缁黄耆寿百姓，顷者逆兵暴至，侵逼长安，王事西巡，修集兵马，遂使卿等陷於贼手，不得奔逃。或骨肉之间，枉罹屠害；子女之辈，多遭虏掠。朕每念此，流涕痛心。又比来米盐匮竭，人多饿死，道堇相望。或贼徒逼胁驱使，事穷力屈，尽是胁从，朕甚悯焉。今已京城再复，贼寇歼灭，岂独宗庙之福，社稷之灵，京师等兆民恳诚感达天地之所致也。方与卿等雪耻辱，布维新，大弃疵瑕，宏宥罪戾，恐未达意，或惶恐焉。各宜宁居，勿怀反侧，各令宣谕，与卿等不久相见。  

○宣慰西京官吏敕  

敕：西京官吏等，逆胡构祸，暴犯京邑，我国家图必胜之劳，取万全之功。是以避狄而西，外饬师旅，遂使卿等奔窜无所，力屈狂寇。既闭之以师旅，又临之以兵戈，或强逼驱驰，或伪署官爵，事不获已，皆是胁从。朕深秋焉，无怀反侧。今天既悔祸，宗庙垂灵，王师东征，雷击电扫。逆徒剿绝，关辅载清。卿等代承国恩，家传禄位，乃祖乃父，为我纯臣。虽陷贼中，固深忧愤，是用恻隐，矜悯於怀。宜各自安，更勿惶惧。朕与人更始，岂求录微瑕哉。旬日之间，与卿等相见。  

○禁京城酤酒敕  

为政之本，期於节用。今农功在务，廪食未优。如闻京城之中，酒价尤贵。但以麴蘖之费，有损国储，游惰之徒，益资废业。其京城内酤酒，即宜禁断，麦熟之後，任依常式。  

○置司天台敕  

建邦设都，必稽元象，分列曹局，皆应物宜。灵台三星，主观察云物，天文正位，在太微西南。今兴庆宫，上帝庭也。考府之所，合置灵台。宜取永宁坊张守宅以充司天台，所司量事修理，仍置五官正五人。司天台内别置一院，曰通元院，应有术艺之士，徵辟至京，於崇元院安置。  

○减省服膳敕  

寇孽未平，务怀挹。自今已後，朕常膳及服御等物，并从节减，诸作坊造坊并停。比缘军国务殷，或宣口敕处分，今後非正宣，并不得行用。中外诸务，各归有司。英武军及六军诸使，比因论竟，便行追摄。今後须经台府，如处断不平，具状闻奏。自文武五品已上正官，各举贤良方正直言极谏一人，任自封进。两省官十日一上封事，御史台欲弹事，不须进状，仍服豸冠。残妖未殄，国步犹难，共体至公，以康庶政，朕推诚御物，与众共之，思与苍生，臻夫至道。宣示中外，知朕意焉。  

○行轻重钱敕  

九府陈规，百王不易。或以轻为重，盖取适时，以重为轻，用为救弊。则有形分龙马，势写刀龟，子母相权，变通斯在。今国步犹阻，帑藏未充，重敛乃人困不堪，薄征则军赋未足，是以顷令改铸，务於济时。自开元行用已来，颇亦公私宏益。今可於绛州诸炉，加样起铸，更增新郭，不变旧文。每以一钱，用当五十，利丰费约，实允事宜。其钱以二十斤成贯，自馀钱监，并听依旧。享兹厚利，足以富国，人安俗阜，朕复何忧。仍令铸钱使即勾当起铸新钱，或有奸滥，所由奉法，勿至宽容。仰州县明示钱样，切须捉搦，勿使违越。在京官寮，比无俸料，桂玉之费，将何以堪？宜取绛州新钱，给冬季俸料，即仰所由早请，计会支给。且艰难之际，家国当同。顷者急在军戎，所以久亏禄俸。眷言优恤，恒愧於怀，今甫及授衣，略为给。庶资时要，宜悉朕怀。  

○重棱钱减价行用敕  

因时立制，顷议新钱，且是从权，知非经久。如闻官炉之外，私铸颇多，吞并小钱，逾滥成弊。抵罪虽众，禁奸未绝，况物价益起，人心不安。事藉变通，期於折衷。其重棱五十价钱，宜减作三十文行用。其开元旧时钱，宜一当十文行用。其乾元当十钱，宜依前行用。仍令中京及畿县内依此处分。诸州待进止。  

○职田准旧式输送至京敕  

京官职田，准式并合佃人输送至京。中间杨国忠奏，去城五十里外，贮纳县仓，本官自差人请受。缘是暂时寄贮，所繇触途乾没，中间司尤被抑屈，公私不便，因循累年。自今已後，京兆河南府诸县，并令依旧送京输纳。本官如邀诘停留，并辄受加耗，请准所费及剩数计赃以枉法论，至死者加役流。  

○大祀用上元舞敕  

供祠祭《上元舞》，前令大祠享皆将陈设。自今已後，圆丘方泽太庙祠享，然後用此舞，馀祭并停。  

○甄叙皇属敕  

敕：五代则迁，以尊祖祢；三族之别，以辨亲疏。故《礼》曰：“祖迁於上；宗易於下”；六代而亲属竭矣。先王所以叙昭穆；明等夷，不可得而变革也。应追赴山陵及先在城於西宫陪位同五等亲宗子等；系自本枝，分於天派，系之以姓而无别，约之以礼而有差。朕天祸所锺，哀缠罔极；嗟我公族，俨然来斯。远倍七月之期，俯就三年之制，降杀以等，存乎典彝。名位不同，礼亦异数。有司定仪，将从籍属之条，天下为家，用广孝慈之道，睦九族，其在兹乎。应追到及在城同五等亲宗子等。五品已上各加一阶，六品已下前资常选，并散官至简日，稍优与处分。未出身者量才授文武散官，其中有才学行艺为众所推，及嗣郡王尝经任使，灼然著声绩者，宜委宗正琬、汉中王、光禄卿涵录其名实，具状闻荐。自天宝以来，阙造宗籍，宜令宗正等重申旧制，昭辨等序，即宜勘造图籍。宣示中外，知朕意焉。  

○授颜真卿太子少师敕  

敕：国储为天下之本，师导乃元良之教，将以本固，必由教先，非求忠贤，何以审谕？光禄大夫行吏部尚书充礼仪使上柱国鲁郡开国公颜真卿，立德践行。当四科之首，懿文硕学，为百氏之宗。忠谠罄於臣节，贞规存乎上范。述职中外，服劳社稷。静专由其直方，动用谓之悬解。山公启事，清彼品流；叔孙制礼，光我王度。惟是一有，实贞万国，力乃稽古，则思其人。况太后崇徽，外家联属，顾先勋旧，方睦亲贤。俾其调护，以全羽翼，一王之制，咨尔兼之。可太子少师，依前充礼仪使，散官勋封如故。  

○答御药师道场念诵僧元皎等表贺瑞李敕  

瑞李系滋，国之兴兆。生在伽蓝之内，足知觉树之荣。感此殊祥，与师同庆。  

○春令减刑敕  

国之用刑，兼在於慎恤，王者布泽，亦贵於乘时。所以《大易》陈规，必议缓狱；《周官》设教，遵於中典。朕躬临宝位，忧念黎元，乾乾之心，日慎一日。况兵戎未息，征役尤繁，哀此下人，无忘夕惕。如闻州县之内，多有累囚，囹圄之间，动淹时序。每轸纳隍之虑，常怀解网之仁。属阳春布和，品汇咸达，宜覃在宥之泽，俾叶生成之化。其天下见禁囚徒，死罪降流，流已下一切放免。其十恶反逆，及伪造头首，强盗劫杀，官吏犯赃枉法等，害政既甚，在法难容，不在此限。其诸供司及作曹，非切要外，并宜减省。京畿诸色和籴，一切并停。其天下百姓，灼然单贫交不存者，缘租庸先立限长行，每乡量降十丁。犹恐编户之中，悬磬者众，限数既少，或未优矜。其实不支济者，宜令每乡量更矜放，待资产稍成，任依常式。以天下未宁，频申赦令，公私庶务，优恤盖多，载覃宥过之恩，庶及措刑之美。宣示中外，知朕意焉。  

○答李含光敕  

深通道妙，久著名闻。昔茅君之山，今洞真之奥。以师德行，良景慕之。朕顷总干戈，扫除凶慝，保全万姓，克定两京。上皇圣驾，迎还宫阙，得此定省，庆慰自天。仰荷元元之，再成宗社之业，亦师精修愿力，有以助之。必须加意坛场，洁清香火，广上皇之福寿，俾六合之康宁，静正道门，当在师也。所谢知。  

○赐李含光敕书  

久契真要，深通元微。游逍遥之境，得朝彻之道。上皇畴日，顺风见知，今乃炼质名山，良多景慕也。况茅君洞穴，仙经所称，灵化往来，神药斯秘。师当阅金之秘诀，祈元宫以清修，验消灾之方，效长年之术，尤宜精励，庶表斋功。夏热，师得平安好。遣书，指不多及。  

○答颜真卿让宪部尚书御札  

卿才推翰苑，望重朝廷。昆弟成名，俱效忠节。顷蜂虿纵毒，郡邑多虞。卿能审事宜，捍御凶盗。虽平原不守，而功效殊高。自远归朝，深副朕望。允膺曳履之命，无至免冠之请。  

○答颜真卿谢兼御吏大夫批  

卿德重才博，久而益彰，深竭忠贞，克著名节。乃今再造区夏，藉卿以振朝纲。曳履之荣，允膺其象；弄印之宠，无以易卿。既简朕心，不至谦让。所谢知。  

○答颜真卿谢冯翊太守批  

卿夙负名器，列在朝廷，委弄印之传，兼曳履之宠，而乃事乖执法，情未灭私。朕念以旧勋，遂从宽宥；今左辅之郡，凋敝之馀，宜加抚存，以申来效；所谢知。  

○答颜真卿谢蒲州刺史批  

卿簪绂之端，名节素重，出镇藩翰，克效忠勤。况自同及蒲，襟带相接，宣风布化，实伫於卿。特委股肱，尤当勉励，防虞恤隐，必应事宜。所谢知。  

○答颜真卿谢浙西节度使批  

卿学行有闻，谋猷克壮，屡经寒岁，不改松筠。且江宁古之帝都，实为巨防，自非宿德，其可滥居。委卿忠诚，俾当连帅，宜宏筹略，为朕缉绥。所谢知。  

○答颜真卿谢祖昭甫赠官批  

卿之乃祖，当为硕儒，既高倚相之能，遂有臧孙之後，不坠其业，在卿之门。式覃追远之恩，俾蒙贻厥之庆，加赠方岳，以表哀荣。所谢知。  

○答颜真卿乞书天下放生池碑额批  

朕以中孚及物，亭育为心，凡在覆载之中，毕登仁寿之域。四灵是畜，一气同和，江汉为池，鱼鳖咸若。卿慎微盛典，润色大猷，能以懿文，用刊乐石。体含飞动，韵合铿锵，成不朽之立言，纪好生之上德。唱而必和，自古有之，情发於中，予嘉乃意。所请者依。  

○立成王为皇太子德音  

守器为重，择贤而立。万国繇其永贞，百王以之垂范，盖以重社稷而奉粢盛也。朕缵承洪绪，惟怀永图。丕膺皇极，既符域中之大；茂建元储，用崇天下之本。皇太子ㄈ，植性恭懿，因心孝友。文武之德，克闻於日跻；君亲之诚，实原於天性。往以时属艰阻，义扶宗社，故能外清元，内复皇图，繇是肇启承华，懋昭嘉绪。今撰辰斯及，册命攸行，宜承继明之庆，俾广氵存雷之泽，可大赦天下。  

顷者频兴大典，累洽殊私，率土之间，屡经荡涤，犹虑近有冒法，或滞狴牢。其天下见禁囚，徒已下罪，一切放免。内外文武官，三品已上者赐爵一级，四品已上各加一阶，五品已上官子为父後者赐勋两转。顷因国用不足，颁赐未周，今所铸新钱，数盈於万。其京官文武五品已上，及常参官六军将士，东北京留守，及诸道节度将士等，各赐有差。其唐元功臣，成都元从，及朕元从功臣等，普恩之外，更赐一爵，四品已下更加两阶。其在灵州及宁州至凤翔者，仰所司类例，更递加一等，皇亲及诸色陪位人等各赐勋两转。其鸿胪蕃客赐绢一千匹，天下义夫节妇，孝子顺孙，旌表门闾，终身不事。  

京官五品已上，各举忠正孝友文儒周慎堪任东宫官者，务取实才，不得虚荐。今馀寇未殄，有胁在贼中未归顺者，一切不以为罪。其有受贼节制，能以兵降者，酬其封爵。且为政之要，求紧是急。比令中外荐举，多非实才，所以询事考言，登科盖寡。犹虑岩穴之内，尚有沈沦，宜令所在州县，更国搜择。其怀才抱器，隐遁邱园，以礼徵送，如或不赴，具以名闻。凡与前诏科目相当，一切委内外文武五品已上官，有所知者，不限人数，任各荐闻。如自举者，亦听於所在投状。有堪任用，不限常资。其行人家，及羸老单贫，鳏寡茕独，已频有处分，宜令州县长官，倍加优恤。应缘册礼职掌要重者，及撰册书舁宝官礼官等，普恩之外，赐勋两转。其礼仪使特赐一阶，副使普恩之外，赐爵一级。敕文有不该者，所司类例奏闻。  

○春令减刑德音  

乘时布泽，有国之彝训，议狱缓刑，前王之茂典。繇是洽其は卵，殷汤宏解网之仁；顺彼阳和，汉后有录囚之诏。育物施惠，抑惟旧章。朕缵服鸿业，祗膺宝位，何尝不日旰忘食，中夜求衣，虑一物之失所，忧四方之未，虽身居黄屋，而志在苍生。今寇孽为虞，征输未息。犹恐提戈释耒，未有厚於人时；棘埋梧，或虑盈於幽圄。属三阳启候，万物遂生，宜覃在宥之泽，庶叶维新之令。  

其天下见禁囚徒，死罪降从，流以下并释放。京城宜令中书门下即分往府县，御史台大理寺即亲自按问，疏决讫具状闻奏。诸府州各委所繇长官准此处分。诸色流人及左降官等，所繇类例，并与量移。仍委中书门下议覆，奏取处分。其先缘安禄山伪署三司有名，应在流贬者，原情议罪，负国诚深，朕已舍其殊死，窜於荒徼，固当与众共弃，长为匪人。然皆邦家旧臣，尝挂缨冕，使其终没裔土，永匿惭魂，孰若贷以殊私，俾令效节。亦准例处分，兼委中书门下量轻重类例，奏取处分。比缘寇盗之内，干戈胁从，白刃临颈，胡宁忍决，所以陷於凶党，苟免者多，从前诏书，频已该及。其史思明将士及伪署官属等，有束身归顺，并率众来降，官爵如初，一无所问。以城邑降者，仍别加封爵，馀凶党之流，亦同此例。天实临照，朕无食言。  

王者设教，务农为首。今土膏方起，田事将兴，敦本劝人，实为政要。宜令天下刺史县令，各於所部，亲劝农桑。百姓中有勤劳耕耘，积其菽粟，或赡於闾里，或能益军储，委所繇长吏具状奏闻，当特与甄赏。仍令有司第其高下，量酬五品以下官员。其百司及州县，兴工力役不急之务，一切并停。诸军兵健，应在行营，有羸老疾病不任战陈者，各委节度使速拣择放还，路次州县，量加济恤。诸色番役，各令所司减省，放其营农。且寇孽未平，军戎当备，庶之内，征赋犹繁。朕所以亲帅公卿，躬行节俭，而诏书屡下，蠲免盖多。国计军储，取给而已，犹欲累加损益，以惠黔黎。宜委中书门下勾当，令度支使与诸供司一切减省，应可蠲免，每司各条件闻奏，当使施行。  

○大赦德音  

元首之义，以人为心，外有凋伤，内怀惨怛，罪归於己，情见乎辞。伯禹深泣辜之仁，汉皇下哀痛之诏，与理同道，惟刑是恤。朕志宏覆载，运属艰难，思措大刑，俾登寿域。风以解愠，时当发生。国有旧章，已悬书於象魏；恩成在宥，宜释繁於狴牢。其天下见禁囚徒，罪无轻重，一切放免。其官典犯赃，情虽难恕，特从宽典，许以自新，并宜纳赃，放所犯罪。左降官等，即与量移近处。诸色流人及效力罚镇人等，并即放还。其有亡官失爵，亦与收叙。比来兵革不息，年谷未登，百姓流离，至於困弊，战士暴露，颇闻阙乏。或先有结聚，及有违军令，但宜改过自效，前事舍而不论。艰虞以来，多冒刑辟，道存善贷，屡有德音，庶其最灵，咸自改励。宣示中外，知朕意焉。  

○即位大赦文  

朕闻圣人畏天命，帝者奉天时。知皇灵眷命，不敢违而去之；知历数有归，不获已而当之。在昔帝王，靡不繇斯而有天下者也。乃者羯胡乱常，京阙失守，天未悔祸，群凶尚扇。圣皇久厌天位，思传眇身，军兴之初，已有成命。予恐不德，罔敢祗承。今群公卿士佥曰：孝莫大於继德，功莫大於中兴。朕所以理兵朔方，将殄寇逆，务以大者，本其孝乎。须安兆庶之心，敬顺群臣之请，乃以七月癸丑朔十二日甲子，即皇帝位於灵州。敬崇徽号，上尊圣皇曰上皇天帝。所司择日，昭告於上帝。  

朕以薄德，谬当重任，既展承天之礼，宜覃率土之泽，可大赦天下，改元曰至德，大辟罪已下，常赦所不免者，咸赦除之。其逆贼李林甫、王钅共、杨国忠近亲合累者，不在免限。百姓官吏能率亲属去逆归顺者，有官加其优奖，斩得逆贼父子，不问首从，当锡爵土，别有崇。其直言极谏，才堪牧宰，文词博达，武艺绝伦，孝悌力田，沈沦草泽，委所在长官闻荐，诣阙自陈者亦听。东宫官属，既会昌期，合承宠命，量加改转。诸色勾徵，逋租悬调，及官钱在百姓腹内，并宜放免。灵州改为灵武郡。大都督府上县为望，中悬为上，官寮等一切便授。天下耆寿各赐物五段，侍老版授太守、县令有差，各赐物五段。诸道百姓，委本道采访使差郡县官存问。四方将士各赐马一匹，六品已下赐物十段。天下寺观，各度七人。太守并限三考然後转，御史取曾任郡县理人官者，後可荐用。所有弹奏，一依贞观故事。官吏犯枉法赃，终身勿齿。自古圣帝明王，忠臣烈士，五岳四渎，名山大川，并令所在致祭。孝子顺孙，义夫节妇，旌表门闾。内外文武官，九品已上各赐两阶，赐勋两转，三品已上赐爵一级。  

○收复两京大赦文  

轩辕有版泉之战，尧帝有丹水之师，汤有葛伯不祀，周有猃狁孔炽。古之王者，奉若天命，违道不敢不正，干纪不得不诛。日者逆胡猖狂，敢行称乱，朕嗣守鸿业，钦承睿图，枕戈尝胆，抚剑泣血，罔不夙夜，若涉春冰。赖天地疾威，社稷凭怒，上皇丕烈，万国永怀，因时致讨，为人请命。由是义夫奋发，回纥籍兵。邦圻关辅之士，陇河湟之众，沙朔羌戎之骑，微卢蛮貊之人，万里云趋。四方雾事。既张我伐，咸乃一心。蠢兹蜂虿之馀，尚负螳良之力。自京南合战，雒北追奔，百万摧锋，一戎而定。昔夏以有穷之乱，克之者四十年；汉以新莽之篡，复之者六千日。今环周未载，氛廊清。风振海而波荡，雷破山而右裂，区宇重辟，日月增辉。此皆三灵叶赞，累圣垂祉，岂予小子，能集大勋。顷以先扫宫室，奉迎銮驾，紫宸初正，黄屋未归。耆老之望则深，庭闱之恋犹积。所以自天之泽，必奉於承颜，作解之恩，尚稽於候命。  

今六飞届止，万姓昭苏，义奉君亲，庆深家国，不失旧物，与俗惟新。宜宏肆眚之典，共喜以康之福，可大赦天下。常赦所不免者，咸赦除之。其逆人能自投降，率众款附，及杀获逆人，以所部郡县军城降者，并加超赏。应与安禄山同谋反逆支党，及李林甫、王钅共、杨国忠等一房，并不在免限。  

武德开元及蜀郡灵武元从功臣，有先已殁死王事者，并加优赠，各与子孙一人官。乘舆幸蜀，天步多难，人心且摇，臣节斯见。太子太师豳国公韦见素、开府仪同三司内侍监齐国公高力士、开府仪同三司右龙武大将军颍川郡公陈元礼、开府仪同三司左龙武大将军田长文、开府仪同三司右龙武大将军张崇俊、右龙武大将军特进杜休祥等，勇不顾死，危能致命：或竭诚羽翼，仰北辰而环拱；或叶契心膂，聚东井以全归。畴兹锡社之封，永以誓河之义。见素加开府仪同三司，食实封三百户；力士加实封三百户；元礼进封蔡国公，实封三百户；长文进封雁门郡公；崇俊进封南阳郡公；休祥进封冯翊郡公，各实封二百户。  

朕龚行天罚。誓兵朔野，幸以一旅之众，遂成九有之师。言念经纶，岂忘缔构。银青光禄大夫尚书右仆射裴冕，识宇冲深，体局贞固，输忠佐命，肇启兴王。加开府仪同三司，封冀国公，食实封三百户。光禄大夫殿中监同正员判行军事李辅国，志除奸恶，忠诚济危，加开府仪同三司殿中监，依前判行军事，封成国公，实封五百户。银青光禄大夫宗正卿兼工部侍郎李遵，义切维城，勋参定国，加特进，封郑国公，实封二百户。开府仪同三司兼鸿胪卿同正员中军都知兵马副大使管崇嗣，能训戎律，以佐兵权，进封钜鹿郡公，实封二百户。中军都虞侯特进鸿胪卿同正员李鼎，加开府仪同三司，进封保定郡公。云麾将军右武卫大将军左羽林军宿卫内供养王З，加特进太原县侯，仍各实封一百户。自寇贼奸宄，王师未振，瞻言京国，尚聚犬羊。广平王ㄈ，循学好古，令德孝恭，志存邦家，誓雪雠耻。爰鞠其旅，元戎启行，可封为楚王，实封二千户。银青光禄大夫尚书左仆射兼武部尚书同中书门下平章事兼灵武大都督府长史单于安北副都护持节充朔方节度使关内支度营田盐池押诸番部落副大使知节度事六城水运朔方管内采访处置使郭子仪，才光三杰，功格十臣，克焯皇威，载昌大业。另司徒兼尚书左仆射，进封代国公，食实封二千户，平章事已下并如故。开府仪同三司兼鸿胪卿同正朔方左厢兵马使同节度副使姑臧县伯仆固怀恩，进封丰国公，实封二百户。开府仪同三司兼右金吾卫大将军同正仍充四镇伊西北庭行军兵马使李嗣业，履险忘躯，破敌定难，可兼卫尉卿同正，封虢国公，食实封二千户。银青光禄大夫守司徒户部尚书同中书门下平章事兼御史大夫鸿胪卿太原尹北京留守河东节度副大使蓟国公李光弼，全德挺生，英才闲出，干城御侮，坐甲安边。可司空兼兵部尚书同中书门下平章事，进封魏国公，食实封八百户。开府仪同三司御史大夫兼工部尚书持节充招讨西京并定武威武兴平等军兼关内节度河西陇右伊西四郡行营兵马使王思礼，养锐先鸣，蓄奇後殿，可开府仪同三司行工部尚书兼御史大夫，封霍国公，实封六百户。光禄大夫太常卿同正兼御史大夫淮南西道节度采访使颍川太守来，可开府仪同三司兼御史大夫，封颍国公，馀如故。特进太仆卿南阳太守兼御史大夫权知襄阳事金乡县公鲁炅，蕴是韬略，副兹节制，可开府仪同三司兼御史大夫，封岐国公，仍各食实封二百户。兼京兆尹持节充京畿采访计会招讨宣慰处置事崔光远，毁家成国，致命前茅，可特进行礼部尚书，封邺国公，食实封三百户。开府仪同三司李光进，慎固封守，克献殊勋，封范阳郡公，食实封三百户。  

贤非后不享，后非贤罔，社稷之固，必在良臣。左相苗晋卿，忠不忘君，才惟济代，弼成大业，保王家。可特进行侍中，封韩国公，食实封五百户。宪部尚书同中书门下平章事李麟，蕴德成务，含贞轨物，发挥帝业，润色皇猷。可金紫光禄大夫刑部尚书同中书门下三品，封国公，银青光禄大夫中书侍郎同中书门下平章事崔圆，允厘庶现，康济多难，一正天下，大庇生人。可特进行中书令，封赵国公，食实封五百户。朝散大夫守中书侍郎同中书门下平章事河南节度采访处置使赐紫金鱼袋张镐，谋猷惟允，纲纪立程，总兹戎律，懿是谋府。封南阳县公，馀并如故。银青光禄大夫太子少师房，尝以经术，辅导朕躬，加金紫光禄大夫。少保嗣虢王巨，顷以宗枝，居守京邑，加光禄大夫。御史大夫越国公亘，总兼元戎，克宁全蜀，可金紫光禄大夫。户部尚书郇国公韦陟，持衡流品，式序百工，可金紫光禄大夫。吏部尚书银青光禄大夫守礼部尚书李岘，馈运周给，开物成务，可光禄大夫行御史大夫兼京兆尹，封梁国公。太中大夫吏部侍郎赐紫金鱼袋苏震，供亿徒，临事益办，可银青光禄大夫行吏部侍郎。  

其赴蜀郡灵武元从官，及在路扈从官，三品已上与一子官，四品已下与一子出身，六品已下量与进改。功臣将士勋业高者，别有处分。应见任五品已上，当别与一品阶，其阵亡人，令所在郡县，收骸骨瘗埋，具酒食致祭，各与追赠，其家给复二载。诸郡县牧，或隔绝贼境，则困於幽残；或犒宴官军，则弊於赋敛：其来载租庸，三分放一。其天下百姓，应诸色人勾徵，及欠负官物，一切放免。宜令中书门下简使，即分道宣慰。所至郡县，审问百姓间利害，有须厘革处置者，一一闻奏。其园苑内有闲厩使总监，各据所管地界，耕种所牧草粟，以备国马。其宫女及狗┊鸡鹰鹞之类，宜即停减。屋宇车舆，衣服器用，并宜准式。珠玉宝钿平脱金泥织成刺绣之类，一切禁断。学官即宜精选，务令讲习。简择郎官司，有堪任太守县令者，委京清资五品已上及郎官御史闻荐。其郡县官，有灼然清白，理行尤异，百姓中孝悌力田，不求闻达者，委采访使闻奏。其有文经邦国，学究天人，博於经史，工於词赋，善於著述，精於法理，军谋制胜，武艺绝伦，并任於所在自举，委郡守铨择奏闻，不限人数。其律令格式未折中者，委中书门下简择通明识事官两三人并法官两三人删定。近日所改百司额，及郡名官名，一切依故事。顷以上皇在蜀，朕亦居岐，蜀郡宜改为南京，凤翔宜改为西京，西京为中京。蜀郡改为成都府。凤翔府尹以下官寮，并依三京名号。吴山为吴岳，其祠享官属，并准五岳故事。天柱山老君庙改为启圣宫，五品已上清资官，及三品已上官，上郡太守，父见在无官及官卑，并与五品官。父母先亡殁者，赠一人官。祖母亡殁，亦赐邑号。  

忠臣事君，有死无二，烈士徇义，虽灭犹存。其李忄登、卢奕、颜杲卿、袁履谦、许远、张巡、张介然、蒋清、庞坚等，即与追赠，访其子孙，厚其官爵，家口深加优赏。其内外文武官，有枉遭逆贼杀害。及身赴朝廷，并逃难山谷，其父子兄弟伯叔等，为贼捕捉损害，及谋反城人言语泄漏，因遭杀戮，并勘实闻奏，当以追赠。天下侍老，八十已上，版授有差，并赠绯鱼袋。太原久遭逼围，给复三载。上党三度被攻，给复五载。其南阳、颍州、灵昌、睢阳、雍邱等郡县，坚壁多时，力穷方下，绝食尚守，情亦可矜，各给复三载。其好、奉仙两县，进退御寇，徵求复多，各给复三载。蜀郡上皇亲幸，万乘久居，明年租赋，宜依常式，起後载给复三载。  

良娣张氏，既望气知归，亦当熊见节，可册为淑妃。进封南阳王系为赵五，新城王仅为彭王，颍川王亻间为兖王，东阳王亻廷为泾王，第九男亻黄为襄王，第十男亻垂为杞王，第十一男为邵王，第十二男亻召为兴王，第十三男侗为定王。淑妃以下，所司择日，即行册命。虽知人之明，惭於则哲，而睦亲之义，盖所随时。持盈尊师，仪王已下，各赐五百匹。诸长公主各与一子官，嗣王及郡县主各与一子六品官，皇五等已下及九庙子孙，及亲等人见在者，并与转改。内外文武官，三品已下各加一阶，应叙三品五品量加，减两考。蜀郡、凤翔扈从从官，九品已上赐勋两转。溥天下赐五日。  

○册成王为皇太子文  

维乾元元年，岁次戊戌，十月庚子朔五日甲辰，皇帝若曰：於戏！自昔圣王，咸建储贰，盖将嗣守神器，虔奉宗。是以礼经著元贞之德，《易象》载重明之义。朕缵服鸿绪，丕承前烈，爰升主鬯之贤，实符当璧之命。咨尔太尉（《唐书》作“元帅”）成王ㄈ，道备文武，生资睿哲，温文彰於日就，孝友禀於天成。往以凶丑乱华，干戈集事，是能出陪戎驾，入奉庙谋。克符丹水之师，实翦绿林之盗，所谓功定社稷，义宁君亲。今万邦以贞，三善斯属，宜膺上嗣之典，俾践少阳之位。是用命尔为皇太子，以副朕躬。尔其思王业之艰难，遵圣人之炯戒。非尊贤无以成德，非广孝无以承亲。远斥便佞，询谋正直。兢兢业业，庶保於大猷，然後无忝尔祖宗，克宁我邦家。往钦哉！丕膺景命，可不慎欤？  

## ●卷四十五  

☆肃宗（四）  

○册太上皇尊号赦文  

古者父有天下，传归於子；子有天下，尊归於父。有国所以继统，立身莫若扬亲，其义远矣。我太上至道圣皇天帝惟皇降衷，敷於上，允文允武，乃圣乃神。道合乎乾坤，德明於日月。奥若增崇九庙，巡谒五陵，天子之孝也；严二郊，升中东岳，圣人之表也；制礼作乐，阐学明刑，帝皇之业也；戡定多难，怀柔百蛮，霸王之功也：於是乎为而不宰，成而勿居。神超象外之先，心契合莫之境。释负於小子，俾承於丕构。讨伐叛逆，绥怀四方，岂朕所能，皆圣皇之训也。顷者亲授宝符，载锡美称，顾朕不德，弗克负荷。君父之命，若登於天，祖宗之绪，恐坠於地。一昨与群公百寮，庶尹众士，图惟帝载，钦若圣。自古以来，百王垂范，文明哲，孝友宽仁，岂有如我开元之盛也。乃稽大典，上徽号曰太上至道圣皇天帝。累日诚请，不蒙许纳，至於数四，今兹俯从。允膺天休，克副人望。朕上迫严旨，曲被殊私，迎春之初，承奉嘉命，圣皇所赐曰光天文武大圣孝感皇帝。名以制义，亦为实宾，卑不逾尊，是昭物则。恭惟圣造，何敢当仁？顷以鸿业载昌，有亏公议，复以大圣二字，深僭皇猷。让非饰词，言必形泣。承顺颜色，而宸眷不回。祗膺宠光，乃夕惕增厉。  

今惟新景命，礼洽於尊亲，诞受徽章，敬在於顺上。发生万物，行庆其时，孚佑兆人，缓刑斯在。宜宏霈泽，以布阳和，可大赦天下，改至德三年为乾元元年。起二月五日已前，大辟罪无轻重，常赦所不免者，咸赦除之。其两京文武官，应三司先推勘者，本罪中递减一等处分，其合放者，三司具条件奏闻。自开元已来将相大臣，非反逆及犯名教枉法赃罪者流死，许其家人以礼收葬；其陷在贼境为其杀戮未经追赠者，据本官追赠。公主并郡王、嗣王、郡主县主及皇五等已上亲被逆贼杀害者，各与子孙一人官，使其瘗藏；亡失骸骨者，各招魂葬；身死者，三品已上各与追赠，仍各与一子官，五品已上一子出身，六品已下量事追赠。其元从圣皇天帝至成都府文武官，五品已上宜与一子官，六品已下超资进改。圣皇至成都府後到官，及宁州、灵州首末扈从，三品已上与一子官，五品已上放一子出身，情愿回授周亲及亲近亦听，六品已下量与改转。凤翔府以归顺前者，普恩外加一阶，车驾出城後，任官潜藏，不仕逆贼，即与处分。唐元功臣，普恩外赐爵一级，身亡殁者，子孙一人加一阶。其诸道节度下将士，三品已上与一子官，五品已上放一子出身，六品已下量与改转。勋业高者，各委本使闻奏。诸道留後将士，普恩外赐恩三转。  

自开元已来宰辅之家，不为逆贼所者，与子孙一人官。贼陷两京，文武常参官及诸州刺史，绝ㄕ仰药，不事叛人，为众所知者，量加优赠。有脱身贼庭，妻子被屠戮者，委所司勘会闻奏。其天下孝义门，各与一子官，委采访使具名奏闻，量文武处分。其左降官，非反逆缘坐及犯恶逆名教枉法盗赃，如有亲年八十已上，及疾患在床枕者，不堪扶持，更无兄弟，许其停官终养。其流人亦准此。自今已後，应有以医术入仕者，同明法例处分。天下百姓，今年租庸并放。其百司府县诸色杂供，各宜减半。其杂徭役非要切者，一切并停。  

其天下州县，有遭逆贼攻击，坚守不下，竟以获全，其官人百姓中，有实效灼然为众所知者，宜令本道使案验奏闻，据状迹酬其官赏。身亡殁者，重加赠。有父母存者，仍与一官及邑号，无父母者与妻子，有一家丁壮尽被屠害者，其父母妻子，仍令州县以官物赈恤，并量造舍宇，使得安存。  

其州因城陷被贼杀戮残毁者，委本道使勘责取实，各量免其二三年租赋。自逆贼以来，有匹夫匹妇节义可称者，并旌表其闾墓。其流亡户复业箸，委本道使与刺史勾当赈给，并与种子犁牛，仍免三年租赋。内外文武官，三品以上各赐爵一级，四品已下及四方通表使各加一阶，五品已下各赐勋两转。其刺史上佐录事参军县令，委中书门下速於诸色人中精加访择补拟。判司丞已下，宜令所繇先於两京潜藏不仕逆贼及固疾病官中简择，资考深才堪者铨注续发遣。皇五等已上亲及九庙子孙，有才学政理，委宗正寺拣择闻荐。  

其有任伪官及掌兵马军将，能即来各还本官，仍别优赏。其左降官诸色流移配隶安置罚镇效力之类，亡官失爵，解退放归田里，及安禄山反党缘坐，不在免限。李林甫、王钅共、杨国忠等一房，去年十二月十五日制後所犯，并准前制处分。  

○乾元元年南郊赦文  

朕闻皇天有命，皇王受之，命之为君，孝理为本。莫不钦崇前烈，聿修裸享之仪；对越上元，式陈郊之敬。美其盛德，《商颂》有奏鼓之音；告厥成功，《夏书》有锡之庆。国之大事，实在於斯。间者孽胡乱常，暴殄天物，致图书礼乐，或阻於干戈，宗庙神祗，有亏於享祀。朕诞受明命，龚行天罚。群妖克殄，封鲸鲵以示威；王室既宁，奉銮舆而载复。太上圣皇天帝功格天地，道迈胥庭，思凝神於姑射，将释负於宸。俾予小子，缵承大统，夙夜祗惧，俯尽臣子之心，亲亲尊尊，庶极於此。是用追崇先后，建立中宫：永言孝思，感徽音於文母；俾行妇道，想降於虞嫔。情理於是获申，人伦以之攸叙。然後执瓒清庙，歌五圣之重光；燔柴圆丘，睹百神之受职。复修祭礼，再备乐章，尊祖配天，不失旧物。  

今大礼斯举，元符允答。行庆施惠，尚属於阳和；出系挺囚，必当於时令。思与天下，更布惟新，宜覃肆眚之恩，以洽雍熙之化，可大赦天下。除反逆之党缘坐谋杀十恶劫盗临监主掌，自馀一切原免。其馀逆贼元谋及胁从，今但归投，并原其罪，仍与官赏。其成都元从圣皇功臣，及灵武元从功臣，并收两京将士，三京留守，诸道节度采访使，普恩外，三品已上赐爵一级，四品已上加一阶，行人赐勋三转。自寇贼以来，官吏百姓中，有劳未经酬赏者，委所在官长具状奏闻。当与甄录。  

天下百姓，除正租庸外，一切不得别有使役。如缘军务所要，自令和市。兵士有弱羸老，并拣择放。其长安、万年两县，各借钱一万贯，每月收利，以充和雇。其别敕索物，及供诸司并蕃客等，左藏虽给价值，奏请每引时月，宜先给两县各五十贯，贮於两市，差官专知，旋还价值。其州府县门夫勋官，并於旧额数减一半。其庸丁残疾人等，不须更差。其州县官上什物，并以公廨及官人料钱，依时价和雇造买，不得分配典正。其年支口味，宜减一半。诸使应进膺鹞狗┊等，一切并停。应缘南郊，百司张设，有损百姓苗稼者，委京兆尹随损多少赔酬。所损钱物，便即闻奏。百姓中有能行仁义，分济贫穷，免填沟壑，赖救恤者，具名闻奏，当宠以官职。鳏寡茕独，笃疾不能自存，及阵亡人家并捐免户，州县随事优恤赈给。百姓中有事亲不孝，别籍异财，点风俗，亏败名教，先决六十，配隶碛西。有官品者，禁身奏闻。  

京官九品以上，许上封事，极言时政得失，朕将亲览，用伫嘉谋。才有可观，别当甄录。草泽及卑位之间，有不求闻达未经推荐者，一艺已上，恐遗俊。令兵部、吏部作徵召条目奏闻。录事参军，职司纠举，自今已後，宜升判司一政，以彰委任。国子监学生明经法帖策口试各十，并通四已上、进士通三与及第。乡贡明经准常式。州县学生，放归营农，待贼平之後，任从常式。二王三恪各与一子官。内外文武官，三品已上赐爵一级，四品已下加一阶。  

○改元上元赦文  

自古哲王，恭承景命，莫不执象以御宇，历时以建元，必当上稽乾符，下立人极者也。朕承累圣之鸿业，绍大中之宝位。胡孽干纪，王师尚劳。乾乾之心，岂忘鉴寐。一物失所，每轸纳隍之忧；万邦未宁，深怀驭朽之惧。赖上元垂福，宗庙降灵，百辟卿士，同心戮力。方冀干戈载戢，区宇安。每励躬於帝图，常取则於天道。属天人叶纪，景象垂文，爰遵革故之典，将契惟新之命。义存更始，庶有应於天心；泽被无私，宜载覃於率土。可大赦天下，改乾元三年为上元元年。  

自上元元年闰四月十九日昧爽已前，大辟罪已下，已发觉未发觉，已结正未结正，见禁囚徒，罪无轻重，常赦不免者，咸赦除之。其与逆贼元谋，及胁从受驱使，惧法来降，并潜藏不出者，已频处分。但能归顺舍罪，除元恶之外，一无所问。其史思明，必能改图，束手来款，亦当洗其瑕衅，议以勋封。内外文武官，赐爵各有差。六军及飞龙闲厩加赐物。其成都、灵武元从扈从，递加有差。在外诸军，各加录赏物。阵亡将士，优国赠。行人家口，所在赈给。  

定祸乱者，必先於武德；拯生灵者，谅在於师贞。周武创业，克宁区夏，惟师尚父，实佐兴王。况德有可师，义当禁暴，稽诸古昔，爰崇典礼。其太公望，可追封为武成王。有司依文宣王置庙，仍委中书门下，择古今名将配享，并置亚圣及十哲等。享祭之典，一同文宣。  

自古百王，钦慎刑法，盖以法者人之命，刑者国之权，苟或失其科条，固难措其手足。顷以奸臣擅命，中典不修，造次便行，哀矜何在？自今已後，其有犯极刑者，宜令本司，依旧三覆。庶平反之际，人谓不冤，幽明之间，理皆无滥。又《书》称群望咸秩，《诗》曰“祀事孔明”，爰自遐代，尤崇祭祀。朕深惟古义，必在至诚，苟德之不修，则神亦无据，故知精诚有感，黍稷非馨。而况宋景发言，固三徙而可念；汉文深诫，为千载之明徵。事可遵行，理当变革。有司所立秘祝之法，或移於岁，或移於人，君人之心，宁所忍也。自今已後，削去此法，其中祀下祀，并杂祭祀等，一切并停。其诸应合祭祀，列於常典，所用祭料，一依古制，务从减省，以事朕心。  

又车服以庸，有虞盛典；威仪以等，《周礼》旧章。往属承平，多历年所，至於公卿列位，中外在官，多以奢僭为心，流弊成俗。宜令所司，定王公已下车服产业，各详古制及令式，作节限闻奏。自顷戎车未息，残孽犹虞，军吏献功，务陈首级。且四海之内，孰非王人，岂以苟从昏迷，陷在夷戮，一朝授首，悬彼藁街。朕志在好生，悯其驱胁，其诸军所获首级，除元恶之外，一切不得传送。又设官分理，本在安人，递迁之政，务於利用。今寰瀛之内，兵革未清，加以时或不登，物皆踊贵，军储是急，廪稍靡供，冗官之流，固甚劳弊。其京闲司官等，有材堪务者，宜命中书门下即类例，量资历出授外官。  

王者稽古设教，择贤以理，广徵岩穴，用副薪。宜令中外五品已上文武正从员官，各举贤良方正、直言极谏各一人。武艺文才，俱堪济理者，亦任状举。其或文乏词策，武非骑射，但权谋可以集事，材力可以临戎，方圆可收，亦任通举，并限制到一月内奏毕。自古明王圣帝，名山大川，并委州县长吏，择日致祭。义夫节妇，孝子顺孙，旌表门闾，终身勿事。  

○去上元年号大赦文  

为人上者，与众守邦。自古哲王，惧其满假。聪明哲，罔不在躬。文武圣神，乃以为号。顾予菲薄，运属经纶，一旅成师，复其旧物。圣皇纳人寿域，游意道源，神器之重，传归於朕。获守丕业，若履春冰，敢忘谦冲，日益招损。欲垂范而自我，亦去华而就实。其乾元大圣光天文武孝感等尊崇之称，何德以当之？钦若昊天，定时成岁，春秋五始，义在体元。惟以纪年，更无润色。至於汉武，饰以浮华，非昔王之茂典，岂永代而为则。三代受命，正朔皆殊，宗周之王，实得天统。阳生元气之本，律首黄锺之尊，制度可行，叶用斯在。自今已後，朕号唯称皇帝，其年但号元年，去上元之号，其以今年十一月为天正岁首，使建丑建寅，每月以所建为数。承天陟后，稽古临人，必繇革故之源，方合大中之道。风行县，泽被无涯钦承上帝之心，申锡苍生之庆，可大赦天下。  

自二年九月二十一日昧爽已前，大辟罪无轻重，已发觉未发觉，已结正未结正，见系囚徒常赦所不免者，咸赦除之。其十恶五逆，及造伪头首，官典犯赃，法实难容，刑故无小，并不在免限。其史朝义，若能翻然改图，背逆归顺，罪无所问，加以勋封。自乾元元年已前开元已来，应反逆连累，赦虑度限所未该及者，并宜释放。有官者降资与官，无官者依本色例收叙。内外官三品已上赐爵一级，四品五品各加一阶。六品已下赐勋两转。成都府及灵武元从，普恩之外，三品已上更赐爵一级，四五品更国一阶，六品已下更赐勋一转。眷及勤劳，俾其卓叙，每以田功在谨，农事惟勤，不有司存，何成重谷？诸州等各置司田参军一人，专主农事。每县各置田正二人，於当县拣明闲田种者充，务令劝课。国之大事，郊祀为先，贵其至诚，不美多品。黍稷虽设，犹或非馨，牲牢空多，未谓能享。今以元元孚佑，至道为心，将臻太和，不欲多杀。礼乐殊制，孝敬同归，圜丘方泽，任依恒享。宗庙诸祠，但临时献熟，用怀明德之馨，庶合西邻之祭。唐虞之代，肇有九州，王者所都，文无异制。其京兆府河南府太原府三京之号宜停，凤翔先为西京，亦宜准此。所设谏曹，欲闻讽议，允副从绳之望，须成削之书。其谏官令每月一上封事，指陈时政得失。若不举职事，当别有处分。其诸州别驾，可依旧却置。每除京官五品已上正员清望官，及郎官御史诸州刺史，皆令推荐一两人以自代，仍具录行能闻奏。观其所举，以行殿最。京文武官等赐物各有差。自今已後，有隐欺勾剥者，宜勾当年。若事连去年，亦任通勾。其隔年者，不在勾限。官典隐藏在腹内，不在此限。其氏姓虽得之久远，有与格讳及隐疾同声者宜改，与本族望所出大姓，自逐稳便。名山大川，明王圣帝所在庙祠，各委州县官长虔诚致祭。天下侍老，先版授者更改与版授，未版授者与版授。鳏寡茕独不能存立者，委刺史县令量中赈恤。义夫节妇，孝子顺孙，旌表门闾，终身勿事。赦书有所未及者，各令有司速勘会，类例条件闻奏。  

○元年建卯月南郊赦文  

惟天为大，事之在明；惟圣能享，承之在德。朕於人上，获守丕图，思大道之行，去鸿名之节。文武徽号，存而不称，开统履端，建元叶纪。美皆有让，言必可陈，虔告上元，致斋清庙。恭行旧典，展礼南郊，百神允怀，上帝临我。升闻之际，其亦可言。昭事以诚，实膺多福。高而不远，复见其心。乃候发生之时，用行响劝之道。  

谷出日，登大明於域中；泰山起□，遍膏雨於天下。君人临照，德泽周洽，布其宽大，岂止於兹。宜行肆眚之恩，益广万邦之庆，可赦天下。自元年建卯月一日昧爽已前，大辟罪已下，罪无轻重，已发觉未发觉，已结正未结正，系囚见徒常赦所不免者，咸赦除之。其反逆造伪头首谋杀故杀并十恶死罪，官吏及典正犯赃，为蠹既深，在法难容，并不在赦限。其史朝义已下胁从将士，及受伪官等，弃逆归顺，因事立功，封赏之外，馀无所问。其诸色流人及左降官等，前後频有处分，并与量移。所繇稽迟，动历年数，宜令有司，即申明前後制敕节文，速勘责类例闻奏。其中外行业夙著，情状可矜，久践朝班曾经任用者，委在朝五品已上清望官及郎官御史，於流贬人中，素相谙委为众所推者，各以名荐，须当才实。其内外文武官，三品已上赐爵一级，四品已上各加一阶。成都府灵武元从功臣，三品已上更赐爵一级，四品已上更加一阶。  

朕敬授人时，慎徽月令，庶无备极，以获休徵。自今以後，每至四孟月迎气之日，与百辟卿士举而行之。建辰月应番广骑，三分量留一分，其馀即放归营农，至建已月任依常式。诸州刺史县令及司田参军，令设法劝课，令其耕种不得失时。贫不支济户仍方圆处置，量事借贷，务令存立。岁终巡按，量其功效，便申赏罚。诸道贡献，除马畜供军之外，其馀鹰繇狗┊奇禽异兽，并不得辄进。五都之号，其来自久。宜以京兆府为上都，河南府为东都，凤翔府为西都，江陵府为南都，太原府为北都。孝本天经，礼崇国典，横於四海，漏及三泉。其京资清正员，文官五品已上，武官三品已上，并两省供奉官御史诸州刺史，并诸道节度已下三品已上，父母亡没未经追赠者，并量与追赠。文武不坠，道宏於人，务在搜扬，俾其展效。其诸道人中，有词学高深，兼通政理，军谋制胜，明习韬钤者，委所在刺史拣择闻荐。京四品已上员文武官任各举一人。孝子顺孙，义夫节妇，旌表门闾，终身勿事。  

○改元宝应赦文  

上天降宝，献自楚州。神明告历数之符，合璧定妖灾之气。总集瑞命，祗承鸿休，因以体元，叶乎五纪。其元年应改为宝应元年，建巳月改为四月，其馀月并为常数，仍旧以正月一日为岁首。受兹福应，伫以升平。因日月之重光，布雨露之渥泽。其天下见禁囚徒，罪无轻重，并已发觉未发觉，已结正未结正，四月十五日昧爽以前，一切放免。左降官宜即量移近处，流人一切放回，有司更不得辄有类例条件。其楚州刺史并出宝县官及进宝官，量与进改。随进宝官典亻兼等，各量与一子官。宣示中外，宜知朕意。  

○贺内道场灵异表  

今月六日，伏见陛下昭告上帝，阴骘下民，勤恤苍生，克成黄素。况灵丹神合，秘药天成，聿修增坛，奉以行事。肃恭展礼，飞章腾踊而入□；虚空有言，圣寿灵长而象岳。休灵感，旷古未闻。伏望宣示朝廷，录付史馆。  

○辞尊号上太上皇表  

陛下顾天位这累已，推以付臣，臣又畏天命以固辞，期不奉诏。未蒙诏许，以辱四海。而今加之徽号，锡以洪名，既受宝符，又传神器，是重臣以不德，私臣以殊宠，岂天地之容乎，神人之望乎？臣闻礼有常尊，器不可假，名无虚立，义然後行。顷以寇逆凭陵，京阙失守，抚军监国，事在一时；正位居中，尊无二上。至于光天之业，允文允武，圣由天作，孝以感通，臣何有焉？此皆陛下之能事也。曲成之惠，在慈爱而愈深；至公之道，将询谋而未叶。伏望寝兹严命，俯遂勤诚。臣下之情，不胜至愿。  

○辞大圣尊号并上太上皇尊号表  

帝王者，天所命也；称号者，人所奉也。惟有德克跻大宝，至圣以享鸿休，于是乎人神形容其美行，歌咏之不足，或为之名焉。伏惟陛下乾坤覆载，河海润泽，道达生灵，惠怀蛮貊。尊九庙以崇孝，谒五陵以奉先，礼二郊以严，祠九宫以致敬。刻石北京，以扬祖烈；泥金东岳，以告成功。自三五以还，历选列辟，聪明文武，齐圣广渊，丕懿纯殷，孰与比议？卓哉煌煌，真圣人之表也。夫天地至大，不能定愆伏之序；日月运行，不能正薄蚀之气。自狂孽开衅，ㄈ扰天纪，与时消息，为人请命。舞干羽而氛永清，垂衣裳而衽席无改，纳万姓於仁寿之域，朝百神於清穆之上。然姑射之山，思访襄城之野，斯又臣言之不及，稽古所未闻，羲轩唐虞，何足以云。  

今方推而不居，为而不有。付臣以宗庙重器，锡臣以后王徽章，何以克堪？辞不获命，臣自奉明诏，夙夜於邑，以为名不可假，尊不可逾，敬承严旨，得为孝乎？至于所者深，所荷者大，不敢悉拒，以违天衷。而大圣二字，得之不易，求诸故实，布在册书，伏望陛下顾兹当仁，期以制义。今王公侯伯，卿士兆人，询谋佥同，稽首阙下。臣敢因众人之议，成小子之志，上尊号於陛下，曰：太上至道圣皇天帝。即命有司择日，奉行册礼。其锡臣帝号大圣二字，伏愿许停。如臣言可以简当，所希采纳。如臣诚不足动天，伏当待罪，将以明授受之道，辨上下之分。不胜臣子下情恳愿之极，伏惟陛下俯垂允许，以副四海之望。  

○再请上太上皇尊号表  

陛下以宗社再安，天下交泰，付臣以神器，授臣以宝符，加臣以宠章，锡臣以徽号。君亲之义，惠下之道已彰；臣子之心，奉上之礼未足。臣所以与王公卿士，百辟兆人，思垂裕後昆，乃悉数前美，仰陛下之行者，众星之拱北辰，悦陛下之泽者，百川之赴东海，繇是累上尊号，敢冒宸威。陛下以无为之心，不宰万物，抑而未允，至于再三。群情禺禺，罔知所措，一昨辛卯赐诰命曰：频览章表，恳至难违，尔宝命惟新，洪名允集，用加大圣之字，克副昊天之心。若成命无渝，万国同欢於翊戴，傥固辞不已，吾亦未膺乎典册。今不许谦，令断来表。进迫严旨，何以克堪？退荷殊私，无任陨越。小子伏受命矣！伏惟陛下允臣所请，则自下上上，日月之光昭，从上下下，雨露之恩广。臣已询诸龟筮，备其礼物，请以来月乙巳奉上册礼，圣恩招纳，即日付外施行。不胜恳愿之至。  

○谢进丹灶宣示史馆表  

臣伏奉恩命：以臣所进药器，深合天心。伏蒙特垂褒美，令颁示天下。臣幸以菲才，叨膺宝历，圣慈曲眷，每事忧兢。至於孝养之宜，臣子常礼。先意承旨，务达微诚。不期进奉之时，偶合圣旨。宁谓至诚能感，事近前知，以臣孝既繇衷，物自冥应，特加奖饰，许载缣缃。在臣下情，弥增愧悚。  

○张天师赞  

德自清虚，圣教之实。或隐或显，是朴是质。静处琼台，焚香玉室。道心不二，是为正一。  

○叶法善像赞  

昂昂高士，潇洒孤峙。却立排烟，乘霓控鲤。果然不伐，为而不恃。驭风泠然，与物终始。  

## ●卷四十六  

☆李豫（代宗皇帝一）  

帝讳豫，肃宗长子，开元十四年生。初名ㄈ。年十五，封广平王，至德二年进封楚王，乾元元年改封成王。四月册为皇太子，改今名。宝应元年四月即位。二年上尊号宝应元圣文武孝皇帝，在位十八年，年五十三。谥曰睿文孝武皇帝，庙号代宗。  

○授奉节郡王适天下兵马元帅制  

门下：国之大事，戎寄为先，朝有旧章，亲贤是属。故求诸必当，用制於中权；存以至公，岂惭于内举。特进奉节郡王适，天资淳懿，夙表岐嶷。深谋秘略，可谓生知；乐善近仁，非由外奖。检身以礼，率性惟忠。将有事於四方，且申尔志；俾启行於十乘，式伫其能。故可敬慎厥猷，勤宣乃力，克奉君亲之命，载清寇孽之馀，允副佥谐，宜从兹授。可天下兵马元帅，馀如故。  

○加李辅国司空兼中书令兵部尚书食实封制  

论道之官，兼平水土；神化之本，皆属陶钧。仗以勋贤，执兹大政。开府仪同三司行兵部尚书判元帅行军司马闲厩等使上柱国尚父李辅国，先圣同德，皇家保衡。经纶□雷，负揭日月；佐命之义，格於苍穹。亲必造膝，言皆投水；功高弥损，任重不矜。芟夷内难，义形於色；奸邪黜伏，宗社获安。大厦再崇，九鼎增重，肆予小子，继守万方。顷以寡薄，赖於营救，岩廊是倚，舟楫可乘。且名冠□台，未登公辅，绩参天造，犹缺苴茅。久遂推挹，恐乖彝典，朝廷百辟，屡进昌言。乃申弼亮之谟，式副群公之请。主兹空土，拜以专车，更誓山河，用加井赋。宜俞往谐之命，永叶优之礼。可司空兼中书令兵部尚书，食实封八百户。  

○终丧制  

三年之丧，天下达礼，苟或变革，何以教人？朕遘兹闵凶，攀号罔极，公卿固请，俾听朝务。斩焉，痛贯心灵，岂可便议公除，遽移谅ウ。昨见所司仪注，今月十三日大祥，十五日从吉。仰凭遗制，又欲抑予，窃惟哀思，深谓未可。其百寮并以此释服，朕将继武丁之道，《素冠》之诗，恭默再周，不忍权夺。凡庶在位，宜悉哀怀。  

○加李光弼实封仍与一子官三品制  

功崇望重，加以服章，德厚流光，延其懋赏。爰益苴茅之典，并明干蛊之才。副元帅太尉兼侍中都知河南淮南淮西山南东道诸节度行营事上柱国临淮郡王李光弼，元勋济代，公辅推贤。宣大化之神明，总专征之师律。自出征移镇，距海负河，连率百城，旌旗千里。东郊誓众，雅继鲁侯之功；北伐拥旄，首称汉将之略。高牙罢设，重鼎斯调，尤知武库之宝，实在□台之右。畴其真食，美以保家，佥议永谐，旧章斯举。敬哉有土，更载丹书之盟；鲤也趋庭，宜升紫绶之宠。可加食实封二百户，仍与一子官阶三品，馀并如故。  

○授刘晏吏部尚书平章事制  

构广厦者，审象於宏材，经万邦者，注意於良弼。自非道符萝卜，名冠簪裾，何以永副虚求，式谐时望。银青光禄大夫国子祭酒兼御史大夫京兆尹判度支充勾当度支等使上柱国彭城县开国伯刘晏。应期生德，维岳降贤，文为君子之儒，器蕴通人之量。学苞前典，志在於直方；词蔚古风，义存於比兴。自兼京剧，职总均输。变而能通，宏适时之务；居难若易，多济物之心。顷者戎事方殷，军赋惟错，率皆倚办，每务推诚。寇难初夷，皇猷咨弼。周王佐国，必自於天官；汉代登台，咸由於亚相。宜应选众之举，用成亮采之功。可金紫光禄大夫吏部尚书平章事，勋及度支等使并如故。  

○封卫伯玉城阳郡王制  

门下：建尔茅社，所以亲诸侯；加以金紫，所以封异姓。盖章叙之旧制必选功而茂赏。开府仪同三司检校工部尚书兼江陵尹御史大夫充荆南节度观察处置等使上柱国芮国公卫伯玉，性与宏毅，识资冲远。公直不挠，智谋尤沈，忠厚可移，文武是宪。幼读坟典，素知名於国庠；晚藉韬钤，因效策於戎幕。累膺将帅之重，积有艰钜之勋。竭力事边，乃诚王室，伏波料敌，每合我心。司马理军，差强人意，自荆门作镇，式是南邦。九江孔殷，三楚之会，澄清节制，实得专征。而谋求政理，开示恩信，既爱人而省刑，将息马以论道。宽而有制，令协於师贞；简则易从，风行於刺举。疆事宁晏，厥功茂焉，二等之荣，允兹驭贵。宜锡封之命，俾光优异之礼。可封城阳郡王，食邑三千户，馀并如故。  

○增修学馆制  

治道同归，师氏为上，化人成俗，必务於学。俊造之士，皆从此途，国之贵游，罔不受业。修文行忠信之教，崇祗庸孝友之德，尽其师道，乃谓成人。然後扬於王庭，敷以政事，徵之以理，任之以官，於周行，莫匪邦彦，乐得贤也，其在兹乎！朕志承理体，尤重儒术，先王设教，敢不虔行。顷以戎狄多虞，急於经略，太学空设，诸生盖寡。弦诵之地，寂寥无声，函丈之间，殆将不扫。上庠及此，甚用闵焉。  

今县宁，文武并备，方投戈而讲艺，俾释菜而为礼，（一作俾释耒以行礼）。使四科咸进，六艺复兴，神人以和，风化浸美，日用此道，将无闲然。其诸道节度观察都防御等使，朕之腹心，久镇方面。眷其子弟，为奉义方，修德立身，是资艺业。恐干戈之後，学校尚微，僻居远方，无所咨禀。山东寡问，质疑必就於马融；关西盛名，尊儒乃称於杨震。负经来学，宜集京师。其宰相朝官及神策六军诸将子弟欲得习学者，自今已後，并令补国子学生。欲其业重ぷ金，器成琢玉，日新厥德，代不乏贤。其中身虽有官，欲附学读书者亦听。其学官委中书门下选行业堪为师范者充。其学生员数多少，所习经业考试等，并所供粮料，及缘学馆破坏，要量事修理，各委本司条件闻奏。务须详悉，称朕意焉。  

○赐刘希暹自尽制  

敕：合体者君臣之分，二心者天地同诛。构兹乱阶，与众共弃。开府仪同三司行太仆卿兼御史中丞神策军兵马都虞候淄川郡王刘希暹，幸以微谬（阙）荣秩典司禁戎，作我心膂。外中承命，内不尽忠，泄漏朕言，几危吾事。念常任使，冀以自新，分委戎柄，授之经略。而干冒货赂，壑无厌。恣以苛刻，师人积怨。辄怀顾望，潜蓄异图，假谈咎徵，上悖天理。诱吾忠良之士，妄言祸乱之端。恶状已彰，情在难恕。赖勋贤竭力，沮发奸凶，遂命公卿，兼之法吏。再三讯鞫，情款昭然，戮尸市朝，未云塞责。缨盘水，尚许归全，特从宽典，宜使自尽。朕临驭万邦，於兹九稔。每以外攘夷狄，未戢干戈，常亦推食解衣，躬抚将校。义均休戚，期保终始，明神所知，诚契未负。禁网疏阔，小过必遗，岂虞奸臣，有此干纪。罪成恶稔，以严科，天下之法，不可私也。刑其无舍，良用怃然，文武庶寮，宜悉朕意。  

○许巴南贼自新制  

巴南诸州，仍岁水旱。迫於冻馁，或至流离。因有剽窃，苟全性命。惧刑网之所及，姑啸聚以相依。抑有繇焉，盖非获已。永言其弊，用轸於怀。如能相率来归，各安生业，并无所问，咸许自新。宣示中外，咸使知悉。  

○淮南旱求言制  

淮南数州，夏秋无雨。朕精诚奉天，诫惧临下，唯恐明有所不照，听有所不达。百辟卿士，咸弼予违。宣示百姓，令知朕意。  

○加马实封制  

敕：大将在外，勤劳有功，或未进秩，必当加赋，更书侯社，益茂朝章。四镇北庭行军兼泾原等州节度使开府仪同三司检校工部尚书兼御史大夫上柱国扶风郡王马，以牧人御众之才，膺方叔召虎之任。现事诘禁，以屏西郊。抚和其人，一乃心力。智谋发，忠义亻品然。武能用典，师在制命。纪逖伐叛，服柔示怀。惩密人之不恭，执戎子以数罪。务於礼德，以济威刑，关右宁谧，赖其镇定。社稷之卫，予嘉乃勋，厚其田租，式宠戎阃。可加实封二百户，馀如故。  

○追封华阳公主制  

周汉之仪，汤沐之制，车服次於王后，容卫荣於戚藩。其淑德竟夭於茂年，成礼未主於同姓。则加其懋荣，举於前典。是以东汉追平原之封，西晋崇宸献之命。故第五公主，天纵柔和，性成聪敏，爰自辨识，秀於人伦。仁义切於衷诚，怡顺适於师训。先意承旨，不待明言，省醴适馔，每加丰洁。送迎匪惮於寒暑，温扇无待於傍人。甘去繁奢，乐闻礼教，将有词请，必候温颜。或遇忧劳，辄形焦色。周旋六行，讽咏七篇，霁威怒以拯危，伺欢愉而进善。常求惠下，聚请求贤，而龆龀之辰，清羸多疾。沈绵衽席，弥历纪年，针艾婴身，药饵在口。异在殊常之命，实有兼爱之慈，与之名都，假以荣号。（阙）筑馆之盛，乃从受邑之期，优典未彰，幼龄已谢，追怀既往，痛悼滋深。方展礼於旧章，稍申哀於备物。叶予素志，厚尔饰终。可追封华阳公主。  

○追封玉虚公主制  

因亲之爱，存则均慈；缘情之礼，殁而逾厚。故第六公主，敏识冲和，韶姿婉秀。纯孝之性，自合於天经；柔顺之心，夙成於阃则。动惟中礼，言必知徽。承夙烈之元风，悟道家之真。方开鲁馆，甫往有行，未启汉封，遽幽长往。念其早夭，倍轸哀情，用追汤沐之荣，载锡灵仙之号。可追封玉虚公主。  

○贬王缙括州刺史制  

门下：侍郎同中书门下平章事王缙，附会奸邪，阿谀谗佞，据兹犯状，罪至难舍。矜以耄及，未忍加刑，俾中屈法之恩，贷以岳牧之秩。可使持节括州诸军事守括州刺史，宜即赴任。於戏！朕恭己南面，推诚股肱，敷求哲人，将弼予理。昧於任使，过在朕躬，无旷厥官，各慎厥职。  

○授杨绾中书侍郎常衮门下侍郎并同中书门下平章事制  

体国经务，亮采惠畴，以遂万物之宜，以刑四方之礼。弥缝衮职，金玉王猷，平景纬於台阶，济盐梅於鼎饪。必先时俊，允膺旁求。朝议大夫守太常卿兼修国史赐紫金鱼袋杨绾，赡学懿文，崇德广业，表微藏用，适务知章。朝议郎守尚书礼部侍郎集贤院学士上柱国赐紫金鱼袋常衮，志业贞谅，理识宏深。守正居中，确乎难夺。顷以戎车未戢，方事仍殷，永言庶政，有乖彝叙。今将本俗刑教，澄源振纲，宣九德以阜成，张四维而翼赞。洽於佥论，咨尔具瞻，往副审象之诚，懋缉时雍之化。绾可中书侍郎同中书门下平章事集贤殿崇文馆大学士修国史，散官勋赐如故。衮可门下侍郎同中书门下平章事太清太微宫使崇文宏文馆大学士，散官勋赐如故。  

○赠李进礼部尚书制  

朕在藩邸，理兵西夏。建於元子，受律东郊。时更否泰，再同休戚。可赠礼部尚书。  

○封辛京杲晋昌郡王制  

门下：关内河东副元帅左厢兵马使同朔方节度副使开府仪同三司试太常卿兼御史中丞上柱国庸国公京杲，文武成器，公忠立节。副旌麾於戎阃，戎士马於辕门。纵横有谋，沈毅多勇。守能重固，战必先登。宏变通以制用，崇取胜之嘉绩。勤王忧国，历险不渝。奉职在公，始终无替。封建之制，率由旧章，以功诏爵，议赏从重。宜分茅於二等，俾有国於千乘。可封晋昌郡王，食邑三千户。  

○答郭子仪进诏敕诏  

朕不德不明，俾大臣忧疑，朕之过也。朕甚自愧，公勿以为虑。  

○命仆固怀恩充朔方行营节度使诏  

工部尚书兼御史大夫陇右节度观察等使大宁郡王仆固怀恩，经武大才，济时良具。今以寇窘河雒，思用讨除，宜辍务於西陲，俾廓清於东夏。可充朔方行营节度使，本官封如故。  

○严荐举诏  

推荐之道，必务於至公；赏罚之间，亦资於不滥。其诸色举人等，须有处分，令荐所知。实伫才能，用施政理，自宜慎择，以副虚怀。古者效官，三岁考绩，善恶既著，贬斯存。举之得人，必受旌能之赏；举之失选，亦加惩过之罚。赏罚之典，期於必行。凡百具僚，宜知朕意。  

○流裴茂费州诏  

前襄州刺史裴茂。性本顽疏，行惟狂悖。顷因试用，爰委军戎，守在要冲，无闻方略。所以申命来，重抚汉南，即宜奔赴阙廷，谢其旷职。而乃顾惜名位，轻图异端，诬构忠良，妄兴兵甲。遽令追召，敢欲逗留，是有无君之心，不唯罔上之罪。又转输之物，军国所资，擅为费用，其数甚广。据其抵犯，合严诛。但自朕登极已来，屡施恩宥，肆诸朝市，所未忍为。宜宽殊死之刑，俾就投荒之谪，宜除名，长流费州。  

○削除来官爵诏  

《春秋》之义，贵在於必书；君臣之间，法存於无赦。沮劝式遵於前典，进退莫非於至公。恶稔既彰，明罚难贷。开府仪同三司行兵部尚书中书门下平章事充山南东道节度观察处置等使上柱国颍国公来，谬当任用，素乏器能，亟历班荣，累经节制。莅职蔑闻於成绩，登朝虚美於崇名。顷者分阃颁条，久淹江汉。或频徵不至，或移镇迟留，实乖堂陛下仪，爰及干戈之忿。朕以旧臣宿将，道在含宏，会其来庭，用甄後效。超登宰辅，光拜夏卿，列在三台，掩其一眚。山陵先远，事委近臣，谋谟素阙於大猷，卜祝颇闻於私议。实亏周慎，且间枢言。何以辅鼎睚司，仪刑簪绂？据其所犯，合殊科，以尝侍轩闼，用存宽免之辜。缅范旧章，兼膺黜削之谴，其身官爵，一切削除。  

○禁僧尼道士往来聚会诏  

教宗清净，礼避嫌疑。其僧尼道士，非本师教主，及斋会礼谒，不得妄事故，辄有往来，非时聚会，并委所繇官长勾当。所有犯者，准法处分。亦不得因兹搅扰。分明告示，咸使知悉。  

○禁断公私借寺观居止诏  

道释二教，用存善诱，至於像设，必在尊崇。如闻州县公私，多借寺观居止，因兹亵黩。切宜禁断，务令清肃。其寺观除三纲并老病不能支持者，馀并仰每日二时行道礼拜。如有弛慢，并量加科罚。  

○令举堪任刺史县令判司丞尉诏  

知人则哲，尧舜犹难，类能而举，古今常式。自顷中原多故，汔未小康，州县屡空，守宰多阙。摄官承乏者，颇无举职之能；怀才抱器者，或有後时之叹。朕所以宵夜不寐，侧席未遑，思宏政理之规，冀及大中之道。而庶尹卿士，列於朝廷，岂无协赞之心，以助旁求之义。其内外文武官中，如有堪任刺史县令，及出身前资人中，有堪任判司丞尉者，宜令京常参官，各慎择所知，具状奏闻。诸州刺史县令，既藉寮属，亦宜准此。古者得人受赏，曾不逾时，增秩赐金，有国通典。其或任非称职，举不当才，顾多附下之心，非无不适之罚。其所举人授官後，如政能尤异，清白著闻，三两考後，仰本道观察使具状奏闻，其举主及所举官人，并量加进改。如懦弱不举，及暴政处置乖宜，并冒犯赃私等，议罪论刑，当亦连坐。宣示中外，知朕意焉。  

○令京兆府收埋骸骨诏  

凡在生灵，合登仁寿，自逢艰阻，多致伤残。或寇盗为灾，毙於锋镝；或岁时不稔，道堇相望。枯骨转尸，多未埋瘗，朕为人父母，良深悯恻。将何以示掩骼之礼，昭葬骨之仁？永念前修，岂忘古训。其京城内外应有旧骸骨，宜令京兆府即勾当收拾埋瘗。仍令中使与所由计会致祭。  

○答宰臣等请立皇太子手诏  

卿等谟明庙堂，夹辅王室，请正长嫡，以崇储副。称元良之贞，固天下之本，此调主鬯，诚哉是言。但以黎庶不康，甲兵久顿，忧劳旰昃，姑务息人。与众共守，斯为急务，册命之礼，辍而未行。方俟有年，用申盛典，高秋元月，平秩不遥。因其万物之成，继以重离之照，子孙逢吉，是谓大同。伫至此时，依卿所请，宜悉朕怀。  

○答郭子仪等表请改元立号手诏  

朕嗣守洪名，钦承丕构，克清多难，奄甸四方。圣灵在天，元德敷佑，南面恭已，朕何有焉。巨猾削平，非予之武。言念海内，生人至艰。兵锋犹虞，暴骨未掩。日旰忘食，宵分疚怀。遽称成功，良谓虚美。元宫甫毕，岂宜即及改元。宝位至尊，何以更言加号？宰臣之任，职在辅弼，劝进之词，深所不取。  

○答郭子仪等表请改元立号第二手诏  

朕内省德薄，在於人上，绍高祖太宗之天下，承上皇先圣之丕业，惕然南面，常惧君难，岂因乐推，亦自光大。况山陵甫尔，濡露增怀，县凋残，薰风未畅，遽行古制，虚受鸿名。是用绎思，未宜献可。五始之义，诚在体元；三年之道，取其无改。所陈徽号，亦有旧章，若更尊崇，得非自圣。股肱辅弼，惟欲致君，空勤诚请之词，未副昌言之理。  

○答郭子仪等表请改元立号第三手诏  

年叶五纪，成岁以授时；君临万邦，向明而听政。体元不润其色，处实不为其宾。朕若昔大猷，允怀恭己，务於简易，岂曰崇高。常深负荷之尤，敢忘祖宗之烈。卿等总括群议，昭升旧章。周爰典籍之文，钩校天人之理，对扬耿命，进劝皇图。请逾年而改元，益正位以加号。敢废《春秋》之义，用谐启沃之心。敬允乃诚，良多惭德。  

○令行在侧近府州搜举遗逸诏  

理道同归，求贤是急。非人不，辟士是勤。招以弓车，设其坛席，且优轴，如待神明。朕临御多方，诞敷至化，虑遗岩穴，载伫云津。知白珩之非宝，降元於下体。一自鸣銮关外，驻驿陕郊，每念明攵，深劳寤寐。听正言以苏国疾，思硕德以定人讹。而犹高士鸿冥，幽人豹隐，将朕之不德，而礼或有遗，望干旄之忠告，仰少微以叹息。眇然惕励，顾览河山，藿食薇歌，往而不返。永怀贤者，朕甚恧焉。今将意达巢居，诚通卜兆，一麾必起，四皓爰来。敦其素风，成我王道，宜令行在侧近府州长官，搜举遣逸。其有怀才抱器，高蹈不仕，精加访择，必以名荐。仍须以礼资遣，送赴行在，贲於邱园，待以郎署。务令申劝，悉朕意焉。  

○长流程元振诏  

族谈错立，法尚不容，同恶阴谋，议当从重，有一於此，情实难原。程元振性惟凶愎，质本庸愚，蕞尔之身，合当万死。顷以宽其严典，念以微劳，屈法伸恩，放归田里。仍乖克己，尚未知非，既忘含煦之仁，别贮觊觎之望。敢为啸聚，仍欲动摇，不令之臣，共为睥睨，妄谈休咎，仍怀怨望，束兵裹甲，变服潜行，罔顾君亲，将图不轨。按验皆是，无所逃刑，首足异门，未云塞责。朕犹不忘薄效，再舍罪人，特宽斧钺之诛，俾正投荒之典。宜长流溱州百姓，委京兆府差纲递送。路次州县，差人防援，至彼捉搦，勿许东西。纵有非常之赦，不在会恩之限。凡百寮庶，宜体朕怀。  

○答雍王让皇太子诏  

立嫡以长，继统惟贤，三代成规，百王令典。惟尔元子，敬而温文，孝叶天经，学深义府。克奉趋庭之训，遂成麟趾之才。顷总元戎，式平巨猾，外蕃受律，群帅叶谋。咸推兔苑之贤，允副龙楼之拜。宜膺德举，勿用劳谦。  

○答王缙进王维集表诏  

卿之伯氏，天下文宗。位历先朝，名高希代。抗行周雅，长揖《楚词》。调六气於终篇，正五音於逸韵。泉飞藻思，云散襟情。诗家者流，时论归美，诵於人口，久郁文房，讠哥以国风，宜登乐府。旰朝之後，乙夜将观。石室所藏，殁而不朽。柏梁之会，今也则亡，乃眷棣华，克成编录。声猷益茂，叹息良深。  

○遣刘晏宣慰诸道诏  

岁之不易，征赋繁兴，河南萧然，江外尤剧。供上都之国用，给诸道之军须，庶务徵求，未遑小息。火耕水耨，夏葛冬裘，充馈运而屡空，支戎衣而不足。农人少而转困，编户流而罕归。自北之化未淳，《大东》之词方切。君为心也，朕甚痛焉。今区宇渐宁，凋残已甚，惕然恭己，姑务息人。惧茕嫠之无告，思省方以亲问。时迈未可，日昃增劳。载怀《鸿雁》之诗，用解吾人之愠。必资循行，悉以周爰。《皇皇者华》，申谕朕志。宜令太子宾客兼御史大夫刘晏往诸道宣慰，应百姓有徵科烦重，人户逃亡，及水旱所损，不能支济者，并与本道节度使计会，蠲削安存，逐便处置讫，具状闻奏。  

官吏之政，在邦必闻，知无不为，公道斯在。其租庸使及刺史县令录事参军，有精於政理，及赋役均平，州县之间，称为良吏者，具名闻奏，别有甄异。如或残忍慢法，贪败官，有害於人，不应时务者，亦具状以闻，仍与本道观察节度使会计举按。四海至广，九重至深，思使下情上通，尝令上旨下达。务以审慎，称朕意焉。  

○求言诏  

为政者宣之使言，作事者稽之於众。切於求道，务以从人。将明目而达聪，亦理烦而去惑。经国之体，庶无阙言。文武百官及诸色人等：有论时政得失上封事者，状出後，宜令左右仆射尚书及左右丞诸司侍郎御史大夫中丞等，於尚书省详议可否，具状闻奏。其所上封事，除常参官外，有时辞理可观，或干能堪用者，亦宜具言。详议官中，或见不同者，即任别状奏闻。  

○谕仆固怀恩诏  

佐命大臣，自天所授。纳於将相，委以腹心，休戚实同，始终无易。太保兼中书令灵州大都督府长史单于镇北副大都护充朔方节度关内支度营田盐池押诸蕃部落副大使知节度事六城水运使兼河北副元帅上柱国大宁郡王怀恩，朕之元辅，上帝赉予。道备五才，能包三杰，长策制敌，精诚感神。夙奉先朝，志平多难，援旗朔野，扈跸岐山。前驱启行，所指皆克，收关河之襟带，复都邑之衣冠。以义断恩，毁家徇国，躬擐甲胄，驱驰十年。遇战则酣，逢坚必脆，总统戎旅，通和夷狄。决策东向，歼厥渠魁，扫清妖氛，芟逋梗，海隅万里，一举荡平。遂欲息马投戈，坐而论道，当朝大政，并以咨之。听赓载之歌，为千古之式。移军汾上，方欲凯旋，疑隙之端，构於群小。浮言初起，且以强大自嫌；邪说又生，或谓功高不赏。以兹淹恤，因而沈猜，抚之若惊，谕之未解。朕以白日旌信，明神鉴心，若有负功臣，是大欺天下。为人君者，岂有此乎？寻闻聚族而谋，知欲垂橐入觐。其子犹怀反侧，更有迁延。少年轻佻，操履非正，私庭跋扈，违背君亲。朔方义师，心如父子，怒其怀贰，遂共枭悬。凶子既诛，大军方扰，仓皇奔窜，远在边州。察其深衷，本无他志，盖缘忧惧，遂至於斯。眷念之下，无忘鉴寐。况勋书盟府，像列□台，录功念劳，岂以小而累大，君臣之义，情实如初，厚禄荣班，固宜仍旧。但以河北诸将，自竭忠诚，朔方三军，已有管属，不可更置统领，复为节制。其先任灵州都督府长史单于镇北副大都护及河北副元帅朔方节度等使宜并停，其太保兼中书令上柱国大宁郡王并如故。但当诣阙，更复何疑？再三言提，庶早牵复。欲令方寸，悬示万邦。尔无我虞，朕言不再。久劳於外，终必无成。收之桑榆，殊未为晚。甘言之诱，王者不为，危而悔之，将何及矣！切令宣示，远副朕怀。  

○答李光弼让实封诏  

爵士之封，以酬勋德，故受之者适当其分，使赏在必行；而得之者不让其馀，使人有可继。国之彝宪，在乎至公。往者寇逆乱常，京阙失守。太尉兼侍中充河南副元帅都知河南淮西山南东道诸节度行营事上柱国临淮郡王光弼，首奉师律。翊佐先朝，克殄氛，宁宗社。自朕缵承丕绪，又置大功，扶颠履危，勤恤於外。可谓忠存王室，道济生人，则食邑所加，抑惟常典。小因疾故，遽有恳词。不伐茂勋，请归实食。览其章奏，增用惘然。且福寿之理，期於勿药，井赋之锡，传於无穷。岂宜暂以微瘵，便思独善，将使在其下者，何颜受封？用阻深诚，盖存大体，然谦有素，志义可嘉。足以激厉名节，光昭退让，宣示中外，咸使闻知。  

○答郭子仪陈让太尉手诏  

卿秉德资忠，懿文经武，内凝庶绩，外定群凶。为社稷之元勋，实台陛之良辅。爰太尉，以冠百寮，六府益明，九鼎增重。而恳守冲让，至於再三，确乎丹诚，贯彼白日。范宣辞位，冯异不言，虽成功而勿居，固时望而无易。用旌恳至，俯遂乃怀，所让者依。  

○答郭子仪让尚书令手诏  

优崇之命，所以报功，总领之司，期於赋政。卿入居台铉，出统戎旃，爰自先朝，累匡多难。靖群氛於海表，凝庶绩於天阶，敏事而寡言，居敬而行简。人难其易，尔易其难，所以命掌六联，首兹百辟。顾循时议，佥谓允谐，而累拜封章，恳怀让挹。守淳素之道，语政理之源，无待礼成，曲从德让。宜宣示於外，编之史册。  

○答王缙让侍中郡公第一表手诏  

卿道高王佐，才茂国桢，叙百揆於中台，调四时於元气。乃眷东夏，至於海隅。爰咨相府之谋，出总兵车之会，受彼师律，主其载书，礼有优崇，昭兹宠命。黄枢受秩，元社加封。咸重分麾，俾光推毂，用申彝典，何至劳谦？即断来表。  

○答王缙让侍中郡公第二表手诏  

常伯之任，元戎之权，自非大臣，孰允佥望。齐梁郡国，淮楚方隅，必资相府之贤，式统军司之务。爰从益邑，懋厥官常，朝典已行，何至固让？即断来表。  

○许王缙让侍中郡公手诏  

以卿叶宣庙谋，纲统戎律，军国大务，咸以咨之。礼命优崇，古今通制。爰进珥貂之秩，用加书社之封。累表陈情，固辞宠数，言多激切，志益坚贞。虽尚德任贤，务於进，而劳谦退让，宜有允从。暂纾所怀，俯顺诚情，所让侍中郡公者宜依。  

○赠李氏裴氏县君诏  

郑州原武尉卢甫亡妻李氏、汴州尉氏尉王泛妻裴氏等：懿范传家，柔明植性，顷因寇难，克彰义烈。或请代父死，表因心之孝；或誓逐夫亡，标难夺之节。宜膺赠饰，俾光休美。李氏可赠孝昌县君，裴氏赠河南县君。仍编入史册，澜渤亦赠官秩。  

○缘汴河置防援诏  

如闻自东都至淮泗，缘汴河州县，自经寇难，百姓残。地阔人稀，多有盗贼，漕运商旅，不免艰虞。宜委王缙各与本道节度计会商量，夹河两岸，每两驿置防援三百人，给侧近良沃田，令其营种，分界捉搦。  

○答鱼朝恩献苑内白鹿白兔手诏  

白鹿白兔，王者嘉瑞，和平之应。朕以寡德，讵敢当焉。卿及将士等，务切军储克勤农亩，上元眷，爰获祯符。所请付史馆者依。  

○赠韦陟尚书左仆射诏  

竭忠之臣，殁不废命，奉上之节，行固无私。言念饰终，抑惟恒典。故金紫光禄大夫吏部尚书兼御史大夫充东京留守兼判留司尚书省事东京畿观察处置使上柱国郇国公韦陟，敦敏直方，端严峻整。宏敷典礼，表正人伦，学冠通儒，文合大雅。顷者询谋旧德，保成周，眷彼郊圻，资其慎固。而凶胡残丑，密迩河洛，命居陕虢，时俟翦除。才加喉舌之荣，遽婴霜露之疾。方期克享眉寿，冀其有瘳，奄此殂殁，良深震悼。升车而复，以申三衤遂之恩；在牖加绅，宜崇八座之宠。可赠尚书左仆射。  

○答刘晏让官手诏  

卿蕴经国之文，怀济时之略。军储是切，转运攸难，励以公勤，适於通变。远疏沟洫，绩显京坻，爰奖勤劳，是明赏劝。俾迁六职，兼综九流。益用擅谦，切陈恳让。宜从雅旨，所请者依。  

○减租税诏  

古者量其国用，而立税典，必於经费，由之重轻。公田之籍，可谓通制；履亩而税，斯诚弊法。所期折中，以便於时。亿兆不康，君孰与足？故爱人之体，先以博施；富国之源，必均节用。朕自临宸极，比属艰难，尝欲阐淳朴之风，守冲俭之道，每念黎庶，思致和平。而边事犹殷，戎车屡驾，军兴取给，皆出邦畿。九伐之师，尚勤王略；千金之费，重困吾人。乃者遵冉有之言，守周公之制，什而税一，务於行古。今则编户流亡，而垦田减税，计量入之数，甚倍征之法，纳隍之惧，当宁轸怀。虑失三农，忧深万姓，务从省约，稍冀蠲除，用申勤┰之怀，以救茕嫠之弊。京兆府今年合徵八十二万五千石，数内宜减放一十七万五千石，青苗地头钱宜三分取一。在京诸司官员，久不请俸，颇闻艰辛。其诸州府县官及折冲府官职田，据苗子多少，三分取一。随处粜货，市轻货以送上都，纳青苗钱库，以助均给百官。  

○均济职田俸料诏  

京诸司官等：自艰难已来，不请禄料，职田苗子，又充军粮，颇闻艰辛，须使均济。其诸州府县官及折冲府官职田，据苗子多少，三分每年宜取一分，依当处时价，回市轻货。数内破脚差纲部领送上都，纳青苗钱库。其阙官职田，据数尽送。仍青苗钱与本道节度观察都防御等使会切勾当，从今年职田并依此数徵收发遣。其送物纲典计数，准轻货纲典例处分。  

○给复同华两州诏  

求瘼┰隐，谅在忧勤，罢赋省徭，与之休息，况因师旅，供亿颇繁。故孝武悔征伐之事，魏文隆田租之复。同华两州百姓等：顷以贼臣背叛，制在凶威，淫刑以逞，厚敛无度。闾阎之内，杼轴其空。朕旰食增怀，纳隍自咎。将问干纪之罪，遂兴无战之师。哀我斯人，困於日费，有牛酒壶浆之犒，有资粮扉屦之供，凋残之馀，何以堪此？言念弊，岂忘优矜。宜给复二年，一切蠲免放。仍委刺史县令劳亻来安集，庶可小康。宣示百姓，使知朕意。  

○升侍中中书令入正二品门下中书侍郎入正三品诏  

春秋以九命作上公，而谓之宰臣者，三公之职。汉制：中书令出纳诏命，典司枢密；侍中上殿称制，参议政事。魏晋以还，益重其任。职有关於公府，事不系於尚书，虽陈启沃之谋，未专宰臣之称。所以委遇斯大，品秩非崇。至於国朝，实执其政。当左辅右弼之寄，总代天理物之名，典领百僚，陶景化，岂可具瞻之命，恩数不加，固当进以等威，副其佥属。其侍中中书令宜升入正二品，门下中书侍郎升入正三品。  

## ●卷四十七  

☆代宗（二）  

○答宰臣等贺双鹊补乾陵观殿隙缺手诏  

圣祖仙都，高宗园寝，希夷清净之所，肃穆哀敬之地。二鹊翔集，以月系时，常衔茨，用补缺坏。顾政礼之多阙，而先灵之幽助，祗奉贶，感切良深。卿等道备梓材，任当构厦，睹兹符应，庶洽康宁。实赖嘉谟，弼予不逮，所请编诸史册者依。  

○追谥齐王为承天皇帝诏  

故齐王{伙又}，承天祚之庆，保鸿名之光，降志尊贤，高才好学，艺文博洽，智略宏通，断必知来，谋皆先事，识无不达，理至逾精。乃者寇盗横流，銮舆南幸。先圣以宸之恋，将侍君亲；惟王以宗庙之重，誓宁家国。克协朕志，载符天时。立辨群议之非，同献五原之计。中兴之盛，实藉奇功。景命不融，早从厚穸，天伦之爱，震惕良深，流涕追封，胙於东海。顷加表饰，未极哀荣。夫以参旧邦再造之勤，成天下一家之业，而存未峻其等，殁未尊其称，非所以旌徽烈明至公也。朕以眇身，缵膺大宝，不及让王之礼，莫申太弟之嗣，所怀靡殚，邈想逾切，非常之命，宠锡攸宜。敬用追谥曰承天皇帝，与兴信公主第十四女张氏冥婚，谥曰恭顺皇后。有司准式，择日册命，改葬於顺陵，仍於奉天皇帝庙，同殿异室焉。  

○给复京兆府诏  

夏后氏五十而贡，殷人七十而助，周人百亩而彻，其税皆什一也，故谓之天下中正，而颂声作矣。乃者因三代之制，定其税典，务於行古，庶以便人。属以外攘四夷，岁会戎事，军国用度，公储匮乏，役费荐至，近於倍征。而吏或奉法不谨，失我字人之意。孤茕者资有厚敛，豪富者贷以轻徭。动而生奸，浸而流弊，税之什一，其实大半，致有去父母之邦，供庸保之役，流离逋荡，靡室可依，阽於死亡，而莫之省。每一念至，良深悯恻。顷以改，从其便安，置沃脊之差，宽赋敛之重。今邦畿之内，宿麦非稔，去秋垦田，又减常岁。昨者徵税，其数颇多。朕以万姓不安，三农将废，忧勤郁切，中夜以兴，思以康济，庶臻其道。每欲悉免量入，将惠其困，而未解兵严，犹资日费，用蠲常数，以┰疲人。其京兆府於今年所率夏麦，宜於七万石内五万石放，不徵二万石，容至晚田就後，以杂色斛斗续纳。仍委京兆府尹崔昭差少尹李椅、于颀等，分县巡抚，必躬必亲，宣示朝章，令悉朕意。  

○答张献诚让官手诏  

献诚早分戎阃，屡建茂勋。出静汉川，入司版籍。伤和致疹，寝疾经时。深执谦冲，屡陈章表，愿辞右职，冀及痊平。嘉兹恳诚，曲遂勤请，伫闻痊复，当有α。所请者依。  

○赐李岵自尽诏  

恃众专杀，谓之乱常；合族并命，谓之不道。按以《春秋》，重其责帅，况自悖人理，实生厉阶，合从弃市之论，尚就议亲之典。夷州流人前颍州刺史李岵，幸以宗属，列於藩任。政之不修，乱是用长，轻侮法令，动摇军州。御史姚，巡至所部，其弟参，於佐理诸将，素有猜嫌。欲加之罪，不可无状。遂言使者之来，事在不测，俾其完聚甲兵，变更将守，潜疏其意，以构祸萌。而岵亲自点窜，诈云之遣堕，以此疑众，因而合谋。兄弟同诛，宗党咸沦胥而毙，又陷数家，勒兵抗威，以拒所统，人不堪命，一方骚然。顷发近臣，审令按理，丑图既露，奸状甚明。薄示戒惩，已从流斥，询於群议，颇屈常典。朕思以道德在宥天下，庶使一代之人，登於仁寿之域。风俗犹薄，政教不明，致令长吏，专此威暴。无罪无辜，横分身首，冤气惨结，有伤元和，惕然增怀，良亦自咎。期於止杀，不可措刑，宽其斧之诛，降从盘水之礼，宜赐自尽。虽恩不掩义，道在无私，而礼有缘情，诚亦多愧。王者之法，敢忘至公，凡百卿士，宜知朕意。  

○罢张增叔孙胜诏  

盖议谳之道，期於无刑。有明罚以校其犯者，有立训以导其迷者，有舍过以举其才者，有谕旨以愧其心者，在於听理，必参而用之。朝奉郎守京兆府奉先县令赐绯鱼袋张增，忝为奉法之吏，不具狱论，而自专威命，虽义形嫉恶，而情近深文。坊都御使衙前将右骁卫大将军员外置同正员赐紫金鱼袋叔孙胜，不率戒训，自抵彝章，恣其奋猛，以至凌犯，岂非惠奸纵暴者欤？凡人之情，各於其党，皆不能屈心引义，同合至公。过用此生，刑用此作，询於卿士，咸引正议。朕以增之宰邑，颇有政能，惠於疲人，可谓良吏。胜亦久服戎事，备经战守，艰虞已来，累有勋绩。并宽以常宪，惜其所长，俾从罢黜，用伫来效。宜各解见任。其叔孙胜仍付抱玉军前驱使。  

○裁减丞尉诏  

夫计人而置官，度事而赋任，因时立制，损益在焉。吏足以理人，人足以奉吏，则官称其禄，禄当其秩，然後上下相乐，公私不匮。昔汉光武时及魏太和中，并减吏员，兼省乡邑，致理之道，此其一隅。今连岁治戎，天下凋瘵，京师近甸，烦苦尤重，比屋流散，念之恻然。人寡吏多，困於供费，欲其苏息，不可得也。设令廉耻守分，以奉科条，犹有禄廪之烦，役使之弊；而况贪猾纵欲，而动逾典章，作威以虐下，厚敛以润己者乎！古者县置大夫一员，足以为治，奚必贰佐分掌，而後治耶？且京畿户口，减耗大半，职员如旧，何以堪之？岂可以重困之人，供不给之费？使人不倦，其在变通，制事之宜，式从省便。其京兆府长安、万年宜各减丞一员尉两员，馀县各减丞尉一员。馀委吏部条件处分。  

○答裴冕等表贺佛见光相手诏  

朕嗣守鸿业，恭临宝位，夕惕若厉，蹈乎春冰。启三乘之真如，为万姓以作福。大雄感应，示现毫光，茂对祯祥，多惭薄德。卿等百辟，勤修庶政，休徵荐集，庆慰当深。所请编之史册宣示中外者依。  

○减来年夏税诏  

比属秋霖，颇伤苗稼，百姓种麦，其数非多。如闻村闾不免流散，其大历五年夏麦所税，特宜与减常年税。  

○答杜鸿渐辞官手诏  

卿公辅朕躬，协全大化。顷缘军国务总，阳和致乖，涉於旬时，药弗瞑眩。屡荐章表，固求归闲，谦冲再三，辞志恳苦。冀遂全摄，重违厥诚，康复之日，且有後命。  

○令州府观察等表荐贤才诏  

内外文武官，及前资官六品已下，并草泽中有硕德专门，茂才异等，知谋经武，讽谏主文者，仰所在州府观察牧宰，精求表荐。如所繇搜扬未尽，遗逸林闾者，即宜诣阙自举。亲当策试，量能擢用。  

○禁断织造淫巧诏  

《王制》命市纳价，以观民之好恶。“布帛精粗不中数，广狭不中量，不鬻於市。”汉诏亦云：“纂组文绣，害女工也。”朕思以恭俭克己，朴化人，每尚素元之服，庶齐金土之价。而风俗不一，逾侈相高，浸弊於时，其来自久。耗缣缯之本，资锦绮之奢，异彩奇文，瓷其夸竞。今师旅未戢，黎元不康，岂使淫巧之工，更亏常制。在外所织造大张锦、硬软瑞锦、透背及大纟间锦、竭凿六破已上锦、独窠文纱四尺幅、及独窠吴绫、独窠司马绫等，并宜禁断。其常行高丽白锦、杂色锦、及常行小文字绫锦等，任依旧例造。其绫锦花文，所织蟠龙对凤、麒麟狮子、天马辟邪、孔雀仙鹤芝草、万字双胜及诸织造差样文字等，亦宜禁断。两都委御史台，诸州府委本道节度观察使，切加觉察。如违犯，具状奏闻。  

○答宰臣等贺文单国进象手诏  

文单远国，自古未宾。能瞻八律之风，来申重译之贡。君臣入觐，嫔御偕朝，越海逾山，输琛献象。顾惭薄德，有迈前王。此皆宗社效灵，上元幽赞，卿等寅亮台鼎，燮和神人，翼致感通，无远不届。永言辅弼，庆贺良深。所请付史官者依。  

○授文单国副王婆弥开府仪同三司诏  

周有越裳重译，汉有木献诗，远方来仪，从古所记。文单国副王婆弥，慕我中朝之化，方通南极之风。义在抚柔，礼当加等。可开府仪同三司试殿中监。  

○允李抱玉让官优诏  

卿位重台衡，勋崇师律，爰加倚任，兼总汉中，庶展谋猷，远宁郡邑。而卿情殷退让，辞统巴岷；志恋阙庭，兼镇河陇。高谢玉宇，务更分忧，言念至忠，益坚大节，永怀诚愿，深用慨然，览卿表章，曲遂来请。  

○追赠不空和尚诏  

大道之行，同合於异相：王者至理，总归於正法。方化成之齐致，何儒释之殊途？故前代帝王，罔不崇信，法教宏阐，与时偕行。特进试鸿胪卿大兴善寺三藏沙门大广智不空，我之宗师，人之舟楫。超诣三学，坐离於见闻；修持万行，常示於化灭。执律舍缚，护戒为仪。继明善教之志，来受人王之请。朕在先朝，早闻道要，及当付嘱，常所归依。每每执经内殿，开法前席，凭几同胶序之礼，顺风比崆峒之问，而妙音圆演，密行内持，待扣如流，自涯皆悟。涤除昏妄，调伏魔冤，天人洗心於度门，龙鬼受职於神印。固以气消灾厉，福致吉祥，实惟宏我之多，宁止利吾之美。当有命秩，用伸优礼，而得师为盛，味道滋深，思复强名，载明前志。夫妙界有庄严之士，内品有果地之仪，本乎尚德，敬顺时典。可开府仪同三司，仍封肃国公，赠司空。谥曰大辩正广智不空三藏和尚。  

○禁苑一发连二兔答宰臣等请付史官手诏  

帝王之制，礼有三驱，弧矢之威，财成理道。朕方欲清静流化，无为轨俗。射御之艺，阙而不书。卿等援据礼经，博求良典，举圣祖岐阳之狩，徵汉皇郊庙之歌，再陈表章，频志简册。式遵彝训，宜依所请。  

○停扬洪宣三州作坊诏  

淮南数州，秋夏无雨。扬、洪、宣等三州作坊，往以军兴，是资戎器。既属时岁大歉，虑乎人不宁居，徵夫役工，损费尤甚。务从省约，以息疲人，亦宜并停。  

○委观察使安辑流亡诏  

如闻巴南道州，自顷年以来，其有结聚或攻陷城邑者。申明朝旨，晓谕令归，各许自新，一切不问。庶亦随材叙用，俾效诚勤，各复其居，勉从所务。展岁时伏腊之祀，洽宗党邻里之欢，人之常情，当所思慕。必在长吏敦率，设法安存，劝其农耕，恤其疾苦。如刺史县令，有能政字人民，使流亡日还，户口岁益，宜委观察使录状奏闻，当别加超奖。宣示士庶，令知朕意。  

○命诸道入钱备和粜诏  

四海之内，方协大宁，西戎无厌，独阻王命，不可忘战，尚劳边事。朕顷以兵革之後，军国空耗，躬率节俭，务勤农桑。上元储休，仍岁大稔，益用多愧，不知其然。虽属此人和，近於家给，而边谷未实，戎备犹虚。因其天时，思致丰积，将设平粜，以之饣鬼军。然以中都所供，内府不足，粗充常入之数，岂齐倍馀之收。其在方面荩臣，成兹大计，共佐公家之急，以资塞下之储。每道岁有防秋兵马，其淮南四千人，浙西三千人，魏博四千人，昭义二千人，成德三千人，山南东道三千人，荆南二千人，湖南三千人，山南西道二千人，剑南西川三千人。东川二千人，鄂岳一千五百人，宣歙三千人，福建一千五百人。其岭南、江南、浙东，亦合准例。恐远路往来增费，各委本道节度观察都团练等使，每年取当使诸色杂钱，及回易利酒赃赎钱等，每人计二十贯，每道据合配防秋人数多少，都计钱数，市轻货送纳上都左藏库，贮以纳充别敕和粜用。并不得克当军将士衣粮充数。仍以秋收送毕。  

○答郭子仪论吐蕃书手诏  

卿忧深虑远，殊沃朕心。始终倚赖，未可执辞也。  

○分封诸王子诏  

虞夏之制，诸子疏封；汉魏以还，十连授律。是用锡班瑞，磐石开疆，信通邑之纪纲，为中都之屏翰。然则旌钺之寄，推择攸难，因亲之任，各膺其命。第四子述、第五子逾、第六子连、第七子迥、第八子遘、第十三子造、第十四子暹、第十五子运、第十六子遇、第十七子、第十八子通、第十九子逵、第二十子逸等，并敏茂纯懿，禀於衷诚；温良孝恭，形於进退。动皆合义，居必有常，可以理众靖人，抚封宣化，而总列城之赋，缮分阃之谋，克勤公家，允辅王室。今则均茅社之宠，盛槐庭之仪，授钺登车，副兹朝典，维城之固，尔其懋哉！述可封睦王，充岭南节度支度营田五府经略观察处置等大使。逾可封郴王，充渭北坊等州节度大使。连可封恩王，韩王迥可汴宋等州节度观察处置等大使。遘可封王，造河封忻王，充昭义军节度观察处置等大使。暹可封韶王，运可封嘉王，遇可封端王，遘可封循王，通可封恭王，逵可封原王，逸可封雅王。仍并可开府仪同三司。  

○贬田承嗣永州刺史诏  

自古屈法申恩，与之更始者，为君之道也；务善改过，期於自新者，为臣之节也。其或弃瑕含垢，宏贷之泽已深，而挟伪藏奸，干纪之情转露，则亦中外同弃，刑宪不容。西汉伏信越之诛，东京齐萌宠之罚，此皆前王典式也。魏博节度支度营田观察处置等使开府仪同三司太尉检校尚书左仆射同中书门下平章事兼魏州大都督长史上柱国雁门郡王田承嗣，出自行间，策名边戍。早参戎秩，效用无庸。尝辅凶渠，驱驰有素。洎再平河朔，归命辕门，朝廷俯念遗黎，久罹兵革。自禄山肇祸，瀛、博流离；思明继衅，赵、魏堙厄。、榆井邑，靡获安居，骨肉室家，不能相保。念其瘵，思用抚宁，以基先布款诚，寄之为理，所以委授旄钺之任，假以方面之荣，期尔知恩，庶能自效。崇资茂赏，首冠朝伦，列异姓之苴茅，登上公之礼命。子弟童稚，皆联台阁之华；妻妾仆媵，并授国邑之号。人臣之宠，举集其门；将相之权，兼领其职。  

夫宰相者，所以匡辅王室，休庇生灵，献可替否，救灾恤患，而乃据国家之封壤，仗国家之兵戈，虐国家之黎人，调国家之征赋。掩其资实，凭窃威灵，内包凶邪，外示归顺，陷误良善，贼害平人。骋其乐祸之心，俾叶同恶之体。且相、卫之略，所管素殊，而逼胁军人，使之翻溃，因其惊扰，便进军师，事迹暴彰，奸邪可见。不然者，岂志清之乱，曾未崇朝，子期、光朝，会於明日。足知先有成约，指期而来，是为蔑弃典刑，擅兴戈甲。既云相州骚扰，邻境救灾，旋即更并磁州，重行威虐。此实自相矛盾，不究始终。三州既空，远迩惊陷，更移兵马，又赴州，实为暴殄不仁，穷极残忍。又薛雄乃卫州刺史，固守本藩，忿其不附，横加凌虐。门尽屠戮，无复噍类，酷烈无状，人神所冤。又四州之地，皆列屯营，长史属官，擅请补署。精甲利器，良马劲兵，全军之资装，农藏之积实，尽收魏府，迥无孑遗。更复收管将士，（阙）其本部，劫质妻子，给我资粮。观其所为，盖在无赦。且藏庾者，平人之膏血，恣行贪窃；甲兵者，干城之腹心，辄为举动。欲行讨问，正厥刑书。犹示含容，冀其迁善，俾予东夏之人，终免无辜之酷。抑於典宪，务使慰安。遂遣知古，远奉诏书，喻以深旨，乃命承昭，副兹麾钺，抚彼旧封。而承昭又遣亲将刘浑，先传诏命。承嗣逡巡磁、相，仍劫知古偕行。先令侄悦，潜扇军吏，至使引刀自割，抑令腾口相稽，当众喧嚣，请归承嗣。论其奸状，足以为凭，此而可容，何者为罪？  

今尚全其首领，更授藩条。贷以朝章，用遵时令。其承嗣宜贬授永州刺史，兼许十岁以下一男一女随身，便路赴任。委河东节度使兼御史大夫薛兼训简练马步一万五千人，即赴邢州，取承昭处分，逐便招抚应变权宜。成德军节度使检校左仆射宝臣精选骁雄马步三万二千人，屯集深、冀、贝州等路进取。幽州节度使留後兼御史大夫朱滔举马步军二万五千人，进逼沧、瀛，权宜招讨。淄青等节度使检校左仆射正己率所管马步三万人，北临德博，淮西节度使检校右仆射忠臣、永平军节度使兼御史大夫李勉、汴宋节度使留後兼御史大夫中丞田神玉、并河阳泽潞等道兵马共六万五千人，直据淇园。皆擐甲整戈，犄解相应。如承嗣不时就职，尚在执迷，则所在进师，按於军法。  

今数郡之地，迫受其兵，深哀士人，重遭剽掠。丁壮离於农亩，女工废於蚕桑，胡宁忍之，盖非获已。缅思涂炭，过在朕躬。其昭义军管内五州，宜给复二年，仍委承昭抚慰，务使苏息。且圣人之教，必也胜残；王者之师，存於止杀。其魏博磁相等将士，并怀忠义，皆被胁从。但恐玉石俱焚，当宜各思自拔，除其首恶，咸与维新。事定之时，罪止元凶一身，并其侄悦，其馀官吏将士，爰及弟侄等，能自归顺者，皆无所问，如有擒执渠魁，下其城邑，便以承嗣在身官爵，资财田宅，一切回赐。自馀立功者，节级酬赏。夫军行除害，本以安人，将吏所经，薪刍必禁。秋毫之犯，律有常刑，凡在师人，各宜深诫。於戏！天地之大德，时或降霜；皇王之至仁，亦闻用钺。顾维寡薄之理，昧於授任之明，以至兴戎，多惭黎庶。布告天下，令知朕怀。  

○许田承嗣自新诏  

臣子之义，违而必惩，《春秋》之辞，服而先舍，故武威以制其不恪，文德以怀其自新。田承嗣忄吴惑奸邪，辄干纪律。朝有彝宪，当奉典刑，犹示含容，薄令降黜，冀其迁悔，全彼平人。不赴所贬之官，再任造端之将，迟回师旅，绵引旬时。朕犹悯胁从，忄吴兹并命，其人何罪？顾悼增怀，深思改过之期，以救无辜之祸。而承嗣果能克责，频献诚辞。泥首束身，请归庭阙，输心沥恳，备在封章。而正已地迩蕃陲，具昭诚款，遂屡有陈奏，达其深衷。故宜宥以悔非之诚，全其改往之志，翻然效顺，颇用嘉之。即宜与子侄家口等，同赴上都，当待以殊恩，永守终吉，岂不美欤！  

其魏博所管官吏将士僧道耆寿百姓等，初因迫胁，曾受驱驰；或久抗官军，辞不获已；或徵科郡邑，出入门庭，皆惧於不全。盖素非元恶，既往之咎，并与维新，一无所问。或先在昭义军管内诸州者，并宜却还本贯，各安旧业。其昭义所管官吏将士截耳军健身及家口，先在魏博等州，妄有驱迫，各被质留。原其初心，本非巨恶，既因诖误，先合蠲除。仰即归本州，亦一切莫问，各守所务，无相夺伦。王典无私，信存赏罚，胁从罔理，前圣嘉谟。归命者必全，知过者必宥。今既纳承嗣之恳请，亦已虚怀，舍胁从之前非，悉命原免。如其谲诡时日，犹事逗留，国有常刑，法难屡屈，过期不至，获罪如初。其诸道兵马，即宜同力协心，大军克期，不可追悔，转祸为福，惟在此时。至於再三，非不深切，想及官吏将士已下，奉而行之，知朕怀也。  

○复田承嗣官爵诏  

昔在虞舜，舞干羽于两阶而苗人服，洎汉高帝遣陆贾宣赦南越，光武亦下玺书招附窦融。然则太上以德抚人，其次因时制宜，其或有阻兵梗化，未从纪律，将畏刑以纾祸，俟文诰而斯怀，则明恕之道，宥过为大，其来久矣。永州刺史前魏博等七州节度观察处置管内支度营田等使开府仪同三司太尉检校尚书左仆射同中书门下平章事兼魏州大都督府长史上柱国雁门郡王食实封一千户田承嗣，顷因封壤之外，或收郡邑，是以下尺一之诏，徵县道之师，贬刺零陵，式彰典宪。而国家十连将帅，千里旌旗，车骑纟强属於山河，楼船锁结於淮海。而承嗣辕门宿将，方面旧臣，授钺持衡，素经委遇，乃缮甲修备，越河应敌，然未离魏郡，婴垒自固，频遗章奏，申闻款诚，恳祈革心，永用迁善，又闻聚族兴叹，常思更新。废食遗寝，沈忧成疾。  

夫为君上者，承天子人，兼宥广覆，一夫不获，则曰时予之辜。今河南河北之人，皆朕之人也，岂不可念。隐恤求逞其心，令其父兄乘城，子弟攻取，矢石之下，骨肉相残，邑里之间，敌雠交毙，而又兵连祸结，廪饩取资，暴赋急征，井闾殚竭，男释耒耜，女废蚕桑，流离冻馁，挤於沟壑，而欲劳师黩武，必举彝章，终夕惟虑，诚所未忍。且使苍生罹此涂炭，皆繇朕司牧无方，非朕不德，谁之过也？今将损膳撤悬，内省归咎，以宽承嗣，宜并复承嗣本官爵。仍委在彼勾当军州事，不须入朝。弟庭琳及子侄等，凡所连坐贬降者，一切释放，并还本官，仍各依旧职掌驱使。其魏博相卫等管内诸州各判官兵马使以下，及州县将吏百姓，及汴宋过河将袁奉、祝舜并将士等，并从原宥，一无所问。  

於戏！以欲从人，必求诸道。泽渚时禁，仁有被於泉流；は卵不伤，德可怀於鸟兽。今则偃戈，务全兆庶，以兹明诚，上答天眷。公卿百辟，悉朕意焉。  

○复田悦等官爵诏  

播州带水县百姓田悦等：王者之於典刑也，举违是放，闻义则归。虽审而有常，亦宥而不过，况本於黜免，各从亲累。今与之更始，宜复官常，当思迁善之规，载勤事上之命。田悦可依旧魏博节度中军兵马使银青光禄大夫检校右散骑常侍兼魏州大都督府左司马御史中丞，潮州程乡县尉田绾可依旧检校尚书驾部郎中兼御史中丞，柳州义章县尉田绪可依旧试京兆府参军。万州南浦县尉田沦可依旧试大理评事。  

○条件内外遗阙诏  

自顷军严未解，政或随时，多逐权宜，未归理本。宜委中书门下郎与诸司长官，各举所司内外遗阙，商量革处置，作条件闻奏。俾昭宣轨度，永备彝伦，便欲安人，典章式叙。宣示中外，咸使知闻。  

○授南霁云子承嗣歙州别驾诏  

往者大盗乱华，梁宋偏罹其害，危城绝援，析骸累月。南霁云贞心壮节，凌迈臧洪，殒命敌场，凛然生气。宜以其子为歙州别驾。  

○求言诏  

昔予太祖、太宗之御天下也：功格二仪，不私於己；化覃万宇，犹问于人。外与公卿大夫讨论政典，内与鸿生硕老演畅儒风。日旰忘劳，时称至理，犹复旁求谏诤，俯察讴谣，广延不讳之书，载建登闻之鼓。於时中朝无阙政，四海无疲人，历代是遵，列圣相轨。朕承天序，祗奉睿图，战战兢兢，日慎一日，於兹十六年矣。何尝不励精理道，欲得忠贤，虚已清心，日有所待。直词谠议，时或罕闻，五谏七臣，人其安在？眷怀於此，耿叹良深。顷以任非其人，凡事壅蔽。今则已惩厥罪，正乃惟心，式伫嘉猷，庶裨不德。自今已後，谏官所献封事，不限早晚，任进状来，所繇门司，不得辄有停滞。如须侧门论事，亦任随状面奏，即便令引对。如有除拜不称於职，诏令不便於时，法禁乖宜，刑赏未当，征求无节，冤滥在人，并宜极论得失，无所回避，以称朕意。其常朝官六品已上，亦宜准此。其击登闻鼓者，金吾将军收状为进，不得辄有损伤，亦不须令人遮拥禁止。其理匦使但任投匦人投表状於匦中依常进，不须勒留副本，并接时妄有盘问，方便止遏。欲使万邦之事，无隔於九重；献替之谟，不遗於听览。又自顷军严未解，政或随时，多逐权宜，未归理本。宜委中书门下即与诸司长官，各举所司遗阙，商量革处置，作条件闻奏。俾昭宣轨度，就备彝伦，便俗安人，典章式叙。宣示中外，咸使知闻。  

○赠杨绾司徒诏  

王者之於大臣也，存则寄其腹心，均於支体，参於军国之重，叙以阴阳之和；亡则诔其事功，加之命数，告於宗庙之祭，衤遂以绂冕之章，则九原可归，百辟知劝。故朝议大夫守中书侍郎同中书门下平章事集贤殿崇文馆大学士修国史上柱国赐紫金鱼袋杨绾，性含元和，身齐律度，道光雅俗，器重宗彝。宽柔敬恭，协於九德；文行忠信，宏於四教。内无耳目之役，以孝悌传於家；外无车服之容，以真实形於代。西掖专宥密之地，南宫领选举之源。以儒术首於国庠，以礼度掌於郊庙，简廉其质，奉职同休。顷以任非其才，毒流於政，爰登清静之辅，庶谐至理之期。道化既穆於朝班，俭德已行於海内。虽贤人之业，著於可久，而夫子之命，末如之何？方有凭依，遽此沦谢，屏予之叹，震悼良深。所怀莫从，长想何及？况历官有素丝之节，庀家无尺帛之馀，故饰以华衮，增其法赙，备膺典策，载贲朝经。可赠司徒。  

○赐杨绾谥诏  

德劝善，《春秋》之旧章；考行易名，礼经之通典。垂范作则，存乎格言。朝议大夫中书侍郎同中书门下平章事集贤殿崇文馆大学士修国史上柱国赐紫金鱼袋赠司徒杨绾，履道居贞，含和毓德，行为人纪，文合典。清而晦名，无自伐之善；约以师俭，有不矜之谦。方册直书，秩宗相礼，辞称良史，学茂醇儒。委在枢衡，掌兹密命，弥契沃心之道，累陈造膝之诚。将以布天下五行之和，同君臣一德之运，遽轸藏舟之叹，未展济川之才。素业久而弥彰，清风殁而可尚。自古饰终之义，皆锡以美名。《谥法》曰：“忠信爱人曰文，平易不懈曰简”。宜谥曰文简。  

○追赠张自勉实封诏  

顷者逆竖灵耀，阻兵大梁。淮西都虞候试太常卿赠扬州大都督张自勉，往观衅焉。奉议正词，无所屈挠，贼臣肆忿，毙於，朕用悯焉。虽锡命之恩，已旌窀穸；而赏延之典，爰及子孙。可追赠实封五十户。  

○给复巴蓬等州诏  

朕以黎元者君之肢体，伤之则惨怛；赋税乾国之衣食，均之则赡济。然特图其本，先假贫人之获，安所谓富国，所以慎财用，蠲省征徭，期致理於太宁，庶自迩而及远。如闻巴南诸州，自顷年以来，西有蕃夷之寇，南有羌戎之聚，岁会戎事，城出革车。子弟困於征徭，父兄疲於饣鬼饷。赋益烦重，人转流亡，荒田既多，频岁仍俭，户口凋耗，居民萧然。去桑梓之重迁，保山林以自活，念性命於俄顷，或逡巡於攘。《传》不云乎：“穷斯滥矣。”顾其闾井，夫岂不怀，哀哉矜人，盖非获已。朕之不德，自咎良深。其巴、蓬、渠、集、璧、充、通、开等州，宜放二年租庸，及诸色徵科，亦宜蠲免。仍委本道观察使及刺史县令，切加招抚。  

○α穆赞诏  

令子申父之冤，宪臣奉君之命。楚剑不冲於牛斗，秦台自洗於尘埃。  

## ●卷四十八  

☆代宗（三）  

○答释良贲表进疏通经诏  

法师智炬高明，辞峰迥秀，亲凭梵夹，宣阐微言。幽赜真宗，演成章疏，开如来之秘藏，示群有之迷津。贯玉联珠，钩深致远，再三披阅，颇谓精详。传之招提，永为法宝也。  

○答天长寺沙门昙邃等表定新旧两疏诏  

师等道著依经，功超自觉，承雪宫之旨奥，为火宅之凉ざ。四分律仪，三乘扃键，须归总会，永息多门。一国三公，谁执其咎？初机眩曜，迷复孔多。爰命有司，俾供资费，所烦笔削，伫见裁成。所谢知悉。  

○令狐彰诏  

中卫社稷，外修疆事，合於一体，以靖庶邦，其在有终，谓之不朽。观前代文武通贤，有匡时戡难，迫於大化，不忘时君，未尝不嘉尚而流叹也。今有忠烈之臣彰，刚直形外，纯和积中，本於孝敬，辅以才略，统制藩阃，服劳王家。往以母老，躬於孝养，岂不恋阙，以兹旷年。及苴麻在艰，优谕权夺，踊绝伤足，泪尽丧明，入觐之期，良愿莫遂。想其风彩，久轸顾怀，遽见沦没，用深追悼。嗟乎！方疾之时，以情自疏，无所有隐，见之於词。复节守常，条上军簿，请择良帅，命於中朝。乃令遗允，爰归东洛，教忠以报国，约礼以居丧。古人所谓生不交利，死不属其子，夫岂远哉！节诚亮，高绝无邻，喟然感伤，鉴寐增恸。有以见东州士大夫勤王尊主之志，用嘉其休，可以垂范，宣付史馆，式昭名臣。  

○授李泌沣朗硖团练使诏  

今荆南都会，粤在沣阳，俾人归厚，惟贤是牧。以泌文可以化成风俗，政可以全活茕嫠，爰命颁条，期乎共理。无薄淮阳之守，勉思渤海之功，可检校御史中丞，充沣、朗、硖团练使。  

○宥李忠臣诏  

纳忠引过，人臣之大节；录用念功，帝王之彝典。虽藩镇之守，秉律或亏；而股肱之良，懋勋斯在。不忘求旧，特用优贤。淮西节度观察处置使开府仪同三司检校司空同中书门下平章事汴州刺史上柱国西平郡王李忠臣，纯性直方，深衷厚实。自然文武之器，雅有将帅之才，勇则本仁，谋常制胜。顷者王室多故，戎事方殷，奋不顾私，义形於色。远自辽海，首拔全军，拥义勇之师，徇邦家之急。出入百战，勤劳两河，委以旌麾，寄在淮右，不俟驾而赴命，每先期而即戎。俾镇大梁，实参元辅，倚赖之重，中外式瞻。戎部之间，政刑或挠，虽在危难，能竭公忠。恋阙勤诚，载驰道路，降服请罪，至於再三。言念劳臣，良深悯叹。酌於军志，失政有惩，举以朝经，议勋可恕。罢其方面之务，省其台阁之烦。论道之司，仍处三公之列；分土之爵，尚居五等之封。用示优崇，服我嘉命，可检校司空同中书门下平章事，散官勋封如故。朕与功臣，本同休戚，其於任遇，岂易始终。庶将传庆子孙，宁止保其禄秩。凡百卿士，宜悉朕怀。  

○遗诏  

朕以眇身，祗奉鸿业，不能光宣大训，嘉靖万邦，奉祖宗重熙之德，答公卿寅亮之勤，旰食宵衣，痛心疾首。呜呼！天地之理，死生常数，疾既大渐，弥留日增，惟怀永图，嗣守丕业。皇太子元良继明，睿哲齐圣，宜陟元后，保守宗祧。宜令所司，当日具礼，於柩前即皇帝位。仍以司徒兼中书令汾阳郡王子仪摄冢宰。其丧仪及山陵制度，务从俭约，并不得以金银锦彩为饰。天下节度观察团练等使刺史等，并不须赴哀。祭祀之礼，亦从节俭。其三宫内人，并宜量事减省，诸五院亦宜准此。其天下人吏，敕到後出临三日，皆释服。无禁婚娶祠祀肉酒。其宫殿中当临者，朝夕各十五举音。礼固从宜，丧不可久。皇帝宜三日而听政，十三日小祥，二十五日大祥，二十七日而释服。获奉宗庙之灵，永终天禄。所痛不得与佐命勋贤，庶尹卿士，顾命永诀，以万方。内外腹心之臣，文武忠良之士，敬保元子，以安家邦。呜呼！其听朕命。  

○禁富户吞并敕  

百姓田地，比者多被殷富之家官吏吞并，所以逃散，莫不繇兹。宜委县令，切加禁止。若界内自有违法，当倍科责。  

○┰民敕  

浙江东西，去岁旱损，所出租赋，颇甚艰辛。今秋以来，复闻遭水，百姓重困，何以克堪？朕所以未明求衣，日旰忘食，思宏理道，良用疚怀。今所徵收，惟正租庸而已，其余差役，咸使矜量，颇亦申明，冀稍安缉。如闻诸道节度使，不承正敕，妄有徵科。州县望风，便行文牒，务为逼迫，自应诛求。事宜因循，转用生弊，不有惩革，何以息人？自今已後，宜令本道观察及租庸使严加访察。其州县除正敕支遣外，不得转承诸使文牒徵率，一物已上，如或有犯，便仰停务，具名弹奏。又闻杭越间疾疫颇甚，户有死绝，未削版图。至於税赋，或无旧业田宅，延及亲邻。言念疲人，岂堪兼役，致令逃散，诚可哀矜。亦委租庸使与本州审细勘责，据实户差遣，处置讫具状闻奏。仍委刺史、县令设法招携，课最之间，贬斯在。其有死绝家无人收葬，仍令州县埋瘗。朕临御寰瀛，为人父母：一物失所，每勤罪已之心；四方未宁，弥轸纳隍之虑。庶尹卿士，友邦冢君，宜悉朕怀，共敷至理。  

○满限不到任处分敕  

诸州府及县令，今後每有阙官，宜委本州府当日牒报本道观察节度及租庸使，使司具阙由，附便使牒中书门下，送吏部依阙准式处分。其所阙官有职务重者，委本府长官於见任及比司官中简择，权令勾当。正官到日停，不得更差前资及白身等摄。吏部及制敕所授官，委中书门下及吏部甲制敕出後三日内下本州，准令式计程外，一月不到任，本州报中书门下，吏部用阙。如灼然事故，准敕勒留，不在此限。其违程人，六品以下本色内殿一两选同会阙不成例，五品以上停一二年。其殿选人，诸州诸使不得奏用。  

○祭霍山敕  

三代之初，皆有神降，监其德也，天实启之。恭惟王业之初，师及霍邑，坚城未下，大将阻兵，连雨积旬，粮储不给。有白衣老父忽诣军门，称霍山之神谒大唐皇帝，云东南取路，八日雨止，助帝破敌，尽如其言。岩岩霍山，九州之镇。兴□致雨，功已洽於生人；亲道辅德，力更宣於王室。朕缵承大宝，膺受鸿休，之间，诚明可接。永言幽赞，兹谓有孚，惟天命神，据我斯意。宜令礼仪使判官司封员外郎薛颀即往霍山致祭，正词以荐，称朕意焉。  

○罢河中节度并耀德军敕  

国中事，海内不康，歼厥渠魁，人自为战，其死亡者，可胜纪乎！非其父兄，即其子弟，责实繇朕，祸非自天。念兹忄匈々，痛入骨髓，明神散乱，元恶就诛。四胡既平，罔不相贺，遂欲衣裳为会，天下偃兵。备七德之武，同五星之色，成朕之志，实惟良臣。关内河东副元帅朔方河东节度使兼侍中中书令汾阳郡王子仪。迈德济时，尽忠尤国。切勤王之义，急偃伯之期，思拯生人，免其汤火。善陈利害，屡进封章，以艰阻宁，务於清静。地非要害，不可犹开幕府；事无防遏，不可更置辕门。请停河中节度并耀德军，宜依。罢兹凶器，姑欲息人，离散可要，疮痍可复。率是道也，仁远乎哉！朕心所嘉，期於至理。宜示中外，明政体焉。  

○准太学生徒支给厨米敕  

古者设太学，教胄子，所以延俊造，扬王庭。虽年谷不登，兵甲或动，而俎豆之事，未尝废焉。顷年已来，戎车屡驾，天下转输，公私匮竭。带甲之士，所务赢粮；鼓箧之徒，未能仰给。由是诸生辍讲，经诵蔑闻。宣父有言，是吾忧也。投戈息马，论道尊师，用宏庠序之风，俾有箪瓢之乐。宜令所司量追集贤学士，精加选择，使在馆习业。仍委度支，准给厨米，敦兹儒术，庶有大成。甲科高悬，好学者中，敷求茂异，称朕意焉。  

○授裴冕等集贤待制敕  

惟政之难，非贤勿，必稽於众，允执其中，实使群材，用宏庶绩。朕以国步未康，朝经或阙，思与文武荩臣，咨谋善道。尚书左仆射裴冕、右仆射郭英、太子少传裴导庆、太子少保兼御史大夫白志贞、太子詹事兼御史大夫臧希让、左散骑常侍畅、检校刑部尚书王昂、高昂、检校工部尚书崔涣、吏部侍郎李季卿、王延昌、礼部侍郎贾至、泾王傅吴令瑶等并集贤待制。  

○遣送六祖衣钵谕刺史杨敕  

朕梦感禅师请传法袈娑，却归曹溪。今遣镇国大将军刘崇景顶戴而送。朕谓之国宝，卿可於本寺如法安置，专令僧众亲承宗旨者，严加守护，勿令遣坠。  

○命鱼朝恩判国子监事敕  

古者设官分土，所以崇德报功。总内署之纲，事密於清禁；宏上庠之教，德润於鸿业。赋开千乘，礼序九宾，必资兼济之能，用协至公之选。开府仪同三司兼右监门卫大将军仍知观军容宣慰处置使知内侍省事内飞龙闲厩使内弓箭库使知神策军兵与使上柱国冯翊郡开国公鱼朝恩，温良恭俭，宽柔简廉，长才博达，敏识高妙。学究儒元之秘，谋穷遁甲之精，百行资身，一心奉上。自王室多故，□雷经始：五原之北，宏先启行；三河之表，爰整其旅。成师必胜，每合於韬钤，料敌无遗，可徵於蓍蔡。关洛既定，幽燕复开，海外有截，厥功惟茂。历事三圣，始终竭力。顷东都扈跸，释位勤王，时当缀旒，节见披棘。下江助我，甲令先书，社稷之卫，邦家是赖。及边陲罢警，戎务解严，方奖励於《易象》，才兼文武，所谓勋贤，亦既任能，斯焉命赏，宜膺朝典，式副公议。可行内侍监判国子监事充鸿胪礼宾等使，封郑国公，食邑三千户。  

○诛周元干等敕  

大逆不道，抵夷族之诛；同恶相济，当弃市之法。以惩干纪，式按彝章。周元干贼臣之子，凶慝成性，与父阶乱，厥罪惟均。邵贲敢有包藏，恣其悖虐，怙侈灭义，寇攘矫虔，戮及无辜，罪浮於帅，宜并处极法。其周元耀、蒋罗汉、尹元经、毛崇彬、李尚林等，共肆丑图，同恶相济，犹舍斧，俾全要领。其刘宪、周封、崔劝等，同附奸邪，俱行扇惑，以私情蠹国，议法从宽。周元清年在幼冲，法当配没，并准法处分。朕自临万国，思措五刑。不虞凶残，有此冒犯，以明宪，期於止杀。凡百卿士，知朕意焉。  

○迎大觉禅师敕  

朕闻江左有蕴道禅人，德性冰霜，净行林野。朕虚心瞻企，渴仰悬悬，有感必通，国亦大庆。愿和尚远降中天，尽朕皈向，不违愿力，应物现形。今遣内侍黄凤宣旨，特到诏迎，速副朕心。春暄，师得安否？遣此不多及。敕令本州供送，凡到州县，开净院安置，官吏不许谒见，疲师心力。弟子不算多少，听其随侍。  

○停度支盐铁奉常使敕  

唐虞之际，内有百揆，庶政惟和。至於宗周，六卿分职，以倡九牧。《书》曰：龙作纳言，帝命惟允。《诗》云：维仲山甫，“王之喉舌”。皆尚书之任也。虽西汉以二府分理，东京以三公总务；至于领录天下之纲，综核万事之要，邦国善否，出纳之由，莫不处正於会府也。令、仆以综详朝政，丞、郎以弥纶国典，法天地而分四序，配星辰而统五行，元本於是乎在。九卿之职，亦中台之辅助，小大之政，多所关决。自王室多难，一纪於兹，东征西伐，略无宁岁。内外荐费，徵求调发，皆迫於国计，切於军期，率於权便裁之，新书从事，且救当时之急，殊非致理之道。今外虞既平，罔不率俾，天时人事，表里相符。将明画一之法，大布维新之命，陶甄化原，去末归本。  

魏晋有度支尚书，校计军国之用，国朝但以郎官署领，办集有馀。时艰之後，方立使额，参佐既众，簿书转烦，终无宏益，又失事体。其度支使及关内、河东、山南西道、剑南西川转运常平盐铁等使宜停。礼仪之本，职在奉常，往年置使，因循未改，有乖旧制，实旷司存。委太常卿自举本职，其使宜停。汉朝丞相与公卿已下，三日一决事，帝亲断可否。且国之安危，不独注於将相；政之理乱，固亦在於庶官。尚书、侍郎、左右丞及九卿，参领要重，朕所亲倚，固当朝夕进见，以之匡益也。并宜详校所掌，具陈损益，如非时宜，须有奏议，亦听诣ト请对，当亲览其意，择善而从。  

朕受昊天之成命，承累圣之鸿业，齐心涤虑，夙夜忧劳。顾以不敏不明，薄於德化，致使旧章多废，至理未宏，其心愧耻，终食三叹。虽诏书屡下，以申振┰，且朝典未举，犹深郁悼。思与百辟卿士，励精於理，俾国经王道，可举而行。各宜承式，以恭尔位。诸州置屯亦宜停。  

○减次年麦税敕  

比属秋霖，颇伤苗稼，百姓种麦，其数非多。如闻村闾不免流散，来年税麦，须有优矜。其大历五年夏麦所税，特宜与减常年税。其地总分为两等，上等每亩税一斗，下等每亩税五升。其荒田如能开佃者，一切每亩税二升。令在必行，用明大信。仍委令长宣示百姓，并录敕榜示村坊要路，令知朕意。  

○减次年秋税敕  

顷以蕃寇犹虞，王师未戢，所资军费，皆出邦畿，征调荐兴，日加烦重。念流亡之役，减岁入之租，务於惠养，冀有苏息。尚闻告病，终未安居，深用愧悼，更思爱┰。今关辅诸州，垦田渐广，江淮转漕，常数又加。计一年之储，有大半之助，其馀他税，固可从轻。其京兆来年秋税，宜分作两等，上下各半，上等每亩税一斗，下等每亩税六升。其荒田如能佃者，宜准今年十月二十九日敕，一切每亩税二升。仍委京兆尹及令长，一一存抚，令知朕意。  

○谕诸道州考察所属官敕  

弛张刑政，兴化阜俗，使吏无贪之迹，下无愁恨之声，不惟良二千石，亦在郡主簿县大夫，亲其教训，举其纲目，条察善恶，惠养困穷，方伯得以考求殿最。故汉置刺史，临课郡国，周制官刑，纠绳邦理，其义明矣。朕思举旧典，以清时俗，频诏长吏，精择此官。如闻近日犹有奸滥，或未习政事，素无令问，因依请，尸旷禄位，邪枉附法，懦弱废官。人弊於下，怨归於上，闾井减耗，贿赂日闻，岂所谓建明职守共副忧勤者也。又别驾秩位颇崇。若郡守废阙，掌同其任。旧例补署，或匪其才。既不称职，则多伤害。自今後，别驾县令录事参军有犯赃私，并暗弱老耄疾患不称其职户口流散者，并委观察节度等使与本州刺史计会访察，闻奏与替。其犯赃私者，并禁身推问，具状闻奏；其疾患者，准式解所职；老耄暗弱及无赃私才不称职者，量资考改与员外官；馀官准前後敕处分。其刺史不能觉察，观察节度使具刺史名品闻奏。如观察节度管内不能勾当，郎官御史出入访察闻奏。  

○决杖李少良等敕  

李少良、韦颂等：凶险悖戾，反常逆理，恣其谗说，将构祸阶。离间君臣，矫诬中外，丑图奸状，按验皆明。殿中侍御史陆，幸忝清宪之职，仍参儒馆之侍，交结非类，包藏不测，岂有周行之列，客此二凶，遗迹同恶，法当均罪。并宜付京兆府，各决重杖一顿。朕每以君子小人，貌同心异，必先观行，然後察言，岂兹谮ゥ，能回听断。夫招贤纳谏，君之体也，献直尽规，臣之节也。朕仄席思理，伫闻政道，岂谓奸邪凶慝，紊我彝伦。须别是非，用分泾渭，再加详鞫，能正刑典。凡百在位，宜悉朕怀。  

○申约葬祭式敕  

葬祭之仪，古有彝范。顷来或逾法度，侈费尤多。自今以後，宜俭约悉依令，不得於街衢致察。及假造花果禽兽，并金银平脱宝钿等物，并宜禁断。  

○赠尔婆元氏颍川郡太夫人敕  

古者缘情立礼，著慈母之制，盖圣人示德，无不报之礼。而汉宣帝亦追录掖庭郡邸，尝有阿保之勤，以功深浅，并授封赏。记於前典，历代是之。故尔婆元氏，朕在襁褓，受其抚育，推乾就湿，慈爱特深，可谓仁人厚惠茂德者矣。可赠颍川郡太夫人。  

○命郭子仪等备边敕  

自古圣帝明王之临御也，莫不法乾坤之覆载，体山川之受纳，立德於太上，还淳於至道，清净无事，保合太和，济於群生，洽於四海，岂垂意兵革，劳心战争也。盖有德化之所不绥，招怀之所未谕，不式王命，毒流生人，故有除暴禁淫之师，安人止戈之武，则神农黄帝尧舜禹汤之所不免也。朕君临万邦，十有三载，薄德内愧，中夜再兴。至如易简宽仁，恭默元淡，素怀所慕，终食岂忘。然自承统已来，属当多难，伊川有盗国之孽，朔野有叛君之将，江湖海岛，伏戎数辈，其在右武，安能解严。所以请於宗庙，亲授经略，诛诘奸宄，摧殄暴强，三年之间，方内定。此皆皇天佑我烈祖，群后戴予一人，是用集大勋於国家，保万姓於区夏，岂伊寡薄，能及此邪！  

每思偃兵，姑务柔远，将息马以论道，期舞干而修德，而西戎负约，间岁犯边。朕尝弃细过，庶宏大体，疆臣兵吏，亟请长驱，屡有诫敕，不令掩袭；兼约游骑，不许擒生；或误得之，亦使还遣。固以亭育之义，岂隔华戎，绥抚之恩，宁殊远迩，故布文告以训之，叙舅甥以睦之。彼亦尝遣聘臣，来修旧好。玉帛之礼，才至於上国；烽燧之候，已及於近郊。长其无厌，昧於事大。去冬逾我关陇，入我郇，驱人之马牛，掠人之士女。朕许其通好，本在安人，乘此不虞，翻贻我诈。每一兴念，悼於厥心。岂朕不叶於亲邻，岂朕有负於恩信？犹期惩艾，未忍讨除。  

今大阅甲兵，以增御，且宏不战之道，用举备边之常。所以然者，念其载勤款疏，求继嘉姻，事或由衷，义从割爱，因之宁远，岂复顾私。当罢四方之师，永全二国之好。傥更侵冒，必示威刑。宜令子仪以上郡北地，四塞五原，义渠稽胡，鲜卑杂种，马步五万众，严会邑，克壮旧军。抱玉以晋之高都，韩之上党，河湟义从，陇少年，凡三万众，横绝高壁，斜界连营。马以西域前庭，车师後部，兼广武之戎，下蔡之徭，凡三万众，据於朝那，遏当路之塞。忠臣以卢龙柳城，洎右北平，汉东诸镇，江黄申息之师，凡三万众，屯於回中，张大军之援。忠诚以武落别校，右地寄锋，凡三万众，出岐阳而北会。希让以三辅大常之徒，六郡良家之子，自渭上而西合，汴宋淄青，河阳幽蓟，总四万众，分列前後。魏博成德，昭义永平，总六万众，大舒左右。朕内整禁旅，亲誓诸将，资以千金之费，锡以六牧这马，戎装战器，军用边储，各有司存，素皆精办。  

咨尔将相文武，宣力之臣：夫师克在和，善战不阵，各宜保据经界，屯处要冲，斥堠惟明，首尾相应。若能悔过，何必劳人？如或不然，自当伐罪。然後眷求统一，以制诸部，进取之宜，俟於後命。各敬尔守，无黩《武经》，赏罚之科，国有明典。宣示中外，知朕意焉。  

○赐元载自尽敕  

任直去邪，悬於帝典，奖善惩恶，急於时政。和鼎之寄，匪易其人。中书侍郎同中书门下平章事元载，性颇奸回，迹非正直，宠待逾分，早践钧衡。亮弼之功，未能经邦成务；挟邪之志，常以罔上面欺。阴妖巫，夜行解祷，用图非望，庶逭典章。纳受赃私，留鬻官秩，凶妻忍害，暴子侵牟，曾不堤防，恣其凌虐。行僻辞矫，心狠貌恭，使沈抑之流，无因自达，赏罚差谬，罔不由兹。顷以君臣之间，重於去就，冀其迁善，掩而不言。曾无悔非，弥益凶戾，年序滋远，衅恶贯盈。将肃政於朝班，俾申明於宪网，宜赐自尽。朕涉道犹浅，知人不明，理绩未彰，遗阙斯众，致兹刑辟，悯愧良深。亻黾勉行之，务申沮劝，凡在中外，悉朕怀焉。  

○宥京城禁囚敕  

顷属烦暑差候，愆阳积旬，处於高明之中，犹有郁蒸之叹，而况幽闭狱户，辨对官曹。俯临秋期，将正时宪，重修钦恤之道，载宏全宥之仁。其京城见禁囚犯，流已下罪，并宜释放。  

○诛裴昕敕  

自古制刑，杀人者死，法不可缓，断之则行。裴昕顷在军幕，遂知留务。内怀私忿，敢蓄凶谋，曾无罪名，专杀良将。宪司鞫问，款占明白，密迩京师，擅行威戮。宜付京兆府，集众决杀。  

○戒坛敕  

戒分律仪，释门宏范。用申奖导，俾广胜因。允在严持，烦於申谢。  

## ●卷四十九  

☆代宗（四）  

○答颜真卿谢户部侍郎批  

卿门传儒行，代挹公才，忠义在躬，干蛊从政。顷升八座，式昭水镜之规；往镇两河，能鸣风雨之晦。比虽因事见贬，今则念旧录功，然以地官务殷，惟才是属。周行所举，殊惬朕怀。所谢知。  

○答颜真卿谢吏部侍郎批  

卿郁然词宗，雅有朝望。高标劲节，历霜霰而不渝；握镜悬衡，鉴人伦而式叙。是用特加命数，光乃纯臣，复银青之旧阶，鸣水苍之杂佩。伫闻密启，以定九流，举其朝纲，佥曰惟允。所谢知。  

○答颜真卿谢荆南节度使批  

卿明迈伟才，忠贞壮节，夙推公器，累践周行。专城高魏尚之勋，会府著山涛之绩。而七泽交带，三江要冲，式资统尹之方，雅属旌旄之寄。人存政举，其在兹乎！所谢知。  

○册和回纥公主文  

维大历二年，岁次丁未，五月己酉朔十三日辛酉，皇帝若曰：帝乙归妹，表於《易象》，鲁侯筑馆，列在《春秋》，咨尔第某妹，□汉之姿，联华宸极；河洲之德，著美公宫。整玉笄於锦车，题银榜於毳幕，善修嫔则，载叶蕃情。实资辅佐之功，广我怀柔之道。乌孙下嫁，已申饰配之仪；红绶增荣，爰宠疏封之命。是用册曰某公主，敬承徽礼，可不慎欤！  

○册新罗五太妃文  

维大历三年，岁在戊申，二月景子朔十日乙酉，皇帝使某官某持节册命曰：於戏！子承家嗣，作藩辅之臣；母加尊号，盖《春秋》之义。咨尔新罗王金乾运母，素推勋阀，雅有华风，其德可尚，其仪可则。鉴於图史，式是礼容，俪东方君子之国，处中壶贵人之位。事上以敬，接下以仁，睦我亲邻，亦资内助。有教子之明训，膺继代之新命，固可以崇峻徵章，光昭盛礼。是用册为新罗王太妃，修乃慈范，抚其嗣君，永怀前人，无改其道。钦承典册，可不慎欤！  

○册独孤颍长女为贵妃文  

维大历三年，岁次戊申月日，皇帝遣使某官某册命曰：於戏！位亚长秋，坐论妇道，听天下之内治，序人伦之大端，御于邦家，式是风化。惟尔赠礼部尚书独孤颍长女，祥会鼎族，行高邦媛，体仁则厚，履礼维纯。有冲敏之识，不资姆训；有淑慎之行，自成嫔则。蕴此贞懿，灼其芳华，选躬之初，奉承先命。肃恭之仪，克称尊旨，銮舆比幸，侍从勤诚。祗事寿宫，备申哀敬，能尽其节，实同我心。久奉椒涂，载扬蕙问，勤於道艺，每鉴图书。动有箴规，必脱簪珥，进贤才以辅佐，知臣下之勤劳。谦让益勤，记功惟最，声流彤管，道洽紫庭。克副宫教，敬修壶职，眷求贤淑，用峻等威。百辟抗辞，六宫归美，宜崇礼册，俾举彝章。是用册曰贵妃。往钦哉，无或居上而骄，无或处贵而逸，降情以逮下，诚事以防微。洁其粢盛，服其汗濯，敬循礼节，以率嫔御。膺兹嘉命，可不慎欤！  

○册华阳公主文  

维大历四年，岁次己酉，三月壬申朔五日景子，皇帝若曰：汉家旧制，诸女皆封，仪服比於藩王，膏腴封其井赋。咨尔第某女，承徽自远，诞秀增华。仁孝才明，夙有天资之庆；言容法度，成於壶教之慈。敏达知微，周旋中节，肃雍是宪，婉静流芳。虽仅在龆年，礼未主於同姓；而载扬淑问，德已冠於成人。宜锡典章，用疏国邑，是用册曰某公主。钦承徽命，可不慎欤！  

○册亲王出将文  

维大历五年，岁次庚戌，三月丁巳朔十六日壬申，皇帝使某宫乙持节册命曰：於戏！昔武德、贞观之际，亲贤兼叙，中外大宁，多以藩王，委之方面。元宗震耀威武，外攘夷狄，亦选建明德，时维鹰扬。予之瑞，并赐旌钺，祗奉前训，敢忘夙夜，爰命小子，统兹元戎。某英茂有才，宽简彰信，岂孝恭之外至，亦礼让而中发。能辨雅乐，尤精善书，言表於微，独有所得。事迫於悔，未尝复行，时因讲义之馀，兼达理戎之要，固可总以文武，屏於家邦。属河外名都，方缺上将，难於大任，历选中朝。虽惭知子之明，不忝安边之寄，锡以戎辂，分以兵符，抚其四封，式是群帅。仍求素望，俾副新军。尔其保靖疆土，惠安氓俗，服我明训，永孚于休。  

○册郑王邈为天下兵马元帅文  

维大历六年，岁次辛亥，五月壬辰朔十六日丁未，皇帝使某官某乙持节册命曰：於戏！周之藩翰，选用宗盟，则怀德惟宁，大邦惟屏也；汉之郡国，分建子弟，则燕代边辽，齐赵渐海也。莫不赋兼千乘，土过数圻，赐钺以专征，参卿士而夹辅，拜之於庙，命之於庭，俾其外合群后，同奖王室，是用师古，率由至公。郑王邈，幼奉君亲之训，兼承保傅之戒，罔敢失坠，勤而行之。忠肃孝恭，资其令德；温良聪达，辅以多才。辨正五经之儒，采述三雍之乐。不自矜尚，过於谦冲，周旋体仁，恒久其道，懿此休问，流於四方。朕往统藩旄，尝亲戎略，诸子侍从，或有所闻。时与之言，颇详其旨，必能当我朝制，叶予师贞。仍选辅车，委（阙）留府，锡以彤弓之宠，称其绿车之尊，尔其大训六师，以率诸夏。敬兹厥服，无废朕命。  

○册普宁公主文  

维大历七年，岁次壬子，七月庚辰朔十六日乙未，皇帝若曰：於戏！《春秋》之义，下嫁之礼，主于同姓，送以上卿，克明大伦，协用彝典。咨尔普宁公主，孝敬闲婉，朗然夙成，法度言容，资於内训。词礼是则，令淑增华。封鲁之荣，已开汤沐；适齐之美，更洽肃雍。宠尔有行，举兹成命。今遣使金紫光禄大夫门下侍郎同中书门下平章兼宏文馆大学士知馆事充太清宫使上柱国齐国公王缙持节礼册，尔其奉公宫之教，和邦族之姻，载扬夙徽，永作来范。敬承明诫，可不慎欤！  

○传位皇太子册文  

维大历十四年，岁次己未，五月辛丑朔二十三日癸亥，皇帝若曰：於戏！昊天有命，皇王受之。立嫡以贤，《春秋》之义。传归於子，汉氏成规。宗庙社稷，实赖其庆。咨尔皇太子适，禀天地之仁，合日月之耀，道光三善，孝著十伦。顷者国步多艰，委以戒律，理军靖难，保大定功。克复帝图，廓清妖孽，既表建侯之业，俾承守器之重。仁孝之德，夙夜惟寅。朕天命有终，弗兴弗寤。非至公无以主天下，非至德无以临四海。是用命汝陟於元后，嗣守皇业，上继宗祧，下安群望。其令门下侍郎同中门下平章事常衮奉册，即皇帝位。於戏！宜遵太宗之法度，肃宗之俭约，任贤勿贰，去邪勿疑，与众守邦，祗敬予训。  

○即位赦文  

高宗嗣兴，谅ウ成受终之礼；康王承统，翌日奉《顾命》之书。况万事尚殷，萧墙有衅，苍生伫理，社稷谋安。教虽达於通丧，礼有变於金革，顺人听政，亻黾勉从权。朕顷侍銮舆，率彼西夏，佐成草昧，俾掌戎车。国步艰难，睿图广运，再清县，崇复宗社。禀成命以受律，敢贪天以为功。圣慈宏深，册践明两，奉若庭训，敢有怠心。呜呼！不吊昊天，殃咎荐至，皇祖之哀未释，闵凶之罚奄锺。攀号罔极，若无天地，誓终丧纪，企及前王。百辟抑予，俾恭遗训，俯遂众望，嗣膺丕烈。钦兹大宝，惧不胜任，若蹈春冰，如集乔木迩日者先圣哀损，朕在问安，而阋墙构灾，陵长成祸。阃闱作孽，阍寺滔天，职为乱阶，潜置巫蛊。将行窃弄，覆我邦家，赖良弼翊戴，爪牙同德。天道助顺，神理害盈，昭此共工之心，终贻管蔡之辱。舍彼有罪，咸伏其辜，废於离宫，於城颍。今天衢虽泰，率土未康，式协公卿之心，仰遵易月之命。奉时斯在，先甲未孚，宜允人神，覃兹涣汗，可大赦天下。  

自宝应元年五月十七日昧爽已前，大辟罪已下，已发觉未发觉，已结正未结正，系囚见徒常赦所不免者，罪无轻重，咸赦除之。自开元已来所有诸色犯累者，并宜雪免。左降官并诸色流人，及罚镇效力配军团练等，一切即放还。其中有见任刺史县令及正员者，并依本任。其四月十五日已後诸色流贬者，与量移近处。逆贼史朝义已下，有能投降及率众归附者，当超与封赏。天下禁囚，不得过五日。所有推劾，不得分外拷掠，亦不得信支证便结罪名。诸色文武官应在凌霄门内谒见者，并飞龙射生等，并宜以宝应功臣为名。诸州刺史与一子官。刺史县令入五品减两考。内外文武官，三品已上赐爵一级，四品已下各加一阶。诸州刺史父母在无官者，与致仕官及父母邑号；已亡殁者追赠；诸州防御使并停，天下子为父後者各赐勋一转。州县官自今已後，宜令三考一替。太官饔膳等特宜减省，有涉奢侈，一切宜停。天下百姓逋租悬调，贷粮种子，诸色欠负官物，一切放免。开元、乾元等钱，并宜准一文用，不须计以虚数。益昌郡王邈进封郑王，延庆郡王迥进封韩王。故庶人皇后王氏、故庶人太子瑛、鄂王瑶、光王琚，宜并复封号。棣王炎永王及应安禄山诖误反状人等并宜昭雪，建昌王追封为齐王，崇恩王追封为卫王，灵昌王追封为郓王。其有明於政理，博综典坟，文可经邦，谋能制胜，及孝悌力田，诸州刺史并宜搜扬闻荐。投匦者不须勘以停处姓名，务招直言，以副朕意。  

○册尊号赦文  

惟高祖太宗敷大德於天下，覆载之内，湛恩茂育。累圣同道，用康兆人，宝位重光，深其德泽。被服渐渍，洽於生灵者，百有五十年之间，兵不作而刑将措矣。自寇虐横厉，山东不开，衅起渠魁，毒流区宇，三军七萃之士，豪杰忠良之徒，制在风波，遭其驱劫。繇是干戈不息，征赋烦。哀我人斯，并罹灾患，悯兹有犯，无罪万方。朕上戴皇天，下临黔首，奉先圣之成命，集一切之大勋。元恶既诛，群生思，是欲镜清六合，网决八。庶齐大道之时，克复太平之理，至化犹郁，兵严初解。百辟卿士，中外众臣，并进昌言，请上徽号曰宝应元圣文武孝皇帝。朕涉道日寡，惭德良多，恐沮乐推之心，自增神器之重，俯膺典册，敬受鸿名，便欲谒报昊天，展事郊庙。又以孟秋多稼，垂及西成，王畿之间，人实劳止。辍兹大礼，式候元冬，切为逾年改元之制。缵承洪业，敢废旧章，博采群公之义，乃贞协用之纪，其宝应二年改为广德元年。爰属履端，乃宏肆眚，救兹汤火，俾□行而雨施；涤其瑕秽，将玉振而金声。宜广更始之恩，用明向劝之福，可大赦天下。  

自广德元年七月十一日昧爽已前，大辟罪无轻重，已发觉未发觉，已结正未结正，系囚见徒常赦所不免者，咸赦除之。左降官即量移近处，亡官失爵，各与收叙。诸色流人罚镇效力安置配隶等，一切放还。其安禄山、史朝义亲族，应在诸道，一切原免，并无所问。天下所有诸色结聚，羌浑党项，但能悔过自陈，各归生业，一切并舍其罪。其中有头首能劝率，并束手来归者，并加官赏。仍令本道防御使并管刺史县令分明晓谕，所有到者，各具名录奏。诸道百姓逋租悬调，及一切欠负官物，自宝应元年十二月三十日已前并放免。一户之中，有三丁放一丁，庸调地税，依旧每亩税二升。天下男子，宜二十五成丁，五十五入老。应徵租税，刺史县令据见在户徵科。其逃亡死绝者，不得虚摊邻保。河北百姓复三年。庆是回纥行营经历处，免今年租税。内外文武，三品已上赐爵一级，四品已下加一阶，仍各赐两转。  

天下兵马元帅雍王，智谋夙成，忠孝纯至，恭行讨伐，亲统元戎。抚外蕃以仁，训群帅以义，班师献捷，勋茂武成。宜兼尚书令，加实封二千户。回纥可汗册为颉咄登密施合俱录英义建功毗伽可汗，可敦册为娑墨光亲丽华毗伽可敦可汗，及左右内外宰相已下，共加实封二万户。令御史大夫王翊持节就衙帐册礼。左右杀胡禄都督等并封为王，诸部督并封国公。河北副元帅怀恩宜兼太保，仍与一子二品官一子四品官并阶，更加实封五百户。河南副元帅光弼与一子三品官并阶，更加实封三百户。幽州节度使怀仙与一子三品官并阶，加实封二百户。李抱玉、郭英、辛云京、侯希逸、田神功、孙志直、白孝德、令狐彰，并各与一子五品官并阶，加实封二百户。李宝臣、薛嵩、田承嗣、张献诚等，各与一子五品官并阶，仍加实封二百户。鱼朝恩寄崇师律，程元振勋高佐命，各加实封二百户，仍与一子五品官并阶。仆固、高彦崇、浑日进、李建义、李光逸、杨崇光、李怀光、张如岳、白元光、温如雅、拓拔澄泌、高晖、卢钦友、成惟良、曹楚玉等，各与一子五品官，加实封一百户。仍各赐铁券，以名藏太庙，画像於凌烟阁。并寇难已来将相勋业高者，其名籍图画亦准此。子仪与一子四品官并阶，加实封二百户。苗晋卿、刘晏、裴遵庆、元载各与一子四品官并阶，加实封一百户。仪王及彰王已下男未官者，并准旧例与官及封。永穆并长乐已下长公主及郡县主、嗣王、郡王等各与一子官，皇亲五等已上，诸亲三等已上，各与一子出身，二王後各与一子官。诸道节度观察使立功将士，其父兄在无官者，依子文武与官，已殁者追赠。阵亡将士袭父官爵。河北、河南有怀材抱器，安身守节，素在邱园不仕，为众所知，委所在长官具名闻荐。应授伪官等，并已昭洗。矜才宥过，宜有甄收，委所繇勘本官名衔资历闻奏，量才处分。文武正员常参官并诸州刺史，父母无邑号官者，宜与致仕官及邑号，赠者更与改赠。刺史县令自今以後改转，刺史三年为限，县令四年为限。员外及摄试官，一切不得务。谏官每月上封事，无所回避，河南河北伪度僧尼道士女冠，并与正度。天下刑狱，须大理正断，刑部详覆，不得中书门下即便处分。诸色人中，有孝弟力田，经术通博，文词雅丽，政理优长，本州各以名荐。  

○南郊赦文  

惟我高祖、太宗之有邦，罔不昭事於上帝，严恭敬畏，与神合符，七圣在天，眷命永固。朕嗣守鸿业，敢忘奉先，尚质贵诚，聿修盛典。顷以四方多难，责在朕躬，建侯行师，日不暇给。东擒羯胡之首，西御犬戎之患，元元告病，社稷阽危，内定外攘，不遑展礼。虽高明未达，而精意惟勤，克通至诚，以锡纯嘏。番戎即叙，弓矢载。虔奉泰坛，鉴寐接神祗之顾；永保宗社，岁时结霜露之思。近又百辟在庭，俨然而进，奉请元子，以居少阳。册命乃行，匕鬯攸主，按风雨之清道，乘星火之仲春，朝於元元，格於艺祖，躬执奠，祗见南郊，天何言哉！神所劳矣。敷兆人之戬谷，广四达之聪明，式重燔柴之经，益申解纲之惠，可大赦天下。  

自广德二年二月二十一日昧爽已前，大辟罪无轻重，已发觉未发觉，已结正未结正，系囚见徒常赦所不免者，咸赦除之。左降官即与量移近处。亡失爵放归不齿之类，并官已复资未得本阶者，各量与收叙。诸色流人及量移人，并罚镇效力配隶等，一切放还。  

自凶孽乱常，王室多难，干戈不息，今已十年。军国务繁，关辅尤剧，念兹疲耗，久困徵科。其京城诸司诸使应配广骑官散官，诸色丁匠幕士供膳音声人执祭斋郎问事掌闲渔师，并诸司门仆京兆府骑丁屯丁，及诸色纳资人，每月总八万四千五十八人数内，宜每月共支二千九百四十四人，令河东关内诸州府配，不得偏出京兆府，馀八万一千一百一十四人并停。所须卫役使宜撙节定数，官给资钱，不得干扰百姓。其宝应元年十二月三十日已前，诸色欠逋在百姓腹内者并放免。天下户口，宜委刺史县令，据见在实户，量贫富作等第差科，不得依旧籍帐，据其虚额，摊及邻保。其天下诸州府长史及县令，有清白著闻，善政称最，能招辑逃亡，编附复业，户口增多者，具状闻奏，朕当差人按覆，与所举状同者，超资进改。天下所有诸色结聚，及羌浑党项等，能悔过自陈，各归生业，一切并舍其罪。其中有能率先来降者，仍特加官赏。征人不息，勤戍斯久，丁壮疲弊，老弱困穷。光武有言，头须为白，戢藏锋刃，牧养元元，方面重臣，宜悉朕意。应诸州团练将士等，委本道节度及诸防御使等审与州府商议，如地非要害，无所防虞，其团练人等，并放营农休息。寇戎以来，积有年岁，徵求数广，弊转深。自今已後，除正租税及正敕，并度支符外，馀一切不在徵科限。  

内外文武官，三品已上赐爵一级，四品已下各加一阶，仍并赐勋两转。武德元从功臣，勋业特崇，子孙沈翳者，委所司勘责，各与一人官。成都、灵武元从，普恩之外，三品已上更赐一级，四品已不更加一阶。宝应功臣，普恩之外，三品已上各与一子六品官，赐爵一级；四品已下各加两阶，更赐勋两转；五品已上官子为父後者，赐勋两转；副元帅光弼、子仪各与一子三品官并阶；诸道节度使各一子五品官并阶；都防御使及经略等使各与一子六品官并阶。去岁行幸陕州，六军英武威远威武宝应射生衙前射生左右步军等，并内外文武百官扈从到行在者，三品已上与一子官，四品已上各加两阶；自陕州至上都已来，置顿使及州府长官，普恩之外，各与一子出身；置顿使判官已下缘路县令，及专知置顿官，各加一阶。其六军神策宝应射生衙前射生及左右步军英武威远威武等诸军，左右金吾将士，缘大礼扈从及在城留後者，共赐钱五万贯，鸿胪、蕃客共赐钱一千贯。仪王及彭王已下诸王男未有官者，并准旧例与官，其已封为郡王国公者，及永穆长乐已下长公主及诸郡县主并嗣王郡王，各与一子官。皇亲五等已上，诸亲三等已下，各与一子出身，二王之後各与一子官。  

台省之官，事资履历，刺史县令，任在亲人，职务所更，是为理本。其左右丞侍郎御史中丞等，取曾任刺史者，郎官亦取曾任县令者，并所选御史，亦宜於录事参军县令中简择，仍须资历稍深者，其有官非累历，才行特堪任用者，自布衣已下，任所在闻荐。委中书门下尚书省考试，堪任者不在此限。尚书省政理所系，左右丞纲辖攸归，比来百司，职事皆废，宜令明徵式令，各举所职。百官有论时政得失，并任指陈事实，具状进封，必宜切直无讳。有司白身人亦宜准此。任诣匦使进表，朕将亲览，必加择用。  

朕每思素俭，淳以淳风，必约严章，以齐侈俗。其珠玉器玩宝钿杂绣等，一切禁断。诸道摄官，频有处分，一切尽停。尚闻因循，其弊未革，即宜申明旧敕勒停。三年之丧，谓之达礼，自非金革，不可从权。其文官自今已後，并许终制，一切不得辄有奏请。缘大礼应升坛殿行事者，普恩之外，更与一子官。应在太清宫郊庙诸色职掌者，及册皇太子行事官撰删并书文及简较造册官，普恩之外，三品已上赐爵一级，四品已下加一阶，仍赐勋一转。天下耆老，九十已上版授刺史，七十已上版授上佐县令。孝子顺孙，义夫节妇，旌表门闾，终身勿事。五岳四渎，名山大川，今古圣帝明王忠臣义士，宜令所管致祭。  

○改元永泰赦文  

叶五纪者，建号以体元；受四时者，布和而顺气。天心可见，人欲是从。爰立大中之道，式受惟新之命。朕嗣膺下武，获主多方，顾以薄德，乘兹艰运，戎麾问罪，今已十年。饮至策勋，虽凶渠之授首；劳师黩武，岂人主之用心。况乃军役屡兴，干戈靡定，茫茫士庶，毙於锋镝。噫！皇穹以朕为子，苍生以朕为父，至德不能以被物，精诚不能以动天，俾我生灵，挤於沟壑，非朕之咎，谁之过欤？朕所以驭朽悬旌，坐而待曙，劳怀罪己之念，延想安人之策。亦惟群公卿士，百辟庶寮，咸听朕命，叶宣乃力，务履清白之道，还兴淳素之风，率是黎元，归於仁寿，君臣一德，何以尚兹？乃者刑政不修，惠化未洽，既尽财力，良多抵犯，静惟哀矜，实轸於怀。今将大振纲维，益明惩劝，肇举改元之典，宏敷在宥之泽，可大赦天下，改广德三年为永泰元年。  

自永泰元年正月一日昧爽已前，大辟已下罪无轻重，已发觉未发觉，已结正未结正，系囚见徒常赦所不免者，咸赦除之。仆固怀恩战伐有功，︳谋任重，不终臣节，辄肆奸凶，妄诱异蕃，同为不轨。朕惟务责已，情重旧勋，如能翻然来归，必从宽宥。其下偏裨等，因被驱率，不获已者，及所在山谷草窃，反侧未安者，如能束手而来，一切并无所问。  

自广德元年已前，天下百姓所欠负官物，一切放免。在官典腹内者，不在免限。其百姓，除正租庸外，不得更别有科率。刺史县令，与朕分忧。瘵之人，切须抚字，一夫不获，情甚纳隍。有能招辑逃亡，平均赋税，增多户口，广辟田畴，清节有闻。课效尤著者，宜委所在节度观察具名闻奏，即令按覆，超资擢授。其有理无能政，迹涉赃私，必当重加贬夺，永为殿累。  

农政本也，食人天也。方春之首，重於东作，除军兴至急，馀一切并停，令百姓专营农事。其逃户复业，及浮客情愿编附者，仰州县长吏亲就存抚，特矜赋役。全不济者，量贷种子，务令安集。孝弟力田，怀才抱器，遗逸未经荐达者，各委州府闻奏，亲当策试，量能叙用。应见立仗诸军将士等，宜共赐钱五万贯。《书》称咸秩，《诗》美怀柔，仰惟众灵，念兹多。其五岳四渎，名山大川，宜令所管牧宰，精诚致祭。中外寮吏，各扬其职，无或旷官，克副朕意。  

○改元大历赦文  

王者钦若昊天，诞受丕命，莫不协五纪而乘运，稽三微以体元。上齐衡，下立人极，乃颁历於惟岁，更覃恩於率土。朕嗣守鸿业，恭临宝位，顷以时当寇难，运属干戈，誓众兴师，为人除害。实赖宗社降福，寰宇小康，用兴淳朴之风，庶洽雍熙之化。乾坤敷，大庇生灵，文武协心，同力王室，岂朕薄德，而臻於此。乃者金革所聚，绵历岁时，征赋颇繁，人犹瘵。是用心疾首，当宁而兴，怀罪以在予，驭朽而贻惧。每思宏济之道，用拯黎元之弊。月缠星昴，律中黄锺，合天正之符，承日至之永。祥□在瞩，既当伯赵之司；惠泽布和，宜顺一阳之气。建元发号，革故维新，俾及履长之节，用深行庆之典，可大赦天下。其永泰二年宜改为大历元年。  

自大历元年十一月十二日昧爽已前，大辟罪已下，已发觉未发觉，已结正未结正，系囚见徒，罪无轻重，常赦所不免者，咸赦除之。长吏犯赃，不在免限。夫从简之道，《大易》至言，薄赋之规，前王令范。朕志遵俭约，务欲息人，徵敛无期，诚为劳弊。天下百姓，除正租庸及军器所须外，不承正敕，一切不得辄有科率。  

国以人为本，人以农为业。顷繇师旅，征税殷繁，编户流离，田畴荒废。永言牧宰，政切亲人。其刺史县令，宜以招辑户口，垦田多少，用为殿最。每年终委本道按察使节度等使案覆闻奏，如课绩尤异，当加超擢；或政理无闻，必置科贬。兆亡失业，萍泛无依，特宜招抚，使安乡井。其逃户复业者，宜给复三年。如百姓先货卖田宅尽者，宜委州县取逃死户口田宅，量丁口充给，仍仰县令亲至乡村，安存处置，务从乐业，以赡资粮。  

王畿之间，赋敛尤重，百役供亿，当甚艰辛，哀我疲人，良深悯念。盍彻之税，著自《周经》，示便於人，何必行古，其什一税宜停。周徵俊造，汉辟贤良，垂之典谟，永代作则。天下有安贫乐道，孝弟力田，未经荐用者，委所在长官具以名闻奏，朕当亲自策试，量才叙用。其立仗将士等，定赐物五万匹。五岳四渎，名山大川，祀典攸存，神理昭著，宜以礼致祭。  

○大历八年夏至大赦文  

自古帝王，顺时行令。当北至之炎燠，应南风之长嬴，必事无刑，解网申惠，叙麦秋之气，而代天理物矣。朕获奉壁，虔恭郊庙，一纪有馀。承累圣之鸿业，为兆人之父母，战战兢兢，恐不克济。而天地幽赞，阴阳化育：关辅之内，农祥荐臻，嘉谷丰衍，宿麦滋殖。闾阎之间，仓廪皆实，百价低贱，实曰小康。此皆上帝报贶，烈祖储祉，卿士存诚，黎元尽力之效。思与万方百辟，咸共乐之，而未能也。况或抵常宪，累然就拘，辨对官曹，幽闭狱户。永惟械系之惨，追复冒犯之繇，皆自王化之未醇，风教之多阙，俾民忘耻格，俗亏礼让，陷在刑典，久於狴牢。当顺阳助生之时，积冤蔽感伤之气，百姓有过，在予一人。顾讠是钦恤，诚切伤痛。用申在宥之旨，庶洽惟新之令。自大历八年五月二十五日昧爽已前，天下系囚见徒，及已发觉未发觉，已结正未结正，死罪并降徒，流已下罪并宜放免。敢以赦前事相言告者，以其罪罪之。亡命山泽，挟藏军器，百日不首，复罪如初。夫承天之叙，则三时有成，自中形外，则四海蒙福，嗟尔庶士，谅悉予怀。  

○大历九年夏至大赦文  

朕诞膺天命，以抚方夏，兢兢多惕，保惟人。惧庶狱之未孚，俾一夫之不获，思用哀恤，与之和宁。顷属夷夏多虞，干戈是务，徵赋颇重，黎元不康。内迫艰穷，外乘师旅，因行盗窃，自陷典刑。累然圜土之下，伫剿视阴之命。永念愚惑，恻焉疚心。而寰宇之间，举类斯众。今火中惟夏，长嬴及时，郁然沈繁，致伤和气。万方有罪，在予一人。将洽至淳之化，更布惟新之理。其大历九年四月二十四日昧爽已前，大辟罪已下，已发觉未发觉，已结正未结正，罪无轻重，一切并宜放免。敢以赦前事相言告者，以其罪罪之。其在军将士，有刀箭所伤，久婴沈疾者，戮力疆场，致身锋刃，各委所繇，量给药物，厚加优赏。其阵亡将士，仰本路随事优恤，妻子各申锡赉。其百姓鳏寡孤独不能自存者，困穷无主，诚可哀伤。仰所在州府长官，每事以诸色官物量加赡恤，令其得所。亡命山泽，挟藏军器，百日不首，复罪如初。在宥之典，既周动植，纯嘏之锡，庶延子孙，凡在品类，各宜迁善。宣示中外，谅悉朕怀。  

○新翻护国仁王般若经序  

皇矣至觉，子於元元。截有海以般若之舟，翦稠林以智慧之剑。绵络六合，罗罩十方，宏宣也深，志广也大。自权舆天竺，泳沫汉庭，行无缘之慈，纳常乐之域。信其博施，倾芥城而逾远；仰夫湛寂，超言象之又元。五始不究其初，一得罔根其本，以彼取此，何其辽哉？朕忝嗣鸿休，丕承大宝，轸推沟以夕惕，方彻枕而假寐。夫其镇乾坤，遏寇虐，和风雨，著星辰，与物无为，人艰止，不有般若，其能已乎？  

尝澡身定泉，宅心秘道，缅寻龙宫之藏，稽合鹫峰之旨，懿夫护国，实在兹经。窃景行於波斯，庶阐扬於调御，至若高张五忍，足明恻隐之深；永祛众难，实惟化清之本。名假法假，心空色空。推之於无，则境智都寂；引之於有，乃津梁不穷。思与黎，共臻实相，而缇纟由贝叶，文字参差，东夏西天，言音讹谬，致使古今翻译，清浊不同，前後参详，轻重匪一。其犹大辂，终继事而增华；譬彼坚冰，始积水而非厉。先之所译，语质未融，披读之流，临文三覆，凡诸释氏，良用慨然。  

先圣翘诚玉毫，澹虑真境，发挥满教，搜缀缺文。诏大德三藏沙门不空推校详译，未周部卷。三藏学究二谛，教传三密，义了宗极，伊成字圆，褰裳西指，杯南海。影与形对，勤将岁深，妙印度之声明，洞中华之韵曲。革露沃朕，香风袭予。既而梵夹远赉，洪钟待扣，伫延吹万之籁，率训开三之典。  

朕哀缠栾棘，悲感霜露，捧戴遗诏，不敢怠遑。延振锡之群英，终为山之九仞。开府朝恩，许国以身，归佛以命，弼我真教，申夫妙门。爰令集京城义学大德良贲等，翰林学士常衮等，於大明宫南桃园详译《护国般若》毕，并更写定《密严》等经。握椠含毫，研精赜邃，曩者讹略，刊定较然；昔之沈隐，钩索焕矣。足可悬诸日月，大烛昏衢；润之□雨，横流动植。伏愿上资仙驾，飞慧云於四天；迥出尘劳，蹑金莲於十地。朕理昧幽关，文惭丽则，见推序述，惋抚空怀，聊纪之於首篇，庶克开於厥後，将发皇永永，可推而行之。时旃蒙岁木堇荣月也。  

○密严经序  

朕闻西方有大圣人焉，演不言之言，垂无教之教，启迪权实，发披聋瞽。迁其善者，不疾而速；阶其益者，即圣自凡。击蒙求于娑婆邱陵，示达观于密严世界。匪染净在我，实是非游，而楚越生于念中，盈缺顿于目下，彼鱼藏鸟逝，其若是乎！钦哉密严，迹超三有。量同乎法界，相离于极微。非声闻之所闻，岂色见之能见。尝洁已至妙，允恭付嘱，是欲泉静识浪，珠清意原。穷赖邪能变之端，照自觉湛然之境。深诣心极，其惟是经。  

夫翻译之来，抑有由矣。虽方言有异，而本质须存。此经梵书，并是偈颂。先之译者，多作散文。蛇化为龙，何必变於鳞介；家成於国，宁即改乎姓氏。矧讹略轻重，或有异同，再而详悉，可为尽善。  

大兴善寺三藏沙门不空，像教楝梁，爱河舟楫。戒珠在握，明镜入怀。雪涉云征，穷鹿野之真谛，帆飞海宿，究马鸣之奥旨。声该八转，言善两方，足可窥鉴阙如，抑扬了义。诏令集京城义学沙门飞锡翰林学士柳抗等，详译斯文及《护国经》等。对执贝多，翻诸简牍，凭其本夹，依以颂言，太羹之味不遗，清月之魄恒满，岂不美欤！岂不美欤！朕词乏清华，文非遒丽，志流衍於秘赜，将布於无穷。聊课虚怀，序之篇首云尔。  

## ●卷五十  

☆李适（德宗皇帝一）  

帝讳适，代宗长子，天宝元年生。至德元年封奉节郡王，宝应元年五月进封鲁王，八月徙封雍王，出镇陕州。广德二年立为皇太子，大历十四年五月即位。建中元年正月，上尊号曰圣神文武皇帝。在位二十一年，年六十四。谥曰神武孝文皇帝，庙号德宗。  

○加郭子仪尚父制  

轩皇致治，必资力牧；虞舜为政，实赖皋陶。苟无师臣，岂登仁寿。故吕望辅已成之业，指挥致维师之名；伊尹出空桑之中，翼赞负阿衡之号。司徒兼中书令河中尹灵州大都督单于镇北大都护充关内河东副元帅朔方节度关内支度盐池六城水运大使押蕃部及管内及河阳道观察等使上柱国汾阳郡王山陵使食实封一千九百户子仪，气膺台辅，道佐经纶。当乾坤交泰之时，正君臣定位之礼。我肃宗皇帝龙飞灵武，翦灭鲸鲵，公则扬旆宣威，佐清六合。我大行皇帝抚军巩洛，收复都邑，公则摧殄诸寇，涤秽两河。而又猃狁犬戎，共侵泾略，公则挺身锋刃，独立战场，叱退穷丑，威雄七萃。塞垣无警，社稷永康。朕遭闵凶，爰在谅ウ，公又外百揆，内举四维，委监山陵，克修制度。万枢倚办，庶绩其凝，凡所询谋，必谒寅亮。敬加从话，则率土欢心；寄以缉熙，则彝伦式序。宏宣五教，训洽生灵；光昭七德，威肃祸乱。岂周武有尊师之道，朕无崇德之名，宵衣永叹，夕惕增怀。虽年耆益明，辕门待镇，然复土寄重，留籍倚毗。可加号尚父，兼太尉中书令山陵使，勋封如故。仍加实封通前满二千户，每月给一千五百人粮料，并给二百匹马草料。有司备礼，以时册命。  

○停杂税制  

自艰难已来，徵赋名目繁杂，委黜陟使与诸道观察使刺史作年支两税徵纳。比来新旧徵科色目，一切停罢。两税外辄别率一钱，四等官准擅兴赋以枉法论。其军府支计等数，准大历十四年八月七日敕处分。  

○贬吕渭歙州司马制  

吕渭僭陈章奏，为其本使薄诉官名。朕以宋有司城之嫌，晋有司曹之讳，叹其忠於所事，亦谓确以上闻，乃加殊恩，俾膺厚赏。迅闻所陈少字，往岁已任少卿。昔是今非，罔我何甚？岂得谬当朝典，更厕周行。宜佐遐藩，用诫薄俗。可歙州司马同正。  

○授李泌平章事制  

自昔元后，表正万邦，必兼听以求闻，乃选贤而自辅。理乱之本，系乎其任，授之以道，将在之人。朕嗣守丕图，运逢多难，每虔心至理，思致和平，夕惕兴怀，纳隍是虑。今干戈甫戢，而戎狄为虞，岂诚信所未孚，何声教之不暨。是以梦相良佐，庶迪前闻，云谁之思，朕志先定。前检校礼部尚书陕虢观察使李泌，山河粹气，道德清英，蔚为祯祥，生我王国。夷简不杂，高明有融，深厚以致诚，直方而可大。识穷化本，动会时中，谠正居心，谋猷允哲。自膺分陕，累洽嘉闻。宜其入掌中枢，内司阙衮，赞两仪之化育，贞百度之经纶。协和神人，参总廊庙，咨尔才实，惠於邦家。往钦哉！式伫成绩，可守中书侍郎同中书门下平章事。  

○恤吐蕃盟会使崔汉衡等制  

乃者吐蕃犯塞，毒我生灵，ㄈ扰陇东，深入河曲。朕以兵戈粗定，伤夷未瘳，务息战伐之谋，遂从通和之请。亦知戎丑，志在贪婪，重违修睦之辞，乃允寻盟之会。果为隐匿，变发宫，给犬羊凶狡之群，乘文武信诚之众，苍黄沦陷，深用恻然。此皆由朕之不明，致其至此。既无德於万众，亦有愧於四方，宵旰贻忧，何嗟而及。今兵部尚书崔汉衡等，皆国之良士，朝之荩臣，婴絷穹庐，眇然异域。念其家室，虽未周於屡空；录以息男，庶或资於薄俸。汉衡宜与一子七品官；司勋员外郎郑叔矩、检校户部郎中路沁、殿中侍御史韩、及大将孟日华、辛荣、李至言、范澄、王良贲、乐演明、阳昔、权交成等，各与一子八品官；试左金吾兵曹参军袁同直、榆次尉裴及副兵马使已下，各与一子九品官。仍并与正员官。馀将士各与一子官。仍委本使即具名衔闻奏。  

○授范希朝京西行营节度使制  

古之命将帅，修封疆，在於整军，非以耀武。故缮理亭障，训齐车徒，以申国威，以固王略。非诚节茂著，无以分统六师，非勋绩彰明，无以并护诸将。副兹重任，实在忠贤。特进检校右仆射兼右金吾卫大将军充右街使成纪男范希朝，有贞臣之节，有良将之风。识达《武经》，学综兵要，临事能断，好谋而成。尝领元戎，镇於朔野，控河上之塞，拒汉南之庭。修其政刑，谕以威德，士吏向慕，裔夷绥怀。入觐京师，策勋王府，洎司警卫，禁旅增严。直道弥彰，嘉庸茂著，固可以总统北路，节制西陲，成魏绛和戎之勋，振晁错备边之策。俾异俗率化，穑人成功，师乘以和，烽堠无警。懋昭丕绩，时乃之休。可开府仪同三司检校左仆射兼右神策京西诸城镇行营兵马节度使，勋封如故。  

○赈贷百姓制  

朕嗣守丕图，於兹七稔。每念万方所奉，惟在一人，百姓未康，岂安终食。故所以赈赡优贷，思致安，方镇牧守，诚宜遵奉。如有违越，委御史台及出使郎官御史访察以闻。  

○授齐抗兼修国史制  

天工人代，缉熙庶绩，所以达四方之志，遂万物之情。王猷以穆，在乎宰执。君举必书，宏厥史职。典领著作，允资荩臣。中散大夫守中书侍郎同中书门下平章事上柱国赐紫金鱼袋齐抗，文合大雅，行归中庸，宏道而致远，含章而居业。稽三王之法志，酌千古之献言。积纯粹而外发德辉，自明诚而居为国器。擢登密勿，每竭︳谟，察其忠谅，多所宏益。以序王道之端，辨人事之纪，劝惩教化，在於《春秋》，错综裁成，必归良直。以中枢之馀力，得东观之全才，思革前愆，允资盛德。山甫补阙，已彰於匪懈；臧文立言，伫闻於不朽。修明简策，惟尔之休。可兼修国史，馀并如故。主者施行。  

○授嘉王运等检校司空制  

《书》载《尧典》，首称睦族；《诗》歌周德，实美维城。朕嗣统百王，宪章三代，义虽本於叙族，道无愧於尊贤。式遵旧章，爰举成命，嘉王运、循王、恭王通等，皆孝敬恭懿，敏裕齐庄，播兰ぇ之清芬，炳符之瑞采。《易》凌沛献，《诗》掩楚元，古人素风，造次於是，师氏典训，周旋以之。固可以超金紫之贵阶，升台铉之崇秩，策勋诏爵，以宠分茅。并可金紫光禄大夫检校司空，赐上柱国，仍依百官例给料钱。  

○贬郑馀庆郴州司马制  

辅弼之臣，百辟是宪，苟二其行，则黩大猷。守中书门下平章事郑馀庆，顷谓忠贞，擢居台辅。仍乖正直，有涉比周，弃法弄情，公行党比。苟徇邪志，颇紊彝伦，谪佐遐藩，以惩不恪。朕擢於不次，诚冀效忠，乃自速辜，亦所难逭。凡百君子，宜悉朕怀。可郴州司马置同正员。  

○罢邕府岁贡奴婢诏  

邕府岁贡奴婢，使其离父母之乡，绝骨肉之恋，非仁也，罢之。  

○礻覃服终制诏  

朕闻礼贵缘情，因心展孝，高宗得说，其代予言。今朝有股肱，济为舟楫，出纳惟允，足以保邦。况荼蓼在怀，日时犹浅，欲遂权夺，抑就公除。攀号痛心，所未忍，朕将从礻覃服，以终丧纪。百辟卿士，宜悉哀怀。  

○素服练巾听政诏  

昔高宗谅阴三年，舜为尧禹为舜亦服丧三年，故《礼》曰：“三年之丧，自天子达。”是知罔极之恩，昊天难报。朕虔奉遣诏，又迫於群议，将欲从吉，未忍割哀。其百僚宜以今月十七日释服，朕以素服练巾，衔哀听政。凡百在位，知朕意焉。  

○即位求贤诏  

天下有才艺尤著，高蹈邱园，及直言极谏之士，所在具以名闻。诸色人中，有孝悌力田，经学优深，文词清丽，军谋宏远，武艺殊伦者，亦具以名闻。能诣阙自陈者亦听。仍限今年十二月内到，朕当亲试。  

○删定条格诏  

律令格式条目有未折衷者，委中书门下简择理识通明官共删定。自致德以来制敕，或因人奏请，或临事颁行，差互不同，使人疑惑。中书门下与删定官详决，取堪久长行用者，编入条格。  

○答令狐亘谏厚奉元陵诏  

朕顷议山陵，心方迷谬，忘遵先旨，遂有优厚之文。卿闻见该通，识达宏远，深知不可，切以为言。引古援今，依经据理，非唯中朕之病，兼亦成朕之身。今所以令朕免不子之名，不遗君亲於患者，皆卿之力也。敢不闻义而从，收之桑榆，奉以始终，期无失坠。嗟乎！古之遗直，何以加卿。  

○立宣王为皇太子诏  

主器者莫若长子，继明者必建储两。既以传重，亦以宗本，则君亲之大义，帝王之宏范，无先於此矣。朕以眇身，缵承丕绪，夕惕祗畏，惟怀永图。承八叶之耿光，居四海而称大，则匕鬯之主，粢盛之重，树元贵嫡，有邦之先。宣王诵，生知古制，既贤且长。聪明敏博，温恭孝友，不自满假，率由宪章。庆发高，兆申甲观，为子之道，惟父能知。审其观志，宜承大统，固能总戎监抚，载乎鼎实，不绝驰道，谦敬益崇。问安必自於因心，入学固知其让齿。升兹上嗣，庶贞万国。可立为皇太子，宜令所司择日，备礼册命。  

○定两税诏  

户无主客，以见居为簿；人无丁中，以贫富为差。行商者在郡县税三十之一，居人之税，秋夏两徵之。各有不便者三之，馀征赋悉罢，而丁额不废。其田亩之税率，以大历十四年垦数为准。徵夏税无过六月，秋税无过十一月。违者进退长吏。令黜陟使各量风土所宜，人户多少，均定其赋。尚书度支总统焉。  

○罢尚书左仆射刘晏领使诏  

东都河南江淮山南东等道转运租庸青苗盐铁等使尚书左仆射刘晏，顷以兵车未息，权立使名，久勤元老，集我庶务，悉心瘁力，垂二十年。朕以征税多门，乡邑凋耗，听於群议，思有变更。将置时和之理，宜复有司之制，晏所领使宜停。天下钱谷，委金部仓部中书门下拣两司郎官，准格式调掌。  

○令天下钱谷归尚书省诏  

朕以征税多门，郡邑凋耗，听於群议，思有变更。将制时雍，宜遵古制。其江淮米准旨转运入京者，及诸军粮储宜令库部郎中崔河图权领之。今年夏税以前，诸道财赋多输京者，及盐铁财货，委江州刺史包佶权领之。天下钱谷，皆归金部仓部委中书门下简两司郎官，准格式调理。  

○遣黜陟使分行天下诏  

朕闻唐虞圣人之理，三载考绩，黜陟幽明。两汉施教之君，变命八使，澄清天下。朕缵承大业，思服训。虽王公卿士，内勤夙夜；藩岳守将，外尽公忠。而兵革未宁，戎狄未尽，纪纲未振，法令未敷。封圻郡县，赋税不一；师旅上下，劳逸不均。所以终宵积忧，寤寐增惕，爰命群士，往代子言。行乎四方，以听於理，举其百事，以归於正。朕之深愿，可不勤副也。  

○放张涉诏  

尊师之道，礼有所加，议故之法，恩有所掩。张涉贿赂交通，颇骇时听，常所亲重，良深叹息。宜放归田里。  

○上沈皇太后尊号诏  

王者事父孝，故事天明，事母孝，故事地察。则事天莫先於严父，事地莫盛於尊亲。朕躬承天命以主社稷，执璧以事上帝，祖宗克配，园寝永终。面内朝虚位，阙问安之礼，衔悲内恻，忧恋终岁。思欲历舟车之路，以听求音问，而主兹重器，莫匪深哀。是用仰稽旧仪，敬崇大号，举兹礼命，式遵前典。宜令公卿大夫稽度前训，上皇太后尊号。  

○定公主郡县主出降觌见仪文诏  

冠婚之义，人伦大经。昔唐尧降嫔，产乙归妹，迨於汉氏，同姓主之。爰自近古，礼教陵夷，公郡法度，僭差殊制。姻族阙齿序之义，舅姑有拜下之礼，自家刑国，多愧古人。今县主有行，将俟嘉命，俾亲执棘栗，以见舅姑。敬遵宗妇之仪，降就家人之礼，事资变革，以抑浮华。其令礼仪使与礼官博士约古今旧仪及开元礼，详定公主郡县主出降觌见之文仪以闻。  

○令举人指陈事迹诏  

常参官及节度观察防御军使城使兵马使诸州刺史少尹赤令畿令并七品以下清官及大理司直评事等：顷者令内外新授官人，三日内上表举一人自代，欲於中选才堪者任用。比来所举，少有摭实，殊乖素来求才之意。自今以後，每举人皆令指陈其承前事迹，如有政能行义，艺业劳效，各分析言之。  

○贾全等不必避嫌诏  

功劳近臣，至亲子弟，既处繁剧，或招遏犯，宽宥则挠法，取责则亏恩，不令守官，仍为至当。贾全等十人，昨缘畿内凋残，亲自选择，事非常制，不令避嫌。  

○赠郭子仪太师诏  

天地以四时成物，元首以股肱作辅。公台之任，鼎足相承，上以调三光，下以象五岳，允厘庶绩，镇抚四夷。体元和之气，根贞一之德，功至大而不伐，身处高而更安。尚父比吕望之名，为师增周公之位，盛业可久，殁而弥光。故太尉兼中书令柱国汾阳郡王尚父子仪，天降人杰，生知王佐，训师如子，料敌若神。昔天宝多难，羯胡作祸，咸秦失险，河洛为戎。公能扶翼肃宗，载造区夏。於国有患，劳其戡定；於边有寇，藉其驱除。安社稷必在於绛侯，定羌戎无逾於充国，绛台绥四散之众，泾阳降十万之虏，勋高今古，名夷狄，而劳乎征镇，二纪於兹。顷以春秋既高，疆场多事，罢彼旌钺，宠在台衡。以公柱石四朝，藩翰万里，忠贞悬於日月，宠遇冠於人臣。尊其元老，加以崇号，期寿考之永，养勋贤之德。膏肓生疾，药石靡功，人之云亡，梁木斯坏。虽赙礼加等，辍朝增日，悼心流涕，曷可弭忘。更议追崇，名位斯极，而尊为尚父，官协太师，虽爵秩则同，而体望尤重。敛以衮冕，旌我元臣，圣祖园陵，所宜陪葬。式墓表文终之德，象山追去病之勋，千载如存，九原可作。册命之礼，有司备焉。可赠太师，陪葬建陵，仍令所司，备礼册命。赙绢三千匹，布三千端，米麦三千石。  

○赐李元忠郭昕诏  

二庭四镇，统任西夏，五十七蕃，十姓部落，国朝以来，相奉率职。自关陇失守，东西阻绝，忠义之徒，泣血相守。慎固封略，奉尊朝法，皆侯伯守将，交修共理之所致也。伊西北庭节度观察使李元忠，可北庭大都护；四镇节度留後郭昕，可安西大都护四镇节度观察使。其将吏已下，叙官可超七资。  

○贬杨炎崖州司马诏  

尚书左仆射杨炎，以文艺，累登清贯，虽谪居荒服，而虚称犹存。朕初临万邦，思宏大化，务擢非次，招纳时髦。拔自郡佐，登於鼎司，独委心膂，信任无疑。而乃不思竭庆，敢为奸蠹，进邪丑正，既伪且坚。党援因依，动涉情故，隳法败度，罔上行私。苟利其身，不顾於国。加以内无训诫，外有交通，纵恣诈欺，以成赃贿。询其事迹，本末乖谬，蔑恩弃德，负我何深。考状议刑，罪在难宥，但以朕於将相，义切始终。顾全大体，特有宏贷，俾从远谪，以肃具寮。可崖州司马同正，仍驰驿发遣。  

○削夺李惟岳官爵诏  

李惟岳其父宝臣，有忠劳於王室。夷险之际，犹全诚效。而惟岳隳其父业，蔑弃国恩，之中，擅掌戎务。矫陈款状，冀邀爵禄，外结凶党，益固奸谋。不孝不忠，宜肆原野。朕尚念其前绪，容以臭新，俾护父丧，以其属归阙，待以好爵，遇之如初。告谕既勤，罔有悛革。蠢尔狂狡，自诒灭亡。除暴去邪，国有恒典。惟岳在身官爵，并宜削除。罪止元凶，馀无所问。其属将校，能以所部兵马州县来降者，便授以本职，仍加封赏。  

○还马燧家资诏  

忠臣之事君也，愿隳家以奉国；良将之养士也，或均财以周惠。爰自古昔，其俦益鲜，故窦婴陈金於庙庑，赵奢散财於部曲，皆受之天府，不取私门，犹能垂名史册，遗芳千载。而况执上将之旗鼓，率先登之士卒，将行命赏，罄乃家财。上以彰忧国之诚，下以竭奉公之效，不有美，孰旌忠贤。河东节度使马燧，诚美夙著，宏略载宣，克扬经武之规，实重安人之寄。属河朔干纪，磁邢当寇，而能忠义奋发，奉辞问罪。出师之际，宣布明诚，誓将资产，分给战士。故得三军之众，相与感激；百胜之绩，於兹竞劝。朕当遂其恳怀，以成厥美，殊常之迹，古人所难。举而行之，用明信赏，仍班王府之货，式表忠臣之节。宜令度支出钱，充给将士，其马燧家资，并却还之。  

○令曹濮等州休兵诏  

在昔圣王之御也，常修文德，以胜威武，故能协和神人，抚宁方夏，盖有国之令图也。朕自君临万邦，於兹三载。明发求理，中夜靡遑，常惧祖宗之威灵，顾惟黎元之未洽。是用君臣之际，推以腹心，赏罚之道，俾无僭滥。每发一诏施一令，罔不本之以德义，後之以威刑，期戢五兵，思宏七教，庶乎胜残去杀之理，有耻且格之道。而眇身薄德，肺腑未亲，上方诸侯，义信犹阻。  

近闻曹、濮数州，知加兵籍，司马采听飞语，容纳奸谋，交质往来，邀结外援。虽各在封略，言备寇攘，而汴郊士庶颇闻惊扰，闾井奔散，如避寇雠。迨兹春中，首种未入。朕为人君父，不能以诚明感达股肱之佐，不能以慈惠覆育黔黎之类，使其骨肉相去，情义不通。终宵咎责，心用震悼。亦以社稷之计，亿兆之命，防危虑远，不得不然。至於君臣之道，进退之理，虽以造次颠沛，尝所不忘也。是以分命节制，及集诸军於汴宋怀郑之间，使各屯守。发令之日，且常言诫，非有侵轶，不令议战。但田里服业，农桑及时，下无愁怨，外绝师旅，偃旗卧鼓，朕愿斯毕。於戏！惟天地日月，实鉴我心，山川鬼神，尚弼予志。布告中外，咸令知悉。  

○禁有司诬构郭氏诏  

故尚父子仪，有大勋力，保於皇家。尝誓以山河，琢之金石，十世之宥，其可忘也。其家前时与人为市，以子仪殁後，或被诬构，欲论夺之。有司无得为理。  

○赠杨休明等官诏  

故河西兼伊西北庭节度观察使检校工部尚书兼御史大夫赠太子太保杨休明。故河西节度观察使检校工部尚书兼侍御史大夫周鼎，故西州刺史兼御史中丞李璋，故瓜州刺史兼御史中丞知河西节度留後张铣，或寄崇方镇，或摄总留务，时属殷忧，并抗贞节。率励将吏，誓一其心，固守西陲，以俟朝命。羌戎乘间，骤逼城池，国家方有内虞，未遑外救，河陇之右，化之虏场，俾我忠良，殁身异域。弥历年纪，以逮於兹，旅柩方旋，诚深悯悼。故递加宠赠，俾极朝荣，式彰茂烈，永贲幽垄。休明可赠司徒，鼎可赠太保，璋可赠户部尚书，铣可赠兵部侍郎。  

○讨李希烈诏  

淮阳军节度使李希烈，顷以梁崇义叛逆，使之专征，即集勋庸，大加恩礼，名极台辅，赏延子孙。而乃负德弃身，去忠效逆，攻劫道路，擅固邓州，而又图陷汴州。攘夺尉氏，攻围郑圃，暴犯汝坟，已敕神策汴滑河阳东畿汝州淮南山南荆南湖南剑南江西鄂岳等道十五万众，克日齐进，吊人靖乱，罪止元凶。有能斩希烈归降者：四品已上以希烈官爵授之；五品已上封异姓王，实封四百户；诸军将士斩获希烈者，亦准此例封赏。以军城降者，便以其职授之，赐其实封。贼平後除供当道外，百姓给复三年。朕德之不明，化有不洽，未跻仁寿，尚劳用兵，中心咎悼，无忘鉴寐。  

○优┰郭子仪诸子诏  

故尚父太尉中书令汾阳王，功格上元，道光下土。积其善庆，垂裕无穷。虽嫡长云殂，支宗斯盛，汾阳旧邑，盍有丕承。其男前左散骑常侍驸马都尉食实封五百户暖，夙禀义方，居忠履孝，俪崇银榜，摅美金章，继抚先封，允宜听复。暖兄检校工部尚书守太子宾客赵国公、并弟右金吾将军祁国公食实封二百五十户曙、太子左谕德映等，并休有令名，保其先业，宜允推恩之典，以明延嗣之诚。其实封二千户，宜准式减半，馀可分袭。暖可袭代国公，仍通前袭三百户，可二百五十户，曙可五十户，通前三百七十户，映可二百三十五户。  

## ●卷五十一  

☆德宗（二）  

○赠段秀实太尉诏  

见危致命之谓忠，临义有勇之谓烈。惟尔克励臣节，不惮杀身；惟朕式嘉乃勋，懋昭大典。曰台不德，罔克若天，遘兹殷忧，变起都邑。惟尔卿士，嗷然靡依，逼畏所加，淄渑共混。故开府仪同三司检校礼部尚书司农卿上柱国张掖郡王段秀实，操行岳立，忠厚精至，义形於色，勇必有仁。顷者常镇泾原，克著威惠。叛卒知训，咨尔以诚；贼Г藏奸，欺尔以诈。守人臣之大节，洞元恶之深情。端委国门，挺身白刃，誓碎凶渠之首，以敌君父之雠。视死如归，履虎致。噫！天未悔祸，事乖垂成，雄风壮图，振骇群盗。昔王守死以全节，周ダ正色而抗词。惟我信臣，无愧前哲。声闻寰宇，义冠古今。足以激励人伦，光昭史册，不有殊等之赏，孰表非常之功？爰议畴庸，特超简限，著之甲令，树此风声。可赠太尉，谥曰忠烈。宣行史官，仍赐实封五百户，庄宅各一区。长子与三品正员官，诸子并与五品正员官。仍废朝三日，收京城之後，以礼葬祭，旌表门闾。  

朕承天子人，临驭亿兆，一夫不获，则曰时予之辜，况诚信不达，屡致寇戎，使抱义之臣，陷於凶逆。有临危致命，殁而愈彰；有因事成功，权以合道。苟利社稷，存亡一致，酬报之典，岂限常员。并委所司，访其事迹，续具条奏，当加异。锡其井赋，图形□阁，书功鼎彝，以彰我有服节死谊之臣，传於不朽。  

○宥李怀光宣谕河中将士诏  

闲者变兴京邑，朕播越奉天，李怀光仗义帅师，自远赴难，逆党奔溃，危城解围。录其茂勋，嘉其明节，所以任崇元帅，位极上台。而禄满盈，虑回惑，信受间谍，自生疑贰。朕以匡复大计，藉其成功，晓谕将相，礼待殊厚。而野心不革，狂顾逾甚，欺诱群帅，袭夺众军。诬陷信臣，拒违诏命，与朱Г结固，通使往返，放肆凶威，彰示狂逆，务为劫胁，迅发丑言。万情失图，诸将咸愤，所以重兹巡狩，越次梁岷，违奉宗祧，沦士庶。抚心自咎，良增愧叹，由朕格物之诚不至，知臣之鉴不精。  

永惟此军，功著王室。安禄山之作乱，肃宗以朔方之众复区夏；仆固怀恩之纵逆，代宗用朔方之师静关塞。洎朕涉此多难，露处奉天，内则擐甲登陴，外则历险赴难。寒不挟纩，夜不释戈，邦国不倾，寇仇斯屏，竭诚致命，力众一心。朕方期收复皇都，策勋命赏，永同休戚，大报功劳。岂图馀孽未平，叛臣连祸，临制将士，莫由自申，愤激於中，誓不同恶。每一念此，恻然疚心。犹以怀光旧勋，务於容贷，其副元帅太尉中书令河中尹朔方等诸道节度观察等使，宜并罢免。改授太子太保。其所管兵马，委本军自举一人功高望重者便宜统领。速具奏闻，当授旌旄，以从人欲。  

应朔方及诸军在行营并奉天兵士春衣等，时方暄热，并未支给，每想暴露，岂遑安居。今江淮转运，般次即至，续当支遣。朕知朔方将士忠顺，惜朔方将士功名，所以殷勤再三，视远如迩。斯言必信，毋自弃焉。  

○赠郭雄同州刺史诏  

朕越自邦畿，至於梁汉，而庶尹卿士，各勤其职。雄以锋刃之下，仓卒遇害。亲戚阻绝，孤魂何依？岂不以予一人不德，而使子大夫罹其祸也。永言悯恻，增轸於怀，爰申宠赠，俾如常典。  

○谕李怀光诏  

李怀光往因职任，颇著干能。朕嗣位之初，首加拔擢，托为心膂，授以旌旄。顷岁河朔不宁，令往征讨，任兼将相，恩极邱山。及朱Г猖狂，诱奸作乱，扰动京邑，逼迫奉天。怀光率领全军，奔赴国难，凶逆逃遁，宗社再宁。保安朕躬，实有所赖。委元帅河中府之权，兼太尉中书令之秩，广增户食，赏及宗亲。人臣之盛，莫与为此。岂朕於怀光不尽，岂朕报怀光不崇？京邑未收，嫌衅已构，被朱Г潜使奸人说诱，又受张亻召等惑乱之辞，曾不觉知，自生疑阻，遂与元恶通和往来。朕志在推诚，事皆掩覆，礼遇转厚，委任转深。都不悛心，凶恶日甚。敕书尉问将士，怀光并不令宣，三军咸欲收城，怀光并不令出。自云已共朱Г定约，不能更事国家。兼朱Г所遣来人，令见宣尉敕使，公言迫胁，无复君臣。  

朕以眇身，获承鸿业，务全大计，迁幸山南。苍黄之间，备历危险，赖朔方等军将士，保守忠义，耻陷恶名，不谋同辞，誓守臣节。怀光知将士之意，不可改移，径往河中，偷安朝夕。据有罪迹，情实难原。然以奉天解围，尝著勋烈，昨又遣男璀等谢罪，恳请束身归朝。朕悯其改过之诚，念其赴难之效，以功赎罪，务在优容。令给事中兼御史大夫孔巢父斋先授怀光太子太保敕牒，河中宣慰讫，三日内便与怀光同赴上都。所在保护，不得邀截惊动，违者按以军令。仍许怀光将百人已下，随身防援，如欲使令家口同行亦听。怀光若至阙庭，必保全终始，厚恩宠命，待之如初。仍赐实封五百户，子孙承袭，代代无绝，信如日，朕不食言。  

朔方军素推忠义，国家每有危难，未尝不立大功。子仪两收京城，皆是此军之力，昨又远从河北，来赴奉天。逆贼畏威，望风奔遁，眷言殊绩，朕岂暂忘其事。将士各竭忠志，叶心戮力，横遭迫胁，无路自申，每一念之，痛心自咎。比者君臣阻隔，只为怀光一人，今怀光自请入朝，犹舍其罪，况诸将士并是功臣，各宜坦然，更勿忧虑。所有官爵实封，并赐名定难功臣，一切如故，仍准元敕，超五资与改转。  

○讨李希烈诏  

朕临御万方，失於君道，兵革不息，於今五年。闵众庶之劳，悔征伐之事，而李希烈蔑义弃德，反道虐人。朕哀彼生灵，陷於涂炭，苟存拯物，不惮屈身。故於首春，特布新令，赦其殊死，待以至诚。使臣才及於郊圻，巨猾已闻其僭窃，酷烈滋甚，吞噬无厌。将相大臣，咸怀愤激，继陈章疏，固请讨除。朕以所行天诛，本去人害，兵戈既接，玉石难分。言念勋臣，横遭胁制，虽思改革，厥路无由，乃受污终身，衔冤没代，沦胥以逞，诚可痛伤。岂孽自一夫，而毒流万生，为人父母，宁不愧怀。宜令诸道节度使，将欲进军，先加晓谕：王师致讨，唯止元凶，所有胁从，一切勿问。能去逆效顺，因事建功，明设科条，以示劝。  

○权停来年郊庙诏  

朕一经播迁，久旷礼仪，不唯霜露之感，实贻失坠之忧。赖先泽在人，上帝临我，克平大难，载复旧京。方欲展礼郊丘，请罪宗庙，而乃股肱卿士，询谋异同。明孝敬之大端，陈古今之正义，三省章表，深体乃诚。以义制心，允从众请，予之不德，愧叹良深，其来年告谢郊庙，百寮请俟後期者可之。其元日御含元殿准式。  

○赠颜真卿司徒诏  

君臣之义，生录其功，没厚其礼，况才优任国，忠至灭身，朕每兴叹，劳於寤寐。故光禄大夫守太子太师上柱国鲁郡公颜真卿，器质自天，公忠杰出，出入四朝，坚贞一志。属贼臣扰乱，委以存谕，拘胁累岁，死而不挠，稽其盛节，实谓犹生。朕自贻斯祸，惭悼靡及，式崇嘉命，兼延尔嗣。可赠司徒。仍赙绢帛五百端，米三百石。男κ、硕等，至丧制终後，所司闻奏，超授官秩。  

○给百姓耕牛诏  

诸道节度观察使所进耕牛，委京兆府勘责有地无牛百姓，量其产业，以所进牛均平给赐。其有田五十亩已下人，不在给限。  

○许百姓开采瑟瑟诏  

瑟瑟之宝，中土所无，今产於近甸，实为灵贶。朕不饰器玩，不尚珍奇，尝思返朴之风，用明恭俭之节。其出瑟瑟处，任百姓求采，不宜禁止。  

○招抚河中将士诏  

朔方及诸军应在河中将士，顷赴奉天，济朕危难，皆是功臣。怀光胁其妻孥，脱身无路，朕属者下诏招谕，官爵实封，一切如旧。虽获於阵上，亦无所伤，然此心，无负忠义。今马燧浑并诸军胜捷相继，河中将校，归降颇众，皆奉国捐家，足以见军士之心。兴言感叹，宜加优抚。宜以马燧浑充招抚使。弃逆归顺，一切不问，归顺将士，仍别建营屋，优给任用，各尽基才。所在诱谕，务称朕意。  

○授韦执谊等官诏  

朕祗膺祖宗之业，猥临亿兆之上，任大守重，不敢康宁。就怀万事之统，惧有所阙，夕惕若厉，中夜以兴。求贤审官，期於致理，而政化犹郁，太平未臻。思得海内忠良，竭诚规谏，洎经术之士。才略之臣，以明教化，以立武事，惟兹三者，政之大经，虑岩穴之间，尚多遗逸，故科另别目，广延异能。贤良方正能直言极谏韦执谊等，达於理道，甚用嘉之。位以旌能，宜外秩叙。其第三等人委中书门下即超资与处分，第四等人即优与处分，第五等人即与处分。嗟乎！强学以待问，进德以及时。昔公孙宏犹闻十上，失之正鹄，必反诸身，凡为多士，宜各自勉。  

○祀五方配帝不称臣诏  

郊祀之礼，本於至诚，制礼定名，宜从事实。五方配帝，上古哲王，道济蒸人，礼著明祀。论善计功，则朕德不类；统天御极，则朕位攸同。而祝文称臣以祭，既无益诚敬，有黩等威，此岂朕祀聪明昭格上下之意。前京兆府司录参军高佩上疏，其理精详。朕重变旧仪，访於卿士，申明大义，是用释然。依从改正，以敦至礼。自今已後，五方配帝祝文勿称臣。馀礼如旧。  

○赐百官钱诏  

百辟卿士，实惟股肱。顷属艰虞，损家殉节，累经寇难，靡不困穷。洎复上京，荐遭歉岁，官俸既薄，公田不收。外亏导从之仪，内怀冻馁之戚，朝列尚尔，蒸人何堪？轸於深衷，良用愧恻。应文武常参官等，宜共赐钱七万贯，委度支据班秩职事，及所损职田多少，量等级从今至明年四月以来，随月支给。凡厥多士，宜悉朕怀。  

○岁歉罢朝贺诏  

朕以眇身，仰承列圣，不能纂修先志，以洽平。驯致寇戎，屡兴兵革。上元降警，蝗旱为灾。年不顺成，人方歉食。言念於此，实用伤怀。是以斋心别宫，与人祈谷。虽阳和在候，而黔首无聊，称庆於予，窃所不敢。其来年正月一日朝贺宜罢。  

○泾阳令韦涤诏  

涤有御灾之术，有字物之方，人不流亡，事皆办集。惟是一邑之内，独无愁怨之声，古之循良，何以迈此？可检校工部员外郎兼本官，赐绯鱼袋，并赐衣一袭，绢一百匹，马一匹。凡百君子，各宜自勉。  

○加恩被擒将士诏  

李希烈负恩作乱，去刂胁平人，朕念生灵无辜，务欲息兵舍罪，累行赦令，皆许自新。言必再三，事出诚素，此朕含垢忍耻，屈法为人之心，天下所明知也。希烈又固执凶图，驱胁将士，违我诏命，犯我军兵。今月三日，遗伪署申随唐邓四州都知兵马使杜文朝率马步五千人入襄州北界。山南东道节度使樊泽勒兵马与战，大破其徒，斩级擒生，荡除略尽。又於阵上生擒杜文朝及大将马坦然等，此皆朕德不昭感，教未敷行，致使平人，胁从逆命。其帅有罪，其人何辜？朕所以省表悼心，感事增叹，犹冀改过，尚可息兵。明称屈已之心，式洽好生之义。其阵上生擒将士马坦然等七百九十人，宜令樊泽给衣服粮食，并却放还，并写前後赦文敕命宣示，淮西将士等有能向化者，准赦令一切不问，官爵如初，其伤痍未尽复者，并委医疗，令其得所。其阵上所杀人，宜差所繇官於侧近埋瘗，兼立碑记，无使暴露，郁吾春和，其杜文朝，身领全军，事得繇已，不能归顺，力屈就擒，待到日当有处分。  

○拜风师雨师诏  

风雨等师，升为中祀，有烈祖成命，况在风雨，事切苍生。今虽无文，朕当屈已再拜，以申子育万姓之意。  

○命举选人习开元礼诏  

《开元礼》国家盛典，列圣增修。今则不列学官，藏在书府，使效官者昧於郊庙之仪，治家者不达冠婚之义，移风固本，合正其源。自今已後，举选人有能习《开元礼》者，举人同一经例，选人不限选数许集，但问大义一百条，试策三道。全通者超资与官，义通七十条策通二道已上者放及第，已下不在放限。其有试官能通者，亦依正员官例处分。其明经举人，有能习律一部以代《尔雅》者，如帖义俱通，於本色减两选，令即日与官。其明法举人，有能兼习一经小帖义通者，依明经例处分。  

○增置金吾十六卫料钱粮课诏  

左右金吾及十六卫将军，故事皆择勋臣，出镇方隅，入居侍从。自天宝艰难之後，卫兵虽然废阙，将军品秩尤高。此诚文武勋臣出入转迁之地，宜增禄秩，以示优崇，并宜加给料钱，及随身粮课。仍举故事，置武班朝参。其廊下食亦宜加给。其十六卫各置上将军一人，秩从二品。左右金吾上将军俸料，次於六统军支给。欲求致理，必藉兼才，文武递迁，不全限隔。自今内外文武缺官，於文武班中量才望相参叙用。仍依故事，於本卫量置卫兵。所司条件以闻。  

○以吐蕃入寇避正殿诏  

昔我皇祖光宅天下，底绥四方，修德以安边，悦近而来远。朕嗣守丕构，姑务息人。顷以西蕃，载申信约，盖欲惠康庶士，协静封陲。而戎狄无厌，大弃明义，入我河曲，害我生灵，盐夏两州，沦陷蕃丑。哀此蒸庶，家业流离，去父母之邦，捐骨肉之爱。繇朕薄德，俾人罹殃，兴言疚怀，若坠焚灼。侧身惕虑，岂敢遑宁，所宜省躬，深自咎戒。今视朝避正殿十五日，百僚奏事，悉于延英处分，庶答天谴，用惕深衷。咨尔三事大夫，洎於百辟，所宜一乃心力，共弼予违，式伫嘉谋，克清寇患，宣示中外，使悉朕怀。  

○三节赐宴赏钱诏  

比者卿士内外，朝夕公务。今方隅无事，蒸民小康。其正月晦日、三月三日、九月九日三节日，宜任文武百僚，择胜地追赏。每节宰相常参官共赐钱五百贯文，翰林学士一百贯文，左右神威神策等十军各赐五百贯，金吾英武威远及诸卫将军共赐二百贯，客省奏事共赐一百贯，委度支每节前五日支付，永为常制。  

○令常参官陈奏利害诏  

蕃寇虽退，疆理犹虞，安边之策，必有良算。各委常参官具所见封进，每坐日三四人，陈奏利害。  

○张茂宗尚公主诏  

古称俯就。是谓通丧，恩之所加，礼亦有变。银青光禄大夫前行光禄卿员外置同正员驸马都尉张茂宗，华胄恭仁，温良美茂。当申下嫁之命，式宠旧勋之家。顷属待年，俄闻在疚，以其倚门之训，且在遗言；筑馆之期，当从先近。俾参秩於环卫，以承荣於汤沐。可云麾将军起复左卫将军员外置同正员驸马都尉。  

## ●卷五十二  

☆德宗（三）  

○访习天文历算诏  

南正北正，司天地之职；羲氏和氏，统日月之官。盖所以幽赞神明，发挥历象，经百王而不易，涉千古而无疑。慎灶叠迹於前，甘石比肩於後，莫不仰稽次舍，俯察礻几祥，克穷盈缩之端，备极阴阳之际。朕临御区宇，多历岁年，眷彼清台，罕闻其妙。岂人不逮昔，将求之未尽，虽天道难知，固以不言示教，而时君取戒，宁可遐弃厥司。宜令诸州及诸司访解占天文及历算等人，务取有景行审密者，并以礼发遣，速送所司，勿容隐漏。  

○任常参官遣子弟拜扫诏  

常参官比来请假，东都拜扫，多废旷职事。任遣子弟，以申情礼。  

○赠张太空谥诏  

夫至道无名，强假名而崇道；至真无谥，必求谥以明真。惟其可称，实在全德。故南岳元阳宫道士张太空，混元育粹，元之又元，炼骨三清，存神八景，衡峰养德，时近百年。依罔象以冥搜，挟鸿而冲用，栖迟浩气，太古真形。顷在先皇，敷崇道妙，望乎元鹤之驾，锡以紫霓之裳。我有辅臣，格言高躅，永怀仙子，恨不同时。聊申嘉尚之情，式降昭旌之命，策名表德，庶永无穷，可赠元和先生。  

○命奏举人材诏  

中书门下：常参官曾为牧守，理行有闻者，具名闻奏。与诸荐守宰论政事，知所任者，具名封进。应被举官等，令御史台及吏部检校，勘资次勿令逾越，然後临试处分。仍永为常式。  

○放免积欠诏  

兴至化者，务积於人，故欲薄敛；长国家者，以义为利，故使以时。朕抚临区夏，宵旰忘劳，苟可以助化济人，常思大小皆益。近以中夏甫宁，颇勤经费，膀收诸道停减将士粮料，用叶权宜。言念疲，重兹供亿。其贞元四年已徵到及在路者，即依前送，其在百姓腹内者，并放免。五年已後每年合收一百万八十八贯石，亦宜放免。委本道观察使各具当管州所放闻奏，并晓示百姓。  

○改二月一日为中和节诏  

四序嘉辰，历代增置，汉崇上巳，晋纪重阳。或说禳除，虽因旧俗，与众共乐，咸合当时。朕以春方发生，候及仲月，勾萌毕达，天地和同，俾其昭苏，宜助畅茂。自今宜以二月一日为中和节，以代正月晦日，备三令节数。内外官司，休假一日。  

○修葺寺观诏  

释道二教，福利群生，馆宇经行，必资严洁。自今州府寺观，不得宿客居住。屋宇破坏，各随事修葺。  

○为李怀光立後诏  

怀旧念功，仁之大也；兴灭继绝，义之宏也。昔蔡叔圯族，周公封其子於东土；韩信干纪，汉后爵其孥以弓高。侯君集之不率景化，我太宗存其嗣以主祀。详考先王之道，洎乎烈祖之训，皆以刑佐德，俾人响方，则斧钺之诛，甲兵之伐。盖不得已而用也。曩岁盗臣窃发，国步多虞，朕狩於近郊，指期薄伐，将振昆阳之旅，以兴涿鹿之功。徵师未达於诸侯，卫士且疲於七萃，而李怀光三军夙驾，千里勤王，上假雷霆之威，下逐虎狼之众，议功方始，守节靡终，潜构祸胎，拒违朝命。弃同即异，舍顺效逆为臣至此，在法必诛。犹示绥怀，庶其牵复，而枭音益厉，莫迁。大戮所加，曾无噍类，虽自贻伊戚，与众弃之，而言念尔劳，何嗟及矣。以其前效犹在，孤魂无归，怀之然，是用忄妻轸。予欲布陈大惠，冀以化成，保合太和，期於刑措。宜以怀光外孙燕入八赐姓李氏名承绪，授左卫率府胄曹参军，承怀光之後。仍赐钱一千贯，任於怀光墓侧置立庄园，侍养怀光妻王氏，并备四时享奠之礼。呜呼！朕实不德，临於兆人，泣辜宥罪，素诚所志。尔其保姓受氏，宣力承家，勉绍乃考之建国庸，无若尔父之违王命。  

○明经举人更习老子诏  

明经举人所习《尔雅》，多是草木鸟兽之名，无益理道。宜令习老子《道德经》以代《尔雅》，其进士同大经例帖。  

○令画中宗以後功臣於凌烟阁诏  

昔我烈祖，乘乾坤之涤荡，扫隋季之荒屯，体元御极，作人父母，则有熊罴之士，不二心之臣，左右经纶，参翊缔构。昭文德，恢武功，威不庭，康不，用端命於上帝，俾怀柔於四方。宇宙既清，日月既正，王业既成，泰阶既平，乃图厥容，列於斯阁。懋昭绩效，表式仪形，一以无忘於夕朝，一以永垂於来裔，君臣之义，厚莫重焉。  

贞元己巳岁秋九月，我行西宫，瞻宏阁崇构。见老臣遗像，然肃然，和敬在色。想云龙之叶应，感致业之艰难，睹彼思今，取类非远。且功与时并，才为代生，苟蕴其材，遇其时，尊主庇人，何代不有？在中宗则桓颜范等著匡戴之绩，在元宗则刘幽求等申翼奉之勋，在肃宗、代宗则郭子仪等扫殄氛。今则李晟等保宁朕躬，咸尽力肆勤，光复宗┙，继之前烈，夫岂多谢。阙而未录，孰谓旌贤？况念功纪德，文祖所为也，在予曷其敢怠！有司宜叙年代先後，各图其像，列於旧臣之次，仍令皇太子书朕是命，纪於壁焉。庶永播嘉庸，昭示天下，俾後之来者，尚揖清颜，知元勋之不朽。  

○复张孝忠官爵诏  

法令者，国之典章；藩岳者，朕之屏翰。封域既列，疆里有经，必守信诚，用永终始。干纪难亏於常宪，念功宜贷於新恩，酌於厥中，是有兹命。义武节度易定观察等使检校司空平章事张孝忠，受委旌钺，作镇方夏。顷兴士旅，擅入边城，朝命既临，不远而复。有过能改，此诚可嘉。是畀左揆之授，俾参论道之职。懋昭来效，勿替旧勋。可检校尚书左仆射同平章事如故。於戏！君人执信，臣人执忠，忠信允叶，邦家乃。朕奉祖宗之法，期於慎守；王公之上，务以存诚。画野分圻，皆有定制，逾宪章则彼此交恶，保封疆则庶获安。偃甲息人，所存者大，咨尔方岳，宏宣永图，各守尔典，钦承王度。勋贤列辟，宜体至怀。  

○考选勋贤胄子禁假代诏  

本置两馆学士，皆选勋贤胄子，盖欲令其讲艺，绍习家风。固非开此幸门，堕紊典教。且令式之内，具有条章，考试之时，理须精核。比闻此色，幸冒颇深，或假市门资，或变易昭穆。殊亏教化之本，但长浇漓之风，未补者务取阙员，已补者自然登第。用荫既已乖实，试艺又皆假人，诱进之方，岂当如此。自今已後，所司宜据式文考试，定其升黜，如有假代，并准法处分。  

○诛崔位诏  

崔位素行无良，已有容贷。忝职州佐，殊不知非。尚蓄奸谋，罪当极法。且委王叔邕决重杖一顿处死。  

○定章服诏  

顷来赐衣，文彩不常，非制也。朕今思之，宜有定制。节度使宜以鹘衔绶带，取武毅以靖封内。观察使宜以雁衔威仪，取其行列有序，牧人有威仪也。  

○禁和市诏  

百姓困穷，弊繇奸吏，政苟不扰，人皆自安。其司农寺供宫内及诸厨冬藏菜，并委本寺自供。其菜价仍委京兆尹约每年时价支付，更不得配京兆府和市。其诸陵守当夫，宜委京兆府以价直送陵司，令自雇召，并不得差配百姓。应寒食杂差配，及树柴修桥柴木选场棘等，便于户税钱内克刂折，不得更令和市。天下诸州府应纳义仓及诸色斛斗二合耗外切宜禁断。仍委度支盐铁分巡院及出使郎官切加访察。  

○免郭钢妻孥连坐诏  

郭男钢，在法叛亡，已上道者斩，父母妻子，皆有连坐。朕以先尚父翼戴肆勤，安固邦国，不忍以子忘其先劳。今并原之，俾复其位，其诸不坐皆释放。  

○宣慰河南河北诏  

惠下恤人，先王之政典；视年制用，有国之常规。故有出公粟以赈困穷，弛岁征以宽物力。乃者诸道水灾，临遣宣抚，省览条奏，载怀悯恻。其州县遭水漂损乏绝户，宜共赐三十万石，度支即与本道节度观察使计度，各随所近支给，委本使择清干官送米给州县。  

○答好心表进经帙诏  

卿之表弟，早悟大乘，远自西方，来游上国。宣六根之奥义，演双树之微言。念以精诚，所宜钦重，是令翻译，俾用流行。卿夙慕忠勤，职司禁卫，省览表疏，具见乃怀。所谢知。  

○答赵憬上审官六议诏  

朕端拱虚怀，精求至理，弼违献可，允属台臣。卿道著直方，识通今古，思振淹滞，以叙彝伦。罄竭谋猷，裁成议列，志在裸赞，实沃予衷。克彰奉职之诚，深得大臣之体，再三省阅，良多嘉重焉。  

○禁私家藏枪甲诏  

枪甲之属，不蓄私家，令式有闻，宜当遵守。如闻京城士庶之家，所藏器械，宜令京兆府宣示，俾纳官司。他如律令。  

○黜于公异诏  

前祠部员外郎于公异，顷以才名，外於省闼。其少也为父母之所不容，宜其引慝在躬，孝行不匮。匿名迹於畎亩，候安否於门闾，俾其亲之过不彰，庶其诚之至必感。此闵子骞、王休徵所以著名於前古也。而公异安於弃斥，游学远方，忘其温冫青之勤，竟至存亡之隔，为人子者，忍至是乎？宜放归田里，俾自循省。其举公异官尚书左丞卢迈，宜夺俸两月。  

○罢九日宴会诏  

属者春秋令节，朝野多欢，乃与公侯庶寮，俾同宴赏。今西河吴楚，连被水灾，悼於厥心，实未宁息，尚轸忧念，岂遑偷乐。其九日宴会宜罢。  

○遣使宣抚水灾诏  

王者钦若天道，惠绥下人，修已以导其和平，推心以恤乎灾患，康时济理，何莫由斯。朕以薄德，托於人上，励精庶政，思致雍熙。而诚不动天，政或多阙，阴气作，暴雨荐臻。自江淮而及於於荆襄，历陈宋而施於河朔，其间郡邑，连有水灾。城郭多伤，公私为害，损坏庐舍，浸败田苗。或亲戚漂沦，或资产沈溺，为之父母，所不忍闻。兴言疾疚，良深愧悯，夙夜祗畏，悼於厥心。是用寝不获安，食而忘味，特加赈恤，庶洽幽明。宜令中书舍人奚陟往江陵府及襄、郢、复、随、鄂、申、光、蔡、等州，左庶子姚齐梧往陈、许、宋、亳、颍、徐、泗、濠等州，秘书少监雷咸往恒、冀、德、棣、深、赵等州，京兆少尹韦武往扬、楚、庐、寿、滁、润、苏、常、湖等州宣抚。应诸州百姓，因水漂荡，家业湮损，田苗交至，乏绝不能自存者，委宣抚使赈给；沈溺死者，各加赐物。仍并以所在官中两税钱物地税充给。其溺死人，所在官为敛收埋葬，用申恻隐，以慰幽魂。其田苗所损，委宣抚使与观察使刺史约所损多少，速具闻奏。  

於戏！一夫不获，一物失所，刑罚不中，赋敛不均，皆可以失阴阳之和，致水旱之。其州县应有系囚，及狱讼久未决者，委所在长吏即与疏理，务从宽简，俾伸冤滞。贪官暴吏，倚法害公，特加惩肃，用明典宪。灾伤之後，切在抚绥。咨尔方镇之臣，洎於守宰，咸宜悉乃心力，设法救人。以恤凶灾，以补伤败，庶令安集，式副忧勤。宣布朕怀，使各知悉。  

○城盐州诏  

设险守国，《易象》垂文，有备无患，先王令典。况修复旧制，安固封疆，按甲息兵，必在於此。盐州地当冲要，远介朔陲，东达银夏，西接灵武，密迩延庆，保捍王畿。乃者城池失守，制备无据。千里亭障，烽燧不接；三隅要害，役戍其勤。若非兴集师徒，缮修壁垒，设攻守之具，务耕战之方，则封内多虞，诸华屡敬，由中及外，皆靡宁居。深惟永图，岂忘终食。顾以薄德，至化未孚，既不能复前古之封，致四夷之守，与其临事而重扰，岂若先备而即安。是用宏久远之谋，修五原之垒，使边城有守，中夏克宁。不有暂劳，执能永逸？  

宜令左右神策军及朔方河中绛宁庆兵马副元帅浑、朔方灵盐丰夏绥银节度都统杜希全、宁节度使张献甫、左神策行营节度使邢君牙、夏绥银节度使韩潭、坊丹延节度使王栖曜、振武麟胜节度使范希朝，各於所部简择马步将士，合三万五千人，同赴盐州。左神策将军兼御史中丞张昌宜充右神策军盐州行营节度使，权知盐州刺史兼御史大夫杜彦光可盐州刺史兼御史大夫。应所板筑及缘修城杂役等，宜共取六千人充。其馀将士，皆列布营阵，戒严设备，明加斥候，以警不虞。其修城板筑功役将士，各赐绢布有差。其盐州防秋将士，三年满与代，更加给赐，仍委杜彦光具名闻奏，悉与改转。其防遏将士等，毕事便令放归，仍赐布帛有差。其诸军吏士，都赐帛七千匹。  

朕情非为己，志在靖人。咨尔将相之臣，忠良之士，输诚奉国，陈力忘劳，克茂功勋，永安疆场。必集兵事，实惟众心，各相率励，以副朕意。  

○令应选人习三礼诏  

王者设教，劝学攸先，生徒疑业，执礼为本。故孔子曰：“不学《礼》无以立。”又曰：“安上治人，莫善於《礼》。”然则《礼》者，盖务学之本，立身之端，居安之大猷，致治之要道。属辞比事，而不裁之以礼则乱；疏通知远，而不节之以礼则诬。实百行之本源，为五经之户牖，虽圣人设教，罔不会通，而学者遵行，宜有先後。自顷有司定议，计功记习，不量教化浅深，义理难易，遂使修传学者，例从冬集，习《礼经》者，独授散官。敦本劝人，颇乖指要，姑务宏奖，以广儒风。自今以後，明经习《礼记》及第者，亦宜冬集。如中经兼习《周易》若《仪礼》者，量减一选。应诸色人中习三礼者，前资及出身人依科目例，白身人依贡举例，每经问大义三十条，试策三道。仍令主司於朝官学官中简选精通经术三五人闻奏。主司与同试问，质定通否。义策全通为上等，转加超奖；大义每经通十五条已上，策通两道已上为次等，依资与官。如先是员外试官者，听依正员例。其习《开元礼》人，问大义一百条试策三道，全通者为上等；大义通八十条已上，策两道已上为次等；馀一切并准习三礼例处分。其诸馆学士，愿习三礼及《开元礼》者并听，仍永为常式。  

○授狄博济卫尉少卿诏  

前利州刺史狄博济，惟乃曾祖梁文惠公，启佑天后，定绍复之策，幽赞中兴，宜锡祚裔，垂於无穷。矧博济郡人怀之，理有异等，可卫尉少卿。  

○答李晟遗表手诏  

皇帝遣宫闱令第五守进致诚旨於故太尉兼中书令西平郡王赠太师之灵曰：天祚我邦。是生才杰，禀阴阳之粹气，实山岳之降灵。宏济患难，保佑王室；扫荡氛，廓清上京。忠诚感於人神，功业施於社稷，匡时定乱，实赖元勋。洎领上台，克谐中外，︳谟帝道，叶赞皇猷，常竭嘉言，以匡不逮。情所亲重，义无间然，方期与国同休，永为邦翰。比婴疾恙，虽历旬时，日冀痊除，重期相见，弼予在位，终致和平。岂图药饵无徵，奄至薨逝。丧我贤哲，亏我股肱，天不遗，痛惜何极。呜呼！大厦方构，旋失楝梁；巨川未济，遂亡舟楫。君臣之义，追恸益深，循省遗章，倍增感切。卿一门裔绪，朕必终始保持。况愿等弟兄，承卿教训，朕之志意，岂忘平生？卿纵不言，朕亦存信。比者卿在之日，却未见朕深心，今卿与朕长乖，方冀知朕诚志。无以为念，发言涕零，是用躬述数行，贵写所怀得尽。临纸遣使，不能饰词，魂而有知，当体朕意。  

○考试冬荐官诏  

冬荐官其令诸司尚书左右丞本司侍郎引於都堂，访以理术，兼试时务状，考其通否，及历任考第事迹。定为二等，并举主名姓录奏，仍令御史一人监试。如授官有课效尤著，及犯赃不任者，仍委御史台及观察使闻奏，以殿最举使。  

○朝臣薨卒给俸料赙诏  

君臣之际，义莫重焉，每闻薨殂，深用恻悼。宜厚哀荣之礼，以申终始之恩。文武朝臣有薨卒者，自今以後，其月俸料宜合给，仍更准本官一月俸料以为赙赠。若诸司三品以上官及尚书省四品官，仍令有司举旧令闻奏。吊祭之礼，务从优厚，用称朕怀。  

○宣慰元谊等诏  

元谊、李文通等，皆有勋庸，久於戎旅。顷者事因疑误，城守经时，自致危惧。比献章表，请率师人，愿赴京西，用申诚效。亦遣使宣慰，待之如初，俟至阙庭，期於任使。而行李之际，士众摧离，虽非本图，情亦可恕。且处之东夏，镇在西郊，皆我王事，诚为一体。况田绪任兼将相，寄重方州，委之抚绥，必能加辑。言念将士，素著勤劳，既有申明，各宜安堵。仍委田绪切加存恤，以副朕怀。  

○贬郭煦等诏  

先圣忌辰，才经叙慰，戚里之内，固在肃恭。而乃遽从宴游，饮酒作乐。既乖礼法，须有所惩。前汾州长史郭煦，宜於袁州安置。前南郑县尉郭暄，於柳州安置。曹自庆配流永州。其驸马郭暧、王士平，仍令并归私第。  

○诛李诏  

干纪挟邪，罪在无舍；立忠效节，赏不逾时。善恶之理明，惩劝之义著。李万荣男，包藏奸险，违背君亲，悖慢朝章，扇动军旅。纵其豺狼之性，徇其枭獍之心，迫胁使臣，妄有希觊。厌蛊其父，谋害其兄，名教之所不容，臣子之所同弃。而又恣而不道，虐及无辜。伊娄说、张亻丕、刘叔向，并是忠良，横遭杀戮。万荣卧疾，不能制止，永言及此，深用轸怀。李乃稔恶贯盈，宜正刑典。其伊娄说等三人，委中书门下即与追赠，仍令与一子八品正员官。应在汴州将士等，志坚金石，节厉冰霜，叶奉邦家，咸怀愤激，不受荧惑，问罪奸凶，执缚军中，传献阙下。勋庸特茂，遐迩所知，宜奖忠劳，各加优赏，并与进秩。仍令董晋三日内具名衔闻奏，仍共赐钱三十万贯，委董晋逐便取盐铁转运使钱物分给。宣武军节度都虞候兼御史大夫邓惟恭、都押衙兼御史大夫杜皓、大将王应凤、曹元亻品、杨燕奇、刘惟清、陈文朝、陈沛、张庭芬、薛文翰、赵藏用、李庭光、宇文澹、李国信，并竭忠效诚，绩用昭著。惟恭可检校左散骑常侍，依前兼兼御史大夫，赐实封百二十户，一子七品正员官，并赐物四百段。杜皓、英干并可右散骑常侍，依前兼御史大夫。应凤已下，各加官赐贯。庭芬同节度副使十将等二百六十五人，并优与改官。在城将士，被李胁从邀逼制使者，事不由己，朕所深知，并一切不问。宋州刺史兼御史大夫刘逸准、亳州刺史兼御史大夫食封五十户许孝常、颍州刺史兼御史大夫高五立等。咸竭维城之节，各怀奉国之心，并可检校右散骑常侍，各赐实封一百户，其本官并如故，仍各赐物二百五十段。其三州将士等，别赐钱十万贯，亦并委董晋准前逐便收取盐铁转运使钱物分给，仍委董晋速具名闻奏，当与甄录。  

## ●卷五十三  

☆德宗（四）  

○赠赵憬太子太傅诏  

翼宣王猷，德礼终始。萧何赞清静之化，柳庄为社稷之臣，永念忠劳，厚其赠衤遂。举兹命数，以寄哀怀。故门下侍郎同平章事赵憬，体仁宏义，循法守正。有矩之操，有致君之诚。素履彰其贞固，黄中发於事业。文含大雅，望重周行，畅绝域之恩信，整天台之纲辖。启迪理本，勤劳国均，奉上见宣孟之忠，居室闻晏婴之俭。︳谟左掖，尽瘁五年，尝纳诲以沃心，每匪躬以经远。感疾未逾於信宿，歼良俄即於杳冥。震悼之深，当宁流叹。礼有旌饰，峻其宠章，追崇保傅，永慰窀穸。可赠太子太傅，所司备礼册命。赐布绢五百端匹，米粟四百石，令鸿胪卿王权充册吊使。  

○给复奉先等八县诏  

京兆府所奏，奉先等八县旱损秋苗一万顷，计三万六千二百石，青苗钱一万八千二百贯。比缘春夏少雨，秋稼或伤，顷亩虽损非多，黎庶犹虑艰食。况畿甸之内，供应实烦，须有优矜，以宽疲瘵。其所奏损，特宜放免。  

○答卢迈请辞官诏  

卿职重台衡，道存忠谅。自婴所疾，每著於怀。日冀有瘳，宜善将摄。遽兹陈请，殊曰不然。未遂乃诚，当悉朕意。  

○修昆明池诏  

昆明池俯近都城，古之旧制。蒲鱼所产，实利於人。宜令京兆尹韩皋充使，即勾当修堰涨池。  

○听朝官伏腊过从诏  

比来朝官或诸处过从，金吾皆以上闻。其间如素是亲故，或会同僚友，伏腊岁序，时有还往，亦是常礼，人情所通。自今已後，金吾不须闻。  

○许卢迈辞官诏  

卿操履贞方，器识淹茂，自居台辅，益见忠清。方藉谋猷，遽婴疾疹，岁月滋久，章表屡闻。陈请再三，谦难夺，且备养贤之礼，宜遂优闲之秩。告免之诚，斯为恳至，俯从来奏，良用怃然。  

○罢卢迈平章事诏  

任重谋猷，道存忠谅。辞疾之情既恳，优贤之义期崇。中书侍郎平章事卢迈，朝序公才，操履端敏，弼谐庶政，夙夜惟寅。恭恪之心，每思献纳，而支体未适，固请优闲。累表敷陈，恳诚弥切，将遂其志，予衷耿然。爰举朝章，式加命秩，可太子宾客。  

○放免诸道积欠诏  

朕临御兆人，为之父母，思於道，俾安其生。然则邦计不可不供，封陲且以集事，而累经水旱，或有流庸，积成逋悬，寝以凋瘵。每念於此，惕然疚怀，中宵以兴，思拯其弊。将以悯其疾苦，致於康宁，岂可更扰疲人，尚为徵敛，宜宏善贷，以惠困穷。其诸道州府应欠负贞元八年九年十年两税，及榷酒钱，总五百六十万七千馀贯，在百姓腹内，一切并免。如已徵得在官者，宜令所司具条疏闻奏。呜呼！天生蒸人，君为司牧，百姓不足，过实在予。永思其艰，载用祗畏，宣示中外，令知朕怀。  

○修八陵宫寝诏  

八陵宫寝，久要修葺，此缘日月非便，未及兴工。宜令宗正寺与所司即计料，依所择日速修理。  

○议修八陵宫寝诏  

八陵旧寝宫，在山上置来多年，曾经野火烧焚，摧毁略尽。其宫寻移在瑶台寺左侧。今属通年，欲议修理，缘供水稍远，百姓非常劳弊。今欲於见住行宫处修造，冀久远便人。又为改移旧制，恐所见未周，宜令中书门下及百寮同商量可否闻奏。  

○出官米平粜诏  

访闻蒸庶之间，米价稍贵。念兹贫乏，每用忧怀。苟利於人，所宜通济。今令度支出官米十万石，於街市东西各五万石，每斗贱较时价，粜与百姓。  

○罢赵宗儒平章事诏  

任人之道，必在无私；审官之宜，所期适用。给事中平章事赵宗儒，早以文学，累更职任，自居枢近，颇历岁时。虽夙夜载勤，而政理犹郁，式移秩序，以叶朝经。可太子右庶子。  

○答群臣贺修八陵毕诏  

朕获主宗祀，以奉园陵，岁月滋深，是有崇饰。今修奉既毕，感慕增怀。所贺知。  

○贬韩皋抚州司马诏  

京邑为四方之则，长吏受亲人之寄，实系邦本，以分朕忧，苟非其才，是紊於理。正议大夫守京兆尹赐紫金鱼袋韩皋，比践清贵，颇闻谨属，委之尹正，冀效公忠。乃者邦畿之间，粟麦不稔。朕念黎庶，方议蠲除。自宜悉心，以副勤恤。皋奉报失实，处理无方，致令闾井不安，嚣然上诉。及令覆试，皆涉虚词。壅蔽颇深，罔惑斯甚，宜加惩诫，以勖守官。可抚州司马员外置同正员，驰驿发遣。  

○命兵礼部留放人就尚书侍郎对定诏  

吏部奏：选人依前二月三十日以前团奏华，其流外兵部礼部举人等，专委郎官，恐不详审，共为取舍，适表公平。每至留放之时，皆就尚书侍郎对定，既上下简察，庶委任得人。  

○讨吴少诚诏  

淮西节度使吴少诚，非次擢用，授以旌旄，秩居端揆之荣，任总列城之重。期申报效，奉我典常，而秉心匪彝，自不类。凶狡成性，扇诱多端，外肆矫诬，内怀疑阻，毁忠废信，弃德崇奸，擅动甲兵，屡越封境。寿州茶园，辄纵凌夺；唐州诏使，潜构杀伤：干黩国章，已在无赦。朕以王者之德，在乎好生；人君之体，务於含垢。宁屈己以宥罪，不残人以兴师。是以上稽宗社之威，外抑忠贤之请，庶其悛革，当议优容。今更幸邻境之丧，逞贪乱之志，焚掠县邑，残暴平人。朕犹冀其知非，为之忍耻，亟颁诏令，未许出师。至内遣军，攻逼许州，肆其虿毒，恣行杀戮。流害黎蒸，恶稔祸盈，人神同弃，兴言致讨，实悼予衷。  

宜令宣武军、河阳三城、郑、滑等州节度东都、汝州等军，犄角相应，同逼申、光、蔡州，常、冀、幽州、淄、青、魏、博、易、定、泽、潞、太原、淮南等州，徐泗、山南东道、鄂岳等军，各发士马，逐便犄角齐进，同为讨伐。大军四合，计日歼夷，嗟我忠良，受兹诖误。或心存愤激，而力屈凶威，玉石俱焚，良增悯恻。其所收得少诚管内州县百姓官吏等，宜切加慰抚，各示安存；淮西将士等，夙著勋庸，素怀忠义，为其胁制，深可哀矜。若能因事建功，舍逆效顺，朕当复其职位，待以官封。其吴少诚在身官爵，并宜削夺。其有叶心同谋，擒斩少诚者，先有官未有官者，并授御史中丞大夫，封异姓王，赐实封五百户，赏钱万贯，庄宅各一所，子孙永为功臣；先有御史中丞异姓王及刺史者，即超转三资，改赐官赏；其才器行业，为众所推者，便授节度使。如有心怀忠愤，谋斩少诚，被其屠戮者，先无官者追赠三品官，赐实封二百户；先有官者赠二品官，赐实封三百户，仍各与一子正员五品官；已有官者超三资与正员官。其所在百姓，能团结士众，讨除枭斩少诚者，准例封赏。人臣之所保者忠，天地之所助者顺，报功宥善，朕不食言。  

於戏！朕司牧黎元，为之宗极，化有所未洽，信有所未孚，致兹兴戎，增用愧悼。然不暂劳无以逸俗，不诛暴无以安人，咨尔藩镇方州，列辟连帅，所宜戡翦大憝，永康兆人，其戮力一心，以副朕意。应诸道准敕赴蔡州许州将士等，皆竭忠诚，尽心奉国，并怀感激，叶力勤王。若能枭斩少诚者，亦准前例官赏。策勋之典，朕所必行。如少诚平後，应赴行营将士，超三资改官，其赏物节级当续有处分。其将士月粮，在後回给家口。宣示中外，咸令知悉。  

○军健逋欠牒送本司诏  

应是功牙，先有明敕，或有抵犯，令送本司，不令府县官吏，擅有笞挞。自今已後，诸军功臣官健，或因买卖诸色，逋欠官钱，延时不纳，宜牒送本军徵收送纳。如不疏理收索，即具状奏闻。  

○停正衙奏事诏  

朕方励精庶政，博求嘉言。比者百官正衙奏事，至有多时者，公卿庶僚，属当寒暑，为弊亦深，在於朕怀，岂谓优礼。自今勿正衙奏事，如陈奏者，宜诣延英门请对。  

○恤水灾诏  

朕获主兆人，以临方夏，忧勤於政，思康宁。然而理化未孚，水旱为坏庐舍，漂损田畴。朕为人父母，用切於衷。其诸道应遭水损州县，令委本道观察使速具条疏闻奏，当有处分。  

○听纳青苗钱诏  

京畿诸县百姓，应今岁青苗钱，其中有便於纳粟者，计约时估价纳之。如便於纳钱，不便於纳粟者，宜听。委京兆府专督其务。如县令及主吏壅命者，惩罚有差。国家经计，当有储蓄；百姓徵赋，深可优矜。所期便人，亦冀均济。咨尔长吏，宜悉朕怀。  

○献祖懿祖於兴圣庙诏  

国之大事，式在於明；王者孝飨，莫重於殷祭：所以尊祖而正昭穆也。朕承列圣之休德，荷上天之眷命，虔奉牲币二十五年，永惟宗庙之位，尝之序，夙夜祗忄栗，不敢自专。是用延访公卿，稽参古礼，博考群议，至於再三，敬以令辰奉迁献祖宣皇帝神主、懿祖光皇帝神主，於德明兴圣皇帝庙。太祖景皇帝正东向之位。宜令所司备礼，务极精严，祗肃礼典，载深感惕。咨尔中外，宜悉朕怀。  

○遣宰臣告庙诏  

奉迁献祖懿祖神主，正太祖景皇帝东向之位，虔告之礼，当任重臣。宜令检校司空平章事杜佑摄太尉告太清宫，门下侍郎平章事崔损摄太尉告太庙。  

○亢旱令诸司录囚诏  

京师近郊，时雨未洽，虑囹圄冤滞，致伤和气，是用轸於朕心。其御史台大理寺及京兆府等诸司系囚，中书门下与有司亟议，条理冤滞以闻。  

○免京畿积欠诏  

去夏迄秋，颇愆时雨，京畿诸县，稼穑不登，朕用轸虑，愧为父母。今宿麦未收，其逋租宿贷六十五万贯石，宜蠲除之。礼化之本，系乎京师，副朕忧人，属於长吏。宜勉务农桑，各安生业，以谕朕怀。  

○流崔河图崖州诏  

崔河图思过之地，不能简身，既再抵国章，当从放逐。宜长流崖州。  

○授孔述睿太子侍读诏  

卿怀伊挚匡时之道，有广成嘉遁之风，养素邱园，屡辞命秩。朕欲峒山问道，渭水求师，亦何必坚务劳谦，固求退让。无违朕命，且启乃心。  

○答孔述睿辞官诏  

朕以卿德重朝端，行敦风俗，不言之教，所赖修深。未依来请，想宜悉也。  

○起复张重政诏  

前昭义军泗州行营衙前兵马使太中大夫试太子宾客兼监察御史张重政，门有勋力，性推义勇，夙闻克家之美，常称抚众之才。近者其父初亡，群小扇惑，诱以奇计，俾执军麾，而重政与其母兄，号泣固拒。遂全恳愿，奔告元戎。不为利回，成其先志。於家为孝子，在国为忠臣，军政安，行义昭著。念兹名节，感叹良深，宜洽恩荣，俾宏激劝。礼无避於金革，理当由於权夺，戎章宪府，式示兼崇。可起复云麾将军守金吾卫大将军员外置同正员检校太子詹事兼御史中丞，仍委淮南节度使与要职事任使。  

○封张重政母鲁国太夫人诏  

张重政母高平郡夫人徐氏，族茂姻阀，行表柔明，怀正家之美，有择邻之识。顷当变故，曾不诡随，保其门宗，训成忠孝，虽图史所载，何以加之？念其令子，已申奖用，特彰母仪之德，俾崇封国之荣。可封鲁国太夫人。  

○允权德舆请缘迁令子弟营护奏手诏  

省所奏，请迁事，具悉。卿移孝为忠，尝竭弼谐之志；慎终追远，每增霜露之思。无忘在公，载陈诚恳，眷言倚属，嘉叹良深。所请令子弟专往营护，允依来奏，想宜知悉。春暖，卿比平安好。遣书，指不多及。二月十五日。  

○令郊庙从行官吏等自备食物诏  

十一月八日有事於南郊太庙，行从官吏将士等，一切并令自备食物。其诸司先无公厨者，以本司阙职物充。其王府官度支量给廪物。其仪仗礼物，并仰御史撙节处分。  

○┰葬邢士伦母子诏  

子育黎元，未能禁暴，在予之责，用轸於怀。宜辍常膳五百千文，充葬士伦母子。其父既衰耄，至无所归，良深矜念，委京兆尹厚加存恤。  

○答王真进道德经论兵要义手诏  

尚璀至，省所陈献，具悉。卿职在藩条，诚存裨补，本乎《道德》之旨，参以理化之源，用究元微，有兹述作。省阅之际，嘉叹良深。秋凉，卿比平安好，遣书，指不多及。  

○御望春楼誓师诏  

呜呼！东鄙之警，事非获已，唯乐将校群士，各以忠节，勤於王家。南赴蜀门，西定泾垒，甲胄不解，疮痍未平，今载用尔分镇於周郑之郊，敬德明命。夫王者之师，有征无战，稽诸理道，用正邦国。宜励乃戈甲，保固城池，以德和人，以义制事。将备其侵轶，不用越境攻取，戢而後动，可谓正矣。今外夷来庭，方春生植，品物资始，农桑是时。俾尔将士，暴露中野，我心痛悼，郁如焚灼。嗟尔有众，其悉予怀。  

○遗诏  

朕承八圣之休德，荷上天之眷，嗣守丕训，不敢荒宁。赖宗庙之灵，群后之力，戡定大难，以康兆人，严恭寅畏，二十有七载。今天命降疾，不兴不寤，是用审训，宜听朕言。皇太子诵，元良继明，睿哲齐圣，孝友和惠，恭敬温文。必能觐祖宗之耿光，绍邦家之大业，宜於柩前即皇帝位。呜呼！朕常奉圣祖元元清净之教，励精至德，保合太和。每忘己以爱人，岂嘉生而恶死。咨尔将相卿士，方伯连帅，其敬保元子，永绥万邦，各有叶心，同於道，无废我高祖太宗之休命。诸道节度使观察防御等使及诸州刺史等，膺镇守之任，有军旅之事，所寄尤重，不可暂旷，不须赴哀。以日易月之制，宜遵旧典。文武官等，朝晡哭临，十五举音。朕每览汉史，至孝文薄葬之诏，未尝不叹息嘉尚，缅慕其风。园陵制度，务从俭约。百辟卿士，孝子忠臣，送往事居，无违朕意。  

## ●卷五十四  

☆德宗（五）  

○罢邕府金坑敕  

朕闻致理之君，克勤於德，不贵远物，所宝惟贤。故尧设茅茨，禹卑宫室，光武舍去宝剑，顺帝封还大珠。朕以眇身，获守丕业，仰止前王之德，思齐太素之风，未尝缘情於服玩，措意於珠玉，庶乎捐金抵璧，返朴还淳。邕州所奉金坑，诚为润国，语人以利，非朕素怀。方以不贪为宝，惟德其物，岂尚兹难得之货，生其可欲之心耶？其金坑宜委康泽差择清强官专勾当，任贫下百姓采，不得令酋豪及官吏影占侵扰，闻奏当重科贬。俾夫俗臻富寿，人识廉隅，副朕意也。  

○勘造簿籍敕  

内外文武官职田及公廨田，准式州县每年六月三十日勘造白簿申省，与诸司文解勘会，至十月三十日徵收，给付本官。近来不守常规，多不申报。给付之际，先付清望要官，其闲慢卑官，即被延引不付。自今後准式各令送付本官。又准式职田黄籍每三年一造。自天宝九载以後，更不造籍。宜各委州县每年差专知官巡覆，仍造簿依限申交所司，不得隐漏及妄破蒿荒。如有违犯，专知官及本典准法科罪。  

○改元建中敕  

春秋有五色之统，盖王者逾年建号，体元居正，上以继业反始，下以书事布策，示不忍有变於中年也。朕以不造，衔恤在疚，而三事大夫，迫至公之命，喻大孝之道，实夺予哀，为众所戴。恐坠祖宗之遗烈，不若先帝之前训，如履薄将陷，如乘奔失御。濡露之感，忽焉岁初；罔极之怀，瞻天靡及。旧物未改，常典惟新，勉而从之，良增感奉。其以大历十五年改为建中元年，所司准式，庶协履端於始载符皇极之义也。  

○赐刘晏自尽敕  

乱常干纪，罪莫大焉，除恶去邪，刑其无舍。忠州刺史刘晏，性本奸回，志惟凶慝。顷司邦赋，历践朝伦，剥削为功，毒黎庶。按问赃贿，不知纪极。朕将崇政本，必去忄佥人，犹是含垢，务全大体。俾从降黜，尚烈藩侯，默乱之辜，掩而不问。旋乃结聚亡命，擅兴师徒，罔有悛心，力行非度。播於人听，恶迹彰闻，爰命连率，究实其罪。而兵补卒，遍於乡闾，执锐披坚，出於郊境，拒捍朝旨，威胁使臣，人之无良，一至於此。孽由自作，法所不容，正其典刑。宜赐自尽，仍令庾准差官勾当，处置闻奏。  

○行常平法敕  

夫常平者，常使谷价如一。大丰不为之减，大俭不为之加，虽遇灾荒，人无菜色。自今已後，忽米价贵时，宜量出官米十万石，麦十万石，每日量付两市行人下价籴货。  

○授朱巨川中书舍人敕  

典掌王言，润色鸿业，必资纯懿之行，以彰课最之绩，久更其职，用得其才。朝议郎行尚书司勋员外郎知制诰朱巨川，学综坟史，文含风雅，贞廉可以励俗，通敏可能成务。自司纶翰，屡变星霜，酌而不竭，时谓无对。今六官是总，百度惟贞，才识兼求，尔其称职。膺一奖拔，是用正名，光我禁垣，实在斯举。可守中书舍人，散官如故。  

○赠淮宁军忠义将吏敕  

王者体至公而立极，申明赏以垂法，旌德表善，发挥忠贞。其有推丹诚以奉君，临大节而不夺，守志明节，杀身定难，则劝之典，所宜优异。李希烈背天逆物，通结群盗，奸谋藏於汴宋，罪迹彰於汝郑，倾陷城邑，虐毒蒸黎。忠义之徒，因怀感激。故淮宁军节度都虞候正议大夫试大理卿兼许州别驾占阙兼御史大夫上柱国政和郡王食实封一百户周曾，贫奸邪之乱纪，处危逼而思正，阴建明义，叶诛元凶。遂与故许州都督镇遏兵马使同淮宁军节度副使开府仪同三司赐太常卿兼御史中丞上柱国定州郡王食实封五十户王玢、故淮宁军节度左厢兵马使兼十将开府仪同三司赐太常卿兼潞州长史占阙兼御史中丞上柱国常林郡王食实封五十户吕从贲、故十将辅国大将军行右金吾大将军员外置同正员兼赐太常卿上柱国合浦郡王食实封五十户康秀琳、故节度监押衙宣德郎监察御史裹行赐绯鱼袋姚忄詹、故十将银青光禄大夫赐太子宾客上柱国梁兴朝、故十将开府仪同三司太常卿河东县开国伯贾乐卿、故辅国大将军员外置同正员兼赐太常卿侯仙钦等，誓心定志，潜结忠谋。将临汝海之郊，师於襄城之野，方议枭其同恶，献首镐京，率彼戎旗，南屯蔡邑，传一檄以定许，冀克日而方就。许冀有应，歼弭可期，事方垂成，为魁渠之所纠察。缅怀义烈，悉婴屠戮，无辜殒命，万夫增愤。形质委於原野，忠魂越於草莽，恍惚幽壤，茫茫无依。  

朕所以负长叹，坐朝兴悼，念忠良之不造，空名在而身殁。休德壮志，贯於神明，而为元恶矫诬，翻欲归过，岂可使义烈之绩，泯而不彰，宜加赠，以示中外。曾可太尉，赐食封二百户，通前三百户。玢可司徒，赐食封二百户，通前二百五十户。从贲可尚书左仆射，赐食封一百户，通前一百五十户。秀琳可赠尚书右仆射，赐食封一百户，通前一百五十户。忄詹可赠兵部尚书，赐食封二百户；兴朝可赠户部尚书，赐食封一百户；乐卿可赠刑部尚书，赐食封二百户；仙钦可赠工部尚书，赐食封一百户。仍令右散骑常侍萧昕往汝州界首，以礼致祭，并委李勉、哥舒曜与州计会，访其家口，父子兄弟，具其名闻，即当类叙，别有优奖。有子者仍许其同父官爵，其子孙三代以来有过犯者，得以递减一等罪论，用彰峻节。淮宁军节度押衙中散大夫试殿中监兼唐州别驾占阙上柱国韦清，与周曾、姚忄詹始末同志，曾等遇害，清以智免。率其麾下，间道归诚，大节可嘉，公赏宜茂。可银青光禄大夫守太子宾客兼御史大夫定安郡王，食邑三千户，仍赐实封二百户，勋如故。  

朕抚临亿兆，於今五年，每旰食宵衣，勤求政理，推诚委下，日冀休兵。明未烛幽，德惭柔远。戎车尚戒，大信犹郁，使忠烈之士，殒身贼庭，静言兴怀，一食三叹，罪己之责，实谓在予。其周曾等所赐实封，可载於典策，传其子孙，永固山河之誓，代代无绝。自建中以来，如有为国竭诚，密图元恶，事或未就，翻被诛夷，或名氏未彰，或休声未振者，既死节於王事，宜书勋於竹帛，并委诸道招讨节度所在博访，明加晓示，得其事迹，具以奏闻，特以奖。朕方建明义於蛮貊，宣大信於四海，申必罚以惩其奸慝，施厚赏以报其勋庸。宣布天下，令知朕意。  

○宣慰两河百姓敕  

朕嗣守大业，於今五年。承祖宗之成烈，受明灵之耿命，何尝不损己求瘼，视人如伤。思省徭赋，以康邦俗，纳群生於寿域，跻大化於平。而德固虚薄，志不昭感，叛人未附，戎马方殷，在予之责，鉴寐多惧。自两河背叛，凶逆相因，杀害无辜，窃盗城邑，摇荡我边鄙，荐食我黎元，劳我师徒，费我征赋，累列时岁，未克宁。朕子育万人，务康暴乱，弃其细故，待以初诚，申之以大信，示之以好恶，将冀迷乃知复，困则能通，亦欲先德後刑，有征无战，不劳师旅，以致和平。而包藏祸心，自相构衅，侮慢朝旨，偷恤甲兵。去顺效逆，曾无悛志，谓天可罔，谓责可逃。缓之则为患益深，逼之则矫（阙）穷究，挟藏诈匿，诡毒万端，陷此忠良，申雪无路。朕为人父母，实所痛心，岂可忍此奸回，为之覆焘。是以大整师旅，肃尔天诛，载清县，以息黎庶，事不得已，而至於斯。  

顷以军兴，飞免相次，军供之费，饣鬼运之勤，屡扰农商，或擅其利，州县征赋，重及疲人。朕心在止戈，日冀蠲复，先志未就，後虑继之，徵责既加，名目犹广，百姓私养，无以自赡，惟是夙夜，不遑晏宁。岂不知耕织之艰难，转输之劳苦，每一念至，载深忧旰。傥上元垂，烈祖降灵。凭将帅之谋，股肱之力，俾我一戎，永清四海；则颁赋名目悉停，两税定数，亦各减放，以便万姓，咸与昭苏。各委节度观察刺史县令，所在郡邑，明加晓谕，使知予意。朕郁於大道，远迩未臻，必假人力，以清多难。宣布中外，咸使闻知。  

○宣慰平卢军陷淮西将士敕  

敕：淮宁军将士等，顷自平卢，来赴国难，涉溟海不测之险，灭凶贼作乱之徒。其後分镇淮西，防秋陇上，奉我王事，久著勋劳。或耆老见存，子弟相继，举其诚效，并是勋臣。顷被李希烈胁从，无路申雪，永言勋旧，实可悯伤。迩者已敕诸军，不加征伐，冀能相率，归保功名，副我念旧之心，成其自新之节。其陷在淮西将士，应有亲族，在节度观察使及刺史县令等，切使安存，使皆得所。如有庄宅店铺奴婢六畜产业等，各任如旧，不得辄有侵扰。如全家殁在淮西，更无亲族为主者，即官为检校，待当主复，即时检付。仍分明布告，咸使知之。  

○郜国大长公主别馆安置敕  

妖妄莫甚於巫蛊，罪恶莫逾於奸乱，迹涉於此，刑其舍诸？郜国大长公主，澡质天潢，不慎其德，行违礼法，志匿回邪。信妖孽之虚言，求厌胜之非福。悯其将老之年，从我议亲之典，置於别馆，勿谓无恩。其子萧位，不思谏正，手疏祝词；其弟萧佩、儒、，及异父兄驸马都尉裴掖，相与知情，陷於不义。蜀州别驾萧鼎、商州丰阳令韦恪、前彭州司马李万等，谬居清贯，轻紊常伦，在其门庭，多行秽德。忝列衣冠之绪，岂宜履舄之交。宜令京兆府决重杖四十，配流贺州。裴掖绵州安置，萧佩、儒、等并配房州安置，其萧位等并驰驿发遣。  

○复先减官员敕  

王者建设庶官，允厘九有，量户口之众寡，定都邑之等差，制其职员，约以名数，俾吏足成务，而下克奉公，其有弛张，必在通济。朕顷缘蕃戎弃信，深犯封疆，兴师备边，资用日费，而黎人困弊，难更徵求。遂权减天下州县官员，姑务集事，皆由朕不明不德，以至於斯。近闻新受官人，皆已随牒之任，扶老携幼，尽室而行。俸禄未请，归还无所，嗷嗷道路，实疚於怀。虽蒸庶之间，供应有省，而衣冠之族，流寓无依。苟便於时，岂惮沿革，凡百君子，所当悉知。其先减官员，并宜仍旧。  

○定五月朔日御宣政殿朝仪敕  

仲夏之时，万物敷畅，阳德方茂，阴事始承。昔者圣贤，仰观法象，因天地交会之序，为父子相见之仪，沿习成风，古今不易。王者制事，在於因人，酌其情而用中，顺其俗以为礼。咸觌之义，既行於父子之间；资事之情，岂隔於君臣之际。申恩卿士，自我为初。自今以後，每年五月一日御宣政殿，与文武百寮相见。京官九品以上，外官因朝参在京者，并听就列。宜令所事即量定仪注颁示，仍编礼式，以著恒规。  

○委本道节度使监军同勾当常平仓敕  

诸军镇和籴贮备，共三十三万石，本价之外，更量与优饶。其粟及麻，据米数准折虚价直，委度支以停减江淮运脚钱充，并支绫绢纟绵，勿令折估。其所籴粟等，委本道节度使监军同勾当别贮，非承特敕，不得给用。  

○水灾赈恤敕  

惠下┰人，先王之政典；视年制用，有国之恒规。故有出公粟以赈困穷，弛岁征以宽物力，救患之道，何莫由兹。顷以诸道水灾，遣使宣慰，中心是属。夕惕弥勤，省览条奏，载怀悯恻，用加救恤，以济吾人。应诸道遭水漂荡家产淹损田苗乏绝户，宜共赐米三十万石，所司务据州府乏绝户多少，速分配每道合给米数闻奏，并以度支见贮米充。度支即了本道节度观察使计会，各随便近支付，委本使差清干官请受，分送合赈给州县，仍令县令及本曹官同付人户。务从简便，无至重扰，速分给讫，具状闻奏。其州府不损田苗及五六分者，今年税米及诸色官田种子并减放一半，损七分以上，一切全放。其所减放米，如是支用数内，应令度支及本道以诸色钱物充填，并委度支条件闻奏，其两税钱，所司准旧例处分。朕抚临兆庶，思致和平，理化未臻，良增寅畏。主镇守宰，职在亲人，所宜分忧，以救艰食，必躬必信，副朕意焉。  

○禁欠陌钱敕  

陌内欠钱，法当禁断。虑因捉搦，或亦生奸。使人易从，切於不扰。自今已後，有因交关用欠陌钱者，宜但令本行头及居停主人牙人等检察送官。如有容隐，兼许卖物领钱人纠告，其行头主人牙人重加科罪。府县所由祗承人等，并不须干扰。若非因买卖，自将钱於街衢行者，一切勿问。  

○令礼官议庙敕  

于颀等议状，论事，所请各殊，理在讨论，用求精当。宜令尚书省会百寮与国子监儒官，切磋旧状，定其可否，仍委所司具事件奏闻。  

○令二年一造文簿敕  

每年造薄，事乃近烦，三年一申，又为太简。如外官并须勘造，一切虑因此扰人。宜今应管京官职田等州府，所造文簿，二年一送。馀依。  

○赠权亻垂尚书礼部郎中敕  

代必生贤，爰追祖德，恩当被远，用示朝章。山南西道节度管内支度管田观察处置等使银青光禄大夫检校吏部尚书兼兴元尹御史大夫上柱国扶风郡开国公食邑二千户权德舆亡祖故右羽林军录事参军亻垂，含和体仁，克已存道，五常佩训，三命滋恭。服先儒之大伦，知谷也之有後。谋孙是庆，祚以公台；归葬惟时，光乎邱垄。佳城再启，缛礼宜申，饬彼泉扃，宠兹郎位。式奖列藩之重，且彰漏泽之荣。可赠尚书礼部郎中。  

○许永州司户苏衮归里敕  

左降官苏衮贬官，本缘并连坐，矜其年暮，加以疾患，宜令所在勒回，任归私第。  

○权停贡举敕  

礼部举人。自春以来，久愆时雨，念其旅食京邑，资用屡空。其礼部举人，今年宜权停。  

○答百寮请复尊号批  

三省来章，弥用兢惕，再崇大号，何以当之？前者示怀，盖非冲让，尚劳敦请，岂所宜然。卿等博学古今，列於朝右，思宏献替，共致太和。岂以虚名，重予不德？再三循省，增恧於怀，想尔深衷，勿更陈请。  

○答韦皋谢颁示政刑箴表批  

朕以为理之本，系乎政刑。顷因退朝，偶有制述，用锡人极，庶叶时中，聊以自规，岂能逮意？卿道赞元化，志宣大猷，爰勒贞珉，躬自染翰，克尽事君之节，益嘉将顺之心。省阅再三，叹赏无已。  

○答韦皋谢赐纪功碑表批  

卿元臣上宰，道赞缉熙，贞谅（阙）彝忠（阙）之才寅亮中枢，怀柔远俗。（阙）宁息（阙）列於金石，礼亦宜之。卿将颐（阙）心远（阙）所谢知。  

○答中书门下进奉和春麟德殿会百寮观新乐诗状批  

朕思以中和，被於风俗，既传令节，载序乐章。因会群寮，用申欢宴，裴然成韵，有愧非工。卿等各抒清词，咸推藻丽，再三省览，良用嘉焉。所献知。  

○答权德舆谢追赠祖亻垂礼部郎中表批  

省所奏，请回检校官及兼追赠亡祖事宜，具悉。卿位更将相，委重藩方，赠自是典章，岂必更回官秩。因心志切，报本诚深，已诏追荣，良增嘉叹，想宜知悉。夏热，卿比平安好。遣书，指不多及。  

○放免诸道先停放将士资粮德音  

敕：兴理化者，务积於人；长国家者，以义为利。故敛之欲薄，而使之以时，然後亿兆欢心，远迩欣戴。政平俗阜，必本於兹。朕服承天命，抚临区夏，居矜在虑，宵旰忘劳。苟可以助化宁人，便时益下，事无大小，皆尽其心。比以中夏甫宁，颇勤经费，遂收诸道停将士粮斛，用叶权宜。言念疲，重兹供亿，顷虽疏理，转送犹劳，眷彼东南，良深矜叹。夫崇俭可以足用，节事可以丰财，所当约己菲躬，量宜济务，岂资厚取，方给军须，思息遗黎，俾蠲徭赋。其贞元二年三年以前所收诸道停减放归营农将士军资粮斛钱米等，缘送纳向毕，任依前敕收管。其贞元四年已徵到及在路者，即依前送。其在百姓腹内者，并宜令放免。其贞元五年已毕，每年合收一百七万八百八十八贯石，宜并放免。仍委每道观察使具当管每州都放钱数闻奏，并各下本州，晓示百姓，令知其悉。於戏！人惟邦本，本固邦宁。百姓苟丰，君孰不足。式敷简惠，俾革烦扰，庶其安逸，各务农桑。布告遐迩，明知朕意。  

○上睿文孝武皇帝册文  

维某年月日，哀子嗣皇帝臣某，伏以圣德之大，上与天合，人道近匿，鲜克究知，敢尽其所见，泣以叙财成之业。伏惟大行皇帝绍休七圣，临照八极，以至道御群有，以至化怀远方，登假於上，敷闻在下。肇加元服，顷储闱，生知之敏，动与神契。承顺元宗也，齐栗之容著；奉养肃宗也，爱敬之礼深。履蒸蒸，躬翼翼，不绝驰道，日朝寝门，此则首冠百王，大舜周文之孝也。其於崇儒尚齿，尊道贵德，穷理尽性之学，经天纬地之文，包荒含垢之量，迪哲允恭之善，斯又睿圣不测，同符乎三五，无得而称也。当禄山叛乱，陷覆二京，以天人之重，授元戎之律，师之所及，狂寇歼夷。复宗社之阽危，拯生灵於焚燎，则乾维重构，宸极以安。及史盗闲衅，三河屡梗，在抚军之际，思明陨命；乘践祚之初，朝义授首，则梁陈定，朔易从风。其或屈强於大梁，背诞於南越，莫不朝为枭獍，夕为鲸鲵，此高光之功，神武之略也。自是肃勿群后，宝延万灵，ㄜ潴郁没之刑寝，焚瘗悬沈之礼备。衣冠有沦於胁从者，释面靡问；灵祗有阙於祀者，秩而致享。┾谗说，求谠言，扇以祥风，浸以膏泽，九译奉贡，四夷来宾，丕冒日出，罔不率俾。犹复严恭寅畏，顾省阙遗，兢兢业业，日昃不暇。故得元功广运，协气旁流，灵契毕发，元符氵存至，则瑞璧出於泗，清澜变於河，其馀见祉鳞羽，呈祥草木者，不可殚记。方议弓偃伯，臻於太和，告禅於石闾，镂功於金版遽承凭几之命，奄遘缀衣之酷，号天叩地，罔所依归。今龙攒就启，蜃辂将驾，采鸿儒硕生之议，考公卿百辟之请，佥以盛德大业，匪号谥莫宣，是用虔奉古训，发扬茂实，谨遣摄太尉某奉册。上尊谥曰睿文孝武皇帝，庙曰代宗。伏惟明灵降格，膺兹典礼，诞锡纯嘏，贻宴後昆。呜呼哀哉！  

○遥尊皇太后沈氏册文  

嗣皇帝臣某言：恩莫重於顾复，礼莫贵於徽号。上以展爱敬之道，下以正《春秋》之义，则祖宗之所禀命，臣子之所尽心，尊尊亲亲，此焉而在。两汉而下，帝王嗣位，崇奉尊称，厥有旧章。永惟丕烈，敢坠前典，臣某谨上尊号皇太后。  

○册李晟司徒文  

维年月日甲子，皇帝若曰：粤惟上天，眷佑我唐，赉予元辅，戡夷逆乱，宣振忠贞，光昭永图，奋扬丕烈，今敬从典礼，彰信於朝。咨尔开府仪同三司检校尚书左仆射同中书门下平章事合川郡王李晟，希代特生，乘时间出，高明禀忠厚之桢，（阙）故得拥是旄幢，徇於封略，旋师中冀，讨孽上京。一鼓而凶魁电窜，皇居乃正，清庙重安，大效展於邦家，大惠孚於黎庶。武昭七德，文洽九歌，俾予一人，潜复丕业。抑闻功懋懋赏，义在畴庸；德懋懋官，理在翊善。尔既忧勤戮力，端明一心，申之以武功，重之以文德，是用稽之旧制，册命尔为司徒。宜亮采台庭，光融相府，叙彝伦於九牧，凝庶绩於百工。祗率典章，阜成邦教，膺兹景命，可不慎欤！  

○册李晟太尉文  

维贞元三年，岁次丁卯，四月乙卯朔二十四日戊寅，皇帝若曰：在天成象，三辰耀其景；在地成形，五岳峻其位。古先哲后，罔不宪章，故则天之明，因地之利，建官置辅，论道经邦。配六符於泰阶，运七政於皇极，无其才则礼阙，有其德则荣升。爰自唐虞，率由斯道。故久虚上台之坐，以俟其人，载怀勋贤，聿归元老，咨尔奉天定难功臣司徒中书令上柱国西平郡王食实封一千五百户李晟，天授明德，为时栋梁，膺期挺生，佐理戡难，作我英宰，保大定功。浑忠义以居心，等夷险以为体，魏郊伐叛，申肃杀之威；汉苑摧凶，树廓清之效。宫城遂复，庙社攸安，三辅释涂炭之忧，万国允朝宗之愿。及夫藩镇岐下，黎献昭苏，踔威棱於接境，阜农耕於夷壤。钦若朝政，戢干戈，弼予一人，永清四裔。聿怀丕茂之绩，式崇宽大之请，是用命尔为太尉，惟其敬之哉。且德盛故礼殊，功高故赏茂，崇极九命，华贯三台。持华歆养德之规，保荀ダ清纯之道，具瞻斯在，可不慎欤！  

○册马燧司徒文  

维年月日甲子，皇帝若曰：昔有虞之帝天下也。契作司徒，诞敷邦教，五常以逊，百姓斯亲。其在郑友翊亮於周，邓禹宣猷於汉，亦皆以德当国，以勋持令。天赞我唐，允生忠辅。出则拥旄定乱，重其望以成功；入则调鼎登庸，资其实而论道。再新兹典，荣命攸宜。咨尔检校司徒兼侍中北平郡王马燧，岐山粹灵，桢我王国，明谋炳於著蔡，雄略极乎韬钤。文武在躬，刚柔备体，钦崇一德，斯协阿衡。故能受赈专征，作我心膂，扬旌仗钺，外镇雄都。正师律以宁边，宣国风而抚俗，华夷式叙，朔塞无虞。崇其大勋，谦德弥著；懿兹茂范，实简子衷。昔贞观初，戡定群雄，拯宁庶类，有若赵国公无忌，外运夷凶之效，内申翼善之谟，陟居中台，郁为时楝。今予予亦命尔光替大猷，是用册尔为正司徒。宜祗厥位，九功丕绪，咨尔缉熙，五品不昭，咨尔寅亮，予违汝弼，无或面从。式宣励翼之诚，允副宠光之命，具瞻斯在，可不慎欤！  

○命皇太子即位册文  

维贞元二十一年，岁次乙酉，正月辛未朔二十三日癸巳，皇帝若曰：於戏！天下之大，实惟重器；祖宗之业，允属元良。咨尔皇太子诵，睿哲温恭，宽仁慈惠。文武之道，禀自生知；孝友之诚，发於天性。自膺上嗣，毓德春闱，恪慎於厥躬，祗勤於大训，必能诞敷至化，安劝庶邦。朕寝疾弥留，弗兴弗寤，是用命尔继统，俾绍前烈，宜陟元后，永绥兆人。其令中书侍郎同中书门下平章事高郢奉册，即皇帝位。尔惟奉若天道，以康四海，懋建皇极，以熙庶工。无忝我高祖太宗之休命。  

## ●卷五十五  

☆德宗（六）  

○春令大赦文  

朕以菲薄，於王公之上，恭承天地之序，虔奉祖宗之训，遐想至理，思臻太和。而诚不感物，化不柔远，声教犹郁，征赋仍繁。顷者务於安人，不惮屈己，与西蕃结好，申以齐盟。而戎心无厌，背义亏信，劫胁士庶，屡犯封疆。元元何辜？皆朕之失。乃者辇毂之下，凶徒结构，上帝垂，悉自伏诛。刑以止杀，谅非获已。今三阳布和，万物资始，思与群公兆庶，惟新政理。宜敷在宥之泽，以覃作解之恩，可大赦天下，大辟罪已下。系囚见徒常赦所不原者，咸赦除之。官吏犯赃，不在免限。流人配隶放还，左降官量移近处，已经量移者更与量移。百姓逋欠，一切放免。诸州遭水旱，委长吏贷种子。天下两税，更审定等第，仍加三年一定，以为永式。泾、陇、、宁、振、武、灵、盐、夏、银官健，常例之外，每年加赐两段。军州官吏寄客，能务农业，入粟助边，量其多少，酬以官秩。天下刺史与一子正员官。户口增加，田畴广辟者：长吏加一阶；县令减选，优与处分；额内官勿更注拟；见任者三考勒停。各官食钱所欲别置本，宜令中书门下与百僚议可否奏。京九品已上官，各上封事，极言得失。贤良方正直谏者，高蹈不仕，隐居岩穴，孝弟力田，闻於乡里，所在长官，具名闻荐。诸色官有清白政术，堪任刺史县令者，常参官各举所知，朕当亲自策试之。诸军立仗将士共赐物一万匹，陪位蕃客赐一千匹。  

○南郊赦文  

《礼》称日至而郊，《诗》美丰年之报。然则迎日之始，时莫大焉；顺成之，庆莫重焉。朕承天眷怀，俾作神主，朝夕砥砺，日月永思。惟人安化洽是勤，惟岁稔时和是冀。上灵降鉴，丰祉聿臻。展礼郊丘，申大报之义；祗宗庙，极追孝之诚。四海具瞻，百神咸秩。  

古者凡有大泽，必与天下乐之，庆赐遂行，无思不备。内外文武及致仕官并诸将士等，三品已上赐爵一级，四品已下加一阶。宰相及东都留守六军统军诸道节度神策神威金练防御观察使京兆河南尹正员尚书御史台长官太常卿，各与一子官。大礼行事官各加一阶，立仗将士及守本营者物十八万端匹。故尚父子仪与一子五品正员官，如已五品已上，量与改转。赠太尉秀实与一子官。张巡、许远、南霁云、颜真卿、颜杲卿，各与一子正员官。天下见禁囚徒罪至流死者，各递减一等，徒罪已下，一切放免。左降官经三考，流人配隶效力之类经三周年者，普与量移。近日州县官吏，专杀立威，杖或逾制，自今已後，有责情决罚致死者，宜令本道观察使具事繇闻奏，并申报刑部御史台。吐蕃比亏信约，自绝通和，边镇之闲，事资备御。因其犯边，累献俘囚，既切怀归之心，复加幽絷之苦。永言覆育，岂间华夷，应所获吐蕃生口见在者，一切放归本国，仍并遣人送至界首，量事资遣，使得自全。应诸道自艰难已来，战阵丧殁，及荒凶死亡，骸骨暴露者，长吏各令收瘗奠酹。守宰之任，弊在数更，自今刺史县令，以四考为限。  

呜呼！朕获主璧，十有二年於兹，天地明察，罔敢不祗；一日万几，罔敢不慎。迁己之过，庶无吝心；致人之安，实有明志。夫祀之声香在德，天之视听在人，惟命不常，圣有谟训。庆感既集於兹日，儆厉方戒於将来，冀勉增修，聿怀多福。凡百有司，所宜同之。  

○南郊赦文  

朕以寡德，祗膺天命，励精理道，十有五年。夙夜惟寅，罔敢自逸，小大之务，莫不祗勤。皇灵顾怀，宗社垂，年谷丰阜，荒服会同，远至迩安，中外咸若。永惟多祜，荷元休。是用虔奉礼章，躬荐郊庙，克展因心之敬，获申报本之诚。庆感兹深，怵惕惟厉，可大赦天下。  

自贞元九年十一月十日昧爽已前，大辟罪咸赦除之。左降官及流人，并量移近处。内外文武见任及致仕官并诸军诸使将士等，三品已上赐爵一级，四品已下加一阶。将士白身者赐勋两转，缘大礼职掌行军法驾南郊後留守副守及太仓左藏库及陪位官等，三品已上更赐爵一级，四品已下加一阶。其郊坛宫庙行事官，仍各赐勋两转。皇亲应陪位者，三品已上赐爵一级，四品已下加一阶，及诸色应陪位官等，各赐勋两转。亲王大长公主长公主嗣王郡县主阝公介公鸿胪蕃客神策神威六军，及诸使应缘大礼宿卫御楼立仗及守本军本营者，诸道节度在京帖仗将士，赐物有差。宰辅及在方镇者，祖父各与追赠。东京留守诸军节度观察都防御都团练经略盐铁转运使左右神策神威六军等统军大将军英武威远军使户部侍郎判度支，及京文武三品已上正员官尚书省四品官中书门下省御史台五品官：父在未有官者量授检校官，已有官者一加阶；母在未有邑号者授邑号，已有邑号者更进邑号；父母亡殁者各与追赠。应诸军防秋兵马使及别敕定名充边地兵马使等，备御勤劳，所宜优异：其父在未有官者各授检校官，母在未有邑号者各授邑号。边军镇守及诸道诸军防秋将士，经三周年未改转者，宜与甄叙。其九庙配享功臣封爵废绝者，宜令绍封以享祀。故尚父子仪、太尉秀实宜与一子六品正员官。天下有才德高远，为众所知，及隐Т邱园，不求闻达者，委所在州府长吏具名迹闻荐。诸色人中有贤良方正，能直言极谏，或博通坟曲达於教化，或详明政术，可以理人者，委常参官及州府长吏各举所知闻奏，朕当亲自策试。诸司官有陈时政得失，各尽所见，条流封进。人有冤滞，事有阙遗，悉当极言，无所隐避。  

○让皇太子表  

臣性本凡愚，识无久远，夙承训诲，未达礼经，俾践元良，是轻主鬯，顾惟孱懦，何以克堪。然臣顷总戎麾，恭凭睿略，在臣何力，妄欲贪天。且五帝三王，立嗣殊制王者家天下以传子，帝者官天下以传贤。胡有居五帝之时，行三王之礼，臣虽不敏，窃谓非宜。乃知古之正统不以年，树後不以嫡明矣。若以臣居嫡而废德，在长而舍贤，恐大道淳风，隐而不见。伏以天下之公器，不可虚涉，宗庙之宏纲，不可轻举。伏惟陛下敦三善之本，审万国之贞，不可以私授为心，但可以推贤为虑，则陛下享唐虞之德，臣蒙伯邑之名。乞回圣慈，俯寝恩命。  

○大乘理趣六波罗密多经序  

大朴既散，有为遂作：名利牵乎伐，巧智丧乎真，爱恶攻乎性情，因缘坚其染习；内则百虑无节，外则六根竞诱，天理灭而莫知，道源迷而忘返。沦溺苦海，劫尽还初。惟至人了万物之宗，越三界之表，廓独立而不改，遍诸有而常然，故能开导群疑，济拔流品。  

《六波罗密多经》者，众法之津梁，度门之圆极也。昔日月灯明如来为菩萨说，历劫旷远，真偈寂寥。文殊师利於耆会中，尝与弥勒菩萨语及其事，成一切种智，会无量义因。唯佛能知，惟佛能说，教必有主，其在兹乎。是以释迦如来，为法而生，俟时而现，三身不异。故处代而常离，万行无修，故随方而自在，运慈悲之力，开摄护之门，因其六尘，示之六度，导於法分，令证法身，结习纷纶，乘理而悟，是真般若之旨也。故有慈氏善问，大音赞言天垂宝华，云集仙盖，甘露流液，光明烛幽。使迷方浅深，皆得自然之慧；恒沙亿众，能通般若之知。尝试论之，先儒有言，诚者自成，而道自道也。夫诚已於内，则不勉而中，不思而得。诚物於外，则不言而应，不为而成。其内者证法之身，其外者大悲之力。德产之致也密，化育之功也大。春风发吹，万类咸滋；旭日昼，群阴尽释。乾坤易简之道，是则大同；神明幽赞之情，孰云区别。殊涂一致，其理固然。  

朕虔奉丕图，保蒸庶，思建皇极，以升大猷。遐想灵踪，期於叶契，而舍城妙说，久秘梵文，徒怀泻瓶，未启遗夹，微言不昧，将或起予。於是宾沙门般若受旨宣扬，光宅沙门利言为之翻译，时大德则资圣寺道液、醴泉寺超悟、慈恩寺应真、庄严寺圆照、光宅寺道岸、西明寺圆照、空、良秀等，法门领袖，人中龙象，证明正义，辉润元文。知释迦之宝城，识众尊之满字，以贞元四年岁次戊辰十二月二十八日，於西明寺译成上进。凡一部十卷。龙神翼卫，如从金口之传；梵众护持，无异毫光之现。朕斋心涤虑，仰味宗源，闻所未闻，实为希有。然以汲引之旨，流布为先，庶凭真诠，永济浮俗。聊因暇日，三复斯经，虽法海甚深，而波流不让，举其梗概，昭悟将来。  

○刑政箴（并序）  

朕以南面，励精理道，虽及和平之济，未臻元古之风，夙夜孜孜，勤求不怠。夫安人以正，辅政以刑，盖为之立中，非使人从欲也。是以务兼听以酌群情，择庶官以资共理，恒勉不足，而遏其过，我欲仁矣，尚逮夫意哉。然万务是殷，必戒其失，听政之暇，常志所存。聊缀斯文，庶乎自儆尔。  

大朴既散，利欲是生。惟辟御时，建极作程，导以仁政，齐以典刑，惠此下人，致之和平。立政伊何？必循道德。详刑伊何？必去烦刻。不以人从欲，不以枉伤直，故百度惟贞，万物作式。匪阳不生，匪阴不成，宽则致慢，猛亦取怨。酌於大猷，戒厥偏见，罔弗人志，罔兴人患。迩言必察，刍荛必询，奉无私之心，以诚其意；广无情之听，思得其真。喜怒有节，措置有伦，是以令肃如秋，化行如春。无迩忄佥人，无信侧言，忄佥人则败政，侧言乃惑听。罔攻异端，慎乃出令。知人不易，在观其行。事实求理，法乃因时，法非生，圣哲不为。导物类之情，以通其变；相天地之道，咸尽其宜。教必明於顺，动必虑於违。是以天覆之德，日用不知。六马并驰，在钧衔策；五音并奏，在理金石。苟去回邪，可行蛮貊，因人而理，自古不易。唐尧赭服，夏禹泣辜，以弼於理，冀迁其愚。宁漏吞舟，岂求噬肤，陷之於过，是曰毒。天监孔明，无臭无声，罔载而伪，必先尔诚。蚁壤不防，太山可倾；患生所忽，祸起所轻。故作事谋始，而戒於未形。予临兆人，道存化育，祗荷元贶，幸清九服，（阙）若履深谷。思正其源，庶登於朴。监於往躅，书以自勖。  

○君臣箴  

夫惟德惠人，惟辟奉天，从谏则圣，共理惟贤。皇立有极，骏命不易，总万机以成务，齐六合之殊致。一心不能独鉴，一目不能周视，敷求哲人，式序在位。於戏！君之任臣，必求一德；臣之事君，咸思正直。何启沃之所宜，自古今而未得？且以谠言者逆耳，谗谀者伺侧，故下情未通，而上听已惑，俾夫忠贤，败于凶慝。譬彼轻舟，徒楫之；亦有和羹，宰夫膳之。孰云理国，不自得师，覆车之轨，予基惩而。高以下升，和由甘受，惟君无良，亦臣之咎。闻诸辛毗，牵裾魏后，则其禽息，竭忠碎首，勉思献替，以平可否。勿谓无伤，自微而彰，勿谓何害，积小成大，事有隐而必见，令既出而焉悔。鼓钟在宫，声闻於外，浩然涉水，朕未有艾，将负以虚心，期尽忠而纳诲。在昔稷契，实匡舜禹；近兹魏徵，佑我文祖。君臣协德，混一区宇。肆予寡昧，获缵丕绪，臣哉邻哉，尔翼尔辅。  

高秋始肃，我武维扬，辍此禁卫，殿於大邦。恋阙方甚，嘉言乃昌，是规是谏，金玉其相。辞高理要，入德知方，总彼千虑，备於八章。宣父有言，起予者商。殷有盘铭，周有欹器，或诫以辞，或警以事。披图演义，发於尔志，与金镜而高悬，将座右而同置。人皆有初，鲜慎厥终，汝其夙夜，期保朕躬。无曰尔身在外，而尔诚不通，一言之应，千里攸同。导彼遐俗，达予四聪，华夷仰德，时乃之功。既往既来，怀贤忡忡，唱予和汝，式示深衷。  

○宸台衡二铭（并序）  

朕每览上古之书，及唐虞之际，君臣相得，圣贤同时，日夕孜孜，讲论治道，或陈其鉴诫，讽以歌咏，焕乎典谟，百代是式。有以见启沃之道，理化之端，意甚慕之，而未能逮也。顷灵盐节度使杜希全，著书上献，多所规谏，聊为《君臣箴》，用答其意。河东等道副元帅司徒燧，固请勒石，贻厥後人。朕以文既非工，义又未备，垂诸後裔，良所恧焉。起予者商，因之有作，庶乎朝夕自儆，且俾後代知我文武殿邦之臣欤！  

○宸铭  

天生蒸人，性命元淳。嗜欲交驰，利害纪纷。无主乃乱，树之以君。九域茫茫，万情纭纭。目不备睹，耳不备闻，睹之闻之，矧又非真。事失其源，道远莫亲；理得其要，化行如神。失源维何，不自正身。正身之方，先诚其意。罔纵尔欲，罔载尔伪，体道崇德，本仁率义。必信若寒暑，无私象天地。感而遂通，百虑一致。任人之术，各当其器，舍短从长，理无求备。事多总集，众才咸遂，知而必任，任而勿贰。以天下之目为鉴，我鉴斯明；以天下之心为谋，我谋则智。求贤惟广，辨理惟精，逆耳弗心，必嘉乃诚。顺旨苟容，亦察其情，斥去奸谀，全固忠贞。先人立言，为代作程，谔谔者昌，唯唯者倾。系以兴亡，曷云其轻？承天子人，夫岂不贵。伊昔哲王，夙夜祗畏，驭朽为戒，纳隍为志。神将害盈，天匪假易，四海为家，夫岂不富。伊昔哲王，勤俭固陋，土阶罔饰，露台罢构。远奇技淫巧，放珍禽异兽，敬之慎之，天其永佑。欲令必行，顺人之情；欲诚必著，清己之虑。心无亿诈，事必忠恕，凡将有为，靡不三思。喜怒以节，动静以时；毫厘或差，祸福亦随。慢易厥初，悔其曷追。刑不可长，武不可恃。作威逞势，厉阶斯起。垂旒蔽明，︻纩塞耳，含宏光大，是以为美。覆之如天，爱之如子，仁心感人，率土自理，嗟予寡昧，嗣守丕图。寇戎荐兴，德化未孚，大业兢兢，其敢以渝。俯察物情，仰稽典谟，作戒斯言，於坐隅。  

○台衡铭  

天列台星，垂象於人，圣人则天，亦建辅臣。以翼以弼，为衡为钧，如耳目应心，如股肱运身。是则同体，孰云非亲。阴阳相推，四序成岁；君臣相得，万邦作。感同风□，合若符契，以道匡救，尽规献替。木必从绳，金其作砺。帝者之盛，时维陶唐，乃闻畴咨，侧陋明扬。洎乎有虞，二八腾芳，爰迨伊尹，相於成汤。载生姜牙，凉彼武王，道无不行，谋无不臧。君圣臣贤，运泰时康，汉高既兴，萧曹亦彰，烈烈我祖，应期而昌，灭群凶，砥平四方。维卫及英，启辟封疆，曰房与杜，振理维纲。亦有魏徵，忠謇昂昂，伟兹众材，为国栋梁。荡荡巍巍，邦家有光。是知道之兴废，系於时主，主之得失，资於台辅。经之以文，纬之以武，出为方召，入为申甫。绝维载张，阙衮斯补，惟德是依，惟才是求。人不易知，德亦难周，傅说版筑，夷吾射钩。任之不疑，千载垂休，体於至公，何鄙何雠。追维哲王，必赖良弼，矧予不德，昧於理术。师旅繁起，政刑多失，遘兹艰屯，夙夜祗忄栗。翊我戴我，实维勋贤，内熙庶绩，外继十连。威武载扬，谋猷日宣，长城压境，巨舰济川。同心同德，持危扶颠，予嘉尔诚，尔相予理。惟后失道，亦臣之耻，自昔格言，慎终如始。功藏鼎彝，道冠图史，无俾伊傅，克专厥美。作鉴勒铭，永世是纪。  

○赠太尉段秀实纪功碑  

立人之道，曰君与臣；为臣之义，曰忠与节。忠莫极於卫国，节莫大於忘身。存其诚德，贯乎天地；致其功用，施於社稷。独断剿凶慝之命，沈谋安宇宙之危。其智勇足以拯时，其义烈足以宏教。非昊穹锡庆，敷佑皇家，重振纪纲，再激俗，何遘之会，而获见斯人。  

开府仪同三司检校礼部尚书兼司农卿上柱国张掖郡王段氏，名秀实，字成公。应期降生，扶翼唐祚。禀阴阳之粹气，备刚柔之全德。体正明道，从时卷舒，蓄为淳和，发为功烈。朕宅帝位之五载，孟冬十月，贼臣朱Г，反天悖人，因时多虞，乘我无备，诱聚叛卒，作乱於京师。朕深惟罪己之诚，远遵避狄之义，驾自中禁，狩於近。贼阴谋为奸，阳言示顺，以公尝任泾帅，素得士心，采诸众情，引以自助。公感时悲愤，思定大业。谓复国安人由己，不可以顾私；谓开物变化在权，不可以虚死。略匹夫之褊介，蕴旷代之宏规，内贞其心，外混其迹，且探察元恶情状，将因而图之。贼果不疑，委以心腹，遽发凶党，谋袭我师。公诡说以词，止之不可，乃窃取官印，假为兵符，急追寇军，不远而复。销祸纾难，阴阳若神。於时物情危疑，忠邪莫判，卒乘未辑，军旅未完，微公之谋，吾几蔑济。既而密结勇敢，誓歼寇雠，决策克期，中外发应。会贼Г召公计事，引入ト中，露其奸情，言及僭窃。公气填胸臆，植发冲冠，仰天大呼，元鉴何昧？孰为臣子，而忍是心，语未绝音，奋笏前击，凶徒败面，既踬而奔。左右愕然，初未敢动。继者不至，事遂无成，逆徒交锋，因而遇害。  

嗟乎！天生万物，惟人最灵，禀元气之精，锺五行之秀，是宜守正居顺，移孝资忠，君君臣臣，父父子子，各履於达道，同臻於太和。天乎不融，生彼狂悖；神乎不惠，丧我忠贞。静言思之，辍馈忘寐，详求其理，抑有以焉。兹朕不明，败德招损，故列圣垂，儆戒於子，则Г之乱，所以惩既往，勖将来；礼教陵夷，风俗讹弊，故上帝元鉴，耸动於人，则段公之死，所以励当今，传不朽也。  

访彼前史，稽诸昔贤，全大节者，不必成功，建大功者，或未立节。非节不可以裨教，非功不可以持危。义实相须，事难并备。吉甫以文武翼周室，宣王中兴；绛侯以智谋安刘氏，文皇绍立。茂功著矣，而节未可称。董卓胁国以擅威，伍孚刺之而不畏；王敦拥众以称乱，周ダ折之而无疑。奇节伟矣，而功竟不就。至若屈伸合变进退知机，智以遂其谋，勇以决其死，功与时并，节与名偕，中古已还，无公俦比。贞烈之至，通於神明，桀骜闻之而动心，仇雠感之而不怨。死於义而义著，忘其家而家全。行路兴悲，懦夫增气，矧予之恸，其可弭忘。且人之所爱者身也，国之所重者位也，公能杀身徇国，朕得不以重位报之哉？乃诏有司，册赠太尉，谥曰忠烈。赐实封五百户，庄宅各一所。嗣子授三品正员官，诸子各授五品正员官。表其闾里，护其丧葬，官立祠宇，史载忠勋，哀荣之典备矣，君臣之义极矣。  

公始以天宝四载，奋笔从戎。才为时生，官为才达。得司马战阵之法，参将军帷幄之筹。累典方州，更践台寺，出拥旌节，入为卿士，位历十七，岁逾三纪。封王列於异姓，开府比於台司，参职六官，食赋百室。言不代善，虑常下人，恒持顺信之规，罔居疑悔之地。利刃在手，投节皆虚，贞松有心，老而弥劲。吞大憝於方寸之内，定危疑於晷刻之间。力可屈而志不可迁，身可杀而节不可夺；所谓有始有卒，为臣之极致者欤！日月有期，宅兆云毕，身殁功在，凛然如山。勒铭传芳，终古不灭，以志吾过，且旌善人。铭曰：  

浩浩上天，四序唯均。气或堙郁，过为灾氛。否不可终，必复元亨。洗以膏雨，播之祥□。济济蒸人，五常是则，时或难，乃生凶慝。乱必有定，允归皇极。极以茂勋，辅之明德。勋德克崇，慈惟段公，实天降灵，宁保朕躬。日月蔽亏，宇宙昏蒙，ぁ然明识，独誓深忠。豺狼为群，犭斤々逞志，咆哮奔突，乘我未备。公飞尺符，横制丑类，变化若神，邦家不坠。元恶大憝，诱奸作狂，窃器僭名，反易天常。公独挺身，奋击暴强，烈烈英武，殁而弥彰。义振名教，功存社稷，赠极上台，赏延真食。省咎祗畏，怀贤悯恻，刻铭丰碑，昭示万国。  

○西平王李晟东渭桥纪功碑  

天有柱以正其倾，地有维以纽其绝，皇王有辅佐以济其艰难。非命历所归，不得生良弼；非君臣相合，不能集大勋。非暴乱宏多，不足表忠节，非奸猾炽焰，不克展雄才。天与事肆会，然後臣功著而王业兴焉。高祖太宗，拓迹垂统，扫乾坤之气，拯生灵之涂炭，其受命也正，其布泽也宽。六宗丕承，克广前烈，虽遇屯否，化危成安。二百年间，五夷大难，由内以正宸极者再，自外而复都邑者三。山岳降神，云龙叶契，继生贤哲，保定邦家。神龙中，诸武擅权，间王室，则有若扶阳王彦范等推戴中宗，绍复洪业；景龙末，嬖韦窥国，渎紊乾纲，则有若徐国公幽求等左右元宗，扫除凶秽；天宝之季，盗起幽陵，翠华南征，潼关不守；广德之际，戎轶郊，皇舆东巡，酆宫罢警，则有若尚父子仪等殄殪丑逆，册肃宗於岐，攘却蕃夷，翊代宗於陕；建中四祀，寇发上京，暴蔑人神，僭称名器，则有若西平王晟等翦灭大憝，廓清中区。惟兹数公，异时同德，道济於社稷勋书於鼎彝，唐之得人，於斯为盛。  

东渭桥抵王城东北四十里，而国之廪积在焉。始晟於此驻孤军，纠群帅，俟时而动。一举成功，子是用扬其美而纪其功，以明事之有因，谋之有素也。粤若菲德，嗣膺大宝，化乖柔远，明不烛幽。淮右贼臣，提兵犯顺，凭陵汝服，震压洛师。朕悯将吏之受，哀黎之无诉，罔思卫已，姑务靖人。亟发禁师，东征不轨，犹虑胜敌之未勇，乃徵泾师以继之。贼Г畜奸，觑隙乘便，饵诱贪卒，扇结暴徒，伺其不虞，讠聚犯阙。朕引咎出次，薄犯二畿，封豕长蛇，穴处宫庙，磨牙喷毒，噬螫害人。晟时总偏师，远戍河朔，曾不俟召，闻难骏奔。鼓义勇仗顺之师，吞败亡稔恶之冠，雄威胜势，疾若飚驰。属贼师昏迷，恃众贪乱，诱我蝥贼，连谋内逼。朝廷载迁，关河长扰，豺狼塞路，羿浇争驱。人烟绝於井邑，阴交於田野，物情大骇，荡然靡依。晟乃设会军门，哭而誓众，国雠不灭，无以身为。遂发感激，呜咽流涕，天地为之变色，将帅为之动心，军中较然，知有逆顺。晟乃度公积，计私课，程赏典，定刑章，行令自身，录功先下，由是勇者奋力，智者效谋，其气增倍，其心如一。屹立坚壁，於渭之阳，奸逆畏威而震忄，忠义奋气而耸慕。分二凶之势，不敢相附。为诸镇之援，俾得自坚，晟之力也。二月守暨乎夏五月，晟知众心可用，乃扌柬日飨士。乙未陈师於东郊，如虎如貔，如熊如罴，凶徒接战，累合皆北。倒戈弃甲，罔敌我师，乘而殪之，摩垒而止。戊戌方旭，连营进攻，贼众相惊，股战魄骇。登阵而不敢拒，阖门而不敢窥。晟仗钺启行，执桴亲鼓，敛隍堑，排墙垣，胜气兆於风□，威声振於原野，指顾摧靡，荡无孑遗。  

布朝旨以宽胁从，励臣节以诛同恶，乾轴倾而复纽，皇维弛而更张，迁枭声为好音，变袄为和气。然後闲戎律，厘军容，不喧不哗，有严有翼；搜苑囿，殄遗寇，清宫门，授彼有司，宣言於众曰：恭行天讨，将以遏乱略，去人害。王师所至，歌舞从之。其或矜勇恃勋，作威肆掠，是则以暴易暴，夫何赖焉？懋功有恒赏，违禁有常罚，惟国之令典，不得以赎论，敢犯令者，杀之无舍。爰择便地，引军出屯，马无错群，士必成列，克敌弥日，都人莫知。徐命有地之官，同谕ㄩ里，士庶闻巨猾之歼殄，而我师（阙）壶觞犒军，如恐不及者，若赤子之保慈母，涸鳞之赴洪波，或欣而呼，或感而泣。吾是以知烈祖积德，人怀其深。贤臣佐时，功济斯美。晟有兴运之略，有匪躬之诚，有定乱之勋，有禁暴之德，俾予从，垂拱仰成，乃册拜司徒兼中书令，加实封一千户，录功第一，序位居首。事业编乎史册，德辉流乎颂声。入为夔龙，出作方召，赞赞徽烈，中外具瞻。而晟居高牧卑，辞满守约。崇让而勋阀弥耀，恶盈而福禄修归，斯又明哲之规，慎终如始者也。  

夫制敌在谋不在众，感人以义不以威。当天地屯蒙，邦家离析，援孤者踣，党胜者强，群心嚣嚣，靡所止戾，若风动中野，波腾沧溟，从而拯之，岂易为力？於时马不满百驷，兵不盈万人，无郡邑土田之资，无城池险阻之固，独立不惧，气吞群凶；以尽忠誓心，以必死励己，以大顺率众，以至诚动天，众心攸同，天意允答，故措军散地而不可拔，致讨寇而力有馀。国危能安，军胜能整，古所谓卫社稷者，晟其当之。播扬休风，篆刻贞石。俾厥後嗣，无忘乃功。铭曰：  

赫矣我唐，受天眷命。祖功宗德，浸泽储庆。穷海请吏，遐荒禀令。宁一九服，惠康万姓。三五以还，莫之与盛。迨予不类，辱守丕图，烛理匪时，立诚未孚。蠢尔孽臣，扇兹溃徒，震惊朕师，黩秽皇都。宇宙沸腾，人神睢盱，重以统戎，诱奸同贯。播迁斯载，岁聿云半，未既悔祸，人胥厌乱。乃锡元臣，夷凶翦叛。昏茫茫，横流汤汤。挺然孤军，在渭之阳。我城非完，恃顺为防。我旅非众，同心为强。由义率人，人皆响方。万事如一，争先启行。拗愤求逞，蓄威斯张。力足势全，时惟鹰扬。以战则克，以谋则臧。指麾之间，群丑潜亡。鲸鲵暨平，宫室既清，军伍无声，都人不惊。成功禁暴，自昔稀有，实天生德，彰於厥後。洋洋令名，兹为不朽。  

○（阙）西川节度大使检校司徒兼中书令上柱国南康郡王韦皋纪功碑铭（并序）  

（阙）以阴阳（阙）忠贤作弼，宣翼赞之力，用能致（阙）则孰（阙）柔之略，致恢复之勋者焉。（阙）祖太宗受（阙）握乾符以垂统，廓宇宙而贞观。盛德被於（阙）宗重光克（阙）庭御大灾，清大难，佐（阙）间生才贤，斯实我（阙）垂佑（阙）谋猷仗忠义之臣。以（阙）镇乃命左金吾大将军韦（阙）而有谋（阙）集（阙）其镇抚之宜，至则宣（阙）朝旨，扬国威仁义服（阙）足弃织（阙）之（阙）人知国家有安抚之（阙）矣。云南昔在汉为西域郡（阙）龙（阙）大定区夏（阙）来朝献开元中，诏以蒙（阙）为云南王天宝州将军善能（阙）西川其孙（阙）归内附。朕嘉其诚节懿（阙）时值抢攘，而心不变易。乃（阙）为司空而九土以平，契（阙）五教以敷。萧何漕运不乏，而（阙）筹帷幄（阙）朕深惟德化之未远。风（阙）悯此元元，以图无疆之休（阙）於（阙）以一旅之师（阙）一（阙）之（阙）徒外牧黎庶，一时（阙）然（阙）谨财赋以丰其用。故得（阙）欲来远人之贡赋（阙）言前事符响庆（阙）云南（阙）以致遐迩尊王之（阙）为纯臣输琛委贽稽颡（阙）德以（阙）则（阙）代之贤忠良之佐（阙）岂虚也哉。昔秦汉或（阙）面非（阙）谓（阙）皋一心奉国。百（阙）义之忱集邦家之（阙）能制（阙）复王（阙）建（阙）言而理此皋之忠勋斯（阙）检校司徒兼中（阙）等使宜（阙）书盖详诸家谍矣。兹所（阙）茂勋纪威绩刻（阙）臣其词曰：  

（阙）鸿烈尊主以忠，持危以节。（阙）时之杰，我有（阙）惟（阙）遐（阙）及此小康，实杖忠贤。抚绥（阙）吾事惟臣（阙）西（阙）惟一（阙）前闻异时同致，保族承家，（阙）苟能建绩，功曰不朽。（阙）忠之（阙）文武之全才道（阙）实维时杰纯诚（阙）於（阙）宜刻金石，用表忠勋。（阙）股肱（阙）念梦寐，忠贤存於（阙）谅当体予（阙）  

☆李诵（顺宗皇帝）  

帝讳诵，德宗长子，上元二年生。始封宣城郡王，大历十四年六月进封宣王，十二月立为皇太子，贞元二十一年正月即位。七月，以疾令皇太子监国，八月，传位皇太子。元和元年正月，上尊号曰应乾圣寿太上皇，是月崩。年四十六。谥曰至德大圣大安孝皇帝，庙号顺宗。大中三年，加谥至德宏道大圣大安孝皇帝。  

○授韦执谊尚书左丞平章事制  

宰相之职，寅亮缉熙，导阴阳之和，赞天地之化，裁成百揆，总领庶官。非道契时中，识通理本，则何以敷畅皇极，阜安群黎。朕以眇少，嗣守丕业，思立人纪，以承天休。其代子言，允属良弼。朝议郎守吏部郎中骑都尉赐绯鱼袋韦执谊，孝友忠肃，自诚而明。茂实本於宗师，英华发於事业。久参内署，动直静专。累践中台，职修事举。克有公望，冠於群伦，以予冲人，恭默思道。是用命尔，纳诲弼违，必能行四方之风，成天下之务，祗服乃职，厥惟钦哉！可守尚书左丞同中书门下平章事，赐紫金鱼袋。  

○授杜佑诸道盐铁等使制  

周制国用，委於冢卿；汉调军食，资於相府。必由中以制外，则政一而事行。所以阜安兆人，平均九赋，弼成富庶之教，驯致雍熙之化，实仗兀老，佐予经邦。银青光禄大夫检校司空同中书门下侍郎平章事充太清宫使上柱国扶风郡开国公食邑三千户杜佑，体资易直，德合宏大，事君以道，修己以诚，寅亮先朝，毗赞盛业，秉忠直之大节，备文武之全才。保朕躬，载申启沃，发挥政本，开导化源。谟明缉熙，三事允理。必能综领经制，变而通之，权货币之宜，成军国之务，外均庶土，内瞻中邦。俾予一人，恭己而理，宏敷五典，式协於中，可检校司徒充度支及诸道盐铁转运等使，依前同中书门下平章事太清宫使散官，馀如故。主者施行。  

○授抚王河东节度使制  

门下：肇自周汉，至於国朝，莫不建立亲贤，以为藩卫。择兹贤哲，抚镇北门，举是彝章，式协公议。抚王，智量端平，体识沈远，毓德早闻於《诗》、《礼》，成器可比於璋，居然岐嶷之姿，雅有信厚之誉，是宜奖其令美，授以旌旄。况全晋雄藩，兴王故地，屏护狄塞，统制甲兵。抚循ム将领之才，居守藉公侯之重。一昨师徒扰叛，帅令不遵，用尔遥临，以绥其众。尔宜持严而务恕，约法而推诚，戒之慎之，载扬丕绩。可开府仪同三司充河东节度观察处置等使兼太原尹北都留守，封如故。主者施行。  

○封皇太子大男宁平原郡王等制  

王者嗣统，必上尊祖庙，中立人纪，下及孙谋，所以光赞鸿猷，发挥大典者也。皇太子大男宁等，温敏茂淑，依仁游艺。龆龀之岁，自降其心，《诗》、《书》之言，夙盈於耳。朕初建储两，永固宗祧，既当知子之明，弥称抱孙之慰。是用依方建邑，籍土疏疆，俾奉邦家，式崇藩屏。本支百代，冀迈於周诗；子弟毕封，更高於汉室。於戏！承紫极之庆，禀青宫之训，惟师友是敬，惟忠孝是凭。以乐善为心，好贤为德，古有成范，尔其钦哉！  

○授范希朝神策军节度使制  

门下：古之命将帅，修封疆，在於整军，非以耀武。故缮理亭障，训齐车徒，以申国威，以固王略。非诚节茂著，无以分统六师；非勋绩彰明，无以并护诸将。副兹重任，实在忠贤。特进检校右仆射右金吾卫大将军充右街使成纪男范希朝，有贞臣之节，有良将之风，识达《武经》，学综兵要。临事能断，好谋而成，尝领元戎，镇於朔野，控河上之塞，拒汉南之庭。修其政刑，谕以威德，士吏向化，裔夷绥怀，入觐京师，策勋王府。洎司警卫，禁旅增严，直道弥彰，嘉庸益茂。固可以总统北落，节制西陲，成魏绛和戎之勋，振晁错备边之策。俾异俗率化，穑人成功，师乘以和，烽候无警，懋建丕绩，时乃之休。可开府仪同三司检校左仆射兼右神策军京西诸城镇行营兵马节度使如故。  

○授杜黄裳门下侍郎袁滋中书侍郎并平章事制  

辅弼股肱之臣，所与共成天功，左右邦理者也。朕承至尊之重，居群后之上，夙兴寅畏，不敢康宁。思所以统天人之和，彰祖宗之烈，以行四方之政，以遂万物之宜，敷求哲人，以辅台德。银青光禄大夫守太常卿充礼仪使上柱国郑县开国公杜黄裳，宏深易简，资博厚之德。朝议郎检校左散骑常侍兼左金吾大将军充左街使云骑尉赐紫金鱼袋袁滋，冲茂精微，体诚明之性。咸以器业闳茂，服在大僚。祗事先朝，克荷休命，识达道奥，文为国经。固可以仪刑具僚，参综庶务，寅亮天下，毗予一人，罔不同心，以辅乃辟。黄裳可门下侍郎平章事，滋可中书侍郎平章事。  

○罢郑瑜高郢平章事制  

朕承天眷命，获主兆人，思致邕熙，用康区夏。布和缉化，属在辅臣，所谓适宜，实为通典。银青光禄大夫守吏部尚书平章事上柱国郑瑜、银青光禄大夫守刑部尚书平章事上柱国高吨等，咸以忠靖，累更班列，秉彝廉慎，植操贞常。自参辅中枢，皆能励节，祗勤庶务，夙夜惟寅。岁月滋深，婴缠疾恙衮，职有阙，无以弥纶。况铨综为选士之本，刑法乃生人之命，俾从专掌，以尽至公。宜辍台司，副予所委。瑜可吏部尚书，郢可邢部尚书。  

○封钦王等诏  

王者之制，子弟毕封，所以固藩辅而重社稷，古今之通义也。第十弟谔等，宽简忠厚，生知孝敬，行皆由礼，志不违仁。乐善本於性情，好贤宗於师傅。朕承天之序，稽古展亲，宜举徽章，俾开土宇。第十弟谔封钦王，第十一弟П封珍王。男建康郡王涣封郯王，改名经；洋川郡王沔封均王，改名纬；临淮郡王洵封淑王，改名纵；宏农郡王浼封莒王，改名纾；汉东郡王泳封密王，改名绸；晋陵郡王封郇王，改名综；高平郡王淑封邵王，改名约；云安郡王滋封宋王，改名结；宣城郡王淮封冀王，改名纟求；德阳郡王氵胥封和王，改名绮；河东郡王封福王，改名绾；洛交郡王况封珍王，改名缮；第十三男绚封衡王；十四男封会王；十七男封抚王；十八男绲封岳王；十九男绅封袁五；二十男纶封桂王；二十一男绰封翼王。  

○放免积欠诏  

朕君临寰海，子育兆人，思欲阜其财求，俾遂生殖，然後导之以礼乐，齐之以政刑，兴廉让之风，洽和平之理。而比闻官司之内，尚有逋悬，每念黎蒸，用深忧轸。永言勤恤，宜有蠲除。其庄宅使从兴元元年至贞元二十年二月三十日已前，畿内及诸州府庄宅店铺车坊园零地等，所有百姓及诸色人，应欠租课斛豆见钱纟丝草等，共五十二万馀，并放免。朕方与人休息，致之富寿，物有不得其所，事有可利於人，寤寐求思，予无所爱。宜加晓示，令悉朕怀。  

○命皇太子摄位诏  

朕承九圣之烈，荷万邦之重。顾以寡德，涉道未明，虔恭畏惧，不克祗荷。常恐上坠祖宗之训，下贻卿士之忧，夙夜祗勤，如临渊谷。而积未复，至於经时。怡神保和，尝所不暇。永惟四方之大，万物之殷，不躬不亲，虑有旷废。加以山陵有日，霖潦逾旬，是用儆於朕心，思答天戒。其军国政事，宜权令皇太子纯勾当，百辟群后，中外庶僚，悉心辅翼，同於理。宣布朕意，咸所知闻。  

○遗诰  

朕闻生死者物之大归，修短者人之常分，古先哲王，明於至道莫不知其终以存义，顺其变以节哀，故存者不至於伤生；逝者不至於甚痛，谓之达理，以贯通丧。顷在弱龄，即敦清净，逮於近岁，又婴沈痼。尝亦亲政，益倦於勤。以皇帝天资仁孝，日跻圣敬，爰释重负，委之康济。而能内睦於九族，外勤於万问寝益严，视膳无旷。推此至德，以安庶邦，朕之知子，无愧天下。今厥疾大渐，不寤不兴，付托得人，顾复何恨？四海兆庶，亦奚所哀？但圣人大孝，存乎善继，枢机之重，军国之殷，缵而承之，不可暂阙。以日易月，抑惟旧章。皇帝宜三日而听政，十三日小祥，二十五日大祥，二十七日释服。方镇牧岳，不得离任赴哀。天下吏人，诰至後出临，三日皆释服。无禁嫁娶祠祀饮酒食肉。宫中当临者，朝晡各十五举音，非临时，禁无得擅哭。释服之後，无禁举乐。他不载诰中，皆以类从事。伏以崇陵仙寝，复土才旋，甸邑疲人，休功未几，今又重劳营奉，朕所哀矜。况汉魏二文，皆著《遗令》，永言景行，常志夙心。其山陵制度，务从俭约，并不得金银锦彩为饰。朕寝疾岁久，以至弥留，医药伎术之人，夙夜无懈，念其尽瘁，颇谓极诚，必在优容，务令得所。百辟卿士，宣力尽忠，克申送往之哀，宜展事居之礼。布告天下，明知朕怀。  

○崇陵优劳德音  

朕以寡昧，嗣膺大业，永惟列祖之德，肃奉山园之重，夕惕若厉，惧有缺遗，赖一二元臣，公卿庶士，叶乃心力，克申典礼。今九虞既毕，永慕惟深，爰奉畴劳之义，差其异数之命。山陵使杜佑若子若孙，与一人五品正员官。礼仪使杜黄裳特加一阶，与一子六品官。副使李、按行山陵地副使李赐一级，各与一子官。卤簿使郑云达与一子出身，仪仗使舁梓宫官各赐爵一阶，邑爵掌优赐有差。三京元高陵高阳县人夫，寒冻近道，邻村坊市，屋宇什物田苗被毁损，并近陵百姓，偏有使役，委京兆府勘覆闻奏。挽郎挽士，量加优恤。甸内百姓奉山陵，秋冬滞雨，供庆疲弊，所配折纳和籴并停。  

○册广陵郡王为皇太子文  

维贞元二十一年，岁次乙酉，四月庚子朔九日戊申，皇帝若曰：建储贰者，必归於上嗣；固邦本者，允属於元良。咨尔元子广陵郡王纯，幼挺岐嶷，长标恂淑。佩《诗》、《礼》之明训，禀忠孝之宏规，居常保谦动必循道。识达刑政，器含温文，爱敬奉於君亲，仁德闻於兆庶。神祗龟筮，罔不协从。是用命尔为皇太子。於戏！惟我烈祖之有天下也，功格於上帝，祚流於无穷。光缵洪绪，逮予十叶，虔恭寅畏，日慎一日。付尔以承祧之重，励尔以主鬯之勤，以贞万国之心，以扬三善之德。尔其尊师重傅，亲贤远佞，非道勿履，非礼勿行。对越天地之耿光，丕承祖宗之休烈，可不慎欤！  

○皇太子即位册文  

维永贞元年，岁瓷乙酋，八月丁酉朔九日乙巳，太上皇若曰：咨尔皇太子纯，惟皇上帝降休於我家，用集大命，克绥厥猷，惟后祗率大典，兹惟艰哉。朕承累圣休德，膺守邦之重，不蒙天佑，降疾在躬。上不能昭事郊丘，祗见烈祖；下不能临视庶政，保绥兆人。是用命尔当位嗣统，宜陟元后，代予忧勤。今遣使检校司徒平章事杜佑、副使门下侍郎平章事杜黄裳持节册命。於戏！尔有光大之德，敷於万邦；尔有仁孝之诚，刑於九族。慈和宽简，克享天心。元符不可以固违，明命不可以不畏。尔惟察纳忠直，子惠困穷，咨於正言，慎乃俭德。临庶官以敬，哀庶狱以情，允执其中，无忝我祖宗之丕训。  

○即位赦文  

朕纂承天序，嗣守鸿业，以不敏不明，托於万国兆人之上，永惟高祖太宗旋造区夏，列圣休德，洽於人心，肆惟寡昧，膺受多福，大惧不克负葆，为宗庙羞。若涉大川，罔知攸济。思与群公卿士，方伯连帅，祗若丕训，惟怀永图，内熙庶绩，外宏至化，以弼予理，臻於大中。俾怀生之类，各遂其性，咸得自新，导迎休和，荡涤瑕累，可大赦天下。  

自贞元二十一年二月二十四日昧爽已前，大辟罪已下，罪无轻重，已发觉未发觉，已结正未结正，系囚见徒常赦所不原者，咸赦除之。左降官量移近处，如复资者，任依常调赴选；如有亲故在上都，任於所司陈状，便与处分；别敕因责授降资正员官者，亦与追改；亡官失爵放归不齿者，量加收叙。流人放还。僧尼道士移隶者，罪人已亡殁，家口未许归者，一切放归；如自情愿住者，勿抑令归；如先有敕云纵逢恩赦不在放还之限者，及别敕安置者，并宜放还。其安置之人，五品已上奏待进止。左降官及流人亡殁，有官者各还本官。今日已前痕累禁锢，及反逆缘坐，一切并与洗涤。  

应缘山陵制度，及丧仪礼物，博询可否，务遵礼度，必诚必信，副朕衷怀。桥道置顿，并以内库钱充。诸有费用，先给工价，仍以见钱，更不折物，不得辄令科配。天下百姓，应欠贞元二十一年二月三十日已前榷酒，及两税钱物，诸色逋悬，一物已上，一切放免，京畿诸县，应今年秋夏青苗钱，并宜放免。天下诸州府，应须夫役车牛驴马脚价之类，并以两税钱自备，不得别有科配，仍并依两税元敕处分。仍永为常式，不得擅有诸色榷税。常贡外不得别进钱物，金银器皿奇文异锦雕文刻镂之类，若民已发在路乾，并纳左藏库。  

清净者理国之本，恭俭者修己之端。朕临御万邦，方宏此道，苟可济物，予何爱焉？宫掖之中，宜先省约，其後官细人子弟音声人等，并宜放归。亲族应缘宫市，并出正文帖，仍依时价买卖，不得侵扰百姓。所缘宫中要你母，并取食粮户充税，不得科配寺观。诸军先擒吐蕃生口配在诸处者，宜资给放还本国。天下官吏，应行鞭捶，本罪不致死者，假以责情，致令殒毙。每念致此，良增恻然，宜切加察访。  

内外文武见任及致仕官并诸道将士等，赐爵加阶赐勋有差。二王三恪褒圣侯各与一子官，大长公主嗣王等，各与一子官及出身有差，宗子中有才用者，委宗正卿以名闻，量才叙用，皇五等已上亲，赐爵加阶有差，陪位者年十五已上，并放出身。武德已来配享功臣，及张巡、许远、南霁云、颜杲卿、颜真卿等子孙中，各与一人正员官。故尚父子仪、赠太师晟、太尉秀实子孙中，各与一人正员五品官。及诸州府长官及京常参官：父见在未有官者，并与五品致仕官及阶；父殁母存者与邑号；父母亡殁，量与追赠。陕州元从、宝应功臣、兴元元从、奉天定难功臣：赐爵勋有差，亡殁者与追赠。中书门下节度使东都留守度支盐铁等使，京兆尹观察招讨等使，及神策神威金吾六军将军大将军英武威远镇国军使陇右经略军使节度留后，各与一子官有差。其神策神威六军将军大将军英武军等使，并与加官。神策神威六军英武威远菅左右金吾，及皇城将士，及缘御楼立仗将士等，赐物及爵阶有差。应东宫官及侍读侍书教授，在正月二十六日已前者，国初已来职掌行事，及册命官授顾命撰制诏，及修册文并写制诏官等，赐爵加阶勋进改有差。蕃客等共赐物一千八百七十匹，义武军节度使下官健在城立仗，共赐物三千八百四十五匹。立仗将士等量加改转，内侍省及内坊宫正诸道进奏院及奏事官，赐爵阶勋有差。内外五品已上文官，及台省常参官，宜至四考满与改转。中外递迁，量才叙用，其中政绩尤异须甄升者，不在此限。常参官及诸州刺史，有先得替及假百日经丧去官未授官者，并即与进拟。  

百司及在城诸司，息利本钱，徵放多年，积成深弊；内外官科钱职田等，厚薄不均；两税及诸色榷税，钱物重轻，须有损益；并宜委中书门下与逐司商量，具利害条件以闻。不得擅有闭籴，禁钱务令通济。诸色人中，有才识兼茂，明於体用者；经术精深，可为师法者；达於吏理，可使从政者：宜委常参官各举所知，其在外者，长吏宜精加访择，具以名闻。仍优礼发遣，朕当询事考言，审其才实。如无人论荐者，即任自诣阙。应内外官及诸色人，任上封事，极言时政得失，有可观者，别当甄奖。百姓九十已上，版授及赐各有差，仍令官吏就家存问。顺孙孝子，义夫节妇，旌表门闾，重国优恤。  

## ●卷五十六  

☆李纯（宪宗皇帝一）  

帝讳纯，顺宗长子，大历十三年生。贞元四年六月封广陵郡王，名淳。二十一年四月立为皇太子，改今名。永贞元年八月即位。元和三年正月，上尊号曰睿圣文武皇帝；十四年七月，又上尊号曰元和圣文神武法天应道皇帝。在位十六年，年四十三。谥曰圣神章武孝皇帝，庙号宪宗，加尊昭文章武大圣至仁孝皇帝。  

○贬王亻丕开州司马王叔文渝州司户参军制  

银青光禄大夫守散骑常侍翰林学士上柱国富阳县开国男王亻丕、将仕郎前守尚书户部侍郎充度支及诸道盐铁转运等副使赐紫金鱼袋五叔文等，夙以薄伎，并参近署，阶缘际会，遂洽恩荣。骤居左掖之秩，超赞中邦之赋，曾不自厉，以效其诚。而乃漏泄密令，张皇威福，畜奸冒进，黩货彰闻，迹其败类，载深惊叹。夫去邪厝枉，为国之要，惩恶劝善，制政之先。恭闻上皇之旨，俾远不仁之害，宜从贬削，犹示优容。亻丕可开州司马员外置同正员，叔文可守渝州司户参军员外置同正员，并驰驿发遣。  

○授郑馀庆平章事制  

有天下者，曷尝不选贤与能，纳於辅弼，用厥辟，以和群生。所以叙彝伦，平宪度，建用皇极，乎雍熙者也。朕祗若大训，图任旧人，畴咨庶工，用佐予理。朝议大夫守尚书左丞轻车都尉赐紫金鱼袋郑馀庆，全器茂学，蹈中秉直，易则可久，和而不流。尝践禁闱，亦衮参职，每尽王臣之节，实彰君子之风，服於大僚，克有休闻。洎综理会府，纪纲群司，率繇旧章，协於成式，固可以仪型庶尹，寅亮天工。可中书侍郎门下平章事，馀并如故。  

○贬韦执谊崖州司马制  

为臣之道，必在尽忠。其有朋党比周，挟邪败度，事资惩戒，必正典刑。正议大夫中书侍郎同中书门下平章事崇文馆大学士修国史赐紫金鱼袋韦执谊，幸以文艺，久从任使，早居禁署，谬列鼎台。直谅无闻，奸回有素，负恩弃德，毁信废忠，言必矫诬，动皆蒙蔽。官由党进，政以贿成。朕初临万邦，务於宏大。每存容恕，冀有悛心。而乃不顾宪章，敢行欺罔。宜投荒服，以儆无良。以祗事先朝，尝参近职，尚宽极法，俾佐遐藩。可崖州司马员外置同正员，仍即驰驿发遣。  

○授郑中书侍郎平章事制  

朝廷者，天下之桢干；宰辅者，王化之根源。朕夙寤晨兴，讲求为理之本。思所以仰承宗庙之重，俯协亿兆之心，谐和阴阳，茂育区宇，以贞百度，以叙九畴。佐予成功，实赖良弼，具瞻之地，公望攸归。朝议大夫守中书舍人翰林学士上柱国赐紫金鱼袋郑，秉仁迪哲，守约居易，懿以文德，择乎中庸。体元和之淑姿，服大雅之明训，累登班序，休有令闻。羽仪周行，黼藻王度。洎发挥纶翰，典职禁闱，以温文雅丽之才，居献纳论思之地，从容中节，密勿尽规。先朝任能，委遇斯重，恪恭夙夜，爰历岁年。诚节贯於屯夷，茂勋参於顾托，名书彝鼎，心著丹青。朕祗膺睿图，诞受明命，宏宣大典，泽润鸿猷。保於一人，仪刑於万国，简於朕志，用选厥劳。图任旧人，以辅乃辟，畴咨四岳，罔不佥同。宜膺弼亮之求，式懋弥纶之绩。於戏！为君之难，在乎举而不任；为臣之患，在乎知而不言。事举其中，政修其本，永绥厥位，时乃之休。可中书侍郎同中书门下平章事兼集贤殿大学士，散官勋赐如故。  

○讨刘辟制  

剑南两川，疆界素定，藩镇守备，各有区分。顷因元臣薨谢，邻境不睦，刘辟乃因虚构隙，以忿结雠，遂劳三军，兼害百姓。朕志存含垢，务欲安人，遣使谕宣，委以旄钺，如闻道路拥塞，未息干戈，轻肆攻围，拟图吞并。为君之体，义在胜残，命将兴师，荩非获已。宜令山南西道节度使严砺领当道士马，与剑南东川节度使李康掎角应接，仍令神策行营节度使高崇文领马步五千人为左军，左右神策京西行营兵马使李元奕领马步二千人为次军，并相续继发。仍仰高崇文等各差人先与严砺计会齐进，朕以三蜀之人，本无过犯，征镇将士，各著勋劳，迫於威制，不能自拔，各宜分明晓谕，令悉朕怀。如刘辟禀奉朝经，抽兵却归本镇，朕务存诚信，必当委待如初。其效顺之诚，临镇归款，高位重赏，当不食言。如尚执迷，自贻覆灭，法既无赦，令在必行，宜一乃心，恭守所职。其置顿粮料等，仍委度支使差官勾当，无令阙失。  

○试制科举人制  

朕以寡薄，获奉睿图，严恭寅畏，不敢暇逸。永惟万邦之广，庶务之殷，而烛理未明，体道未至，思欲复三代之盛烈，觐十圣之耿光，是用详求正言，思继先志。子大夫等藏器斯久，贲然而来，白驹就维，洪锺待扣，膺兹献纳，朕甚嘉之。言观国光，宜有廷试，本将询事，岂忘临轩。园邑有期，营奉是切，永言诚感，未暇躬亲。爰命公相，洎於卿士，亲谕朕意，延访嘉谋。至於兴化之源，才识攸重，练达吏理，详明儒术，当是三道，副朕旁求，意或开予，靡有所隐，条例所问，毕志尽规。当酌古而参今，使文约而意备，朕将亲览，择善而行。并宜坐食，食讫就试。  

○封真宁公主等制  

门下：第二女等，皆以柔懿，备闻风训。知中闱《内则》之义，禀傅姆女史之规。礼有待年，恩从广爱，徵於旧典，俾洽疏封。式分汤赋之荣，庶承肃雍之德，宏我庆泽，被於家邦。可依前件。  

○封邓王等制  

门下：昔周室制法，备建宗盟，汉氏垂统，毕封子弟。其盛也，二南教化，首在国风；其详也，九国土疆，载於侯表。朕嗣守丕业，惟怀远图，永言磐石之固，宜本价人之重。男平原郡王宁等，孝友忠敬，温文惠和，禀其乐善之姿，强於好古之学。君亲之教，罔敢失坠，保傅之言，亦惟佩服。由是寡悔，至於通方，庶可膺兹典章，列是藩屏。疏爵以冠於侯伯，分茅以锡於山川，用明至公，且叶前训。平原郡王宁可封邓王，同安郡王宽可封沣五，延安郡王宥可封遂王，彭城郡王察可封深王，高度郡王察可封洋王，文安郡王寮可封绛王，第十男审可封建王。宜令有司择日，备礼册命，主者施行。  

○授高崇文剑南西川节度使制  

庆赏刑威，所以为国，既用钺以诛有罪，则建侯以报有功。惩纲纪於未然，劝事君於已著，历考前载，斯为大章。剑南东川节度副大使知节度事管内支度营田观察处置静戎军等使开府仪同三司检校兵部尚书使持节梓州诸军事兼梓州刺史大中大夫上柱国渤海郡王高崇文，为时生材，纬武成器，抱厥沈断，确乎坚刚。鸷隼挺凌厉之姿，高秋凝肃杀之气。自筑坛受命，宜社租征，形义色以即戎，沥忠诚而誓众。康衢以视其重阻，怒心如报於私雠。令逾风行，势辍电走，歼凶邪於未障，完危壁於将倾。然後总无前之师，搏犹斗之兽，仰断飞鸟，高横战锋，掩鬼神以用奇，越邱陵以制胜，生致逆竖，洞开金城，引汉将之旗鼓，见蜀川之父老。贞以纪律，吊其伤残，兵无乱行，市不改肆，上靖井络，下清岷江，铭而篆之，岂有惭德。乃眷庸部，其惟奥区，毕功以除其祸灾，图劳宜享其土地，涤荡俗，纯绥异行，观风励韩黄之化，按节修方召之任。爰自六职，俾登三司，仍疏大封，且赐珍食。不逾次以彰殊伐，不逾时以示休利。敬服嘉命，宏宣壮猷，殿兹坤维，屏我王室。可检校司空兼成都尹御史大夫充剑南西川节度副大使知节度事管内支度营田观察处置统押近界诸蛮及西山八国兼云南安抚等使，仍改封南平郡王，食邑三千户，并实封三百户。  

○储谷制  

岁时有丰歉，谷价有重轻。将备水旱之虞，在权聚散之术。应天下州府每年所税地丁数内宜十分取二分，均充常平仓及义仓。仍各逐稳便收贮，以时出粜，务在救人，赈贷所宜速奏。  

○授杜黄裳河中晋绛慈隰节度使制  

昔周之周召，出为二伯，是以宗公而领方任也；郑之桓武，入作三事，是以诸侯而宰邦政也。然则荷中外之宠，享崇高之名，不有盛德，孰膺宠命。金紫光禄大夫门下侍郎同中书门下平章事兼宏文馆大学士充太微宫使上柱国南阳郡开国公杜黄裳，制道惟无方，才则不器，陋龌龊之廉谨，本诚明而坦夷。澄波纳宽，瑞玉凝素，夙以令望，更於达官。议论必通於大经，损益咸酌於中制，代所准的，朝之羽仪。爰授枢衡，俾居左右，所缉者坠典，所陈者格言。色无面从，志不枉挠，宏兹冒远之化，启彼夷凶之征。将明则然，忠利斯在，惟股肱之郡，有节制之师。兵威外接於太原，地形内错於左辅，是用谋帅，佥归硕人。籍台庭之素风，执戎钺以莅众，示以严重，广其封疆。统平阳之十连，赐元侯之四履，超列鼎足，仍参庙谟。增二象之光辉，濡一方之膏雨，大邦雄屏，群后所瞻。尔其敬哉，无替旧绩。可检校司空依前同中书门下平章事兼河中尹充河中晋绛慈隰等州节度支度营田观察处置等使，散官勋封如故。  

○授李吉甫中书侍郎同平章事制  

门下：昔周宣王思宏文武之道，则以申甫代天工；汉宣帝思继祖宗之风，则以邴魏执邦柄。是以克绍前烈，俱称中兴。朕以眇身，托於人上，亦思所以缵列圣之绪，致太阶之平，怀柔四夷，亲附百姓，将成莫大之业，遂获非常之才，授之钧衡，俾作舟楫。银青光禄大夫行中书舍人翰林学士上柱国李吉甫，符彩外发，清明内融，体仁而温，抱义而峻。识洞精赜，知皇王致理之由；学该古今，穷天人相与之际。自擢於纶阁，列在禁围，鼓三变之文，润色王度；总五才之用，参赞庙谟。化俗思迈於成康，致君愿及於尧舜。当注意之所向，每罄心而必陈。深中不回，独立无惧，经纶常见其道远，激切多至於涕零。王纲以张，蜀寇斯殄，左右密勿，实由嘉言。降神而生，辅朕为理，调三光以序六气，遂物情而熙帝猷。是为中枢，司我大本，命尔俞往，其惟勖哉。於戏！宰相之任，安危所系，百辟为宪，万邦所瞻。与其明察以为公，不若严重而有制；与其将顺於甚美，不若匡救於纤违。审泾渭以序人伦，谨绳墨以正天下，交泰之运，其若斯乎。敬听朕言，以践乃职。可守中书侍郎同中书门下平章事，散官勋如故，主者施行。  

○授武元衡门下侍郎平章事制  

惟人代工，与物施化，财成者元首，辅翼者股肱。况国之号令，本於内史，政所关决，审於黄枢。爰发四方，用宁庶绩，必求同德，资以弼予。朝议郎尚书户部侍郎天水县开国子赐绯鱼袋武元衡，挺生伟才，克振前绪，蹈礼合乐，谦厚端和。居暗室而不欺，处岩廊而益重。文能合雅，吏必立程。再司石室之图，遂践春华之署，故事可举，嘉猷日新。爰委地征，实为邦本。勤於小物，宏以大网，一心不移於吐茹，众务必归於领会，郁此时望，称为名臣。朕祗奉鸿休，惧於负荷，居则神明之奥，位当亿兆之尊，常恐明不烛幽，虑不及远，一物未获，万方在予。《书》不云乎：“臣作股肱耳目。”是用命尔，处兹弼谐，尔其慎於将明，勉於规诲。必思衮阙，无或面从，直哉惟清，副我明命。可朝议大夫守门下侍郎平章事，赐紫金鱼袋，封如故。  

○授武元衡西川节度使制  

地有西蜀，国之奥区。百濮群蛮，外匝於封域；双流重阻，内固於襟带。形胜所属，统绥惟艰，近者翦其凶魁，镇以勋力，实有威惠，至於和宁。而匪遑宁居，累布丹恳，激恋阙之深志，将执圭而展仪。谁其尸之，允在能者，乃听佥议，辍兹台臣。太中大夫守门下侍郎同中书门下平章事宏文馆大学士太微宫使兼户部事上柱国萧县开国伯赐紫金鱼袋武元衡器惟宏深，行本端敬，玉不琢，雷风有恒。夙彰嘉闻，亟历华贯。乃司邦宪，有遂物之诚；乃践地官，有阜财之绩。益振公望，克谐朕心，擢於鼎司，授以大柄。谋由外而不伐，慎由衷而自彰。展代工之勤，宏冒物之化，以道则直，以心则和。丙吉雅通於国体，山甫诚补於衮职。朝夕有恪，毗予一人，眷兹西南，忧寄方切。非宽大无以莅众，非慈惠无以厚生；非诚信无以抚蛮夷，非忠贤无以殿邦国。眷我心膂，膺兹重任。外分兵符，以副於重望；中佩相印，不离於具瞻。峻秩爰首於六官，崇阶更登於七命，且示加等，仍疏大封。勉承宠光，无替朕命。可银青光禄大夫检校吏部尚书兼门下侍郎同中书门下平章事成都尹充剑南西川节度使营田观察处置统近界诸蛮及西山八国云南安抚等使，进封临淮郡开国公，食邑二千户。  

○赈诸道水旱灾制  

王者立国，本以安人，海隅苍生，不忘宏覆。天下至广，咸务和宁，其或郡国罹灾，存抚为重。发廪蠲赋，时为旧章，献岁布和，前圣高躅。朕祗膺眷命，缵承洪绪，居兆之上，五载於兹。推大信以抚万邦，体至仁以蕃庶类，夕惕惟厉，忧深纳隍。岂布理犹郁，上帝未感，精相荡，阴阳或愆。近者江淮之间，水旱作，绵亘郡邑，自夏徂秋，虽诚祷群神，无爱圭璧，而灾流下土，亏我生成。逋亡靡依，凋瘵斯甚，疲俗艰食，时予之辜。当宁疚怀，宵衣兴叹，悯兹求瘼，临遣使臣。分命巡行，特加存恤，往救灾患，冀安流庸。俾免其田租，赈以公廪，随便拯给，惠此困穷。其元和三年诸道应遭水旱所损，州府庆合放两税钱米等，损四分已下，宜准式处分。四分已上者，并准元和元年六月十八日敕文放免。仍令中书门下，即於朝班中择人，分道存抚。其有单贫乏户，转徙未安，便以常平义仓所贮斛斗，量事赈贷，务令存济，副朕忧轸。呜呼！方岳长吏，职居亲人，永言分忧，亦惟善政。敬哉有土，咸悉予怀。  

○授李藩门下侍郎平章事制  

皇王理本，系於辅弼。内以熙庶绩，百工；外以抚四夷，式群后。三五已降，崇替繇之。朕祗荷丕图，思于道，夙夜惟厉，登延俊贤。若涉大川，俾作舟楫。朝散大夫守给事中上柱国李藩，天锺粹美，气禀清英，信在言前，行为人表。蕴经邦之识度，发自明诚；见理道之本根，郁为公器。学探旨奥，文以忠贞。大玉斯宝於东序，朱弦可荐於清庙。广则难挹，刚则有容。处众无溷其风标在险尝推其名节。累登华署，克赞弥纶，擢授左丞，专闻议。永惟股肱之任，翼亮是资，必求其人，岂限常次。黄枢选重，佥曰宜之，爰举朝章，式副公望。於戏！尔惟率正，邪罔不惩。惟匪躬直诚，可以事上；惟秉钧平施，可以致和。毗予一人，允理三事，懋乃攸绩，永孚于休。可朝议大夫守门下侍郎同中书门下平章事，赐紫金鱼袋。  

○授李藩宏文馆大学士制  

朕思欲恢宏大化，登乎洽平，翔声朔於鬼区，焕日月於黄道，士纲开而万垂泽，太阶峻而百神受职。叶於梦卜，天其贲予。朝议大贲守门下侍郎同中书门下平章事上柱国赐紫金鱼袋李藩，德宇凝粹，神襟超旷。量宽而不入粗滓，理当而不留枝叶。行治古之道，为君子之儒，温然玉容，流竞斯远。矩以居正，开诚以纳忠，起文章之废滞，通天下之和惠。内则美良能，塞邪枉之路；外则销铄灾患，宁黔首之艰。广予聪明，宏益良厚，言念报礼，发乎深衷。爰加书圃之职，用饰贤人之光。宠灵斯重，汝其敬之。可兼宏文馆大学士，馀如故。  

○命李晟家编附属籍制  

夫定社稷，济生人，存不朽之名，垂可久之业者，必报以殊常之宠，待以亲比之恩。与国无疆，时惟茂典。故奉天定，难功臣太尉兼中书令上柱国西平郡王食实封一千五百户赠太师李晟，间代英贤，自天忠勇。迈济时之宏算，抱经武之长材，贯以丹诚，协于一德。尝遭屯难之际，著戡定之功，鲸鲵既歼，宫庙斯复。眷兹勋伐，则既褒荣，永念天步之夷，载怀邦杰之力。是加崇於往烈，爰协比於後昆，睦以宗亲，将予厚意。其家宜令编附属籍。  

○授乌重允河阳节度使制  

门下：镇卫甸服，控临河津，当五达之要卫，主三军之事号令。自顷选任，多用勋勤，必为忠良，乃称奖擢。昭义军节度右厢都押衙兼马军都知兵马使同州节度副使银青光禄大夫检校太子宾客兼潞州大都督府左司马御史中丞上柱国张掖郡开国公乌重允，禀洁白之性，抱坚贞之资，在涅不缁，凌寒益茂。承家得孙吴之术，许国慕辛李之风，固已业擅戎韬，声满军府，乃者山东振旅，河右致诛，守臣习非，浸以成过。事君不信，抚众无恩，言多隐欺，政务苛刻，孤我委遇，自亏功名。心咸忿其骄矜，人力颇怨其凋尽，虽趣召而有命，盖群情之不容。惟尔迹在辕门，属当此际，一言秉礼，百众无哗。居常表持重之难，昨事见知几之勇。况地当师次，营压虏尘。人情素悦而易从，军令既明而自戢，着兹谅实，可委蕃垣。必能同士伍之衣食，知黎元之病苦，继前政之风躅，为将来之表仪。是用拜之坛场，授以旌钺，命副相之崇秩，牧覃怀之旧封，式伫嘉猷，用报明奖。夫行高则名著，事举则功存。立政在初。为仁由己，无或坠替，钦承宠光。可使持节怀州刺史御史大夫充河阳三城怀州节度营田等使，散官勋并如故。主者施行。  

○复王承宗官爵制  

夫盖之如天，容之如地，五者之盛德；叛而伐之，有而舍之，鲁史之明义。所患教化之未宏，不患威令之不振；所患忿忄之不当，不患臣妾之不恭。逐稔恶以彰典刑，纳忠诚以涤瑕衅，纠慝宥罪，其在斯乎。朕嗣守丕图，虔奉先训，明有所未烛，信有所未孚。德罔洽人，而惩法度之未一；道靡化物，而虑风俗之未齐。顷者误於知人，因以动众，虽乱是用长，俾投於荒，而靖以自思，敢[A092]其过。故太尉中书令武俊，尝拔艰危，有大勋力，重以亲戚，连其子孙，壮容图於彩缋，武烈书於锺鼎。十代之後，尚延其宠渥；四海之内，岂利其土田。我之初心，盖不如此。卢从史首献章表，深陈便宜，乃心颇类于向公，如流遂昧於进熟，乃割二郡，别为一镇，付其密亲，以示无外。而承宗不谕朝旨，遂干国章，以至於斯，事岂得已。既而将帅同德，干戈四临，幽蓟以节制之众收城池，易定以雄猛之师献俘馘，火则方燎，天其可逃。然而大兵所罹，庶物皆，农桑遂废於垅亩，老幼咸膏於锋镝。为之父母，深用悯然。  

王承宗困而能通，迷而斯覆，冒於白刃，贡以赤诚，仰日月以激於中肠，罄封而誓於後效，赋奉其常数，官奉其阙员，以阖境之性命，祈肆赦之恩泽。我亦思省，至於再三。违命而用刑，盖有常宪；顺命崦赦罪，是亦前经。寰海之饶，宁私於数县之地；雨露之溥，岂遗於一境之人。国恩俾复其土疆，改过是还其官秩。其王承宗特宜洗雪，依前起复云麾将军守左金吾卫大将军员外置同正员检校工部尚书兼镇州大都督府长史御史大夫上柱国充成德军节度管内支度营田等使镇冀深赵德棣等州观察处置使。成德军将士官爵实封等，一切如旧，待之如初。诸道行营将士等，皆贾雄心，争输忠力，以战则胜，以攻则摧，加以跋涉道途，暴露原野，各宜赏级，仍并归还，宜共赐物二十八万四百二十端匹，并令度支随便近即时支遣。仍令粮料使与本军计会，丰厚宴设。  

於戏！产王作兵，以辅文德；雷雨施泽，亦酌人情。况乎忠烈之遗，勋亲之後，每称破敌，尝用愧怀。闻覆众而增伤，览捷书而兴叹。一夫不获，尚泣於前王，百姓何辜？罹祸於兹日。虽为彼制，孰非吾人？事苟便时，朕宁屈己。庶当修政思理，推诚致和，奉天地之心，大祖宗之业，姑以济物，岂务申威。虞帝之征，载示两阶之舞；殷王之网，式宏三面之仁。惠此方隅，置於安静，凡百多士，宜谅予怀。  

○授权德舆礼部尚书同平章事制  

门下：夫宰相之任，上以代天工，辅佐之宜；下以立人极，燮调之理。（阙）爰得忠正，方膺股肱。正议大夫守太常卿上柱国襄武县开国侯赐紫金鱼袋权德舆，器度端实，智资通敏，学成师法，文为国华。素履常践於贞方，黄中允合於易简。自出入清列，茂著嘉声，名利无屑於中怀，风雨不移其常性。骥之质，常识於远途；鸾凤之姿，宜巢於阿阁。期於致理，推之至公，宠以春卿，掌我枢务。辅天地之德，俾化及清宁；导阴阳之和，使物靡疵疠。予违汝弼，言无面从，君可臣否，事已心同。用伫宏美，式副虚怀。可守礼部尚书同中书门下平章事，散官勋封赐如故。  

○授李吉甫中书侍郎平章事制  

辅弼之重，邦家所属。寄深垣翰，则外抚诸侯；望切股肱，则入熙庶绩。迭居其任，厥惟旧章。前淮南节度副大使知节度事管内支度营田观察处置等使金紫光禄大夫检校兵部尚书兼中书侍郎同中书门下平章事扬州大都督府长史上柱国赵国公食邑三千户李吉甫，宏经远之才，研极深之虑。脱落细故，洞开中怀，文稽典，学升堂室。洎司我密命，言屡表於独明；参予衮职，道每彰於孤直。贡共诚节，竭以公忠，坠典载张，彝伦攸叙。辅予不逮，怀之岂忘。曩以江淮大都，吴楚雄镇，岁属艰食，人多愁声，是假全才，用康疲俗，下流水利，不惮劳心。故矗以长塘，潴其天泽，变舄卤为稻粱之壤，致蒸黎有衣食之源。吏守成规，人无迁志。庶富之教，既宣於封内；辅相之宜，俾及於天下。顾兹重务，属於良臣，去其外职之繁，专以中枢之任。至於别馆良史之贬，内殿集贤之清秘，爰举旧典，式洽新恩。无旷厥官，往践乃位。可中书侍郎平章事兼集贤殿大学士兼修国史，散官勋封如故。  

○李藩守太子詹事制  

爰立辅臣，以熙庶绩，聿膺其任，是亦难能。至於明用舍之宜，全始终之道，兹惟大体，宁忘予怀。中散大夫守门下侍郎同中书门下平章事兼宏文馆大学士上柱国赐紫金鱼袋李藩，早以学行，闻於缙绅，洎升朝端，克慎素履。顷者拔於非次，列在钧衡。是宜直己以佐时，匪躬而纳诲，用副明奖，越於常伦。而授任已来，再逾年序，夙夜之勤虽著，弼谐之效未孚，将何以允至公之求，成天下之务？宜辍黄枢之重，尚居端尹之崇，尔其勉之，式谓优礼。可守太子詹事，散官勋赐如故。  

○贷京畿义仓粟制  

朕闻王者之牧黎元也，爱之如子，视之如伤。苟或风雨不时，稼穑不稔，则必除烦就简，惜力重劳，以图便安，以阜生业。况邦畿之内，百役所丛，虽勤┰之令亟行，而供亿之制犹广。重以经夏炎，自秋霖霪，南亩亏播植之功，西成失丰登之望。内乏口食，外牵王徭，岂惟转输之虞，虑有馁殍之患。斯盖理道犹郁，和气未通，永言於兹，良所咎叹，宜加惠货，式示诚怀。  

比者每令折籴，本以便人为意。今田谷所收，其数既少，必恐徵纳之後，种食不充。其京兆府宜放今年所配折籴粟二十五万石。如百姓有粟，情愿折纳，即於时价外，特加优饶与纳。仍令当处收贮，委度支逐便支用。今春贷百姓义仓斛斗，属岁旱歉，须议优矜，宜令所司，容至丰收日徵填。京兆府从元和五年已前，诸县租税有逋悬钱在百姓腹内者放免。其百姓职田，数额甚广，近缘水潦，道路不通，计搬运脚价，所费犹倍，务令宽济，使其安存，其破损外职田粟，宜令逐近贮纳，仍委度支随便支用。其职田粟送城脚价，亦宜放免。百官今年本分职田粟，据损数外，宜令於太仓请受。其草及水田租，既缘城中无可回给，即宜据损数外，准旧例令。今年畿内田苗，应水旱损处有无，闻至今检覆未定，又属霖雨，所损转多，有妨农收，虑致劳扰，其诸县勘覆有未毕处，宜令所司，据元诉状便与破损，不必更令检覆。其未经申诉者，亦宜与类例处分。  

朕以为理之本，在乎安人。咨尔尹京宰邑之臣，实惟亲人阜俗之寄，必当询其疾苦，奉我诏条，恤隐为心，无怠於事。罔或徇利以克下，吐刚而茹柔，使闾井咸安，茕嫠获济。各勉忠效，宜悉朕怀。  

○封恩王等女为县主制  

王者教化，本於婚姻，由亲以理疏，自内而型外。故《诗》称好合，所以成子姓也；《礼》有待年，明其必及时也。恭惟累圣之後，子孙众多，教於公宫，已知妇顺，而从人之义重，择配之才难，以兹兢兢，久旷嘉礼。况时方无事，年及有行，宜加禄邑之荣，以俟御轮之吉。言念於此，惕然兴怀，思宏厚恩，用协敦叙。恩王等女六人，可并封县主。仍委中书门下与宗正卿及吏部尚书侍郎，计会诸亲之内，及常选之中，精求其人，副我诚意。  

○授李绛中书侍郎同平章事制  

门下：司重柄者，允属於长才，熙大猷者，固资於端士。朕缵承鸿绪，抚有万邦，夙夜祗勤，惧远於道。故每注意宰辅，劳怀梦想，诚以得失之效，邦家所系，畴若佥论，简予深衷，必惟其人，是举成命。朝议郎守尚书户部侍郎骁骑尉赐紫金鱼袋李绛，质秀玉，文含彩章。抱器挺生，居贞特立，有史鱼秉直之操，励山甫匪懈之诚。忠孝两全，学识兼茂，清标可以范雅俗，正气可以肃群伦。顷自周行，俾参密命，动由於义，知无不为。蹇蹇怀匡济之心，孜孜陈远大之略，言无隐避，居则静专。贯於初终，其道一致，地卿之贰，爰委典司，理财先示於简廉，利物每惩於聚敛。经通立制，器用弥光，台阁之间，郁有公望。是宜权衡百度，宰理庶工，允副具瞻，掌我枢密。於戏！予欲驱人俗以跻富寿，感人心而致和平。尔尚修明宪章，宣布德泽，必宽大其志，无察为公。恒其道以秉彝，裕其体以临下。各任以职，无忘陈平之言；苟便於人，勿惮萧何之请。敬兹宠擢，其懋戒哉！可朝议大夫守中书侍郎同中书门下平章事，勋赐如故，主者施行。  

## ●卷五十七  

☆宪宗（二）  

○赈贷京畿百姓制  

门下：王者布德行惠，必顺天时，发廪赈乏，盖循旧典。朕君临县，念切黎元，思欲咸致其安，各阜其业。事关恤下，政在便人，予无爱焉，斯为大本。而甸服之内，比年丰穰，一岁不登，遂至艰食。岂非毂下赋役，经制犹繁，物力所资，凋耗已甚，靖言於此，愧叹良深。今春阳发生，田事具饬，苟迫於歉乏，不能自存，而耕植顿亏，秋成何望。所以特加恩赉，蠲彼徵求，庶农桑之及时，俟麦之方稔。式当和煦之候，载示忧勤之心，我其永怀，俾厚生殖。京畿百姓，宜共赈给粟三十万石，内八万石以京兆府常平义仓粟充，其馀以太仓粟充支给。比者田谷致损，刍藁随之，今已过时，益难济办，其并职田草共一百一十五万束，并宜放免。又有常赋钱谷，蠲放之馀，贫弊者多，虑难输入，欲令宽息，须有忧矜。其京兆府欠去年两税青苗等钱二万一千八百贯，欠秋租杂斛斗及职田粟五万三千三百石，并宜放免。元和六年春赈贷京畿百姓义仓粟二十四万石，亦宜放免。朕诚意靡达，黎人未康，忧积於衷，鉴寐增惕。爰自去岁，以迄於今，存救之恩，屡降明诏。乃眷长吏，职惟亲人，尔其极虑抚绥，指陈利病，将我惠泽，被於鳏孤，叶於便宜，无使劳扰。故兹示谕，当悉朕怀。  

○许杜佑致仕制  

宣力济时，为臣之懿躅；辞荣告老，行已之高风。况乎任重公台，义深翼赞，秉冲让之志，坚金石之诚。敦谕既勤，所执弥固，则当遂其衷恳，进以崇名。尚齿优贤，斯王化之本也。  

金紫光禄大夫守司徒同中书门下平章事兼充宏文馆大学士充太清宫使上柱国岐国公食邑三千户杜佑，岩廊上才，邦国茂器，蕴经通之识，履温厚之姿。宽裕本乎性情，谋猷彰乎事业。博闻强学，知历代沿革之宜；为政惠人，审群黎利病之要。由是再司邦用，累历藩方，出总戎麾，入和鼎实，聿膺重寄。历事先朝，左右朕躬，夙夜匪懈。命以诏册，登之上公，肃恭在廷华发承弁。兹可谓国之元老，人之具瞻者也。  

朕缵承丕业，思宏景化，选劳求旧，期致时邕。方伸引翼之仪，遽抗悬车之请，而又固辞年疾，乞就休闲。已而复来，星屡变，有不可抑，良用耿然。永惟古先哲王，君臣之际，臣有耆艾以求其退，君有优赐以徇其情，乃辍邓禹敷教之功，仍增王祥辅导之秩，俾养浩然之气，安於敬止之乡，庶乎颐神葆和，永绥福履。仍加阶级，以厚宠章，其惟敬哉，兹谓全致。可光禄大夫守太保致仕，宜朝朔望。  

○授田兴魏博节度使制  

经邦制理，先务於安人；秉义纳忠，谅存乎体国。其有坚持正性，动合众心，才当与能，善足垂劝，则宜荷推毂之寄，为分阃之臣，建侯贞师，宣我利泽。魏博军步射都知兵马使同节度副使检校秘书监兼御史中丞沂国公田兴，深明有融，忠孝是力，介若金石，通乎弛张。效用思齐於昔贤，洁诚期报於君父。生此王国，迹沦戎藩，逢时乃彰，会节有立。日者元臣即代，裔子幼年，小人任事以作威，诸将屏息而增惧，政理滋紊，刑章亟乖，群臣危疑，几致颠越。朕用忧闵，方图辑宁，而兴任在辕门，深惟大体，义勇斯奋，奸雄伏辜，士心所归，不令而肃，征镇安固，厥庸茂焉。既而保贵胄之家，将到上国；全故帅之绩，求复中军，表章屡疏，情恳备至。以勋则特异，以义则可观，周旋令图，盖有馀裕。朕高悬爵命，以待能贤，嘉尔殊劳，允宜懋赏。晋军谋帅，却谷尝学於《诗》、《书》；汉将议功，窦融实冠於名节。魏郊巨镇，河上奥区，杖钺可以宣国威，观风可以率彝典。习俗至於丕变，疲而汔康，伫光册书，用寄心膂。荣级继登於七命，显秩超践於六卿，仍兼副相之雄，以重元戎之寄。服兹休命，其懋戒哉。可银青光禄大夫检校工部尚书兼魏州大都督府长史御史大夫充魏博等州节度管内支度营田观察处置等使，勋封如故。  

○宣慰魏博制  

奉君亲，竭忠孝，人伦之大端也，贤智所以尽心；赏功劳，懋名节，国家之急务也，皇王所以致理。朕嗣服丕业，恭临万邦，每念政之未孚，化有不暨，怵惕惟厉，载廑於怀。尝以为肖质禀灵，皆思响善，亦在甄明抚导，推示至诚。树绩必使其光扬，罹患必图其安缉，永言及此，终食岂忘。  

魏博大藩，东夏雄屏，军戎勇於见义，黎庶怀於有仁。自中原始兵革之虞，河朔为用武之地。抱才器者，或感恩而尽力；申节效者，果因事而彰明。时将大宁，斯获予志。近田季安薨谢，其子幼童，奸邪凭依，妄肆威福。一境危忄栗，惧致覆亡；比屋凋伤，疲於杼轴。田兴仗义奋发，翦去忄佥人，大安方隅，屡献忠恳。达三军奉上之志，激千里望阙之诚，誓遵典彝，丕变旧俗。忠谏指切，感於朕心，是用特授旌旄，俾靖封略，言念将士，同德叶谋。守正如金石之坚，凌寒挺松柏之操，垂令名於不朽，示臣节於将来。清风载扬，丹款可鉴，嘉尚叹息，劳於寝兴。赏不逾时，式示旌劝。  

其管内百姓等，身劳耕稼，力竭征徭，每念予怀，用当忧悯。宜令司封郎中知制诰裴度往魏博宣慰，亲谕朕意。仍赐钱一百五十万贯，以河阳院诸道合进内库绫绢绵等支送充，赏给将士及六州县百姓。差科宜给复一年，使之苏息。州县之中，或有残破偏甚者，委田兴逐便宜处分。朕以布泽之时，务从人欲，好生之德，期洽众心。魏博管内，宜赦见禁囚徒。其与田兴协心立功大将及判官等，委兴具名衔闻奏，当有甄升，如有父母在，别加优恤。当道从前以来官吏将校等，或忠义可嘉，而刑戮滥及。如有此色，委田兴条录奏闻，当加追赠；如有家口见存，宜厚加优恤。管内高年茕独，或天宝遗人，夙г皇化，或孤独废疾，不能自存，委田兴差官存问，仍量给粟帛。管内有清勤奉职，为众所知者，委田兴具事迹奏闻，当加进改。如身在邱园，行义素著，或才兼文武，名节可称，亦委田兴具名闻荐。赠太尉季安，姻戚旧臣，尝任将相，饰终之典，宜示优崇。其葬事委田兴差官勾当，礼物之间，务从周厚。田怀谏在疚之初，政出群小，因致军府骚然不宁。以其幼年，有足矜悯，待其到京之日，一门量加存恤。  

呜呼！耸善念功，惟恐不及；┰人厚下，惟恐不丰。庶洽雍熙，遂弓矢。为仁繇己，其道信然；树德务滋，在乎终始。凡百多士，宜悉朕怀。  

○贬杨归厚国子主簿制  

杨归厚顷以词艺，擢於谏垣，自属班行，颇修职业。但列於清近，当慎威仪，以婚姻之私，假借公馆，表章上献，慢黩则多。俾移秩於国庠，仍分曹於雒邑。可国子主簿分司东洛。  

○权德舆守礼部尚书制  

文昌六官，宗伯掌礼，选授之重，自昔攸难。非夫台衮之臣，分全於终始，缙绅之义。素洽於群伦，则无以允是优崇，膺兹名物，正议大夫守礼部尚书同中书门下平章事上柱国扶风郡开国公权德舆，奥学雄词，虚襟旷度，禀中和之气，宏信厚之规。夙彰厥猷，历践清贯，乃者徊翔省阁，祗服大僚，咸推镇俗之风，遂致济川之望。朕永惟理本，宵旰在怀，尝期献纳之功，深属弼谐之任。爰徵佥论，俾列鼎司，勤劳亟涉於岁时，谦挹每形於造次。是用委春卿之职，辍枢务之殷，任事呈能，庶先会府。帅属而理，汝往钦哉！可守礼部尚书。  

○复授武元衡门下侍郎平章事制  

门下：邦国之兴，将相是资，选众而举，思贤俾。故有台臣外抚，宣力已靖於四方；衮职迭居，懋功复凝於庶绩。允兹崇践，爰属上才。前剑南西川节度副大使知节度事管内支度营田观察处置统押近界诸藩及西山八国云南安抚等使银青光禄大夫检校吏部尚书兼门下侍郎同中书门下平章事成才都上柱国临淮郡开国公食邑二千户武元衡，粹厚端庄，简易常壹。有诚明之道以致用，有宏茂之略以佐时，贞方自得於性术，操尚不愆於风雨。加以懿文合雅，聚学承师，通礼乐刑政之源，达古今治变之要。历登华贯，休闻穆然；洎处钧衡，中立不倚。致君思尧舜之盛，修职以邴魏为宗，翼戴之勤，夙夜弥亮。彝伦攸叙，鼎饪载和，益部大藩，比仗兼济。而能布宣威惠，抚苻蛮髦，县道辑宁，疲黎安息。推心而下皆率附，正己而人自响方，临之累年，理有殊等。朕以出纳王命，缉熙帝图，总庶官之职业，为百度之扃键，惟此重任，属於黄扉。分忧遂辍於殿邦，具瞻再归於硕望，尔尚行之以中正，煦之以和平。毗於一人，膏润天下，祗膺礼命，无替徽猷。可守门下侍郎同中书门下平章事兼崇元馆大学士充太清宫使。  

○李绛守礼部尚书制  

辅相之任，所贵乎纳忠；进退之宜，实重於申礼。其有以劳奉国，以疾固辞。聿怀谦让之风，是与优崇之典。朝议大夫守中书侍郎同中书门下平章事上柱国高邑县开国男食邑三百户赐紫金鱼袋李绛，端庄秉彝，亮直循道，抱凌寒之劲节，标肃物之贞规。尝以懿文，参於内署，亦以公望，贰於地卿。竭其器能，茂著宦业，洎居衮职，左右朕躬。远虑必陈，谠言无隐，竭致君之志，宏济俗之方。确角真心，郁有休问，而步履婴疹，趋侍为难。披诚上闻，稽首求免，乃眷毗倚，久之未从。星霜屡迁，衷恳弥激。宗伯秩礼，时惟大寮，宜从喉舌之班，用辍盐梅之寄，庶因清简，俾遂颐真，膺兹宠章，敬服尔命。可守礼部尚书，散官封赐如故。  

○赈给京畿百姓制  

善为国者，务蓄於人，百姓未康，君孰与足？其或时逢水旱，念切茕嫠，於是有已责之恩，行散利之典，古今通范，何莫繇斯。朕恭已励精，以临兆庶，永言忧济，终食岂忘。思俾万邦，同臻富寿，而去岁甸服，气序愆和。夏属骄阳，秋多苦雨，三农爽候，五稼不滋，比及收藏，曾靡善熟。如闻闾井之内，储备罕充，产於地者既微，出於力者宜困。既牵公上之税，荐迫输送之期，循环岁时，固亦劳止。况群司具列，军卫实繁，供亿之名制备存，工役之科条未艾，四方桢干，属在京师，念兹矜人，良多愧叹。今土膏方动，东作其勤，逋赋未蠲，粮饷何望？宜加惠渥，式俾厚生，趋泽务农，庶乎劝化。姑示纳隍之旨，伫宽艰食之虞，煦育顺时，义斯可取。应京畿百姓所欠元和八年税斛斗青苗钱税草等，在百姓腹内者。并宜放免。仍以常平义仓斛斗三十万石，委京兆府条疏赈给，务及贫人。如常平义仓不足，即宜以元和七年诸县所贮，折籴斛斗添给。应缘赈给百姓等，委京兆差择清干官，於每县界逐处给付，使无所弊，各得自资。近岁以来，屡宏德泽，邦畿千里，田号上腴，阜安疲黎，亦在循政。咨尔京邑长吏，洎於宰字之官，各宜叶心，将我诏意，戒之以扰，授之以仁，宣示朕怀，咸使知悉。  

○授张宏靖刑部尚书平章事制  

门下：虞以为盛，犹咨五臣；殷之用兴，亦赖三后。朕励精恭己，十载於兹，常以国钧，委之公辅。务熙庶绩，敢怠旁求，国欲左右有人，在广股肱之任。历选列辟，洎於藩维，冀获贤能，俾匡正道，爰兹所命，允属至怀。河中晋绛慈隰等州节度支度营田观察处置等使正议大夫检校礼部尚书兼河中尹御史大夫上柱国高平县开国子食邑五百户赐紫金鱼袋张宏靖，德禀精微，器含冲用，温恭谅实，明允克诚。素推君子之风，雅有大臣之体，蕴积稽古之学，发挥经纬之文。尝司朕言，动叶谟训；历践清贯，具扬淑声。爰统方州，载膺节制，奉法遵制，在公忘私，人无不怀，绩用丕茂。予欲正百工之理，成太平之阶，若临巨川，以重舟楫。是用命尔，列於中台，每念臣邻之规，以贞栋崇之吉。少翁积庆，嗣德汉廷；文子勤身，继匡晋室。尔惟朝夕纳诲，以翊朕躬，是资衮职之勤，式重《缁衣》之美：仍帅司寇之属，俾靖皋陶之刑。懋宣厥猷，往践於位。可守刑部尚书平章事，散官勋封如故。  

○追赠甄济秘书少监制  

存树风节，谓之立名，殁加饰，所以诱善。故朝散大夫试秘书省著作郎兼侍御史甄济，昔以文雅，见称当时，尝因辟召，亦佐戎府。而能保坚贞之正性，不履危机；睹逆乱之潜萌，不从胁污。义声可传於竹帛，显赠示贲於松楸。藩方上陈，允叶彝典，追加命秩，以奖忠魂。可赠秘书少监。  

○授刘敦儒兵曹参军分司东都制  

孝子刘敦儒，生於儒门，禀此至性。王祥笃行，起孝敬而不移；曾参养志，积岁年而罔怠。用宏劝奖，宜服官常，分曹洛师，俾遂私志。可守左龙武军兵曹参军分司东都。  

○晓谕淮西制  

朕嗣膺宝位，於兹十年。每推至诚，以御方夏，庶以仁化，臻於太和，宵衣旰食，意属於此。今淮西一道，未达朝经，擅自继袭，肆行寇掠。将士等迫於受制，非是本心。思去三面之罗，庶遵两阶之义，宜以山南东道节度使严绶兼充申光蔡等州招抚使，仍与邻道将帅等，即同纠率，共申晓谕。其淮西将士官吏等，如有归国者，即量其高下，便授职任，仍具奏闻，仰超授官爵。纵旧有罪犯，一切无问。吴元济如束身归朝，亦当弃瑕录用。其百姓有归投者，仰便给粮食，仍与田宅，务加存恤，使其安堵。事平之後，淮西将士，宜共赐钱二百万贯，百姓给复三年。诏书所不该者，严绶量其所宜，条流奏闻，庶尽绥怀之义，以申生育之恩。若尚执迷，不能迁善，至於问罪，自有常刑。宜以诚怀，使其知悉。  

○加张宏靖中书门下平章事制  

门下：赞天地之化，阜成万物；正邦国之纪，康於群生。梦寐旁求，精诚上达，况乎明诚以久，嘉猷日闻。股肱之任，耳目所注。具官宏靖，实天生德，惟岳降神。端方静深，信厚温霁。质抱荆山璞，光含魏国之宝，错尔素履，穆然清风。出备爪牙，总近关之纪律；入膺喉舌，练中台之法制。从容宰辅，密勿鼎司，诚惟在公，虑必经国。济川舟楫，人望具瞻，和羹盐梅，朕志先定。宜登右弼之任，用正中台之曜，纂乃祖考，光於家邦。於戏！天工人代，予违汝翼，必当悉乃力，同乃心。役天下之才，以贞百度；通天下之志，以佐万几。唯直道是行，唯谠言是进。内怀亲附，拯黎元之方困；外思镇抚，偃兵甲於将兴。勿优养以崇名，无逡循而避事，对扬成命，时乃之休。可守中书门下平章事。  

○授韦贯之尚书右丞平章事制  

门下：弼成大化，参叙彝伦，克光元首之明，其服股肱之任。朕所以不自暇逸，务求贤能，式重舟楫之才，以宏经济之道，畴若予志，佥谐乃公。中大夫守尚书右丞上轻车都尉赐紫金鱼袋韦贯之，清明在躬，礼乐之器，蕴璋特达之德，茂廉正博雅之规。静而知微，动必有守，凡践列位，备闻嘉猷，当官而行，临事能断，道可镇於风俗，望弥积於朝伦。是宜和靖阴阳，纪纲邦国，命作心膂，列於台阶。夫能虑四方，揆百事，爱利万物，辨论群材，示公忘私，时乃之职。而况图靖藩服，系在庙谟，尔惟顺下以训人，奉上以宣力，因众功而致用，熙众志以为心。朝夕献可否之诚，经纶文武之绩，祗膺厥命，勿懈于时。可守尚书右丞平章事，散官勋如故。  

○讨吴元济制  

天地之化，由肃杀而成岁功；帝王之道，以威武而辅文德。朕祗荷鸿业，抚临庶邦，务先含宏，每慎征战。俾怀仁者有耻且格，畏罪者见善即迁，而或昏迷不恭，告命不及，固兴勃乱之孽，自速原野之诛。除害正刑，国有彝典。吴元济逆绝人理，反易天常，不居父丧，擅领军事。谕以诏旨，曾无敬恭。荧惑一方之人，迫胁三军之众。以其父少阳常经任使，为之轸悼，命申奠祭，临遣使臣。凌虐封疆，遂致稽阻，绝朝廷之礼意，忘父子之恩情。旋又掩袭舞阳，伤残吏卒；焚烧叶县，骚扰闾阎，恣行寇攘，无所畏忌。朕尝念赏延之义，又重伤藩帅之门，尚欲纳於忠顺之途，处以显荣之列。未能饬法，犹为包荒，再以诏书，俾申招抚。而虿毒滋长，奸心靡悛。寿春西南，又陷镇栅，穷凶稔恶，纵暴扌延灾。覆载之所不容，人神之所共弃，良非获已，致此兴戎。盖以方伯连帅，同请讨除，伐罪吊人，故兹申命。  

宜令宣武、忠武、太原、武宁、淮南、宣歙等兵马合势，山南东道及魏博、荆南、江西、剑南东川等道兵马与鄂南计会，东都防御使与怀汝郑节度及剑南、义成军兵马犄角相应，同为进讨。吴元济旧有官秩，宜并削除。大军既临，计即戡殄。嗟我淮右之众，本为勤王之师，虽是胁从，频已昭洗，念此勋力，未尝弭忘。适罹狡童，又此诖误。心怀忠顺，迫在凶威，苟能率诚，即可收效。其淮西将士，有能枭斩凶渠者，先是六品已下官；授三品正员官，其先授五品已上官者，节级进；仍与实封五百户，庄宅各一区，钱二万贯。如能率所管兵马。以城镇来降者，并超三资与改官，仍与实封二百户，钱一万贯。以一身降者，亦与改转，仍赐钱帛。诸道应赴行营将士，如有斩元恶者，亦准此处分。吴元济如能束身归朝，并与洗雪。若不能改过，罪止其身，其馀胁，一切不问。接贼界州县百姓，军兴已来，供馈繁并，言念疲瘵，良增悯然。元和九年两税斛斗钱物等，在百姓腹内者，并十年夏税，并宜放免。其有城镇将士百姓，守节拒贼，身死王事者，各委长吏，优给其家。仍具事迹申奏，当加褒赠，并赐钱帛，仍与一子官。  

三州百姓，莫匪吾人，诸军所至，不得妄加杀戮，焚烧庐舍，据夺财产，并有拘执，以为俘馘；事平之後，给复二年。三州内有自置义营堡栅，王师所至，能相率来降，各加酬奖。时当春候，务切农桑，应缘军务所须，并不得干扰百姓。如要车牛夫役及工匠之类，并宜和雇情愿，仍给优价。贼平之後，应立功将士，并与超资改官，节级赐物。於戏！朕率理道，靡敢荒宁，思致中和，以康亿兆。而德之寡薄。化未昭宣，爰用甲兵，良深愧叹，顾非重武，其在止戈。宣示中外，咸令知悉。  

○授裴度中书侍郎平章事制  

门下：辅相之任重，作予股肱；经济之才难，注人耳目。苟非虑周物表，识洞事先，则何以出纳中枢，平章大政。询认时论，佥曰汝谐。朝议郎守御史中丞兼尚书刑部侍郎飞骑尉赐紫金鱼袋裴度，劲直循道，清通秉彝，文融菁华，行茂枝叶。居然廊庙之器，出於领袖之门。西掖司言，南台执宪，常怀远略，屡告嘉猷。实宣力以徇公，况外身而忧国，霜雪无改，雷风有恒。朕欲旋观其能，用试於事，俾历戎阃，载驰使轩。王泽涣汗以遐宣，军情密勿而上达，将议抽擢，因罹震惊。崇道德之藩篱，士有致命；资忠信之甲胄，兵无容刃。人具瞻尔，天方赉予，昆命於龟，爰立作相。尔其展四体，坚一心，广其道以用贤，厚其风以易俗。五兵未戢，尔惟保定武功；百姓未康，尔惟勤恤人隐。临事必断，当官而行，齐台阶於平，补衮职之有阙。光膺慎选，其戒之哉！可朝议大夫守中书侍郎同中书门下平章事，勋赐如故。  

○授张宏靖太原节度使制  

门下：授钺之赐，其惟爪牙；掌管之司，允归心腹。况乎天兵作镇，王业成都，全晋山河，陶唐风俗，外以威怀七狄，内以承卫二京，操节制戎帅之权，兼澄清列郡之寄，训齐五校，表率一方，历选元僚，无逾上相。中书令张宏靖，高盖垂庆，大含章，和顺在中，庄敬发外。翼翼有致君之道，兢兢怀许国之忠。言观器能，早授方任，风谣果洽於分陕，膏润实彰於近关。洎登为鼎臣，辅我衮职，出纳万务，清明一心。宏宣远猷，慎守成式，梦帝所赉，伊人是瞻。朕以龙山之前，卒乘殷会；雁塞之上，稽胡杂居。求明略以拊循，资盛名而镇定。是用辍於钧轴，授以节旄，崇高超列於天官，密勿遥参於台席。敬听後命，载扬先声，在贞元初，乃考成肃公，弼谐德宗，以敷景化。肆予嗣位，惟尔业官，匪惟勤劳於我邦，兹亦光辉於尔室。於戏！入而惟辅，出而为藩，行思永图，勿替旧服。可检校吏部尚书同中书门下平章事充太原节度使。  

○授韦贯之中书侍郎平章事制  

门下：地拱宸居，任膺宰执，宣明大号，佐佑丕图。失其道而庶事靡陈，得其道而彝伦攸叙，成吾柱石，在乎钧衡。况今戎役方殷，庙谋为切，利用既彰於历试，崇名宜允於佥谐。右丞韦贯之，代秉廉清，天资贞白。奇文包於五色，茂德体於千钧。含和抱公，居易求己。徊翔礼闼，坚明以辨其妍媸；纲辖仙台，密静克修其班制。动有直气，居无流心。洎权登衮职，参任枢务，平章庶事，屡入三台。远猷是经，中立不倚，元成之庆灵斯集，山甫之恭勤日闻。俾重辉於相门，爰正位於台座。於戏！宰相者，实执人柄，以为国桢。化有未孚於休，物有不遂其性，伫尔高议，副予虚怀。予欲惠於兆庶，尔思均赋之宜，庸观在位式序，品物咸亨。鼓时风以淳厚吾人，流王泽以光昭乃辟，服我成命，仰而行之。可守中书侍郎平章事。  

## ●卷五十八  

☆宪宗（三）  

○讨王承宗制  

上帝垂象，辉弧矢之芒；先王取威，陈钺之柄。盖所以昭宣七德，保兆人，故穷阴有助於岁功，而大刑无废於国典。朕承累圣之休祉，奉吴穹之眷命，道思格物，心岂佳兵。期致俗於和同，庶纳人於轨度。缅窥锺鼎，无忘卫国之劳；永惟带砺，每存延代之赏。故太尉武俊，顷因多难，首建大勋。悬捧日之明诚，遏滔天之逆竖，武烈有过於雷震，壮容具纪於丹青。馀风凛然，虽死不朽，是宜子孙袭宠，邦国同休，而王承宗坠乃箕裘，隳其门户。不思祖宗之德，忍与枭獍同谋；不顾天地之恩，敢以豺狼为性。饱则逾悖，抚之不驯，凶狂屡见於表章，戕贼窃加於宰辅。四方同骇，千古所无。朕以思人爱树，投鼠忌器，优柔而未断，隐忍而不征。屈其宪法，唯绝朝贡，俾之思过，将谓革心。而乃先动干戈，屡犯城邑，焚烧剽掠，流毒於人。罪恶既不可容，诛讨盖非获已。况四面征镇，愤激咸同，中朝卿士，奏议相继。虽覆以大道，欲更含宏，而迫於群情，须正刑典。  

宜令河东、幽州卢龙、义武、横海、魏博、昭义等节度兵马计会进讨。其承宗在身官爵，并从削夺。言念乃祖，尝著功庸，蠢兹狡童，自取废绝。其所袭实封，宜回赐武俊子右金吾卫将军士平，俾之纂承，无乏祭祀。若承宗翻然改悟，束身入朝，必议加恩，不唯贷法。如沈迷自若，讨伐遂行，则罪止一身，其馀驱胁之徒，一切不问。大军既临，计即戡殄。其成德将士等，或染污俗，或迫凶威，虽效忠诚，无阶自达，但能去逆效顺，因事立功，随其高下，厚其宠锡。如有枭斩渠魁，及执送京兆，以效诚节者，王承宗在身官爵土地等，便以回授，仍与实封五百户，庄宅各一区，钱二万贯。如有能率所管兵马，及以城镇来降者，并超三资与官。仍与实封二百户，钱一万贯。其以州降者，便与刺史，仍赐实封三百户。如本是刺史，更超三资与官，赐实封三百户，以县降者，超两资与官，赐实封一百户。其以一营一栅降者，节级升，务从优厚。其诸军行营将士，有先登陷阵，屠城下邑者，亦准此处分。其接近贼界诸道，应副行营将士，如有能枭斩承宗者，亦准前例处分。其接近贼界州县，自军兴以来，供馈繁并，嗟我疲瘵，良增悯然。应元和十年两税斛斗钱物，在百姓腹内，并十一年夏税，并宜放免。其有城镇将干百姓，守节拒贼，身死王事者，各委长吏，优给其家，仍具事迹闻奏，当加褒赠。其有潜谋诛斩承宗，被其屠戮者，优加追赠，并赐钱帛，仍与一子官。六州百姓，莫匪吾人，坠於涂炭，深用嗟恻。兵之所至，不得妄加杀戮，及焚烧庐舍，掠夺资产，并有拘执，以为俘馘。事平之後，给复三年。其六州管内百姓，能相率来归者，所在安存，各加优奖。方当春候，务切农桑，边界之人，虑妨耕织。应缘军务所须，并不得干扰百姓，如要车牛夫役工匠之类，宜和雇优给价钱。贼平之後，应立功将士，并与超资改转，节级赐物，续有处分。  

於戏！朕正位凝命，竭诚响方，劳谦在心，慈俭为宝。而化未陶於顽傲，泽未浸於隐微，荐兴甲兵，布在原野，中宵愧叹，当宁忧兢，庶将除奸，非曰尚武。宣示中外，宜体至怀。  

○授李逢吉门下侍郎平章事制  

门下：朕观古先哲王，兴化致理，未尝不选建良弼，熙宁庶工，俾之敷陈大猷，左右乃辟者也。朝议郎守中书舍人权知礼部贡举轻车都尉赐绯鱼袋李逢吉，疏通而守於经制，质厚而辅以文章，贞恒自居，和易待物，体贤人之志业，茂端士之风规。历履班行，发挥事任，厥心匪懈，所至有声。自弥纶粉闱，正琐闼，且司言於右掖，尝纳训於东储。诚明一贯，闻望旁洽，俾司贡士，弥著嘉闻。方今外兴不得已之师，内有不获安之俗，恒忘食於将旰，务求衣於未明，冀清原野之诛，用止干戈之役，登尔匡辅，代予忧勤。尔宜宣至化於吾人，告嘉猷於厥后，销弭氛，导迎和平。事有不举其中，正或未孚於下，尔惟启沃，无乃面从。可朝议大夫守门下侍郎平章事，赐紫金鱼袋。  

○放免京畿积欠制  

疆理宇内，必先於京师；惠绥四方，亦始於中国。盖以千里之壤，百役是资，俾其不足，吾孰与足？顷自春及夏，时泽未降，恐失顺成之道，或生歉俭之灾，是以仰瞻昭回，俯察田亩，喜获朝齐之润，方宽夕惕之忧。思遂康宁，尽蠲逋负。其京畿百姓，所有积欠元和九年十年两税及青苗并折籴折纳斛斗及税草等，除在官典，所由腹内者，并宜放免。  

○韦贯之守尚书吏部侍郎制  

朕恭己临人，励精思理，二三执政，繇吾股肱，念始终之罔亏，於进退而尤重。敬或将明失中，辅导不专，依违於怀，尚慎斯举，君臣之义，岂不宏乎？中大夫守中书侍郎同中书门下平章事上骑都尉赐紫金鱼袋韦贯之，早著淑声，累更显贯，润以文藻，懿其风猷。爰膺选众之求，式伫弼予之美。而自当钧轴，屡变星霜，虚襟以听，未闻至论。非启沃之道有所不行，何燮谐之功蔑尔无效？欲抑浮华之路，在捐朋友之私。人亦具瞻，事将奚副，用解枢机之务，俾居衡镜之职，克允斯任，宜和厥心。可守尚书吏部侍郎，散官勋赐如故。  

○授王涯中书侍郎平章事制  

门下：上宰参职，所以法三台之耀；中枢议政，在乎遂万邦之宜。朕获承鸿休，思建皇极，冀沃心而纳诲，恒注意以求贤。通议大夫尚书工部侍郎知制诰翰林学士上柱国清源县开国男食邑三百户赐紫金鱼袋王涯，动直静专，践方居易，挺岁寒之劲质，抱夙夜之端诚，言唯守中，虑每经远。属者禁垣挥翰，五字日宣；选部持衡，九流风动。荐居肘腋之地，历试股肱之才，进尝伏於青蒲，出不泄其温树。牟融得大臣之节，毛有古人之风，询庙算於生知，论兵钤而暗合。方今戎车尚驾，郊垒犹多，必俟清明，以消氛。是用付以机密，陟於崇高。尔惟发号令以端其四方，陈便宜以宽於百姓，行台阁之故事，宏朝廷之大体，秉德以立，徇公不回。俾予一人，垂拱而理，敬听朕命，懋哉懋哉。可守中书侍郎平章事。  

○贬韦楚材沣州司法参军制  

顷因按事，兼举宪章，阅实绳违，有乖详审。既薄其责，仍掾大藩，载令研究其端，颇见异同之状。况诫途祗命，淹驻近郊，苟於造次之间，靡怀敬慎之义。既兹速戾，岂谓周防，更移远藩，俾自惩省。  

○授崔群中书侍郎平章事制  

门下：成万方之化，通天下之志，缉熙帝载，昭畅元猷，在於股肱之臣，共凝理本，旁求时彦，以叙彝伦。朝散大夫守尚书户部侍郎上护军赐紫金鱼袋崔群。粹密由道，端庄保和，本清明之上才，体博厚之重德。学贯通儒之业，词含大雅之风，居敬有恒，循性能断。自承我密命，职参内庭，高文焕发於纶言，敏识详达於国典。伏奏无挠，直躬不回，勤劳八年，始终一致。春闱取士，必後其浮华；地官理财，能制其轻重。俭以约己，忠惟事君，才适而用深，望积而实著。风猷已洽於人听，倚属方注於朕心，乃膺审象之诚，以副具瞻之望。况奸凶叛逆，尚驾戎车，未明求衣，思戢干橹，尔宜酌古今之要，举刑政之中，艰厥位以代天工，陈具谟以明皇极。敬兹重命，往践台阶，可守中书侍郎同中书门下平章事，散官勋赐如故。  

○赈诸道遭水人户制  

朕为人君，期致丰宁，夙夜永思，未尝怠息。而庶政犹阙，恒雨为灾，至今远近，或有垫溺，浸败庐舍，漂浸田苗，言念疲黎，重罹斯弊。览兹奏报，嗟悼良深，将俾获安，岂忘赈救。其诸道应遭水州府，河南、泽潞、河东、幽州、江陵府等管内，及郑、滑、沧、景、易、定、陈、许、晋、隰、苏、襄、复、台、越、唐、随、邓等州人户，宜令本州，厚加优恤。仍各以当处义仓斛斗，据所损多少，量事赈给讫，具数奏闻。  

○授李逢吉剑南节度使制  

蜀门南次，梁部东分，地束江山，境绵ク濮。非志怀端重，不可委以察廉；非识度宏深，不可付以节制。聿求公望，爰自辅臣。朝议大夫守门下侍郎同中书门下平章事轻车都尉赐紫金鱼袋李逢吉，文以发华，行惟居厚，忠恳每形於造膝，直方斯见於匪躬。自处台席，载移星，温然德器，休有素风。观其动本於仁，足以敷王泽；考其守归於正，足以奉师贞。乃眷梓潼，兹惟奥壤，用去将明之任，俾效藩宣之功。予欲颁正典於一隅，故兼以夏卿之位；予欲布宪章於列郡，故假以副相之权。尔其俭节以训俗，澄清以检吏，因土风之刚悍，使勇且知方；就物产之殷充，俾既富而教。苟能积实，期有遐闻。於戏！朕於大臣，进退示全其恩礼；尔之报国，始终宜竭其肺肝。身虽远出於山川，心岂或忘於夙夜，服兹休命，俞往钦哉！可检校兵部尚书使持节梓州诸军事兼梓州刺史御史大夫充剑南东川节度副大使知节度事管内支度营田观察处置静戎军等使，散官勋如故。  

○授李山南东道节度使制  

门下：伐叛除凶，必俟乎奇略；进封超位，允答於殊庸。况四纪逋诛，三州窃据，积妖遗育，纵乱扌延灾，累年租征，一举生致，论功既当於异等，议赏岂待於逾时。唐随邓等州节度观察处置等使通议大夫检校左散骑常侍使持节邓州诸军事兼邓州刺史御史大夫赐紫金鱼袋李，宗臣之允，王国克生，毅勇蓄深，温良煦外。《礼》、《乐》战攻之器，默识其源；《诗》、《书》义理之府，洞窥其室。虽早升朝序，而未展将材。顷以悬弧滔天，宿兵既久，方城压境，易帅颇频，永怀韬略之家，必有弓裘之嗣。将执金鼓，载持干旄，果副眷求，克扬威令。缉伤夷之後，振怯为雄；制密迩之间，保危成固。推忠厚以感物，本信惠而和人，一其斫心，励厥死力，乘虚径袭，负雪兼行。风驱如合於百神，雷发若出於九地，坚城立溃，狡竖坐擒。遗安堵以知归，馀党释甲而请命，古之良将，其孰过焉？已申献捷之仪，当举策勋之典，爰授名部，俾恢重藩。自洛而遥，惟襄为大，绵亘楚服，横临汉津，总八郡以澄清，秉三军之节制，式因加地，往继沈碑。特迁左揆之尊，崇兹天秩；仍假南台之长，峻彼霜威。表以勋阶，赐之茅社，户丰真食，门贵延恩，洽此宠荣，丛於茂烈。  

於戏！天鉴非远，不庭者必诛；王爵无私，有功者是享。扬名济美，惟孝著於家声；锺鼎山河，惟忠光於国籍。凡曰臣子，得无企欤！可银青光禄大夫检校尚书左仆射使持节襄州诸军事兼襄州刺史御史大夫充山南东道节度管内支度营田襄邓唐随复郢均房等州观察处置等使，仍赐上柱国，封凉国公，食邑三千户，并赐食实封五百户，与一子五品正员官。主者施行。  

○李光颜检校司空封郡公制  

门下：授钺之寄，当兵车之会，力锄凶险，志殄寇雠。星霜固难夺之诚，始终见师贞之节，嘉猷益茂，力集休勋。宜崇宠光，肆於时夏，考诸前志，斯为大经。忠武军节度使李光颜，崆峒秀气，为时生才，谦和不流，简厚能断。本忠信以经武，阅《诗》、《书》以理戎，首职北垣，声雄大卤。受命既平於朔野，悬军亦翦其巴庸，已积功劳，铭在钟釜。朕以淮负固，历纪稽诛，自授兵符，独运明略。分营先得其地险，吞敌屡挫於贼锋，尝下名城，拔其赵帜，制胜之术，动合鬼神，百战表於忘躯，一心注於报国。岁月滋久，坚诚不回，当凶妖就执之初，是溃党乞降之际，单骑以入其栅垒，免胄而吊其伤残，纳之不疑，乃见全德。今枪已灭，申蔡无虞，寝兴以思，用息戎马，则报功显秩，位宜重於三公；驭贵殊勋，赋亦开於千乘。陟论道之优礼，奖述职之崇名，尔其敬之，无替旧服。可检校司空使持节许州诸军事兼许州刺史御史大夫依前充忠武军节度管内支度营田陈许等州观察处置等使，仍赐上柱国，封武威郡开国公，食邑二千户，散官勋如故。主者施行。  

○李守户部尚书制  

夫为君者，求旧以申其用，施恕以遂其情；为臣者，陈力以效其能，奉身以明其志。故在上则始终之道备，居下则进退之义全，兹惟休哉，用厚恩礼。银青光禄大夫守门下侍郎同中书门下平章事上柱国江夏县开国侯食邑一千户李，居洁履方，端明审固。有沈毅庄重之质，有坚刚迅敏之心，劲节夙表於屯夷，利器久彰於中外。朕所以迹其众善，询及庶工，登之台阶，授以政柄，将欲藉其硕望。宏厥壮猷。而固辞之诚，再疏颇切，然犹未允其请，所冀或副予怀。迨此旬时，劳於夙夜，益愿颐养，坚称衰迟。宜罢枢轴之殷，俾居喉舌之重，就间高秩，式示优崇。可守户部尚书。  

○授李夷简门下侍郎平章事制  

门下：致理之道，王乾由其尽心；弼成之功，辅臣所以宣力。皇极是建，苍生乃安，敷求实难，倚任斯重，将付大政，必惟命谐。正议大夫守御史大夫上柱国成纪县开国侯食邑一千户赐紫金鱼袋李夷简，才称通明，性本严重，守以正直，傅之文华，羽仪朝端，冠耀宗籍。早司邦宪，爰总地征，纠逖无闻於避强，经费克均其定制，中立不挠，孤标出伦，耸善激贪，法行令肃。自镇汉上，洎临蜀川，俭德载彰，清规一贯，山岳比厚，雷风有恒，励贞峻以理心，竭忠劳而奉上。人望汲黯，印归赵尧，俾之持纲，万目皆举。固可以综参庶务，允厘百工，燮和阴阳，宣发号令，是用申命，陟於台阶。於戏！说积尔躬，梦协朕志，虚己将求其宏济，鲠言罔惧於怫违。道必举中，位无苟旷，膺此宠擢，敬哉戒哉。可守门下侍郎同中书门下平章事。  

○授李夷简淮南节度使制  

柱石之臣，台庭之老，积其具瞻之德，载有弼谐之功。授以土田，流邦家之恺悌，增其冕服，表国器之形容。此朕与将佐大寮，示中外之一体也。况兵戎重事，东南实繁，辍於庙堂，以示其大。正议大夫守门下侍郎同中书门下平章事上柱国成纪县开国侯食邑一千户赐紫金鱼袋李夷简，监以莅政，事而守道，素风彰於操履，浩气峻於风雷。自朕缵承丕图，搜拔下位，得文华於宗室，升器干於朝廷。而所重者准绳，所忧者财赋，资倜傥以振起，委疆通而演成，江汉之仁风载扬，岷峨之美化斯盛。既执大宪，俄登公台，辅予一人，凝是庶绩。忠谠有遭逢之勇，奸邪无侵败之机，谓之股肱，实为无愧。言念淮海，斯为奥壤，走商贾之化财，引舟车之漕免，凡所经理，事非一隅，控制之难，於今尤切。是用锡命，俾为藩宣，式加师长之名，不改平章之务，万邦表率，丞相（阙）之。可银青光禄大夫检校尚书右仆射同中书门下平章事兼扬州大都督府长史充淮南节度副大使知节度使事管内营田观察处置押新罗渤海两番等使。  

○授王涯兵部侍郎制  

股肱之任，与国同体，苟或取容於位，启沃无闻，将何以寅亮天工，宏宣景化。朕嗣膺丕业，爰任钧衡，知善必升，见否而退，兹所以推至公於天下也。银青光禄大夫守中书侍郎同中书门下平章事上柱国清源县开国男王涯素以艺文，早登华贯，参我宥密，再处内庭。位践公台，拔於非次，诚宜匪躬峻节，纳诲尽忠；而乃因循自持，谦默无补。期於进道，屡复星霜，空劳虚怀，未副明奖，虽夙夜之勤久著，而具瞻之望何从？君臣之间，义存终始，宜解职於枢务，俾贰曹於夏官，尚谓优崇，勉敬斯任。可行尚书兵部侍郎。  

○授皇甫户部侍郎同平章事制  

六符成象，所以平太阶；九赋克均，所以阜群物。爰资宰执，宏赞谟猷，达其富庶之源，以致雍熙之化，用辅台德，其允具瞻。朝请大夫守尚书户部侍郎兼御史大夫判度支上护军赐紫金鱼袋皇甫，行惟孤贞，性本坚直，秉仁履义，守正持方。才适变通，辞去枝叶，蕴冲用於灵府，表公器於士林。夙怀经济之谋，早在贤良之选，累践华贯，服於大僚，端肃有常，发挥事任。自总邦计，贰领地官，属以徵戎车，讨平淮寇，发付调食，制外自中，法无过差，动有成绩。山甫彰勤恪之效，志在奉公；夷吾识轻重之权，诚宜佐国。是用命尔，俾升台司，望以拔心，劳乎注意。尚兴师旅，方殄妖氛，翼亮是参，经费仍属，尔其悉乃心力，副予简求。物有未遂其宜，望有未洽於道，罔或安位，必思匪躬。酌下土之盛虚，（阙）中枢之政令，光昭厥辟，时乃之休。可守尚书户部侍郎同中书门下平章事依前判度支。  

○授程异工部侍郎同平章事制  

门下：昔汉宣帝宏祖宗之业，正刑德之本，简求辅相，以致中兴。朕祗荷丕图，思扬圣绪，每怀舟楫，以涉大川，俾人不迷，用於道，今护良弼，式允佥谐。朝散大夫守卫尉卿御史大夫充诸道盐铁转运等使赐紫金鱼袋程异，厚备外严，沈机内朗，抱精微以致远，本诚明以格物，尽瘁事国，诚正在公，常探化原，雅尚学术，扬历斯久，公望蔼然。自位列大僚，总诸剧务，达榷酤之利，适财赋之方，赡出纳於邦家，申绩效於官业。顷以淮夷未殄，师旅在郊，有漕免之劳，兼供亿之费，言念多事，恐伤吾人。而异法能变通，道益明著，言无伐善，动必由衷，蕴夷难致君之心，见怀道佐时之略，况属馈军之事，尚倚良能，载阅前功，宜当大用。乃服休命，俾参中枢，爰表秩於冬官，仍兼综於旧职。膺兹重任，用表全材，尔宜左右朕躬，朝夕启沃。干戈未戢，尤伫庙谋，敬听斯言，副我明奖。可守尚书工部侍郎同中书门下平章事依前充诸道盐铁转运使。  

○放归蕃使论矩立藏等制  

朕临御万邦，推布诚信，西戎纳款，积有岁时，中或亏违，亦尝包贷。我有殊德，宁不是思，重译贡珍，道途相继，申恩示礼，曾无阙焉。昨者蕃使奏章，又至京辇，将君长之命，陈和好之诚。临轩召见，馆饩加厚，复以信币，谕之简书。亦既言旋，才及郊甸，遽闻蚁聚，来犯封陲，河曲之间，颇为暴扰。背惠弃约，斯谓无诚，公议物情，咸请诛绝。朕深为德化之未被，岂虑夷俗之不宾，其国失信，其使何罪？释其维絷以遂性，示之宏覆以忘怀，予衷苟孚，庶使知感。其蕃使论矩立藏等并後般来使，并宜放归本国，仍委凤翔节度使以此意晓谕。  

○授刘悟义成军节度使制  

门下：王者驱大顺以道至和，不能无狡寇；天将廓气以息暴乱，则必有忠臣。非处迷何以明其劲节？非嘉奖何以表其尤功？况讨罚之初，诏命斯著，高悬宠爵，获则当之。淄青都知兵马使金紫光禄大夫试殿中监察御史上柱国刘悟，忠孝之後，义勇为心，久沦迹而未申，每蓄谋以思奋。属奸凶负阻，将帅徂征，宣威已震於河山，肆逆犹固其巢窟，遂能潜通密款，先事指期。决策於万众之中。挺身於重城之内，感深而信誓若一，气直而神明为徒，枭彼渠魁，歼厥丑类，乃飞章以驰献，ム大庆之遐闻。临轩载怀，是举斯命，眷彼雄镇，惟兹滑台。有二郡察俗之殷，其人劲而刚；有三军制节之重，其士毅以肃。俾膺分阃，式委观风。超题剑之名，所以崇其望；兼假弄印之任，所以峻其威。疏封广载其土田，真食爰优其户赋，仍加厚赐，用示深恩。高门大启於通衢，别墅荣分於沃野，凡是赏典，称乎国章。於戏！在昔天宝季年，羯胡首难，惟悟之祖，职居平虏。能戮贼臣，竟通朝命，赐名以旌其忠，授钺以仗其材。今悟又能除妖，可谓济美，勉持忠孝，以保家邦。可检校工部尚书使持节滑州诸军事充义成军节度使，勋封如故。  

○授裴度河东节度使制  

忠利於国者，效积而事彰；器周於物者，志远而任重。况入调鼎鼐，出镇藩垣，荷中之宠外荣，膺文武之重寄，将允佥望，命兹辅臣。金紫光禄大夫门下侍郎同中书门下平章事兼宏文馆大学士上柱国晋国公食邑三千户裴度，量惟宏深，道在匡济。大玉蕴连城之价，长材负构厦之姿，言必公忠，义本诚罄。自居钧轴，叶赞机谋，匪躬以务其将明，忧国不忘於造次。当夷凶淮蔡，伏节于师旅之间；及殄寇青齐，运筹於帷幄之内。勤劳靡替，宏益居我，绩用是嘉，冲逾恳。东夏雄屏，实惟晋阳，控大卤之山川，司北门之管，横制獯虏，远清疆陲。是以辍献纳於沃心，抚方隅於注意，倚属攸切，勋庸可宣。舟楫常赖其弼予，钺载观其莅众，励山甫之恪德，成方叔之壮猷。式副具瞻，勉扬休问，务既兼於左揆，秩仍践於中台。尔其戒哉，以服嘉命。可检校尚书左仆射兼门下侍郎同中书门下平章事太原尹北都留守充河东节度观察处置等使。  

○授皇甫门下侍郎平章事仍兼判度支制  

门下：选众举材，俾参大政，俟善绩丕著，嘉谟有成，然後进序台阶，协宣德务，乃制轻重，谓之盈虚。以经用靡亏，而戎功克集，黄扉之位，式示畴劳。朝请大夫守尚书户部侍郎兼御史大夫判度支上护军赐紫金鱼袋皇甫，器识端方，性尚孤直，文发身而词去枝叶，学为己而政资本根。每脱落於浮荣，能优游於剧任，志图经远，心惟徇公。自贰中台，专总大计，并之相府，兼赞鸿猷。属问罪二方，徵师十万，千金难减於日费，百役并萃於司存，而供亿罔差，中外咸若。泉货无虞於竭涸，干戈遂致於清宁，允兹忠勤，副我倚任。是宜践居左辅，均赋中邦，渐於雍熙，期乃成绩。可守门下侍郎平章事依前判度支。  

○敕皇甫勿兼判度支制  

门下：古者丞相，府不接吏，盖以任重体大，地亲礼崇，苟非征讨之时，岂仗货财之事。爰俾出纳，归诸有司，用严台庭，以辅吾道。中大夫守门下侍郎同中书门下平章事判度支上柱国赐紫金鱼袋皇甫，精明绝伦，乾健不息，蕴是器业，发为英华。顷以守位聚人，必资大计，因其能事，委以重权。致用之机，所以经天下之务；重轻之法，所以天下之财。自淮右不虔，东平犯顺，兵车在野，馈食连年，而乃庖无折刃，御有濡辔，既授明命，升之股肱。轩裳所瞻，崖岸益峻，请谒自绝，其风凛然。况瞻给之馀，谋虑必至，平二方之险阻，虑载戢之干戈，庸非坐筹，佐朕而致。今则百揆攸叙，万邦保和，宜全相府之重，勿领计司之剧。抚夷夏，调阴阳，用安元元，时乃之职。可守门下侍郎依前同中书门下平章事。  

## ●卷五十九  

☆宪宗（四）  

○命胡证充京西京北巡边使制  

《周礼》政官之属，掌导王志，以巡天下之邦国。六郡统临，二庭绵邈，居必申儆，动当慑怀。顷自东夏有虞，近郊多垒，沙朔之外，翦为寇戎。亭障烽橹之严，遐张塞下，使译道途之要，远属湟中。今妖氛甫清，师旅方息，思欲肃关陇之右地，制昆夷於盛秋，而虑师无见粮，卒有虚籍。乏守御之全备，积愁叹之馀音，临轩永怀，宜俾宣导。非夫忠良练达，文武兼资，信厚足以得人心，恪恭足以奉王事，则何以膺兹选任，布我忧劳。至於问戍役之勤，详山泽之要，稽军实之名数，计饣鬼饷之盈虚，宿弊有未除，众情有未达，兵机虏态，一以上闻，冀在此行，所至循拊。宜令左金吾卫大将军兼御史大夫胡证充京西京北巡边使，所经过州镇，与节度防御使刺史审量利害，具事实闻奏。  

○授令狐楚中书侍郎平章事制  

门下：赞天工而成光济，叶帝力以致平，非中和禀气，不能将燮调之道；非诚明在躬，何以膺弼亮之位。况今积袄已弭，而边鄙犹虞；大化方行，而里闾未泰。将欲举百度，甄群材，外抚四夷，内辑诸夏，纳之寿域，被以仁风，代予之勤，其孰克任？眷求斯得，是用命之，河阳三城怀州节度使朝议郎使持节怀州诸军事守怀州刺史兼御史大夫赐紫金鱼袋令狐楚，根於粹厚，著以端明。表山立之庄容，洞泉氵亭之精识，文高雄富，学茂该通。自顷挥翰掖垣，持囊禁署，尝延造膝，屡竭沃心。发言有诚，临事无惑，蔼是公望，居然国桢。及剖符近郊，兼畅牧人之术；仗节分阃，尤深驭众之方。可谓器适中外，效宣文武。宜展舟楫之用，式登鼎铉之司，管於中枢，持我大柄。於戏！辅翼之任，人臣极崇，未至而众议有归，既处而其名罕副。万务攸托，朕何赖焉？尔其敬听此言，深思其道。行致君之志，始终勿渝，以报国为期，夙夜益励。无俾厥后，有惭知臣。可朝议大夫守中书侍郎同中书门下平章事。  

○加韩宏中书令制  

纳大忠，树嘉绩，为臣所以明极节；锡殊宠，进高秩，有国所以待元臣。况乎邦教诞敷，王言总会，百辟攸宪，四方式瞻。永念於怀，久虚其位，载扬成命，佥曰休哉。  

宣武军节度副大使知节度事汴宋社长颍等州观察处置等使开府仪同三司守司徒兼侍中使持节汴州诸军事汴州刺史上柱国许国公食邑三千户韩宏，降神挺材，积厚成器，中蕴深宏之量，外标严重之姿。有匡国济时之心，推诚不耀；有夷凶禁暴之略，仗义益彰。自镇浚郊，二十馀载，师徒禀训而咸肃，吏士奉法而愈明，俗臻和平，人用庶富，威声之重，隐若山崇。  

属者淮濯征，命统群帅，克殄残孽，惟乃有指纵之功；及齐境兴妖，分师进讨，遂枭元恶，惟乃有略地之效。既闻旋旆，俄请执，深陈魏阙之诚，远继韩侯之志。朝大有庆，湛露方浓，又抗表章，固辞戎旅，三加敦谕，所守弥坚。于蕃于宣，谅切於注意；我弼我辅，难违其衷恳。式遂良愿，载兼上司。论道之崇，因之以齐八政；中枢之长，之以赞万务。元衮赤舄，备於宠光，不有其人，孰膺斯任。  

於戏！出总兵柄，入参庙谟，家国之庆盈门，君臣之道交泰。为我柱石，古今曷俦，服而滋恭，以佑乃辟。可依前守司徒兼中书令，散官勋封如故。主者施行。  

○加田宏正侍中制  

古之所谓有功诸侯，出征不庭，入觐王室，既展述职之义，必加锡命之恩。彤弓所以表其威，元衮所以荣其服，然後勋烈照焯，宠章荣崇，临於一方，示彼四国。风雅所载，不茯美欤！我思忠臣，是有兹命。魏博等州节度观察处置等使光禄大夫检校司徒同中书门下平章事兼魏州大都督府长史上柱国沂国公食邑三千户田宏正，受天地之正性，明君臣之大节，才贯文武，识探古今。熙百志以立身，坚一心而奉主，积诚自久，遇事乃彰。晓於群情，率以大顺，遂提六郡之地，首革两河之风。及负海阻兵，徵师问罪，又能长驱义旅，直抵虏城。一鼓而凶徒褫魄，再战而元恶传首，永清氛，功实卓然。自秉来朝，鸣玉入侍，察其器度，询以谟猷，每闻匡国之术，弥见致君之道，而恳陈恋阙，不愿守藩。朕以将相之权，中外一体，苟意有攸往，则诚难遽从。况彼邦之人，皆愿其至，师徒久便其训令，黎庶咸思其惠和。镇方之安，倚赖攸切，是用命尔，式遄其归。且兼八舍之营，俾仍五教之重，又实其井赋，益以土田。赏之典，劝忠斯在，往莅乃服，厥惟懋哉。可检校司徒兼侍中依前魏州大都督府长史充魏博等州节度观察处置等使，仍赐食实封三百户。  

○贬崔群潭州刺史制  

致君之道，爰在辅臣，发挥政经，端理教化。或彝伦未叙，公议不明，免其所职，盖常典也。正议大夫守中书侍郎同中书门下平章事上柱国赐紫金鱼袋崔群，根於温恭，发以词彩，践履台阁，润色丝纶。尝以敏才，列於宥密，考能观行，益表谦勤。擢处钧衡，用参大政：缉熙之绩，每竭其谋猷；翊赞之心，亦彰於夙夜。朕旰食思理，注於话言，善而可行，无不虚受。而顾问之际，谓近於至公；说听之间，或违於事实。将何以同於道，化洽万方？宜罢印於中枢，俾报政於外服。优以显秩，尔其勉之。可使持节都督潭州诸军事守潭州刺史兼御史大夫充湖南都团练观察处置等使，勋赐如故。  

○贬令狐楚宣州刺史制  

朕闻为政以德，必推诚而任人；为君以道，必存体以立国。况乎位崇元辅，职总庶寮，众方具瞻，时以轻重，得不明进退之礼，全终始之恩？太中大夫守门下侍郎同中书门下平章事上轻车都尉赐紫金鱼袋令狐楚，夙擅懿文，累阶清贯。先朝特加宠命，奖擢内廷，出拥旌旄，入居鼎铉。朕祗膺宝位，注意旧臣，方属奉陵之时，委以复土之务。是宜竭心徇虑，使下不欺，而颇闻工徒之诉，累彰官吏之罪。遽有章表，固求退闲，宜归相印之权，往授使符之命。仍兼劳於司宪，俾奉法以惠人，勉率乃心，思予洪覆。可使持节宣州诸军事宣州刺史兼御史大夫宣歙池等州都团练观察处置使，勋赐如故。  

○改封永昌公主制  

门下：普宁公主天泉浴德，崇兰发彩。纂组之华，每工於经目；保阿之训，深得於稚年。容礼必叶，言行无间，从容珩璜之韵，婉娩柔嘉之仪。而封疏旧邦，礼宜改避。是择美邑，再申异恩。可改封永昌公主，主者施行。  

○禁奏祥瑞及进奇禽异兽诏  

朕以寡昧，纂承丕业，永思理本，所宝惟贤。至如嘉禾神芝，奇禽异兽，盖王化之虚美也。所以光武形於诏令，《春秋》不书祥瑞，朕诚薄德，思及前人。自今已後，所有祥瑞，但令准式申报，有司不得上闻。其奇禽异兽，亦宜停进。宣示天下，知朕意焉。  

○遗使宣慰江淮诏  

理天下者，先修其国。国命之重，寄在方镇。方镇共理，实惟列城。列城为政，系乎属县。然则匹夫之耕，匹妇之织，积徵成著，以供国计，永念蒸庶，厥惟艰哉。顷年以江淮租赋，爰及榷税，委在藩服，使其平均。太上皇君临之初，务从省便，遂令使府，归在中朝。或恐巡院既多，职因交替，新制未立，旧纲已紊。况河汴而东，濒海之右，名都奥壤，疆里接连。如或征赋不均，徵输难济，物轻货重，法弊人劳。又闻江淮数道，比愆时雨，深忧黎庶之不足，军国之阙供。政有所不宣，事有所未便，牧宰有课绩，官吏有否臧。爰遣使臣，申我休命。宜令度支及诸道盐铁转运副使户部侍郎兼御史大夫潘孟阳专往宣谕，慰安疲，询访便宜，蠲除疾苦，安人利国，称朕意焉。  

○甄录诸道节度使团练经略防御等将士诏  

诸道节度使团练经略防御等将士，久执干戈，式遏封略，勤劳王室，深用嘉之。据其优劳，并与甄录。各委本军本使即具名衔奏闻。  

○遣使宣慰申光蔡等州诏  

申光蔡及陈许两道将卒百姓等：比遭旱损，多缺粮储，特宜赈给，令其有济。申、光、蔡等州宜赐米十万石，陈、许等州赐米五万石。仍令刑部员外郎薛舟充宣慰使，专往存问。  

○招谕剑南诸州诏  

门下：朕闻皇祖元元之诫曰：“兵者凶器也，不得已而用之。”恭惟圣谟，常所祗服。故虽文诰有所不至，诚信有所未孚，姑务安人，必能忍耻。朕之此志，亦可明徵。近者德宗皇帝举柔远之规，授宰衡之杰，宏我庙胜，遂康巴庸，故得南诏入贡，西戎寝患。成绩始著，元臣丧亡，刘辟乘此变故，坐邀符节。朕以枉成命者，虽乖於理体；从权变者，所冀於辑宁。竟违卿士之谋，遂允侥求之志，朕之於辟，恩亦宏矣。曾不知负牛羊之力，饱则逾凶；畜枭獍之心，驯之益悖。诳惑士伍，围逼梓州，诱陷戎臣，塞绝剑路。师徒所至，烧掠无遗，干纪之辜，擢发难数。朕为人司牧，育彼元，如辟之罪，非朕敢舍。是用叶群率之谋，除百姓之害，永清妖孽，定一方，伐罪吊人，於是乎在。其逆贼刘辟在身官爵，并宜削除。今王师鼓行，寻济天险，梓潼城守，已解攻围，压卵注萤，坐看扑灭。其西川将士，如有乘此声势，翻然改图，枭斩凶魁，以效诚节者，必当特加爵秩，高位重赏，朕无爱焉。其馀将吏等，便能去逆效顺，以所领归降者，超三资授官；以一身降者，亦与改转。长行官健归顺者，并与叙录，仍加赏给。其西川管内刺史等，当其阻乱，孰克静戈，虽章表未通，而衷诚可见，今能归款，亦仍旧职。如或乘机立效，因事建功，并特加酬赏，务极优厚。夫皇王之道，吊伐所加，义在除残，情非乐战。故胁从罔理，必诫於徂征；焚溺是哀，俾兴於怨。禁暴止乱，其在兹乎。况有迹陷凶徒，心非党恶，归我无路，遂至沦胥，言念斯流，尤深轸恻。所以明谕将帅，罪止渠魁，其馀染，一切勿问。布告遐迩，咸怀朕意。  

○处分及第举人诏  

构大厦者，必总於群材；成大川者，必资於百谷。故思理之主，求贤罔遗。所以昭宣令图，广大前绪，观文缉化，其在兹乎。朕以寡昧，获奉丕业，虚己问政，实始於兹。考言求益，敢不祗若？故命左右辅弼，洎有位之臣，会於中台，必究其论。间密以献，省自朕躬，果获贤能，副於饥渴。才识兼茂明於体用科人第三次等：元稹、韦；第四等：独孤郁、白居易、曹京伯、韦庆复；第四次等：崔韶、罗让、崔护、元修、薛存庆、韦珩；第五上等：萧亻免、李蟠、沈传师、柴宿。达於吏理可使从政科第五上等：陈岵等。咸以待问之美，观光而来。询以三道之要，复於九变之选，得失之监，粲然可观。宜膺德茂之异，式叶言扬之举。其第三次等人，委中书门下优与处分。第四等，第四次等，第五上等，中书门下即与处分。  

○平刘辟诏  

朕闻去天下之害者，受天下之利，故陈诸原野，非为乐战，法彼震曜，本乎爱人。五材不闻於去兵，七德必先於禁暴，皇王之道，岂不然欤。逆贼刘辟，时之妖孽，处肖形之内，罔识君亲；同人代之间，别为枭獍。因元臣之蓄聚，恃庸蜀之江山，诱误生灵，扇充桀逆。朕荷祖宗之丕业，执邦国之大经，人之乱常，法所不舍。乘兹众愤，爰戒租征，兴戈矛於关西，发介马於并郡，五营禁旅，七萃神兵，合貔武之雄，授鹰扬之帅，守无绝险，进靡彭营，麾城而壁垒皆空，接刃而枪尽扫，瓦解冰泮，涣焉无馀，微、卢、鼓、濮，从兹定。  

荡三蜀之流患，除一方之大残，岂予寡德，能致於此。斯皆宗社降，启无疆之休，将帅叶谋，成永康之福。祗若灵眷，嘉乃众心，予怀惕然，若蹈冰谷。其收复成都诸大将并擒获刘辟军将等，委崇文与都监军使俱文珍条流等第闻奏，即有甄升，其赏物等，委崇文等节级分赐，务令优厚。投降将士，亦委崇文、文珍条流闻奏。西川诸州镇刺史大将及参伍官吏将健百姓等，一应被彼胁从补署职掌，一切不问。西川百姓，久陷凶逆，不免伤残其两税钱等，委本道观察使量事矜减。其东川州县及山南西道，当凶徒焚劫之後，王师攻取之辰，发免馈军，缮完补缺，一日之费，岂止千金，三军所资，尽出百姓，永言劳弊，朕所轸怀。其东川元和三年上供钱粮并放。留州留使钱委观察使量事矜减，仍具数奏闻。山南西道元和二年上供钱粮放一半。官军阵亡将士等，并委崇文监军审勘，具名衔事迹申奏，即与赠。家口等并委本军优赏，五年不停衣粮，并委所在州县速为收葬，仍量事致祭。陷在贼中官吏百姓等，应有节义著明无辜受戮者，并委节度使具名迹奏闻，当与追赠，仍优给其家。又分疆设都，盖资共理，疏域制壤，亦在稍均。将惩难以销萌，在立防而不紊。故贾生之议，以楚益梁，宋氏之规，割荆易郢。酌於前事，宜有变通。其西川资、简、陵、荣、昌、泸等六州，宜割属东川。  

於戏！制理经邦，必垂意於未乱；而养灾蓄患，固难禁於已然。扑彼燎原，至於用钺，永言迷复，载轸俱焚，咨尔多士，体予深志，布告天下，咸使闻知。  

○诛刘辟等诏  

刘辟生於世族，敢蓄枭心，驱劫蜀人，拒王命。肆其狂逆，诖误一州，俾我黎元，肝脑涂地。贼将崔纲等，同恶相扇，至死不回，咸宜伏辜，以正刑典。刘辟男超郎，豺狼丑类，难议生全，务尽之刑。同类九人，并宜处斩。  

○答杜佑表请致仕诏  

卿量包久大，器茂中和，事君推一德之诚，与物全四时之信。登於台阁，则万事问於胡公；守在方隅，则四国宗於申伯。举其实行，是可专徽。顷者殷忧在辰，总录攸重，金瓯作镇，群情穆然，玉铉是司，庶官咸事。朕涉理犹浅，惟贤是图。遽陈请老之章，将辍弼予之道，一一省览，良为怃然。用舍之间，慎重斯在，谓雅志之难夺，岂余衷之可移。是用徵尚德之前经，酌优贤之故实：去烦就简，免以职业之勤；置几乘车，优其筋力之体。卿宜起今已後，每月之内，常三两度入朝，便至中书，商量军国事务，亦冀延於内殿，沃朕虚心。如此，则居多暇辰，退可以吐纳颐志；入参大政，进可以偃息藩寮。灵寿将置於上庠，桑梓岂违於下杜，卿仍以朕此意，宣示百寮。庶乎君臣作合之期，乾坤交泰之义。无愧前列，永贻後昆。致仕之词，即宜断表。  

○授苏系等官诏  

朕惟承累圣之业，追先正之劳，济於艰难，代有勋烈。既而本根已远，枝叶稍零，诏书屡勤於饰，有司不忘於遴简。一命宰辅，载宏搜扬，录其先功，果复良嗣。苏系等咸以茂学懿行，勖於前修，皆人之领袖，族之狐赵。类能而举，各命以官，或任以纠绳，或参於问列。庶乎旌太傅之德，将拟南城之封；绍ガ侯之裔，不俟东门之感。忠义获宠，古今同之。  

○赠袁高礼部尚书诏  

王者旌表，通乎异代，况音徽未远，名迹可寻。风流所传，弊俗兴起，举其遗直，足劝事君。故朝议大夫守给事中袭南阳郡公袁高，茂功之後，清德冠时。贞元初职在论，常执谠议，封还诏书。居平蹈常，则然面无忤；会节有立，皆卓尔而难逾。故能望重朝端，行满天下。未逾大任，遽殁中身，德之不忘，久而弥著。朕方宏景化，寤寐前良。用旌尚德之怀，俾申加等之赠，哀荣所被，劝奖斯存。可赠礼部尚书。  

○讨李诏  

朕闻好生者，天地之仁，不在乎肃杀；止戈者帝王之武，不尚乎诛锄。恭惟至言，可谓明诫。朕祗荷前训，缵承丕图，每思道以自宏，岂佳兵而为念。虽朔陲阻命，有戡乱之征，蜀部兴妖，献夷凶之捷，而所伤皆及於百姓，所费宁止於千金，静言思之，往往兴叹，非不得已，岂复用师。李属列宗支，任居方伯，穷赫奕之贵，饱绸缪之恩。待以亲贤，报之以逆节；授以师旅，用之以乱常。肖圆首方足之形，无五常百行之性。顷者累陈章疏，勤请会朝，奸态不形，伪言甚恳。朕颇谓诚志，久方允从，乃降诏书，俾修觐礼，示以後命，委其深心，而枭音骤呼，虺毒横厉。初则诈疾，後仍纵兵。寮属以献规受屠，使臣以传命见胁。朕务於含垢，未忍明言，累降中人，令遵前旨。无轺车之戒路，有气之滔天。加以日逞淫刑，冤痛者无告；日兴暴赋，杼轴者皆空。赤子咸罄於饣侯粮，白刃屡膏於颈血。朕为人父母，闻甚恻然。罪人无状，却有常刑，顾惟纪纲，岂敢废坠。其讨伐之师，并已有处分，克期齐进。其李在身官爵阶勋等，并宜削除。仍令宗正寺削一房属籍，其两都及诸州府应有李庄宅钱物等，并委所繇官簿录闻奏。浙西将士非同恶，朕所深知，迫於凶威，不能自达。但王师进讨，因事立功，枭斩渠魁，以效诚节，必当特加爵秩，超异等伦。其将吏等以所领归降者，超三资官；以一身降者，亦超资改转；官健归顺者，厚加赏给，仍与叙录。明谕将士，罪止一夫，其馀染，一切不问。  

○禁厚葬诏  

厚葬伤生，明敕设禁。但官司慢法，久不申明。愚下相循，遂至违越。其违制赁葬车人六人，各决四十。  

○禁采银坑户令采铜助铸诏  

泉货之法，义在通流。若钱有所壅，货当益贱，故藏钱者得乘人之急，居货者必损已之资。趋利之徒，岂知国计，斯弊未革，人将不堪。今欲著钱令以出滞藏，加鼓铸以资流布，使商旅知禁，农桑获安。义切救时，情非欲利，若革之无渐，恐人或相惊，已日之孚，在乎消息。应天下商贾先蓄见钱者，委所在长吏，分明晓谕，令收市货物。官中不得辄有程限，逼迫商人，任其货易，以求便利。计周岁之後，此法遍行，朕当别立新规，设蓄钱之禁。所以先有告示，许其方圆，意在他时，行法不贷。朕志久定，固无二言，又天下有银之山，必有铜矿。铜者有资於鼓铸，银者无益於生人，适开玩好之端，岂救饥寒之患。况欲加铸，理须并功，得不权其重轻，使务专一。其天下自五岭以北，见采银坑，并宜禁断。恐所在坑户，不免失业，各委本州府长吏劝课，令其采铜，助官中铸作。仍委盐铁使即作法优赏，条流闻奏。於戏！人之求利，厥路固殊，斯道炳然，言之不惑。凡百有位，明悉朕怀。  

## ●卷六十  

☆宪宗（五）  

○令覆奏决囚诏  

自今以後，在京诸司，应决死囚者，不承正敕，并不在行决之限。如事迹凶险，须速决遣，并特敕处分者，宜令一度覆奏。  

○立邓王为皇太子诏  

朕闻君天下者，缵承统业，何尝不树建储贰，安固邦家。况长子有主器之义，元良贞立国之本，上以严宗社之重，下以顺恒久之宜，历考前载，率由斯道。邓王宁，性与忠敬，生知孝友，秉宽明之度，体慈爱之心。学师训谟，词尚经雅，动皆中礼，虑不违仁，稽以旧章，允膺上嗣。朕获缵丕绪，夙夜虔恭，常惧神明未歆，政理多阙，旷兹茂典，亟涉岁时。今属方隅甫宁，品物咸遂，览皇王之制，询卿士之谋，时瞻大猷，莫此为重。是用授之匕鬯，位以青宫，钦惟永图，俾服休命。宜册为皇太子，仍令有司择日，备礼册命，主者施行。  

○贬杨凭临贺县尉诏  

杨凭顷在先朝，委以藩镇，累更选用，位列大官。近者宪司奏劾，暴扬前事，计钱累万，曾不报闻，蒙蔽之罪，於何逃责。又营建居室，制度过差，侈靡之风，伤我俭德。以其自尹京邑，人颇怀之，将议刑书，是加愍恻。宜从遐谴，以诫百僚。可守贺州临贺县尉同正，仍驰驿发遣。  

○命裴冕配享肃宗李晟段秀实配享德宗庙庭诏  

朕闻昔之佐时制物者，咸有大功，是惟五官，以配五帝。自时厥后，有国家者，莫不以辅弼之寄，社稷之勋，名登大蒸，陪享清庙。苟非茂德，孰允盛仪？赠太尉冕，望重岩廊，为时贞干，灵武艰阻，首赞经纶。宣力股肱，平心鼎铉，任戡定之成业，推翼戴之嘉猷。赠太师晟，识精韬钤，神假雄武，建中寇孽，躬践忧虞。垂饵虎狼，致威樽俎，刷宫庙之尘秽，回日月之光辉。赠太尉秀实，气全刚柔，节固金石，凶渠僭逆，潜蹶根萌。矫命还师，衷刃决死，纾阽危於怵迫，挫狂狡之奸谋。并材为时生，用当国否，感云龙而应变，炳辰象以降灵。光复寰区，振扬风概，勋庸藏於盟府，宠饰备於前朝。光阴不追，盛烈如在。朕顷因郊祀，爰举典常，俾差茂勋，以配殷祭。惟咸有一德，允属乎三臣，庶昭示於将来，式崇恩於既往。冕宜配享肃宗庙庭，晟、秀实宜配享德宗庙庭。  

○赈贷淮南浙西诏  

淮南扬、楚、滁三州，浙西润、苏、常三州，今年旱歉尤甚，米价殊高，言念困穷，岂忘存恤。宜以江西、湖南、鄂岳、荆南等使折籴米三十万石赈贷淮南道三州，三十万石贷浙西道三州。恐此米来迟，不救所切，宜委淮南浙西观察使，且各以当道军粮米据数给旱损人等，节级作条件赈贷。淮南李吉甫、浙西韩皋躬亲部署，令刺史县令切加勾当，使此米必及饥人，以副朕意。如赈贷三州之外，可及诸州，亦听量便宜处置，待江西等道折籴和籴米到，各处依数收管。  

○存抚镇州百姓诏  

镇冀管内诸州百姓等，莫匪王人，皆同赤子。盖恋生业，遂迫凶威。暴赋急征，既嗟於无告；冒锋触刃，又虑其俱焚。言念於兹，良深悯恻。其应讨伐镇州诸军，所到之处，宜先存抚百姓，使安其业，勿令虏掠伤害，以副朕心。  

○停户部尚书李元素官诏  

李元素病中上表，恳切披陈，云妻王氏，礼义殊乖，愿从离绝。初谓素有丑行，不能显言。以大官之家，所以令自处置。访闻不曾告报妻族，亦无明过可书，盖是中情不和，遂至於此。胁以王命，当日遣归，给送之间，又至单薄。岂惟王氏受辱，实亦朝情尽惊。如此理家，合当惩责。宜停官，仍令与王氏钱物，通所奏数满五千贯。  

○裴等进德宗实录诏  

朕获缵丕绪，宪章成式，永维皇祖之训，巍乎一代之典，爰俾撰录，垂之无穷。以卿台辅元臣，清直正气，博贯程制，该通古今，载笔之司，遂命监领。果谐朕志，克就厥功，缣缃永存，风烈尽在。祗若遗范，感慰良深，眷乃勤劳，增用嘉叹。所进知。  

○停明年耕诏  

朕以东郊田，礼之重者，爰择吉亥，用祀先农。上以供粢盛，下以劝稼穑，式展三推之义，敢辞四体之勤。亦既草仪，方将肃事，载思理本，旁采众词。以江淮水旱之馀，河朔师旅之後，宜宽物力，以济元。况当三农休息之时，百司供具之费，道涂洒扫，暴露勤劳，惕然在怀，是用中止。虽前有成命，皆已施行。而重烦吾民，则无固必，其来年正月十六日田礼宜停。於戏！夫圣人无心，以徇百姓，朕亦虚己，用图大中。苟事有未宜，则改而求当，凡百卿士，期悉朕怀。  

○置两税使诏  

两税之法，悉委郡国，安极便人，但缘约法之时，不定物估。今度支盐钱，泉货是司，各有分巡，置於都会。爰命帖职，周视四方，简而易从，庶叶术便。政有所弊，事有所宜，皆得举闻，副我忧寄。  

○旌前集贤殿校书郎丁公著诏  

丁公著辞官侍亲，不顾荣利，高行至性，人伦所称。今执丧致毁，又闻过礼，其所请旌表门闾宜依。仍委本州刺史亲自慰问，并量给粟帛。  

○令百官职田权充度支诏  

百官职田，其数甚广。今缘水潦诸处，道路不通，宜令所在贮钱，充度支支用。百官却令据数，於太仓请受。  

○停河南陕府水陆运及润州等使额诏  

朕於百执事，群有司，方澄源流，以责实效。转运重务，专委使臣，每道有院，分督其任。今陕路漕引，悉归中都，而尹守职名，尚仍旧贯。又诸道都团练使，足修武备，以靖一方。而别置军额，因加吏禄，亦既虚设，颇为浮费。思去烦以循本，期省事以便人，其河南水陆运陕府陆运润州镇海军、宣州采石军、越州义胜军、洪州南昌军、福州宁海军等使额并宜停。所收使已下俸料，一事已来，委本道充代百姓阙额两税，仍具数奏闻。如闻河南、陕府两处，比来所给，皆是置本利息，不破正钱。勒便添充两飧钱杂给，不要更徵。庶我爱人之心，不止於惜费，立制之意，必在於正名。  

○劝种桑诏  

农桑切务，衣食所资。如闻闾里之间，蚕织犹寡，所宜劝课，以利於人。诸道州府有田户无桑处，每检一亩，令种桑两根，勒县令专勾当。每至年终，委所在长吏检察，量其功具殿最奏闻，兼令两税使同访察。其桑仍切禁采伐，犯者委长吏重加责科。  

○立遂王为皇太子诏  

门下：承庙祧之尊，固邦家之本，重其绪业，贞以元良，斯今古之通制也。乃者春宫旷位，已涉岁时。献缺主鬯之仪，胶庠虚齿学之道，其何以亿宁方夏，彰示教源？稽诸往册，用举彝典。遂王宥，孝敬忠肃，宽明惠和，遵保傅之言，佩经训之旨。友于兄弟，睦于宗亲，博爱而恕己以诚，慎行而饬躬以礼。载观所履，克茂厥猷，宜外储闱，以对休命。朕祗若承宪，惟怀永图，法三王垂统之规，绍十圣重光之烈，致严配，俾奉粢盛，式昭上嗣之崇，庶叶明离之吉。宜册为皇太子，改名恒。仍令有司择日，备礼册命。主者施行。  

○禁饷遗人口诏  

比闻岭南五管并福建、黔中等道，多以南口饷遗，及於诸处博易。骨肉离析，良贱难分，念兹远人，受抑无告，所以去岁处分诸道，不令进献。近因赂遗事觉，方验诏旨不行。虽量轻重，各正刑典，犹虑未降明敕，尚有因循。自今岭南诸道，辄不得以口饷遗，及将诸处博易。又有求利之徒，以口博易，关镇人吏，容纵颇多。并勒所在长吏，严加捉搦，如更违犯，必重科惩。如长吏不存勾当，委御史台察访闻奏。  

○定戍边远近诏  

减死戍边，前代美政，量其远迩，亦有便宜。自今已後，两京及关内、河南、河东、河北、淮南、山南东西道州府，有犯罪系囚，除大逆及杀人外，其馀应入死罪，并免死配流天德五城诸镇。有妻儿者，亦任自随。又缘顷年以来，所有配隶，或非重辟，便至远迁，有司上陈，又烦年限。向後如有轻犯，更不得配流五城。  

○贬路恕田景度等诏  

光禄大夫行太子詹事路恕，正议大夫泗州刺史田景度，侥求非类，意望贿成，迹既涉於邪佞，罪难逃於宪典。恕可吉州刺史，景度可虔州刺史。右武卫将军薛昌期，惑於诳诱通是货财，可丹王府长史。右卫将军赵良金，莫能修简，妄有交通，可抚州刺史。  

○授李渤秘书省著作郎诏  

前左拾遗内供奉李渤，隐居求志，殚见洽闻，尝致弓旌之招，尚怀林壑之恋。如闻肄其素业，成此新书，词章典雅，谋议深远。献於阙下，良所嘉焉，故洽今恩，用清旧议。可授秘书省著作郎。  

○贬李位建州司马诏  

信州刺史李位，心希秘术，迹狎匪人，谓捕景之可求，乃先风之是黜。名教之内，本无异端；典刑之中，岂容僻好。可守建州司马。  

○命浑配享德宗庙庭诏  

旌劝是先，允协念功之义；荐修爰兴，聿追配享之仪。赠太师，锺秀诞灵，逢时翼圣，铭镂金石，带砺山河。绩既著於先朝，业宜光於後裔，俾之陪祀，用光遗勋。宜配享德宗庙室。  

○复置宥州诏  

天宝中，宥州寄理於经略军，宝应已来，因循遂废，由是昆夷屡扰，党项靡依，蕃部之人，抚怀莫及。朕方宏远略，思复旧规，宜於经略军置宥州，仍为上州；於郭下置延恩县，为上县；属夏绥银观察使。  

○录李洧等子孙诏  

建中以来，州军及军国归人李洧、李再春、田昂、李士真、康日知、李澄、杨政义、符、李惠登、薛翼、苏清沔等，王者报功，义惟过厚，存则加其殊秩，殁则恤其遗孤，然後忠不徒施，人知所劝。故徐州观察使李洧等，顷逢艰阻，各著款诚，或以地来归，或率徒效顺，名迹昭显，史册具存。先朝念功，皆极封赏，岁月稍久，湮没日多。再有甄明，用申激劝，宜委中书门下即访其子孙，量材叙用。  

○授康志宁等官诏  

君臣运合，故徇国以毁家；劝赏义明，故褒功而显节。存则酬其爵禄，殁则录其子孙，然後忠义不遗，典章斯在。故慈晋隰等州观察使检校兵部尚书康日知、故徐州刺史兼御史大夫李洧等一十家。皆有茂功，藏於盟府，故命搜访后嗣，光贲前人。今志宁等或服戎著绩，或从官有成，或投迹军府之中，或滞才州县之职，咸加甄录，各茂官荣，庶乎受禄者无忘於聿修，怀忠者使知其必报。勉膺宠渥，无替前劳。  

○禁捕狐兔诏  

如闻比来京兆府每及腊日，府县捕养狐兔，以充进献。深乖道理，既违天性，又劳人力，自今已後宜并停。  

○令御史台勘覆诸司食料钱诏  

诸司食料钱，缘初令户部出放已久，散失颇多，须有变通，使其均济。春中书门下两省及尚书省御史台，或务总枢机，或职司弹纠，而倍称息利，於体尤乖。宜以户部除陌钱每贯先收二十文，数外更加五文，委户部别收贮，计其所费，逐处支给。其本利钱先出放者，宜各委本司勘会闻奏。其合徵收者，便充当司公廨什物添修等用。其诸司食利，亦准此勘会。其合徵钱，便充饭钱。若数少不充，以其前件除陌五文钱，量所欠添本出放，其所收五文钱，生岁不阙。添本之外，合有所馀，诸司廨宇破坏者，便充修补。缘诸司人吏，转迁不常，新旧之间，因缘乾没，诸称走失，职此之繇。向後须令本判官勾当，勒令一一交割者递相公付。仍委御史台一人专知勘覆，仍先具条流闻奏。  

○贬潘高阳均王府长史诏  

河南少尹潘高阳，顷以母老兄患，恳求宁觐。览其章奏，用遂私情，而乃自求宴安，致兹淹缓。理装逾月，即路涉旬，既乖人情，颇致物议。宪司举劾，宜有薄惩。可均王府长史。  

○捕杀武元衡盗诏  

朕以不备，君临万邦，不敢自逸，每怀兢惕。而凶狡窃发，歼我股肱，是用当宁废朝，通宵忘寐。永怀良辅，何痛如之？宜极搜擒，以摅愤毒。天下之恶，天下共诛，念兹臣庶，固同愤叹。宜令京城及诸道所在同捕逐，有能获贼者，赐钱一万贯，仍与五品官，有官超授。如本虽同谋，或曾停止，但能纠告，当舍其罪。仍同此科，敢有藏匿，全家诛戮。布告远近，使明知之。  

○禁捕盗烦扰僧人诏  

近缘东都盗贼，事连僧徒，因此所繇，遂有觉察。今既各有名籍，不得恐动。其已出城者，所在安存。其外国僧，亦任随便居止。  

○严犯赃罪诏  

凡在职司，必当廉慎，苟怀贪，实紊政经，为理之先，固在惩诫。共犯赃官，本据律文，刑名甚重，顷者多从宽宥，不足惩奸，切在申明，使其知惧。自今以後，如钱谷稍多，及情状难恕者，宜杖决配流。馀并比类，节级科处。如有此色，所在长吏及观察使不能纠察，事发之後，并据所犯轻重加责罚。庶警贪吏，以惠疲人。  

○谕镇州官吏将士诏  

门下：天地以大德煦物，而高秋励肃杀之威；帝王以至道育人，而前王设诛讨之典。於是乎有孤泉之役，有丹浦之师，情岂佳兵，义存禁暴。朕嗣膺宝历，於兹五年，以惕厉居於人上，以仁恕抚於天下，恭惟文祖之训，敢以武功为先。昨者吴蜀兴妖，师徒献捷，朕每念陈原野之众，行钺之刑，虽举彝章，颇怀惭备，盖不获已，岂乐於斯。  

王承宗顷在苫庐，潜窥戎镇。而内外以事君之礼，将而必诛，分土之仪，专则有辟，朕念其先祖，常有茂勋，贷以私恩，抑於公议。使臣旁午以告谕，孽童俯伏以陈诚，愿献两州，斯无二事。朕亦欲收其後效，用以曲全，授节制於旧疆，齿勋贤於列位。况德、棣本非成德所管，昌朝又是承宗懿亲，俾的士近邻，斯诚厚泽，外虽两镇，中实一家。而承宗象恭怀奸，宵貌稔祸，欺裴武於得位之後，缧昌朝於受命之中。豺狼之心，饱之而愈发，枭獍之性，养之而益生。加以表疏之间，悖慢斯甚，神祗所不舍，天地所不容。智士所以奋怀，义夫所以兴愤，式遏乱略，期於无刑，龚行天诛，示於有制。其诸道诸军进讨兵马，已从别敕处分。  

王承宗在身官爵，并宜削夺。共镇州管下将士官吏等，久在戎行，未知朝典，或陷於邪说，或迫以凶威，虽有忠诚，无由自达。但能效顺，即是王人，岂止惟新，当加宠渥。其有能回戈殄寇，因事立功，特有褒崇，不拘资次。贵爵厚禄，设之而高悬；实封名藩，待之以懋赏。其以一州归顺者，便与当州刺史，仍赐实封二百户；如先是刺史，以州归顺者，超三资与官，仍赐实封三百户；如以一县归顺者，超两资与官，赐实封一百户。其长行官健归顺者，当与优厚褒赏。如将校内有翻然改图，枭斩元恶者，授以不次之位，宠以殊常之封。王承宗如有革心悔过，束身归朝，待之如初，一切不问，仍旧赐官爵，别加宠授。  

於戏！王者之师，盖除於暴乱；止戈之琥，岂愿於伤残。而承宗不能负荷旧勋，祗承新命，自贻其咎，宁怨於天。亟此兴戎，至於用钺，固非素意，用叹於怀。百辟万方，宜谅朕意，宣示中外，咸使闻知。  

○令杨元卿优恤淮蔡归顺百姓诏  

淮蔡近郊，久隔皇化，本歼凶虐，在拯生灵。况今贼党携离，相继效顺，思俾阽危之俗，尽г养牧之恩，劳亻来招绥，今之所切。其新除蔡州刺史杨元卿，宜令与李商量计会，且於唐州东界，选择要便，权置行蔡州。如百姓官健有归顺者，便准敕优┰存抚，令知国恩，必使全活。  

○令刺史言事诏  

列位选能，切於守土；分忧求瘼，谅在亲人。言念疲黎，载深注意。自今已後，刺史如有利病可言者，不限时节，申报节度观察使。  

○封吴秀琳濮阳郡王诏  

刑赏大信，国令必行；义勇深诚，旌答斯在。西文城栅归降都将吴秀琳，坚拒逆之计，结勤王之心，翻然令图，竟效前款，高秩厚赐，宜酬尔劳。可试秘书监兼御史中丞，封濮阳郡王，赐实封二百户，赏钱万贯。仍令李署以重职，以奖忠臣。  

○封邓怀金新平郡王诏  

见机效节，诚固於危途；秉义怀忠，福生于死地。挈其全邑，誓彼万心，事且超於等伦，赏岂限於班次。郾城降将殿中监邓怀金，自王师压境，诏命先施，识祝网之深恩，感投身之有地，缧俘以列，介士无哗，披於凶墟，造我营部。聆之者响振，慕之者风趋，销遏乱源，导迎善气。固可勒功王府，播美天衢，拜爵当时，传封後裔。可检校太子宾客兼御史大夫封新平郡王，并赐实封二百户，赏钱一万贯。  

○令定州入粟助边诏  

入粟助边，古今通制。如闻定州侧近，秋稼多登。属以军府虚贫，未任收籴，将设权宜之制，以成储畜之资。念切救人，不同常例。有人能於定州纳粟五百石，放同承优出身，仍减三选听集。纳粟一千石者，使授解褐官，有官者依资授官。纳粟二千石者，超两资授官。如先有出身及官，情愿减选者，每纳三百石以减一选。  

○却还处州刺史进助军钱绢等诏  

天下成赋，固有常规，刺史进钱，实非旧典。恐为後例，弊及疲民，言念於兹，义在恻隐。共苗稷所进助军钱绢，共二万六千匹端，麻鞋一万量，宜却还本州。苗稷将代贫下户差税箭一万只，令付本道都团练使收管。  

○诛吴元济诏  

吴元济豺狼丑类，敢悖天常，不知覆露之恩，辄辄猖狂之计。拒捍成命，焚劫邻封，诖误我平人，残伤我赤子，县邑黎庶，号呼屡闻。朕为人父母，得不兴愧？亦尝告谕，曾靡悛心，稔慝扌延灾，日滋月甚。所以命貔貅之旅，致原野之诛。雷霆所当，巢穴尽覆。获此凶竖，正其刑书，与众弃之，兹为国典。宜准法处斩，其馀支党，并从别敕处分。  

○赦王承宗诏  

帝者承天子人，下临万国。观乾坤覆地之施，常务其曲全；用德刑抚御之方，每先有宏贷。叛则必伐，服而舍之，仿於典谟，亦尚斯道。朕祗符前训，缵嗣丕图，宁方隅，荡涤氛。上以摅祖宗之宿愤，下以致黎庶之阜康，思厚者生，务去者杀。至於包荒藏慝，屈法伸恩，苟衷诚之可矜，则宥过而无大。  

王承宗顷居丧纪，见卖於邻封，後领藩城，受疑於朝野。国恩虽厚，时宪不容，戚实自贻，宠非我绝。百辟卿士，昌言在廷；四方诸侯，飞奏盈箧。竞请致讨，争先出军。尚复广示招怀，务存容纳，至於动众，事岂愿然。开境愍罹其杀伤，退舍为休其士伍，取陷救溺，能无惨嗟。以其先祖武俊，有劳王室，书於甲令，铭在景锺。虽载驾王师，再从人欲，而十代之宥，常切朕怀。近以三朝称庆，八表流泽，广此鸿霈，开其自新。而承宗果能翻然改图，披露早恳，远遣二子，进陈表章。缄图印以上闻，献德棣之名部，发奉粟，并灶贡盐，地愿帅於职方，物请归於司会。且天子所临，莫非王土，析兹旧服，将表尔诚，谅申效顺之心，悉见纳忠之志，抑而不抚，何以示怀？朕念此方，亦犹赤子，一物失所，寝兴靡宁，忍驱乐土之人，竟就陈原之戮？既克翦暴，常思止戈，予之此心，天地临鉴。况常山师旅，旧有功劳，将改往以修来，誓酬恩而迁善。鉴精诚之俱切，俾涣汗而再敷，旷涤乃愆，断於朕志。复此殊渥，常怀永图。其承宗所有瑕衅，特宜洗雪。可依前守银青光禄大夫检校吏部尚书镇州大都督府长史御史大夫上柱国充成德军管内支度管田镇冀深赵等州观察处置等使，应成德军将士官爵实封等，一切仍旧，待之如初。其管内四州百姓，委承宗厚加安慰，令守生业，官吏以下，各守职分。  

於戏！祸福无门，善败由己。所鉴既因於克念，易辙因获其就安。行之维艰，守在勿失。凡百庶士，宜知朕怀。  

○罢诸道节度使兼支度营田使诏  

事关军旅，并属节制，务系州县，悉归廉察，二使所领，实曰管辖。诸道支度营田，承前各置使。自艰虞以後，名制因循，方镇除授之时，或有兼带此职，遂令纲目，所在各殊。今日务修旧章，思一法度，去烦就理，众心为宜。唯别敕置营田处置使，且令仍旧。其忠武、凤翔、武宁、魏博、山南东道、横海、宁、义成、河阳等道支度营田使及淮南度支，近已停省。其馀诸道，并准此处分。  

## ●卷六十一  

☆宪宗（六）  

○讨李师道诏  

天覆至宏，为恶者每闻於自绝；国章具举，千纪者难逭其常刑。元言致戒於佳兵，丹浦本非其乐战。朕缵承鸿业，祗奉睿图，居轸纳隍，动思济物，仗以大信，御兹万邦。省躬靡忘於忧勤，宏道必先於抚谕，犹以庶政多缺，至诚未孚，兢兢之心，岂自暇逸。近者淮右致讨，宿兵累年，宗社降灵，妖氛克殄。方橐弓而匣刃，期阜俗以息人，旋议徂征，谅非获已。  

李师道代荷宠荣，谬居垣翰，功不列於勋籍，过难逭於简书，尚复潜包祸心，果是伪布诚恳。属问罪蔡土，徵师合围，助彼寇仇，敢为影援，阴通信使，密致帛书。累抗表章，请舍元恶，所图不轨，事匪一端。遂至伏聚奸凶，震惊洛邑，焚劫内库，扰动河阴，皆欲挠军旅之深机，阻邦国之大计。加以擅兴兵甲，侵轶徐方，驱逼戎行，凌胁中使，恶逾滋蔓，志益猖狂。乃者盗发京师，实启端本，又常赋不入，自致愆违。凡此罪名，皆在不赦。朕以新除淮寇，务息征师，素为含容，岂令献效。而乃怀其积恶，惧彼群言，将佐交驰，频疏叠至。（阙）心首罪，请命求哀，特降使臣，往加宣谕。而师道请令长子，入侍阙庭，愿献三州，上归图印，指期而发，飞奏以闻。诈为纳地之谋，翻稔滔天之逆。凡所陈列，无非怨妄。露其悖慢之词，备在封章之内。明示百辟，众怒一心，咸请致诛，以惩无上。犹为伏念，至於旬时。又闻遽越封疆，寇掠德、棣，焚村落，纵暴扌延灾，大肆鸱张，曾无畏忌。斯则人神之所共弃，天地之所不容，罪恶贯盈，理当扑灭。  

宜令宣武、魏博、义成、武宁、横海等军节度兵马，分路并进，同力攻讨，相为犄角。其李师道在身所有官爵，并宜削夺。其淄青将士，如能枭斩凶渠者，先是六品已下官；授三品正员官，其先是五品已上官者，节级超奖。仍与实封五百户，庄宅各一区，钱二万贯。  

於戏！动众兴师，诚有乖於至理；养灾蓄患，惧流毒於生人。敷信未化於穷凶，格物深惭於菲德，甫平寇难，遄务讨除。宵旰在怀，良深愧叹，庶将去暴，永用止戈。宣示中外，咸令知悉。  

○追赠高沐吏部尚书诏  

图难忘死，为臣之峻节；显忠旌善，有国之令猷。日者妖竖反覆，侮我朝章，而濮州刺史高沐，劫在凶威，潜输忠款。讽其不庭之咎，将冀革心；数基煮海之饶，聿求利国。伏奏必陈其逆节，漏师常破其阴谋，竟以盗憎，遂死王事。殁而不朽，风声凛然，式表漏泉之泽，且彰劲草之节。可赠吏部尚书，仍委马总访其遗骸，以礼收葬，优恤其家。若有子孙，具名闻奏。  

○免李宗妻子缘坐诏  

李宗本以凶很，自抵诛夷，用戒猖狂，合从孥戮。顾其微细，已正刑章，特示含宏，载宽缘坐。共妻韦氏及男女等，先收在掖庭，并宜放出。  

○遗诏  

朕以薄备，嗣膺宝祚，执圭璧以奉九庙，垂衣裳以临万邦，十有六年於兹矣。赖天地敷，宗社降灵，内有百辟卿士，外有州牧方伯，文武并用，忠贤叶心，以弼予一人，以康彼兆庶。戡翦群慝，廓清九围，方保和平，共登仁寿。而万务所逼，六气或侵，遘疾有加，至于大渐，用申顾命，式合典谟。皇太子恒，天纵睿哲，日跻诚敬，惟孝惟友，克宽克仁，必能承祖宗之丕训，守邦家之鸿业。宜令所司具礼，於柩前即皇帝位。仍以司徒兼中书令宏摄冢宰，应诸道节度观察防御等使及诸州刺史，寄任尤切，并不须赴哀。皇帝易月之制，皆依旧典。文武官等，朝晡哭临，十五举音。其丧仪及山陵制度，务从俭约。呜呼！始终常礼，奚可甚哀？汉文至言，朕所遵慕。咨尔将相，洎中外腹心爪牙之臣，其敬保元子，惟怀永图，以缵我高祖太宗之耿光，无废朕命。  

○辍朝侍膳敕  

敕：朕闻为子之道，莫大於宁亲；顺色之方，必先於养志。此文王之孝，曾氏之心，每聆遗风，常所景行。伏以太上皇帝怡神闲馆，追想大庭，将保静延休，涤虑宁体。初阳变候，旧恙愆和，寝食之间，有不安节。夙夜忧灼，岂遑宁居，而内奉庭闱，冀承安否？尝药视膳，且不暇於衣冠，一日万几，固有亏於听览。庶政关决，遂阙躬亲。恐中外具寮，未悉予志，起今月十六日以後，权不听政。故兹宣示，当体朕怀。  

○条贯江淮铜铅敕  

钱贵物贱，伤农害工，权其轻重，须有通变。比者铜铅无禁，鼓铸有妨，其江淮诸州府收市铜铅等，先已令诸道知院官勾当，缘令初下，未灵颁行。宜委诸道观察等使与知院官切共勾当，事毕日仍委盐铁使据所得数勘会闻奏。  

○诛李并男师回敕  

李幸因宗属，早列方隅。德宗藉有土之权，委之以泉货；顺宗重维城之寄，授之以旌旄。恩深两朝，荣溢当代。朕恭承宝祚，首命端僚，君臣之分益亲，天地之恩无尽。伪词三上，恳请入朝，推以至诚，许其重任。曾不知居不疑之地，怀不测之端，有枭獍噬食之心，恃牛羊项领之力，久蓄亡命，敢有乱常。谓干戈可得而兴，江山可得而恃，悖言肆口，逆状滔天，灭身之辜，擢发难数。国有大典，与众弃之，为人除害，非朕敢舍。致兹用辟，终所愧怀。李并男师回准法处斩，其馀支党，已从别敕处分。  

○严定应试人事例敕  

自今已後，州府所送进士，如迹涉疏狂，兼亏礼教，或曾为官司科罚，或曾任州储小吏，有一事不合入清流者，虽薄有词艺，并不得申送入。如举送以後事发，长吏奏停见任，如已停替者殿二年，本试官及司功官见任及已停替，并量事轻重贬降。仍委御史台常加察访。  

○访察荐举敕  

处分委御史台诸道观察使严加察访，不得容贷，其诸司所奏官属，及有状论荐人，如有赃犯过恶，亦请具名闻奏，量加殿罚。所冀人知所惧，举不妄行，为官择人，得贤报国。  

○停实估敕  

敕：所纳匹段，并依中估，明知加价纳物，务在利及疲人，若更徵剥实钱，即是重伤百姓。自今已後，送省及留使匹段，不得剥徵折估钱。但委刺史县令分明告谕，令加意织造，不得滥恶，故违节级科贬。其供军酱菜等价直，合以留州使钱充者，亦令见钱匹段场纳。仍具每州每使合纳见钱数，及州县官俸料纳一半见钱数，同分析闻奏。仍便纳入今年旨条，以为常制，馀依。  

○讨王承宗招谕敕  

自古哲王之有天下者，惩其暴乱，则法所宜加；察其情状，则罪有不及。况故太尉兼中书令武俊，忠扶邦国，节著艰难，览视册书，想见风概。而承宗毁弃门户，违悖君亲，遽肆奸凶，自贻讨伐。栾盈干纪，宁忘武子之勋；萧延绍封，无废ガ侯之嗣。矧忠而见节，礼以议贤，宜降深恩，庶行中典。载明樵采之禁，兼茂归降之制。好生之德，俾洽人心；止杀之源，用孚朕志。其王士平、士则，并宜各守旧官。其武俊实封，仍特赐士则承袭。镇州大将，昔著茂勋，言念其劳，每用增叹。其有食实封者，并宜依旧，不须停给。如领兵军将以所领归降者，超二资与官，赐实封二百户，仍赏钱一万贯文。其武俊、士真松楸坟墓，行营诸军并不得辄有毁伐。除暴胜残，事非获已，布德施惠，仁岂远乎。用彰吊伐之师，式示皇王之道，宣布内外，宜悉衷怀。  

○定断狱期限敕  

刑部大理，决断罪囚，过为淹迟，是长奸幸。自今已後，大理寺检断，不得过二十日。刑部覆下，不得过十日，如刑部覆有异同，寺司重加，不得过十五日。省司量覆，不得过七日。如有牒外州府节目，及於京城内勘本推，即日以报，牒到後计日数，被勘司却报，不得过五日。仍令刑部具遣牒及报牒月日，牒报都省及分察使，各准敕文勾举纠访。如有违越，奏听进止。其仍狱情可疑，须再三详审，非限内可毕者，即别状分析，并寺司每月已断未断囚姓名事由，并申报中书门下。  

○梁悦复雠减死敕  

复雠杀人，固有彝典。以其申冤请罪，视死如归，自诣公门，发於天性，志在徇节，本无求生之心，宁失不经。特从减死之法，宜决一百。配流循州。  

○优赐黔府将士敕  

黔中水灾之後，又辰溆初安。如闻军府之间，每事罄竭，俾其存济须有优矜。其涪州缘属荆南，有供荆南节度钱二千四百贯，令随本州割还黔府，兼於涪州送省钱三千八万贯文内，更取一千五百贯，添赐黔府见在将士军资。  

○罚卢坦元义方立戟违式俸料敕  

立戟官中大夫守京兆尹上柱国临淄县开国男赐紫金鱼袋元义方、朝议大夫守尚书户部侍郎判度支护军赐紫金鱼袋卢坦，立戟虽令式所著，似有阙文，而台阁相承，久为定制。卢坦、元义方如有所见，即合上闻，造次而行，殊乖审慎。宜各罚一月俸料，其戟仍令所司收纳。左司郎中陆则，勾简之任，发付不精，礼部员外郎崔备、工部员外郎元礼等，或以礼许人，或守官假器，此於申请，其过尤深。各罚一季俸料。缘兵兴以来，勋赏超越，其所立戟，须有明文。宜令所司准旧制，待官阶勋至三品，然後申请，仍编於格令，永为常式。  

○以户部钱充州县官课料敕  

河东、河中、凤翔、易定四道，州县久破，俸给至微。吏曹注官，将同北远。在於理体，切要均融。宜以户部钱五万五千贯文，充加四道州县官课料。  

○柳公绰崔罚俸敕  

公绰、崔所进绢等，所司奏闻，各有欠少、事缘进献，皆合精详，致使阙遗、固非审慎。柳公绰宜罚两季俸料，崔罚一季俸料。  

○免徵李少和赃钱敕  

李少和职奉察廉，迹乖周慎，除替已後，犹取公钱，或交换未填，或转移私费。今除已填纳赃数外，尚欠三千七百馀贯，身已沦没，不可徵收，宜放免。  

○贬吴凭等敕  

吴凭曾佐史府，忝履宦途，自宜畏法慎身，岂得为人掌货。事关非道，理合惩愆，宜配流韶州。其付杜载钱物，宰辅之任，宠寄实深，致兹货财，不能拒绝，已令勘问，悉合徵收。贵全终始之恩，俾宏宽大之典，其所用钱物，特宜矜免，杜载等并释放。僧鉴虚付京兆府，决重杖一顿处死，其财产奴婢官收。  

○追┰张茂昭敕  

张茂昭立功河朔，举族归朝，义烈之风，史册攸载。如闻身殁之後，家无馀财，追怀旧勋，特越常典。宜岁赐绢二千匹，春秋二时支给。  

○罚河南尹等俸料敕  

河南尹职在摘发奸盗，隐伏无遗。今河南府劫杀崔应，家贼彰暴若斯，收擒不获，致使漏网，得非慢官。其河南尹及本县令捕贼官，宜各罚一月俸料。其捕贼官至较考日，仍书下考。其留守下本巡所繇，宜委权德舆节级科罚。  

○贬李伫海康县尉敕  

伫虐下以惨，讯罪违律，至使馈饷皆绝，庾死非辜。因其壅隔，更令残毁，戕人及此，良用怃然。俾投御魅之乡，以戒宇氓之长。可守雷州海康县尉。  

○处分诸司食利钱敕  

比缘诸司食利钱，出举岁深，为弊颇甚，已有厘革，别给餐钱。其御史台奏所勘责秘书省等三十二司食利本钱数内，有重摊转保称甚困穷者，据所欠本利并放。其本户中纳刊如有十倍以上者，既缘输利岁久，理亦可矜，量准前本利并放。其纳经五倍以上，从今年十二月以前，应有欠利并放。起元和十年正月以後，准前计利徵收，其馀人户等，计其倍数，纳利非多，不可一例矜放，宜并委本司准前徵纳。其诸司所徵到钱，自今以後，仍于五分之中常抽一分，留添官本，各勒本司以后相承收管。其诸司应见徵纳，及续举放所收利钱，并准今年八月十五日敕，充添修当司廨宇什物及令史驱使官厨料等用。仍委御史台勾当，每常至年终勘会处分。其诸司除疏理外，见在本钱据额更不得破用，如有欠失，即便勒主掌官典所繇等据数填备。其中书门下两省及尚书省御史台，应有食利钱处，亦便令准此条流处分。其诸司除此食利钱，更别有诸色本钱，不得妄援此例。  

○诛杀武元衡贼张晏等敕  

敕：张晏、李惠嵩、李、严清，受命孽臣，害我良弼，凶虐之甚，古今所无。虽奸源不穷，而天网难漏，擒捕斯获，兵刃具存，自相证明，遂得情实。宜从极法，以快众心。并康少贲，造端合谋，不可异等，宜处斩。张公佐、李少宁、徐良季、胡弟奴、高志巡、田再兴、杨日晖、华季进、胡抱直、刘宪生（阙）奉诠及李惠嵩妻阿马等，产合从坐，况乃同情，宜付京兆府决痛杖一顿处死。苏表藏蓄兵器，耀军谋，朋游悉无赖之徒，取受多不轨之物，属当（阙）索，爰得其人。京辇之下，岂容此辈，宜决杖八十，配流费州。其妻阿康奴、绿耳等，不识阴情，难书罪罚。赵环等妻阿樊、阿唐、张晏女二，初则不知，终然同恶，悉付京兆府，各决二十放。其镇州进奏赵环并官健，及王承宗行官家人魏朝等一十八人，并赴京兆府收管，待後疏理处分。侯伦、李英，虽言已归本道，欲於何处逃刑？待投获日，准例处分。张晏、赵环等七人如更有亲族，并合搜检，准今年八月敕处分。其刀剑器械等，并付所由，准法处分。  

○绝王承宗朝贡敕  

敕：天地至广，有自绝者不得容；皇王至仁，有当诛者不敢赦。朕缵承丕业，虔奉睿图。乐战佳兵，每思圣祖之诫；纳污藏垢，尝佩先哲之言。罪有难原，事非获已。  

成德军节度管内支度营田恒冀深赵德棣等州观察处置等使银青光禄大夫检校吏部尚书兼恒州大都督府长史御史大夫上柱国王承宗，自涤疵瑕，累加奖拔，列在维藩之重，待以忠正之途。谓怀君父之恩，克劢人臣之节，而勋思弃命，恣逞非心，傲很反常，横厉无畏。以其先祖，常立忠勋，每为含容，庶闻悛革。曾不知阴谋逆状，久则逾彰；凶德祸机，盈而自覆。乃敢轻肆指斥，妄陈表章，潜遣奸人，窃怀兵刃，贼杀元辅，毒伤宪臣。纵其凶残，无所顾忌，推穷事迹，罪状彰明，周览谳词，良用惊叹。今罪人咸伏，首恶有归，虽当去害之诛，犹轸录功之念。宜令绝其朝贡，使自惩省，冀其翻然改过，束身归朝，攻讨之宜，更俟後命。傥或不能迁善，即当续有处分。所为指使，盖自承宗，其事不在於三军，其辜（阙）延於百姓，所以但绝朝贡，未加讨除。如不自新，止於有罪，咨尔成德之众，勉於忠顺之机。  

博野乐寿之郊，本范阳管界，刘总自授朝寄，常罄公忠，既有继於能劳，则宜仍於旧服。其博野、乐寿两县，并却赐刘总收管。大中大夫检校左散骑常侍兼少府少监驸马都尉赐紫金鱼袋王承系，亦由勋伐之後，锡以姻戚之荣，莫顾宠私，用包淫慝，交通谋虑，叶比奸凶。抚兹情状，合正刑典，俾居遐远，犹示宽宏，宜於黔府安置。朝请郎守太子左赞善大夫赐紫金鱼袋王承迪、朝请郎守丹王府司马上柱国赐紫金鱼袋王承荣，国有彝章，亦宜从坐。承迪宜於归州安置，承荣宜於通州安置。仍并驰驿发遣，各委本道具到州府月日奏闻。云麾将军上护军王士平，忠武将军守左神武将军事兼御史大夫赐紫金鱼袋王士则，并志秉恭德，家承茂勋，既申（阙）恶之议，亦以全功臣绍续之庆，示朝典旌别之宜，委中书门下即加奖授。  

呜呼！朕方以五常之道，刑於万国之风，犹有弃德而崇奸，兴秽以自臭。惟训导之不至，顾菲薄而增惭，尚欲依违，务宏天网，而公卿庶尹，多士具僚，继有陈论，咸请诛讨。沈吟轸虑，未忍加兵，屈法申恩，乃兹惩绝。迫於公议，难徇衷怀，宣示中外，咸令知悉。  

○停任迪简等俸料敕  

新授右散骑常侍任迪简、秘书少监独孤郁等，如闻疾患日久，未在视事，其俸料等，宜令所司住给。  

○停来年正月朝贺敕  

敕：淮蔡未宾，师人暴露，而三朝元会，万国来庭，举乐称庆，有怀愧惕。其来年正月朝贺，宜权停止。诸军优赐，并准例处分。  

○曲宥王遂敕  

王遂令私属吏人，请两池课料，有乖慎守，合示薄惩。但缘顷年出军，南北置使，颇闻约身奉国，省费相悬。每念前劳，特宽常宪，已从别敕处分。其韦从素、柳季常，各宜决四十。其所请钱物，委度支使准法据数徵纳。  

○皇太后寝疾权不听政敕  

朕闻事亲之礼，问安虽限於晨昏；为子之心，就养在勤於左右。斯实虞帝明训，周王遗风，朕率而行之，不敢有坠。伏以皇太后母临万国，子惠兆人，存神保和，养素全道。属韶阳改候，濡露感思，旧恙有加，常膳顿减。夙夜惶惕，不知所宁，今当专奉庭闱，躬尝药饵。脱冠解带，且无暇於寝兴；负临轩，安能亲於听断。起今月三日以後，权不听政。故兹宣示，宜体朕怀。  

○庄宪太后山陵修奉事敕  

盖闻天地之德，常存煦育之仁；皇王之孝，克念述遵之义。朕纂承丕训，每务躬行，而衅祸相延，再罹茕疚。大行太后慈颜永远，仙驭莫追，遗旨丁宁，俾亲庶政。祗奉号咽，不知所措，缅怀风树之感，俯追龟筮之期。以复土方兴，役车未已，虑失农桑之候，或贻冻馁之忧，恻然悯伤，思获均济。缘上陵所要车牛夫役等，除官中自有外，并须和雇，仍先折本户夏税钱讫，度支以不折估匹段充填。如本户所折税钱已尽，即所司给付，无令损折。仍委山陵使与所司切加勾当，不得辄令侵欺。  

○内外支钱抽贯备军需敕  

寇贼未平，国用兹广，若加赋敛，重困黎元，行权取济。自今已後，应内外支用钱，宜每贯除垫陌外，量抽五十文，仍於本道本使据数逐季收计。其诸道钱，便差纲部送副度支收管，随贮纳以备军需。贼平後则依常例。  

○停贺冬贺正进奉敕  

两路兵戈，尚未宁息，眷言供亿，每虑劳烦，将赡军需，必资省用。其今年贺冬来年贺正，进奉宜并停。  

○安置淮西归顺百姓敕  

敕：淮西贼中，百姓穷困，相率归顺，其数甚多。言念生人，载怀哀悯，必资绥抚，始获安存。於许汝行营侧近置行郾城，委韩宏计议拣稳便处置。又於唐州侧近置行吴房县，仍令本界节度观察使择干了官知县事，并量置兵马防护，使免忧危。  

○罚赵宗儒等俸料敕  

河中观察使赵宗儒，所收管内诸州钱物等，既有敕文，所宜遵守，纵缘军用，亦合奏陈。宜罚一月俸料，崔鄯所令勘覆，颇未详尽，以兹奉职，可谓慢官。宜罚一季俸料。  

## ●卷六十二  

☆宪宗（七）  

○置遂平县敕  

敕：文城栅将士百姓等，胁之中，同心效顺，率此危疑之俗，尽为忠义之人。言念乃诚，思加奖异，爰图改邑之制，用表移风之美。其蔡州行吴房县宜改为遂平县，仍於文城栅南新城内置，便为上县，权隶唐州。  

○平泉货敕  

泉货之设，故有常规，将使重轻得宜，是资敛散有节，必通其变，以利於人。今缯帛转贱，公私俱弊。宜出见钱五十万贯，令京兆府拣择要便处开场，依市价交易。选清强官吏切加勾当，仍各委本司先作处置，条件闻奏。必使事堪经久，法可通行。  

○禁私贮见钱敕  

近日布帛转轻，见钱渐少，皆缘所在壅塞，不得通流。宜令京城内文武官寮，不问品秩高下，并公郡县主中使等，下至士庶商旅等，寺观坊市，所有私贮见钱。并不得过五千贯。如有过此，许从敕出後，限一月内，任将别物收贮。如钱数较多，处置未了，任便於限内於地界州县陈状更请限。纵有此色，亦不得过两月。若一家内别有宅舍店铺等，所贮钱并须计用此数。其兄弟本来异居曾经分析者，不在此限。如限满後有违犯者，白身人等，宜付所司痛杖一顿处死。其文武官及公主等，并委有司闻奏，当重科贬。戚属中使，亦具名衔闻奏。其贮钱，不限多少，并勒纳官。数内五分取一分充赏钱数，其赏钱止於五千贯，此外察获及有人论告，亦重科处，并量给告者。  

○定量移左降官敕  

左降官等考满量移，先有敕命，因循日久，都不举行，遂使幽遐之中，恩泽不及。自今以後，左降官及量移未复资官，亦宜准此处分。如是本犯十恶五逆，及指斥乘舆，妖言不顺，假托休咎，反逆缘累，及赃贿数多，情状稍重者，宜具事申奏闻。其曾任刺史都督郎官御史，并五品以上常参官，刑部检勘，具所犯事由闻奏，并申中书门下，商量处分。如未满五考以前遇恩者，准当时节文处分。其复资度数，准元和二年六月二十七日敕文处分。  

○停诸司道进奉敕  

敕：伐叛兴师，久劳於外，馈军给费，固已为烦。献贺之仪，谅非朕志。务从简约，式表忧勤。其今年冬至，及来年元日，诸司诸道进奉宜停。  

○令史馆纪时政敕  

记事记言，史官是职，昭其法诫，著在典常。如闻近者难得详实，思有厘改，用存旧章。举而必书，朕所深望。自今以後，每坐日宰臣及诸司对後，如有事可备劝诫合纪述者，委其日承旨宰相宣示左右起居，令其缀录。仍准旧例每季送史馆，以为常例。  

○安置崔祝康州敕  

崔祝抵犯刑章，宜加贬逐。缘其身居忧服，未可授官，宜且於康州安置，待服满日处分。其赃充进助者，仍令度支收管。本道观察使觉察不早，特宜释放。  

○令百僚议征李师道敕  

李师道潜包祸心，伪布诚恳。缘自淮西用兵已後，愆衅屡彰，累有疏陈，请舍凶逆。当道租税，频年不送，阴通信使，数致帛书。又逆党訾嘉珍等，蓄聚凶待，谋烧洛邑，所图不轨，临发事彰。又使其徒烧劫河阴库仓，沮国大计。中使李重秀宣谕到本道，又纵官健凌暴。况又元和十年六月伤害宰相，事之端本，实启潜谋。凡此罪名，皆当不赦。朝廷以新平淮寇，贵且息人，素为含容，令其献效。师道自知过咎，难掩群言，累遣崔承宠、王元同，自将表陈，请令长子入侍，兼献沂、密、海三州；林英续来，又献三州图印，并奏其男发日。国家每务宏贷，屈法招绥。今忽翻然，尽变前意。应所陈列，无非妄言。其师道并军将健儿表共三道，词颇悖慢，宜出示百寮，议可征可舍以闻。  

○同司官非连判勾简官不必避嫌敕  

应同司官有大功已上亲者，但非连判及勾简之官并官长，则不在回避改授之限。况国朝故事，不少敕令，明文具存。其官署同职异司，虽父子兄弟，亦无所嫌。起今已後，宜准天宝二年七月六日敕处分。  

○宥淄青将士敕  

敕：魏博及义成军节度送到擒获逆贼李师道下都知兵马使夏侯澄、兵马使朱澄等共四十七人，附丽凶党，拒抗王师，国有常刑，悉合诛戮。朕以其久居污俗，皆被胁从，况讨伐以来，时日未几，纵怀转祸之计，未有效款之由，情似可矜，朕不忍杀。况三军百姓，孰匪吾人，诏令颁行，罪止师道。方欲拯於涂炭，是用活其性命，诚为屈法，庶使知恩。并宜特从释放，仍令却递送至魏博及义成军，各委节度收管驱使。如缘父母血属犹在贼中，或羸老疾病，情切归还者，仍量事优赏放去，务相全贷，保所疑留。  

○讨淄青禁诸军扰民敕  

寇孽背恩，自取诛翦，黎元不幸，久陷凶残。王师有征，义先拯物，苟加残暴，谅匪予怀。况诸军讨伐已来，百姓归投相继，既足嘉恤，尤宜抚存。时属春阳，各务农业，陶我惠化，当令便安。其淄青四面诸道兵马，应入贼界收城邑，所至百姓，明加晓谕，任其营生，辄不得妄行伤杀，及有拘系。焚烧庐舍、掠夺资产、开发坟墓等事，并宜禁断。诏下之後，已有处分。今更申敕，切在遵行。  

○赐王承宗物敕  

王承宗与三军将士，输忠效力，叶志同心，恭守典章，誓除寇虏。俗化丕变，风猷特高。如闻水旱之馀，供费未赡，务令优济，保洽恩和。宜赐绫绢布共万端匹。  

○禁官吏替代取置庄宅破除正额敕  

如闻诸道州府长吏等，或有本任得替後，於当处置百姓庄园舍宅，或因替代情庇，便破除正额两税，不出差科。自今已後，有此色，并勒依元额为定。  

○放免京兆府夏税大麦等敕  

京畿之内，供亿所丛，虽年谷比登，而人食尚寡，俾其存济，实在优矜。其京兆府及诸县今年夏税大麦等，共九万四千六百九十四石，并宜放免。  

○令孟简计会水道敕  

江汉分流，各有港路两界，但合论此，不合劳人筑堤。今水潦为虞，则虑先及低下，其鸬鹚港宜令孟简即与决开，其师子港塞来年月深久，更委两道计会。详尽本末事理。  

○放四蕃归国敕  

刘辟招诱外蕃，用资叛乱，四蕃顾盟，竟无助逆，虽使在其间，而义无所失。其吐蕃并分散，送赴本界，以其寒Ё涉远，各给衣物粮食发遣。  

○贬严纂雷州敕  

淄青营田副使兼齐州刺史严纂，顷在贼中，颇闻恶迹，比於流类，自合加刑。况昔岁赴官，便道潜窜，凶狂之状，物议不容。投彼遐荒，尚谓宏贷。除名，配流雷州。  

○答宰臣请上尊号表批  

伏以高祖太宗接千载之统，垂无疆之休；太上皇承九圣之烈，传莫大之庆。嗣德缵业，允文允武，宏帝尧之钦明，宗元元之清净，付朕天下，颐神保和，至道光於唐虞，至仁合於天地。卿等虔述休德，祗献鸿名，循省再三，允符朕意。朕获守宝位，丕承睿训，虽虔恭寅畏，不敢怠遑，而泽未洽於群生，理未臻於皇极，遽言徽号，何以当之？虽嘉乃诚，难遂来请。其上献太上皇尊号，宜依所奏。凡百卿士，当体至怀。  

○答宰臣请上尊号第三表批  

省表具知。朕获承丕绪，以抚万邦，照临无日月之明，膏润无江汉之浸。常恐吉蠲虽备，未享於天心；教道虽勤，未谐於人欲。谅惭匪德，敢议鸿名？而宰臣群公，宗后庶尹，上引祖宗之丕矩，下述黎献之诚心，诫予以处泰而思劳，告予以爱名而务实，陈以恳迫，至於再三。先典不可以固违，群情不可以屡阻，与其牢让而繁饰，不若纳规而徇公。遽抑至怀，勉从来请，顾惟不称，兢惕殊深。  

○答宰相等贺忠谏屏风批  

朕以负荷至大，惕厉每深，常所忧勤，岂敢暇逸。虽卿等竭忠献替，匡救之益既多，而朕亦追想圣明，谏诤之规是渴。所以列其事迹，文以丹青，嘉乎匪躬，凛然在目。庶以发挥寡昧，辨察正邪。置之坐隅，所期於外奖；示於卿等，但表於衷怀。咏之清风，企以从政，岂惟斯美，得在前人。卿等道极致君，才周济物，弼违义激於金石，成务功格於神祗。事合公忠，言形将顺，周省陈叙，深览诚明。所贺知。  

○答宰臣请上尊号第四表批  

省表具知。建崇名，加大号，必自盛德，而因全功。苟非其时，难以拟议。朕绍十圣之统绪，尊百代之宪章，冕而事天，忧忄栗不暇。乃者忠臣敦化，良将策勋，有寇难而必殄必平，用兵戈而不蝗不旱，此乃多士叶力，成兹小康，岂予一人，独运而致。卿等四陈章疏，每沥肺肝，同士庶之诚心，徵朝廷之故实，愿饰虚美，皆为过谈。谕而复来，势不可止，虽重烦典礼，殊不自安。而深念奏陈，亦当从欲，勉依所请，良用愧怀。  

○丰陵礼成优劳德音  

朕闻王者大孝，本於无违，故由於礼则不替，慎於终则归厚。国有大事，付予冲人，永言营奉，衣惶靡措。虽仰遵先旨，已从俭於因山；而俯徇度荒，实载勤於复土。况七月之会，万方毕臻，有供亿之繁，有车骑之杂，赖上天垂，庶务肃成。文物尽哀敬之容，道路无风雨之气，粤自迁座，至於返虞，人之叶从，礼无违者，此皆一二辅弼，洎左右之臣，至於庶寮，罔不尽力。朕所嘉叹，不忘於怀，宜酬厥庸，以序功次。其山陵使宜与一子七品正员官，山陵礼仪使及陵所摄太尉行事官与一子八品正员官，山陵副使兵部侍郎判度支李选、礼部侍郎崔颁按行山陵地使并赐一级，挽郎代哭诸司职掌工巧杂设人夫车牛，并询其劳绩，秩以等级，赐官及出身赐勋爵进阶减劳选各有差。  

○平李德音  

天地之德，佐助者忠良；鬼神之灵，弊踣者盈贯。故有无状之衅，颠越以败常；则有不夺之诚，感慨以明节。《易》所谓功业见乎变，《书》所谓不善降百殃，积恶必至於灭身，见几宁俟於终日，应若影响，昭然著明。  

李受恩三朝，授任千里。勺水拳石，以至高深；润草涂原，岂酬亭毒。而弃我厚德，稔其奸心，滔天以肆其逆谋，擢发未穷其丑行。乃者式举戎旆，申严国刑，将鼓雷霆之威，以诛枭獍之罪。  

镇海军左厢兵马使兼御史中丞子良等，外宏智虑，内激精忠。擐甲执兵，取凶人之柄；沥肝尝胆，怀劲草之风。回戈以掩其羽毛，竟夕遂擒其魁首。天府无一金之费，已静江流；王师无一战之劳，已除人害。莫大之节，卓然无伦；非常之功，斯谓不朽。高位重赏，予何爱焉？殊加荣宠，用显旌劝。其张子良等超异酬赏，并从别敕处分。其立功将士等，并准平西川节度例优赏甄叙。其左厢官健等，素闻效顺，亦宜г赏，并从另敕处分。王澹、赵等，仗节死义，杀身成仁，无罪罹辜，受兹残酷，所宜表，并劝忠贞，即加追赠，仍令州县致祭收葬。其王澹如有子弟，服满日与一子八品正员官。如更无辜受戮，及脱身效顺者，亦委元素具事闻奏，当有裒赠，及加甄录。如受戮之中，有长行官健，勿停粮赐，优给其家。浙西管内官吏及职掌人，若被逼胁驱使者，但情非同恶，一切不问。每念疲，久罹虐政，而又迫於逆命，驱以馈军。攫敛则灌以漏卮，伤残则烈於猛火，永言於此，如纳诸隍。宜申蠲贷之恩，冀息呻吟之苦。其润州今年秋税未徵纳者，一切放免。其管内诸州县，如李作乱之後，横加徵剥，委元素审加勘责，具色目闻奏。其榷酒钱亦宜处置闻奏。应讨伐之师，如未出本界者，委本道量加赏给，如已出界者，仰具闻奏。  

朕惟前王之训，钦慎典刑，今为恶者就诛，而建勋者已录，庶将弓偃革，遂物之生成，力穑劝功，致人於富寿。覆车垂永鉴之辙，端扇无为之风。咨尔万方，宜知朕意。  

○亢旱抚恤百姓德音  

承天理物，莫尚於爱人；谢谴弭灾，必先於咎己。朕临御万国，逮今五年，亦常励精，罔敢暇逸。诚虽勤而未妥於事，泽虽布而未浃於人，吴蜀建功，关辅屡稔，群生咸若，荒服会同。将何以答昊穹之顾怀，承宗社之眷？固宜示以灾眚，警予增修。自去冬以来，时雪微降，及此春暮，积为愆阳。宿麦不滋，首种未入，东作虑违於农候，西成何望於岁储？为人父母，甚可忧悯。况江淮之间，歉馑相属，物力疲耗，人心无聊。虽存救之术已行，而凋伤之弊犹切，是用辍食而叹，中夜以兴。得非刑狱之冤滞未申，货财之聚敛未息，忠鲠之言未尽达，不急之务未尽除？有一於兹，即伤和气，居高莫喻，愧悼是怀。爰命祷祠，岂答神祗之望，空勤惕厉，岂为恤隐之方。莫若侧身推诚，循政务实，法乾坤易简之理，赞天地藏育之仁，将以塞违，庶孚於道。  

属阳和之序，品汇敷荣，俯念繁纟曳，俾从宽减。其京城内见禁囚徒，犯死罪非杀人降从流，流已下罪递减一等。盐铁使下诸盐院，旧招商所由欠贞元二年四月已前盐税钱，及永贞元年变法後新盐利经货折估钱，共二十八万七千七百五十六贯文，并宜放免。聊此钱外，诸色所由人户及保人，有积欠钱物，或资产荡尽，未免禁身，或身已死亡，系其妻子，虽始於冒没，而终可哀矜。宜委盐铁转运使即据状事疏理，具可徵可放免数闻奏。度支京西京北诸院榷盐使，并畿内在城诸色所由人户欠负，从贞元十一年以後至贞元十五年终，主保逃亡，摊徵保人，并保人又逃亡，及身在贫穷，非家业见存奸滑延引者，所欠钱物斛斗柴草等项，亦宜放免，亦委度支续具合放数闻奏。诸道两税外据榷率，比来创制敕处分，非不丁宁。如闻或未遵行，尚有此弊。永言奉法，事岂当然。申敕长吏，明加禁断。如剌史承使牒擅於界内榷率者，先加惩责，仍委御史台及出使郎官御史察访闻奏。  

夫制事立程，必根源本，未有上敦节俭，而下有困穷，上好丰盈，而下获安辑。顾财用之所出，念耕织之为劳。自中原宿兵，调赋尤广，更修无名之贡献，必有无艺之徵求。或称出於羡馀，或称不破正税，相因慕效，寝以成风。革弊立防，何切於此？其诸道进献，除降诞、端午、冬至、元正，任以土贡修其庆贺，其馀杂进，除旨条所供，及犬马鹰隼时新滋味之外，一切勒停。如违越者，所进物送纳藏库，仍委御史台具名闻奏。如诸道停进奉後，尚务因循，或有聚敛，亦委出使郎官御史察访闻奏。政理之本，在於简约，由内及外，以示率先。昨者六宫内人，量已放出，犹虑内厩之马，其数稍多，委飞龙使等（《诏令》作“郎”）条流减省，续具闻奏。岭南、黔中、福建等道百姓，虽处遐俗，莫非吾人，多罹掠夺之虞，岂无亲爱之恋，以兹兴念，良用悯然。应缘公私买卖奴婢，宜令所在长吏切加捉搦，并审细勘责，委知非良人百姓，然许交关，有违犯者，准法条处分。  

朕理国济人，以义为利，务於当者必举，询其弊者必除。其在卿士叶心，方岳宣力，勉修尔职，以惠黎元，慎守彝章，咸悉朕意。  

○赈恤百姓德音  

敕：王者本忧人之心，有顺时之令，故及发生之候，必宏利泽之规，以此惠人，期於阜俗。今三阳布和，万物遂性，惟人之穷乏者，或不能自存，朕所以愍然省忧，议所赈救。如闻京畿之内，缘旧谷已尽，宿麦未登，尚不足於食陈，岂有馀於播种。劝其耕植，固在及时，念彼徵求，尤资宽贷。京兆府宜以常平义仓粟二十四万石贷借百姓，其诸道州府有乏少粮种处，亦委所在官长用常平仓米借贷。淮南、浙西、宣歙等三道，元和四年赈贷米并宜停徵，容至丰年，然後填纳，编户之徵，既有艺极；字之要，当恤有无。苟徵歉之不时，则困弊之无日。  

近缘诸州送使钱物回充上供，合送使者，使司又立程限，所以每至岁首，给月无资，不免量抽夏税，亲陈未接，营办尤难。委观察使宜以供军钱方图借便，辄不得量抽百姓夏种。夏贡有差，先乎任土，周币殊等，实在便人。近日所徵布帛，并先定物样，一例作中估受纳，精粗不等。退换者多，转将货卖，皆致损折。其诸道留使留州钱数内绢帛等，但有可用处，随其高下，约中估物价，优饶与纳，则私无弃物，官靡逋财。其所纳见钱，仍许五分之中，量徵二分，馀三分兼纳实估匹段。钱以准货，本约重轻，制之不均，遂权百物。由是竞为蓄聚，渐爽流通，粟帛转贱，农桑益废，若无厘革，其弊难堪。公私交易，十贯钱已上，即须兼用匹段，委度支盐铁使及京兆尹即具作分数，条流闻奏。茶商等公私便换见钱，亦须禁断。  

自定两税以来，刺史以户口增减为其殿最，故有折户以张虚数，或分产以系户名，兼招引浮寄，用为增益。至於税额，一无所加，徒使人心易摇，土著者寡，观察使严加访察，必令诣实。朕嗣守丕图，於兹七稔，每念万方所奉，唯在一人，百姓未康，岂安终食，故所以赈赡优贷，思致安。方镇牧守，诚宜遵奉，如有违越。委御史台及出使郎官御史访察以闻。宣示中外，明悉朕意。  

○庄宪皇太后升山陵优劳德音  

孝本因心，自天子而下达；礼当从，由圣人而设范。朕以寡夙罹悯凶，追攀弓剑，闭桥山而未几；永慕衤韦翟，合源陵於此时。昊天罔极，追感无尽，俾竭诚敬，用申哀怀。而冢臣大僚，庶尹群吏，靡不夙夜，展其勤劳。备物之容既陈，严奉之敬斯在，始终罔替，差次宜劳。式举彝章，俾新渥泽。山陵所摄太尉行事官与一子七品正员官，山陵礼仪使与一子八品正员官，山陵副使赐爵一级，其下优赐各有差。园陵所供役为劳，悯兹充奉之勤，宜颁施舍之令。其富平县今年夏税，除折诸色价及已徵纳青苗钱除捐外，并宜放免。  

○平吴元济德音  

朕闻天地之於万物也，道深煦育，而雷电震曜，时警其不庭；帝王之临九有也，德尚抚绥，而原野陈师，必加於有罪。是以将伐而舍，义在止奸，祸召由人，孽固难逭。朕嗣膺宝历，恭守丕图，自靖乱巴庸，除妖海浙，戡翦群慝，将期理平，全保太和，非欲生事。逆贼元济，蓄奸稔恶，凭固阻兵，擅释父丧，悖违君命，行亏天性，义绝人伦。厉残忍之声，豺狼是类；忘生成之德，枭獍为心。大告屡加，逆谋转甚，是用宜社，至於出军。犹宏吊伐之方，必兼讨谕之命。元臣统护，授帏幄之深谋；上宰专征，运庙堂之成算。群帅毕力，万旅一心，战以力摧，袭由奇胜。李全师直进，坚壁洞开，凶徒就执於城池，馀孽奔降於草莽。雾廓冰泮，淮水清，斯皆宗社垂休，人神协赞。  

仰荷灵眷，俯嘉众诚，共协勤劳，予用惕然衷怀，载益之厉，颁爵授赏，予何爱焉？其收蔡州擒吴元济节度及诸大将等，宜从别敕处分。诸立功将士等，委韩宏、裴度行营诸道节度，使速条流等第闻奏，即有甄升。其赏物等，已令节级优厚支遣，具别敕处分。其投降将士，亦委韩宏、裴度与诸道节度使计会，条流闻奏。其中有是亲差百姓子弟兵，便放归营农，仍具数闻奏。其淮西诸州县官吏将健等，虽被胁，皆非本心，除同恶巨蠹者，一切不问。其淮西百姓等，陷此凶逆，久罹残伤，莫菲吾人，宁忘优恤，宜准元敕，给复二年，仍委州县长吏设法安抚。其近贼四州，自王师问罪，供亿实繁，频有优矜，放其税赋，尚虑人多困极，务俾昭苏，其来年夏税，亦宜放免。比来诸州府供行营，劳役尤甚，宜令放免，委有司条流闻奏，即议优┰。自经战伐，所有伤痍，至於徇国捐躯，效忠立节，每加悯叹，寤寐是怀。官军阵亡将士，并委韩宏、裴度与诸军审勘，具名衔事迹申奏，即与赠。其家口等，并委本军优赏，仍五年不停衣粮，并所在州县，速为收葬，仍量事致祭於其家。将士有因战阵伤损，以致残废者，各委本军厚致优┰，仍勿停衣粮。其陷在贼中官吏将士百姓等，应有节义著明，无辜受戮者，宜令州县府长吏致祭收葬，仍委节度使具名迹闻奏，当有褒赠。仍优赏其家，先已褒赠者，委长吏访其子孙闻奏，当与甄录，其家亦准例优赏。  

於戏！制理垂规，每思去杀，而乱常作逆，多自干诛。爰念兴师，至於殄寇，累年之内，徵役靡宁。除害虽本於爱人，敷化终惭於用钺，宵衣永叹，良所愧焉！咨尔万方，宜谅予志。  

○平李师道德音  

门下：朕闻三光下烛，怀忠秉义者其节必彰；四海有君，作逆崇奸者其祸必大。况乎恩有负於覆载，礼自悖於君亲，罪盈而神怒既加，恶稔而人谋乃发，众所共充，诛何可逃？逆贼李师道，苞慝稔凶，背德蔑义，动皆干纪，言必欺天。固海岳之山川，为也豕之窟宅，忘宠禄於累代，恣残忍於一方，阽乱自至於灭身，冒戮难穷於擢发。朕祗临宝位，仰奉丕图，除暴本务於好生，用武尚惭於耀德。肆命群帅，会兵龟蒙，旗鼓相望，城垒连下。淄青都知兵马使金紫光禄大夫试殿中监兼监察御史刘悟，义勇中激，沈谋外通，摅三军响顺之诚，申列郡受之愤，回戈首唱，万旅响从，渠魁就歼，枭獍同戮。载驰（阙）ㄞ函首上闻，氛廓清，方隅定。功有卓异，理当优崇，旌善劝能，用昭必信，其刘悟所酬官赏，并从别敕处分。其同立功将士等赏物，已处分支遣，委宣抚使杨於陵与本道计会，速条流功效等第闻奏，续加甄奖。魏博以全军济河，俯压贼垒，摧摄凶狡，导致良（阙）叶谋祚为保授既翦逆竖，宜甄茂勋，诸道行营，咸尽忠力，至於攻取，克捷既闻。应缘讨伐将还之际，合有宴劳赏赐等，并从别敕处分，委各本道条流有功将士闻奏，当议甄录，其淄青管内州县官吏军镇将健，及诸色职掌人等，久罹胁污，自拔无由，抚事量情，亦可矜恕，除同恶巨蠹者，其馀一切不问。其淄青道百姓等，陷此凶逆，久被残伤，昨因阻兵，尤肆暴虐，吾人是念，岂忘优矜，宜给复一年，仍委本道州县长吏设法抚绥。其管内有高年废疾，并鳏寡茕独贫弱尤甚者，委观察到日差官存问，并量与粟帛。访闻比者贼中，应有百姓斗斛，皆被收纳。今春农时，贫乏者众，恐不辨耕桑，失生业者，宜令存问。如有此色，取所旧贮斛斗，量事给与，令充种食，俾得存济。其贼中杂差点子弟夫役，便放还本处。其中有不能自存者，量事优┰。百姓商旅诸色人中，有被分外无名赋敛者，并当勒停。自兴讨伐，言念伤痍，患捐躯，纳忠徇国，良深隐悯，宁舍寤怀。其官军有阵亡将士等，委本军审勘，具名衔事迹申奏，即与赠，仍令本军优赏其家，三年不停衣粮，并委所在州县速与收葬，量事致祭。其将士有因战阵伤损尤甚，以致残废者，各委本军厚加优┰，仍勿停解。其陷在贼中官吏百姓等，应有节义著明无辜受戮者，宜令州府长吏致祭收葬，仍委节度使到日具名迹奏闻，当有赠，仍优赏。其淄青封域，历稔氛昏，管内名山大川在祀典者，宜令宣抚使与本镇计会，差官备礼致祭。其祠庙中应缘陈设器服等物，是贼中所置者，并宜废撤，特加修换，用致虔诚。於戏！朕恭已响明，抚御九有，推情以恕，出令在宽。而叛逆反常，自贻天讨，迷於告谕，速彼诛锄。转祸必有忠臣，为乱同於覆辙，既除逋寇，庶洽大和。偃戢干戈，谅从此始，布告遐迩，咸使闻知。主者施行。  

## ●卷六十三  

☆宪宗（八）  

○上顺宗尊号册文  

维永贞二年岁次景戌正月景寅朔，皇帝臣某稽首再拜奉册言：臣闻上圣元邈，独超乎希夷，强名之极，犹存乎言象，岂足以表无为之德，光不宰之功。然称谓所施，简册攸著，涵泳道德，感於精诚，愿奉洪徽，有以自竭。伏惟太上皇帝陛下道继元功，业缵皇极，膺千载之休历，承九圣之耿光，昭宣化源，发扬大号。政有敦本示俭，庆有格天漏泉，恩翔春风，仁育群品，而功成不处，褰裳去之。付神器於冲人，想汾阳以高蹈，体尧之德，与神同符。其勋也天，其静也地，巍巍事表，无得而言。顾兹寡昧，属膺大宝，惧忝传归之业，莫申继述之志，夙夜兢畏，惟怀永图。今天下幸安，皆睿训所被，而未极徽号，孰报君亲？是以台臣庶官文武之列，抗疏於内；方伯藩守亿兆之众，同辞於外。请因寿历，以播鸿名。臣不胜大愿，谨上尊号曰：应乾圣寿太上皇。当三朝献寿之辰，应五纪启元之始，光应徽称，允协神休。斯天下之庆也。  

○赠高崇文司徒册文  

维元和四年，岁次己丑，十月癸酉朔十三日乙酉，皇帝若曰：自我有国，大诸侯之勋劳者，必勒功图形，播於钟鼎，藏於盟府，殁则极异等之礼，以嘉魂魄，使奋乎百代之上。百代之下为臣者，莫不兴起也。咨尔故宁庆等州节度支度营田观察处置等使充京畿诸军都统开府仪同三司检校司空同中书门下平章事持节州诸军事兼州刺史上柱国南平郡王食邑三千户高崇文，英姿绝群，雄略神授，上通星辰之气，克扶期运之数。少事塞门，保宁朔漠。千秋之勇，常冠军锋，吴芮之忠，早书令甲。顷以井络之下，咨臣流毒，兽心狼顾，诱胁我人，遂拜於齐坛，授以萧斧。束马蓐食，先命戒途，曾无再籍之役，不用一卒之死，生致首恶，戮尸天街，西南晏清，按堵如故。礼加九命，秩尊三事，贵列东第，壤逾彻侯。动荡夷夏，灼编简，进律迁秩，兼制旧疆，卧鼓翳扉，解甲休卒，期以无征，逮乎三垂。暗忽生灾，寿量中辍，维屏之叹，瞿然怀。故命国子祭酒刘宗经、副使司勋郎中李直方、持节册赠尔为司徒，赙礻遂命数，率礼加等。式表无原之功，用申不检之赏，将我痛悼，告於幽神。  

○册邓王为皇太子文  

维元和四年，岁次己丑十月癸酉朔，十八日庚寅，皇帝若曰：於戏！昔禹有圣子，克承父业，故三王代袭，以天下为家。我唐受天明命，垂二百年，钦惟十圣，虔嗣实历，亦罔敢越丕子之责，传序相受，以及予一人，获奉币。事上帝，承宗庙，夙夜祗惧，不敢荒宁。永惟负荷，思建储贰，须假五载，相时一德，允属於尔元子邓王宁。惟尔两曜分辉，五行总秀，体资上哲，性被至仁。粤在幼冲，挺然岐嶷，宽厚之量，匪由师训；温恭之德，禀自生知。爰抚藩封，式崇磐石。河间之泉懿，决策不穷；东海之开明，视牍能辨。陪厚宗祀，赞献郊，展礼克诚，执事惟敬。勤龚子道，左右朕志，旋观表识，宜践青宫。讯於著龟，灵命不二；谋及卿士，人心协同。尚膺匕鬯，允事监抚，是用命尔为皇太子。往钦哉！莫尊菲君，尔为之臣；莫亲匪父，尔为之子。爱敬诚矣，忠孝并焉。尔其虚受以下贤，齐肃以成德。无以崇广处已，无以怠忽临人。继明四方，以贞万国，永言配命，可不慎欤！  

○赠吴少诚司徒册文  

维元和四年，岁次己丑，十二月壬申朔二十七日戊戌，皇帝若曰：殁加荣号，所以劝人，示其爵列之差，用彰礼命之数。咨尔故彰义军节度支度营田申光蔡等州观察处置等使光禄大夫检校司空同中书门下平章事使持节蔡州诸军事兼蔡州刺史上柱国濮阳郡王吴少诚，尝贾拳勇，习知战阵，服上将之号令，为中书之首出。及凿门建牙，授以封域，凌威以行法制，峻文以辑赋舆。当先圣之委遇，极宠禄之休显，序位列公台之盛，茅土有侯王之尊。谓终享遐纪，策勋功令，寿量斯尽，轸於予衷。今遣使权知宗正卿李词、副使起居舍人裴度，持节册赠尔为司徒。於戏！守屏之臣，注意斯重，昭我宠渥，藏於後昆。  

○册遂王为皇太子文  

维元和七年，岁次壬辰，十月景戌朔十七日壬寅，皇帝若曰：於戏！建立储嗣，崇严国本，所以承祧守器，所以继文统业，钦若前训，时惟典常，越我祖宗，克享天禄，奄宅九有，贻庆亿龄，肆予一人，序承丕构。纂武烈祖，延洪本支，受无疆之休，亦无疆惟恤，负荷斯重，祗勤若厉，永怀嗣训，当副君临。咨尔遂王恒，体乾降灵，袭圣生德，教深蕴瑟，气叶吹铜。早集大成，不屑幼志，温文得於天纵，孝友因於自然，符采昭融，器业英远，爰膺锡社，实寄维城，懿河间之不群，慕东平之最乐。自顷离明辍曜，震位虚宫，地德可尊，人神攸属，式稽令典，载焕徽章，是用册尔为皇太子。往钦哉！有国而家，有君而父，义兼二极，重系万邦。何好非贤，何恶非佞，何行非道，何敬非刑。居上勿骄，从谏勿弗，懋兹乃德，惟怀永图。用陪贰朕躬，以对扬休命，可不慎欤！  

○命皇太子即位册文  

维元和十五年，岁次庚子闰，正月甲辰朔越三日景午，皇帝若曰：於戏！上天降鉴，保于我国家。十圣丕承，光宅四海，鸿休大业，以逮予一人。严恭祗畏，惧弗克荷，赖宗社垂庆，生灵安。今朕寝疾弥留，弗兴弗寤，神器所付，属之元良。咨尔皇太子恒，孝友聪明，温文睿哲，自主匕鬯，日新厥德。必能缵序朕志，绥靖万邦，是用命尔，陟於元后。宜令中书侍郎平章事令狐楚奉册，即皇帝位。懋建皇极，无忝我祖宗之休烈。  

○改元元和赦文  

朕闻明王之以孝理也，必先之以博爱，临之以庄敬。由一人之至德，鼓四表之欢心，臻於太和，以育庶类，则下知禁而无犯，上措刑而勿用，斯道不远，宏之在予。朕以寡昧，嗣守丕业，荷累圣之鸿休，禀太上之严训，夙夜寅畏，不敢荒宁。承颜而退省万几，问寝而下临四海，虔奉惟眷，施於兆人。皇王以来，孰有斯庆？端本之化，自予躬行。总百行之源，刑四方之理，推恩以覆育，广敬以昭事，王者要道，朕其庶乎。则日月之烛临，可以率俾，昆支之涵养，期於不夭。是必家至日见，而後化洽刑清，图始所难，慎终斯勉。犹恐下愚之人，因循陷辟，官师之长，教道未明，迫於饥寒，遂愆礼节。诖误之网，顾失政而多途；哀矜之人，虽得情而勿喜。思与公卿大夫，下及士庶人，励翼循省，以图将来。其因体元之始，覃此惟新之泽，报於君父，下念於苍生，颁庆纪年，鸿恩斯洽。可大赦天下，改永贞二年为元和元年。  

自元和元年正月二日昧爽已前，大辟罪已下，常赦所不原者，咸赦除之。京畿诸县今年十二月青苗钱及榷酒钱，并宜放免。地税率於每年斗量放二升，江淮荆襄等十州管内，水旱所损四十七州，减放米六十万石，秋税钱六十万贯。内外文武见任在官神策六军诸道将士等，各赐爵加勋有差。自武德已来功臣子孙与官及出身，文武常参官观察节度团练经略使刺史六军大将等，父母亡殁与赠官。至德以来任宰辅与追赠及谥，陕州奉天元从功臣，普恩之外，更赐勋爵。中书门下及外使宰相宜与一子七品官，东都留守六军大将等与一子出身，东宫官并与改官司，其撰册文官等与一子官及勋爵有差。天下百姓高年者，赐米帛羊酒。国子监祭酒司业及学官，并先取朝廷有德望学识者充。东都国子监诸馆，共置学生百员。应天下州府每年所税地丁数内，宜十分取二均充常平仓，仍各逐当处稳便收贮，以时价粜籴，务在救人。  

○南郊赦文  

朕闻王者大业，孝莫盛於配天；国之大事，礼莫尊乎享帝。故二仪合祭，知上天所子之仁；万国骏奔，观圣人严父之道。教之所设，礼极於斯。我国家祖武宗文，继天抚运，声名所被，车书必同。承祧而御极，业光十圣；体元而纪号，年将二百。朕以微眇，缵奉昌图，畏此洪业，若临深谷。而大事所属，仙寝维营，凶德相扌延，两隅皆阻。淮湖奥壤，水旱衍期，然疚怀，惧不克济。既而上天降，烈祖垂休，妖氛尽殄，逆节咸伏。精有以相荡，善恶有以相资，五兵才试而复藏，四气应序而咸理。物皆滋茂，岁亦丰登，百姓之心欢然相与。是用斋精三日，款谒上元，明发不寐，祗见烈祖。周旋在位，陟降是依，克配之礼既展，如在之诚增慕。  

嘉此福，与物惟新，式敷若之化，俾洽霈然之泽。可大赦天下。罪无轻重，常赦不原者，咸赦除之。左降官与量移及复资，仍听累叙，流移配隶并放还。天下应有逋欠在百姓腹内者，及京畿今年夏青苗钱并放免。官酤酒及杂榷率并同禁断。淮南江南去年已来水旱疾疫，其税租节级蠲放。天下两税，贞元四年制书已令三年一定，委有司举旧敕商量处置。诸道年终勾当宜停。刺史录事参军并不得擅离州，其事类已後制敕，速令有司删定。江淮大县，每岁据阙，委三省御史台诸司长官节度观察使各举堪任县令，不限选数，并许赴集。台省官及刺史赤令有阙，先於县令中拣择。如有能否，与元举人同赏罚，复置具员簿，以序内外庶官。禁邮驿假托乘势。京兆府诸司色役人，各令条流简省。天下官吏，应行鞭捶责情致死，切令察访。王府六品已下官及诸州县有狱，并省处分。诸官诸使有要停减者，委有司商量废省。天下百姓不得冒为僧尼道士，以避徭役，其创造寺观广兴土木者，举敕处分。内外文武见任及致仁官诸军将士等，以品秩节级赐勋爵。文宣王及二王三恪公主诸王与一子官，仍赐物有差。宗子中有才用者，委中书门下量才叙用。故尚父子仪、太师晟、太尉秀实、颜真卿、颜杲卿、张巡、许远、南霁云及配享功臣，与一子官及出身有差。至德已来功臣未配享者，速令详定。文武常参官及诸道节度观察使等并诸军使，并与父母封及追赠，并一子官及出身有差。诸军立仗及在本营，节级赐物。应缘大礼职事官，并赐阶爵。天下诸色人中，有贤良方正能直言极谏，博通坟典，达於教化，军谋宏远，堪任将帅，详明政术，可以理人，委内外官，各举所知，当观策试。天下百姓高年者，赐米帛羊酒物及版授官封。名山大川及古圣帝明王忠臣烈士，各令以礼致祭。  

○册皇太子赦文  

门下：朕丕承宝图，抚有方夏，夙夜寅畏，不敢荒宁。永惟祖宗之鸿业，历考前王之令典，思所以垂统立极，事神保人，推明至公，安固大本，尊庙祧而主匕鬯，严社稷而奉粢盛，俾开春闱，乃命元子，斯古今之通谊也。皇太子宁，清明体仁，庄敬好礼，服典谟之谊，一君亲之诚，允谐询谋，用建储贰。爰以吉日，册於明廷，鼓钟载和，文物大备，盛礼云毕，庆咸良深。  

是宜布泽申恩，自中达外，厥有前躅，举而行之。自元和四年十月十八日昧爽以前，天下应犯死罪，非杀人者降从流，流罪已下递减一等。左降官未经量移者即与量移。文武常参及诸州府长官子为父後者赐勋两转。应缘册礼行事官赐阶及勋爵有差，邓王府官量与进改。  

夫辅翼元良，教谕成德，使目睹正事，耳闻正言，形於施为，渐於心术，非斋庄忠悫之士，不在兹选。工部侍郎归登，给事中吕元膺，并践履端方，行义修洁。通於经训而得其要，达於教化而蹈其中。侍讲承华，师范磐石，访乃公议，副予精求。并可充皇太子诸王侍读，登宜加一阶，元膺宜赐紫金鱼袋。天下孝子顺孙先旌表门闾者，委所管州县各加存恤。五岳四渎名山大川，委所在长吏量加祭祀。  

○平淮西大赦文  

朕闻王者法天作则，与众守邦；奉天元私，居兆人上。当恭己响方之际，切临深驭朽之怀，忧勤靡遑，今古何远？所重者兵革不试，轨度自贞，熙仁扇和，以至大道。朕顾惟菲德，祗奉睿图，承昊天之眷命，缵列圣这丕绪，昃食以求至理，虚心而俟昌言，兢兢业业，常惧失坠，逮今十有四年矣。道且希於广运，意常在於包荒，推诚则深，感物未至。顷岁蜀川浙右，怙乱阻兵，人神共诛，翦灭相次。姑务偃革，期於措刑，方箫勺以惩奸，庶干羽以成化，而淮蔡寇孽，稔祸扌延灾，问罪兴师，盖非获已。每念征行之暴露，轸饣鬼给之烦劳，中宵惕然，载益祗励。妖凶既殄，黎庶用康，斯皆宗社垂休，中外协力，将勤恤於下土，冀昭答於上元，兹朕所以思与群公卿士，励精於庶政也。属献岁发春，授时惟敬，勾萌尽达，幽蛰咸苏，徽纟墨可矜，鳏恤存念，俾疏网之是决，与庆泽之惟新。可大赦天下。  

元和十三年正月十日昧爽已前，大辟罪已下，咸赦除之。惟官典犯赃，不在此限。左降官及流人移隶等，并与量移近处。别敕因责降授正员官，所司亦与处分。其淮西管内，纵有迹同恶逆，挂涉流言，事在往时，一切不问。如闻申、光、蔡、氵殷四州百姓，干戈之後，饿殍为病，宜委所在长吏设法绥理。先入擒吴元济立功将士，委韩宏条疏。宜速具功劳等第闻奏，待有甄奖处分。天下诸州府百姓，两税之外，辄不得更有差率，已频申敕，尚恐因循，宜委御史加纠察。其诸道州府县，用兵已来，或虑有权置职名，及擅加科配，事非永制者，一切禁断。淮西侧近，应缘资给军用榷税，经奏请者，各委条疏停省。王承宗若束身赴阙，舍而不问，仍加官爵。其度支元和二年已前，诸道借假及悬欠钱物斛斗杂物，当四百八十馀万贯石端匹枚具手两等并放。盐铁户部诸监院应有欠负，亦疏理减放，二王三恪及文宣公各赐物五十匹。神策六军威远金吾及皇城等缘御楼立仗将士等，及在城蕃客，各赐物有差。故尚父子仪、赠太师晟、赠太尉秀实、杲卿、真卿、张巡、许远、南霁云，与一子官出身有差。中书门下及文武常参官诸道节度观察神策诸军等使祖父母，节级与赠封官，存者量与致仕及邑号。天下百姓高年，赐米帛羊酒有差。  

○上尊号赦文  

门下：朕闻惟人戴后，因事必极於推尊；惟辟奉天，有善必归於让德。式敷景化，以答元功，居有劳谦之思，进多满假之惧，缅自邃古，何尝不由是而致理焉。朕获缵睿图，祗膺神器，上奉大祭，下安群生，恭已临轩，兢怀驭朽。志欲周於四海，念常切於一夫，旰食宵兴，唯恐失坠。运属休泰，时丁小康，方隅廓清，氛销荡。斯乃上荷乾坤之垂，宗社之降灵，下赖卿士之叶心，戎臣之宣力，端拱响道，推诚任能，岂予寡昧，用集丕绩。况至化犹郁，勤忧未宁，而中外臣僚，文武多士，累陈垦疏，并进昌言，愿献鸿名，以增虚美。拒众心而率吁转切，顾眇身而内愧靡安，乃撰吉辰，爰受典册，告於清庙，虔闻於昊天，当兹盛仪，夕惕增厉。  

於戏！朕自御极，再加景号，在徽章而孔备，谅浮实而多惭，宜因行庆之辰，诞布惟新之泽，与物咸遂，永孚於休。可大赦天下。自元和十四年七月十三日昧爽已前，大辟罪已下，已发觉未发觉，已结正未结正，系囚见徒，罪无轻重，咸赦除之。唯故杀人及官典犯赃，不在此限。左降官量移近处，已经量移者更与量移。如复资者，即任赴选集。丁忧去任，服阕日亦与量移。如有亲故在上都，任於所司陈状，便与处分，不必更待本州申请。如准前制已合量移，有司未注拟者，并任累叙。并别敕因责授降资正员官，所司亦与处分。亡官失爵放归不齿者，量加收叙。流人移隶等，并与量移近处。僧尼道士移隶者，得罪人已亡殁，家口未放归者，一切放归，如有情愿住者亦听住。左降官及流人先有官者，如有已亡殁，各还本土。应反逆缘坐配流在远处身已亡殁者，如有亲戚，任便归葬。弃瑕宥过，既咸达於幽明；录善举才，庶无遗於废滞。或中外前资见任官，如有因瑕累未经录用，并左降官事情可恕才行足称者，宜委中书门下量加简拔，随能录用。妖凶久阻，胁所加，今既荡清，宜从洗涤。其淄青旧管内官吏将士百姓等，纵有迹同恶逆，挂涉流言，事在往时，一切不问，维新之後，仍不得递相纠告。  

革其弊俗，阜彼遗人，切在分忧，期於共理。郓曹濮、淄青、沂海等三道百姓，久沦寇境，皆被伤残，宜委本道观察使刺史设法绥抚，务令安辑。勋籍所著，常典必行，常恐逾时，无忘终食。应平淄青诸道立功将士，宜委本道速准前敕条疏闻奏，当与甄奖。自经讨伐，锋刃所交，言念伤残，每深悯恻。其淄青旧管四面官军阵亡将士等，已有前敕处分收葬，量事致祭，其是贼徒遗骸委在中野者，亦委所在州县速与掩瘗。  

辇毂之下，万邦所瞻，封畿之内，百役斯集，永言凋瘵，是用蠲除。其京畿诸县，今年秋税户青苗及秋冬季榷酒钱，每贯量放四百文。从元和五年已前，诸县百姓欠负钱物草斛斗等，共一十三万五千一百一十三贯石，速委京兆府疏理，具可放数闻奏。天宝已後，戎事方殷，两河宿兵，户赋不入，军国费用，取资江淮，茧丝所收，宁免加厚。物力有限，水旱相因，岁月既深，凋瘵亦甚，眷言及此，悯叹良多。今上天垂休，氛清息，师旅之後，又兹丰穰，省事恤人，庶乎惠养。其淮南、浙江东西、宣歙、江南、湖南、福建、山南、山东、荆南等九道，今年秋税钱合上供者，每贯量放三百文度支。其今年秋税留州留使钱，并鄂岳共十道，每贯量放一百文度支。元和五年已前，诸道州府监院送省，除前制放免外，诸色欠负逋县钱物等，共四百二十八万八千八百贯石等，监院盐铁使从贞元五年已後至元和五年已前，制疏理量放外，应负诸色钱物斛斗，共三百三十二万二千一百五十一贯石等，户部从建中三年已後至元和九年已前，除前制疏理外，诸色欠负钱物，共计五十三万九千四百六十四贯石等，并委本司疏理，具徵可放数闻奏。御史台及秘书省等三十二司公廨，及诸色本利钱，其主保逃亡者，并正举纳利十倍已上，摊徵保人纳利五倍已上，及展转摊保者，本利并宜放免。其正举未至十倍，亦委御史条疏闻奏。京城内私债，本因富饶之家，乘人急切，终令贫乏之辈，陷死逃亡，主保既无，资产亦竭，徒扰公府，无益私家。应在城内有私债，经十年已上，本主及原保人死亡，又无资产可徵理者，并宜放免。比来州县，多不定户，贫富变易，遂成不均，前後制敕，频有处分。如闻长吏不尽遵行，宜委观察使与刺史县令商量，三年一定，必使均平。其京兆府亦宜准此。河陇迥远，风沙早零，动切烟尘之虞，居劳昼夜之警，方加拊勉，寤寐在怀。缘边诸军，自今已後，所给衣赐及军粮价直，宜委度支稍加优恤。  

展材效用，既竭忠劳，行庆覃恩，所宜优给。内外文武见任及致仕官，三品已上赐爵一级，四品已下加一阶，仍赐勋两转。神策六军金吾威远皇城诸道将士等，普恩之外，赐勋三转。诸道将士经淮西淄青两度立功者更赐勋两转。诗歌有客，王道攸存，礼著先师，儒风载阐，永怀後嗣，宁忘加恩。二王三恪及文宣公赐物五十匹。仁亲为宝，睦族是先，霈泽所存，用颁庆赐。大长公主、长公主、嗣王各有赐物。宸居所拱，禁卫斯严，寄切爪牙，效彰忠勇，恩荣素厚，宠锡宜周。神策六军金吾威远皇城等诸军，将军已下各有赐物，其将士等长行立仗者并守本营者，每人各赐有差。四夷来庭，万里观礼，柔远之义，恩不可遗。鸿胪礼宾院应在城内蕃客，并节级赐物。昭受册典，永垂鸿休，皆为皇臣，克赞盛礼，崇阶，高爵，任子延恩，式永宠章，以明酬奖。读册官侍中韩宏、读宝官户部侍郎平章事皇甫并加一阶。己至三品者赐爵二级。撰册文官中书侍郎平章事崔群与一子正员官。奉册宝绶书玉册书宝官加两阶，进宝绶进册礼仪赞导押宝绶举舁宝册官加一阶。其馀应职掌行事官写制书官太常修撰仪注礼官，并内侍省行事官，三品已上赐爵一级，四品已上各加一阶，仍赐勋两转。镌造玉册并填金字造宝官等各赐物五十段。每怀先正，尚想旧勋，将以劝忠，故兹进录。故尚父子仪、赠太师晟、赠太尉秀实各与子孙中一人八品官。张巡、许远、南霁云、颜杲卿、真卿，各与子孙中一人出身。陕州元从奉天定难功臣，三品已上普恩之外赐爵一级，四品已上更赐勋三转，身殁未经追赠者宜与追赠。  

太学崇儒，教化根本，两都国子监馆宇，如有隳坏处，宜令本司计料闻奏，当与修葺。官属师氏，委中书门下及所司精慎选择。用贤纳谏，常所虚心，计科求人，抑有古典。天下诸色人中，有贤良方正能直言极谏，博通坟典达於教化，军谋宏远堪任将帅，详明政术可以理人者，委中书门下尚书御史台及诸司四品以下清望官五品以上清望官诸道观察使刺史各举所知，仍限来年正月内到上都，朕当亲自策试。宗子中如有才行可称者，委宗正寺及所在长吏具以名闻，仍委中书门下量才叙用。国典旧章坠废滋久者，各委本司条疏奏请，当议施行。元和元年已来制报处分有未遵行者，委御史台提举闻奏。  

大明黜陟，著在格言，所以考官吏之浊清，究黎人之利病，敷我化理，属於使臣。宜委中书门下选黜陟使，分巡天下。恤其老，必及於州闾；表其行义，用敦乎风俗。天下百姓百年岁以上各赐米五石，绢二匹，纯绵一屯，羊酒有差；九十以上各赐米三石，绢两匹，仍令本县令就家存问。孝子顺孙，义夫节妇，旌表门闾，终身勿事。先已旌表者，量加优┰。祀典所载，朝章是崇，或美利在人，或遗风可慕，必资申敬，乃副予诚。五岳四渎，宜委本州府长吏备礼致祭；名山大川及自古圣帝明王忠臣烈士，各令所在以礼致祭。亡命山泽，挟藏军器者，百日不首，复罪如初。赦书有所不该者，所司具作条例闻奏。敢以赦前事相告言者，以其罪罪之。赦书日行五百里，布告天下，咸使知闻。  

○大乘本生心地观经序  

噫！夫物我既殊，嗜欲方炽，六限陷因缘之境，七情奔利害之场。盖缠其真，执缚於妄，爱恶攻内，纷华荡前，心类胜猿，身若狂象。岂复悟菩提之性，息尘埃以自明；了真如之理，本空寂而为乐。不有妙觉，其孰拯斯溺乎？由是至人开法，大士传教，济群迷於彼岸，澌诸妄於此门。不灭不生，视色空而俱泯；无来无去，观性相以皆如。然则泯色空者，非言无以极其致；如性相者，非文无以会其归。设此筌蹄，纳诸逵路，此盖西方神人之大教也。  

《大乘本生心地观经》者，释迦如来於耆崛山与文殊师利弥勒等诸大菩萨之所说也。其梵夹我烈祖高宗之代师子国之所献也，宝之历年，秘於中禁。朕嗣守丕业，虔奉昌图，听政之暇，澡心於此。以为摄念之旨，有辅於时，潜道之功，或裨於理。且大雄以慈悲致化，而朕生而不伤；法王以清净为宗，而朕安而不扰。敷教於下，用符方便之门；励精以思，是叶修行之地。无为之益，不其至乎！夫如是，得不演畅真宗，阐宏奥义者也。乃出其梵本於醴泉寺，诏京师义学大德宾三藏般若等八人翻译其旨，命谏议大夫孟简等四人润色其文，列为八卷，勒成一部。  

如来秘藏，历尘劫而初开；大乘真理，超沙界而方证。烛其昏昧，示以津梁，俾披阅之者甘露洒於心田，晓悟之者醍醐流於性境。嗟叹不足，披玩岂忘，亦既书写，聊为序引。虽离诸文字，讵假发挥，而启其宗源，式存年代。时我唐御天下一百九十有四年也。  

## ●卷六十四  

☆李恒（穆宗皇帝一）  

帝讳恒，宪宗第三子，贞元十一年生。初名宥，封建安郡王，元和元年八月进封遂王，七年十月立为皇太子，改今名。十五年正月即位，长庆元年七月，上尊号曰文武孝德皇帝。在位四年，年三十。谥曰睿圣文惠孝皇帝，庙号穆宗。  

○贬皇甫崖州司户制  

朕顾眇身，初膺大宝，思有以上谐天意，下悦人心，将澄理化之源，必分邪正之路。言念辅弼，方俟忠贤，其或挟奸容身，敛怨归国，罪已暴於天下，法宜行於事初，不速去之，曷明予志？中大夫守门下侍郎同中书门下平章事上柱国赐紫金鱼袋皇甫，器本凡近，性惟险狭，行靡所顾，文无可观，虽早践朝伦，而素乖分望。自掌邦计，属当军兴，以剥下为徇公，既鼓众怒；以矫节为孤立，用塞人言。洎尘台司，益蠹时政，不知经国之大体，不虑安边之远图，三军多冻馁之忧，百姓深凋瘵之弊。事皆罔蔽，言悉虚诬，远近咸知，朝野同怨。而又广称方士，上惑先朝，潜通奸人，罪在难赦。合加窜殛，以正刑章，俾黜遐荒，尚存宽典。凡百在位，宜悉朕怀。  

○授萧亻免中书侍郎平章事制  

廊庙之任，万邦所瞻。调一气之和，序五材之用，出纳王命，发挥帝猷，简求贤能，宏我理本。朝议郎守御史中丞飞骑尉袭徐国公赐绯衣鱼袋萧亻免，识通化源，道契休运。有戴君峻节之志，秉见义匪躬之诚。代袭公台，族高轩冕，学冠古今之要，词深雅诰之宗。尝事先朝，职居宥密奏议无挠，忠劳益彰。洎执宪南台，肃清朝序，休望弥洽，直声日闻。朕方临万邦，思致於理，若涉大水，浩无津涯。将务简以安人，欲息兵而论道，审象以授，其代予勤。尔其端志绝私，去末崇本，叙礼乐於邦国，正风教於人伦，举其钧衡，明示天下，无俾一德，专美於殷。尔其敬之，奉我成命。可朝散大夫守中书侍郎平章事，仍赐紫金鱼袋。  

○贬李景俭建州刺史制  

夫士之出处，则辨其邪正；人之践修，宜励其终始。苟不容於公论，诚难逭於国章。况其擢自宗枝，常探儒术，氵存历台阁，亦分郡符。而动或违仁，行不繇义，附权幸以亏节，通奸党之阴谋，众情皆疑，群议难息。据因缘之状，当严科；顺长养之时，特从宽典。免於省过，无或徇非。可建州刺史。  

○授崔植平章事制  

夫宰相者，上调元化以亮天工，下熙庶绩以辅君德，未有心不直而能协於道，迹不正而能致其君，必求斯人，乃命以位。朝议郎守御史中丞武骑尉赐紫金鱼袋崔植，气志凝远，风标粹清，率性而行，洁己以进，周历台阁，蔼然声猷。顷者奸臣未除，利权方擅，情惟刻下，其事将行。而植独能横抗，申以议，朕每嘉重，不忘於怀。自膺宝图，俾掌邦宪，又能悉心秉执，造膝敷陈。归於无私，多所宏益，爰擢作相，冀能弼予。於戏！惟尔先太傅，当德宗始初清明，首居相位，克固直道，至於今称之。尔其嗣乃家法，无废朕命。可朝散大夫守中书侍郎平章事。  

○授萧亻免门下侍郎平章事制  

门下：天生蒸民，树之司牧，非辅弼不能宣其教化，非忠贤无以广其谋猷。其履道居贞，开物成务，才既彰於人望，绩方著於国均，是宜表式周行，历践枢禁。朝议大夫守中书侍郎平章事萧亻免，器怀沈正，风度夷远。识蕴通人之量，文为君子之儒，守道易知，临事难夺。内庭推谨密之效，司宪宏端肃之规，所以仗其公忠，寄之启沃。嘉乃匡益，副予简求，思序德以任贤，冀资忠而致理。俾光帷幄，再践台阶，无替前劳，往服休命。於戏！秉一心者，时惟良弼；宰万物者，是资化源。后德惟臣，予既虚心而纳诲，国家在相，尔宜励节以致诚，无愧知人，式伫明效。可门下侍郎平章事。  

○授李光颜同平章事制  

寰宇已清，而兵不可失；干戈载戢，而功不可忘。爰外经武之材，用辅同文之理，具瞻此允，注意尤深，盖以奖旧劳而申赏典也。李光颜禀忠厚仁信之资。服《礼》、《乐》、《诗》、《书》之训，沈勇而决，刚严不残，挺长剑之锋凌，蓄殷雷之气象，以忘身徇节为任，以约己率众为心。属先帝抚运勤人，垦除害，能展七擒之略，以成四克之功。方夏甫宁，凯旋未几，驱仍岁陷坚之士，为盛秋乘障之师，果逐奔戎，载完危壁，西绝夷落，威名赫然。念兹勋庸，当极寄任，是以徵自堡塞，接於明庭，亟闻宏远之规，复挹冲深之度。固可以内参钧轴，外总麾旗，宪彼万邦，叶予一德，可不勉欤！可检校司空同中书门下平章事，依前州节度等使。  

○宣慰镇州制  

朕闻帝王丕宅四海，子育群生，如天无不覆，如日无不烛，其发号施令也如风，其行庆布惠也如雨，故能上符天道，下感人心。朕自嗣守宝图，将欲恢宏王略，常惧化有所未至，恩有所不周。乃眷冀方，初丧戎帅，念乎三军之士，洎於四州之人，或怀忠积诚，而国用莫展，或灾荒兵役，而望恤何阶。今则昌运一开，诚节咸著，王承元首陈章疏，愿赴阙廷，思保父兄之名，克固君臣之义，已加殊奖，别委重藩。又念成德军将士等，叶心响义，丹款载申，方欲效其器能，各宜列於爵秩。大将史重归、牛元冀等，已并超授荣宠。今复都加厚赐，普示深恩，兼以四州贫下百姓，当敷赈赡之惠，俾识含育之仁。宜令谏议大夫郑覃往镇州宣慰，亲谕朕意，仍共赐赏钱一百万贯，以内库及户部见在匹段支送充，赏给将士，兼贷四州贫下差科。州县之中，或有残破颇甚者，委田宏正量便宜优┰，务令存济。朕又以王泽所洽，天网方恢，宥过释冤，与人休泰。其管内系禁囚徒，罪无轻重，并宜赦免。其大将等，虽已颁赐官爵，或虑有遗，并判官等，宜委宏正具名衔闻奏。如或父母在者，别具上闻，当加优┰。当道从前已来官吏将校等，或忠义可嘉，而刑戮滥及。如有此色，亦条录奏闻，当加追赠。如子孙见在者，厚加优┰，仍具闻奏。四州之内，有高年茕独，或承平遗老，咸睹皇风；或孤独废疾，不能自存者：差官就问，量给粟帛。四州之内，有奉职清勤，惠及百姓者，具事迹闻奏，当量加进改。如有隐居山谷，退在邱园，行义素高，名节可尚，或才兼文武，卓然可奖者，具名荐闻。朕以武俊之勋劳，光於彝鼎；士真之恭恪，继被节旄。承宗感恩，亦克立效，永言十代之宥，俾赐一门之荣。承宗兄弟，并已授官爵，如或未尽г及，亦当具名闻奏。其承宗葬事，亦差官勾当，礼物之间，务令周厚。呜呼！录其遗忠，延乎後嗣，旌其众善，被於一方。国有羡财，不吝於┰隐；朝有好爵，无爱於赏功。庶使八表大同，五兵永戢。宣示中外，宜体朕怀。  

○萧亻免守尚书右仆射制  

师长庶工，总详六职，重任久旷，益难其人。自非体参股肱，位列钧鼎，引义以知退，致礼而加恩，则授受之间，何以允兹任也。朝议大夫守门下侍郎同平章事袭徐国公赐紫金鱼袋萧亻免，门承华衮，位列清贯，用能周物，志在佐时，勤内署之论思，肃南台之纲纪。朕初承天序，擢处台阶，推一心献纳之诚，替四方经营之绩。及此逾岁，累陈恳词，微恙所侵，坚请难夺。朕忧勤庶政，亲委大臣，务厚始终，以全进退。既谢弼谐之任，宜加端揆之崇，尔宜戒之，服我优秩。可守尚书右仆射，勋赐如故。  

○授杜元颖平章事制  

王者昭宣令德，临视百官，必有台臣，总其方略。况是先朝正奸邪之罪，型海内之心，既承大勋，付朕鸿业。思欲述事继志，偃武修文，扬其耿光，属在髦杰。朝散大夫守尚书户部侍郎知制诰翰林学士上柱国建安县开国男食邑三百户赐紫金鱼袋杜元颖，识禀人秀，才为国华，器缜密以含章，言清明而体要。廉方不杂，峻直无徒，洞朗鉴而心运阳秋，鼓雄词而气干河岳。爰以精粹，列於内廷，通贾生理乱之言，达管氏刑政之本，未至高位，蔚为名臣。间者妖孽相扌延，纷乱南北，朝夕机命，迅如风霆。而翰动若飞，神无滞用，思戢必尽其心力，避荣常执其谦光。况虔奉缀衣，导扬训命，雅仗忠贞之志，实有安定之功。本於忘身，爱我以德，感激无隐，切靡刂尽规。既纳诲於三篇，亦陈戒於六事。朕尝委以大政，询其远猷，研几必精，应变常理。布旧章於河朔，推大信於昆夷，无所不谐，实由密赞。令器耀，淑声流闻，升於台阶，允是瞻望。於戏！昔尔先正，为唐宰衡，惟尔傅臧，孙有後之庆，征求召公是似之德，宜纂旧服，协於至公。乃思贻厥之谋，率攸行之道，扼制群动，衡平众流，俾人不迷，时乃之绩。可守尚书户部侍郎平章事，散官勋并如故。  

○封诸王制  

门下：朕获承天序，钦若前训，用建藩辅，以明亲贤，斯古先哲王之令典也。弟憬等，孝友宽厚，温文肃敬，行有枝叶，道无缁磷。践君子之中庸，究贤人之义理，情惟乐善，志不近名。慕间平之令德，希曾闵之至行，宜分建茅土，卫我邦家，叶於展亲，永固磐石。是用举其成命，锡以徽章。第八弟憬可封王，第九弟悦可封琼王，第十弟恂可封沔王，第十一弟怿可封婺王，第十二弟可封茂王，第十三弟怡可封光王，第十四弟协可封淄王，第十五弟忄詹可封衡王，第十六弟忄充可封澶王。长男湛可封景王，第二男涵可封江王，第五男可封颍王。宜令有司择日，备礼册命，主者施行。  

○定淮蔡山东税额制  

爱人本於省赋，虽必在轻；国用出於地财，又安可阙。今淮蔡并山东，率三十馀州，约数千里，颁赐可逾於钜万，给复有至於连年。应河南河北等州给复限满处置，宜委所在长吏，审详垦田并桑见定数，均输税赋，兼济公私，每定税讫，具所增加赋申奏。其诸道定户，宜委观察使刺史，必加审实，务使均平。京兆府亦宜准此。  

○令勘会京畿职田制  

百司职田在京畿诸县者，访闻本地多被所繇侵隐，抑令贫户佃食蒿荒，百姓流亡，半在於此。宜委京兆府勘会均配，务使公平。  

○加裴度司空制  

怀大忠者，必成其茂勋；建茂勋者，必极其高秩。朕虔守鸿业，静思化源，固欲表忠节以励为臣，举勋籍以劝立志。况乎位崇上相，遇重先朝，首陈宏图。躬率群帅，克定妖孽，坐清寰瀛，得不再申崇，昭示倚注？河东节度观察处置等使金紫光禄大夫检校尚书左仆射兼门下侍郎同中书门下平章事大原尹北都留守上柱国晋国公食邑三千户裴度，材膺启运，道协功偕，一心尽忠，百志归正。虽量包宏旷，靡所不容，而节抱孤贞，凛然难夺。所以特承恩顾，专委谋猷，坚持其诚，独立不惧。在昔有晋，厥功平吴，惟茂先决策於中，惟元觊整旅於外。兼能并用，度实有之，许国忘身，勤亦至矣。自居重任，出入六年，及镇太原，声绩一贯。朕永怀丕烈，乃眷旧臣，将副深衷，式加新命。惟正三公之位，在平九土之司，论道再光，总戎益重，毗我王室，永孚於休。可守司空，依前兼门下侍郎平章事。  

○御宣政殿试制科举人制  

古人有言，尝引一代之人，以理一代之务。虽隽贤茂彦，不乏於时，然亦在敷纳以言，精核其实。若决川渎以导其气，考金石以求其音，使抱忠义者必尽其诚，知古今者必先其虑。朕纂承鸿业，以抚兆人，尝欲效三代之礼，修烈祖之法。犹念和气之未洽，休祥之未臻，百姓之未安，五兵之未戢，故详延修洁之士，庶得闻乎未闻，将以达天地之心，究俗化之变，研安危之虑，探理乱之言。子大夫覃思於六经，驰骛於百氏，得不讲求至论，以沃朕心。方直者举朕之阙，政术者体时之要，慕元远者卑其论，赡文词者抑其华。言经者折衷於圣人，以明教化。论将者先之以仁谊，无效纵横。於戏！子大夫当朕之时，必思自达。且古之翼戴其君者，尚委辂纳说，荷担吐奇，由壶关之上言，自南昌而讽刺。况文陛之下，负亲临，若藏器不耀，结囊而去，顾朕深志，复何望焉？当体予衷，无惧後害，宜坐食讫就试。  

○处分贤良方正等科举人制  

朕自郊上元，御端门，发大号，与天下更始。思得贤隽，标明四科，令群公卿士，暨守土之臣，详延下位，周於草泽，成列待问，副予虚求。昧爽临轩，俾究其论，正辞良术，精义宏谋，绎之旬时，深见忠益。言刈其楚，列而第之。贤良方正能直言极谏第三等人庞严、第三等人吕术、第四等人韦曙、姚中立、李躔、第四次等人崔嘏、崔龟从、任畹、第五上等人韦正贯、崔智白、陈元锡；博通坟典达於教化第四等人李思元；详明政术可以理人第四人等人崔郢；军谋宏远堪任将帅第三等人吴思；第五等人李商卿：咸以懿学茂识，扬於明廷。况当短晷之辰，颇著论思之美，粲然高论，深沃朕心。永言藏器之规，岂忘絷驹之义，宠之命秩，允答嘉猷。其第三等人、第三次等人，委中书门下优与处分。其第四等人、第四次等人、第五上等人，中书门下即与处分。  

○授庞严等左右拾遗姚中立等校书正字等官制  

昔仲尼之门，以四科品第诸生，所得十哲。今吾徵四海九州之士，可登名者，十有五人。搜罗简拔，非不勤至，以今况古，可谓才难。是用诏爵以嘉奖其忠，超擢以光明其道，俾岩石之下，人思自奋，晃董之盛，远以为邻。延登谏垣，式伫忠益，雠书结绶，皆曰显途。循其秩次，亦示科等，服我休命，勖哉远猷。可依前件。  

○授李绛吏部尚书萧亻免兵部尚书制  

绛、亻免皆本朝先後之名相也，而吏司为剧。亻免固以疾辞，兵务差闲，绛处之馀裕。各令总理，庶谓得宜。  

○崔植刑部尚书制  

宰相者，朕之腹心。和合天下，在乎镇靖藩服，附亲远方，将宏遂物之宜，必有更张之道。正议大夫守中书侍郎同中书门下平章事武骑尉赐紫金鱼袋崔植，往在先朝，颇推廉直。驯行惟谨，保万石之风；清德不渝，绍四公之业。遂左掖，实著能名，正之美，称於朝列。朕以孝公太傅，代载忠贞，擢於相门，授以台席。顾惟寡昧，奉若丕图，每念为君之难，敢忘从谏之义。推诚听纳，虚己咨询，庶洽群心，以迎和气。叔敖是期於秉羽，汲黯谓致於寝谋，宵分以兴，日旰忘食。昔藩国多事，平津让侯；阴阳未和，石庆辞位。惟尔谦逊，岂尝求安，称疾拜章，勤亦至矣。虽忄曷日之年未及，而寝冰之意尚坚，遂辍枢机，用成美志。崇以大秩，长於秋官，君臣之间，朕无所愧。可刑部尚书，散官勋赐如故。  

○授元稹平章事制  

朕闻御大器者，登俊贤以为辅弼；敷大化者，擢公忠以施政教。故能成天下之务，达天下之情，俾三光宣明，百度贞正。我之倚注，方得其人，天实赉予，允副佥望。中散大夫守尚书工部侍郎元稹，璋茂器，鸾凤贞姿，文涵六义之微，学探百氏之奥。刚而有断，忠不近名，劲气尝励於风霜，敏识颇知於今古。自恪居朝序，休问再扬，不自饰以取容，不苟安而回虑。处直忘屈，在屯若夷，卓然怀陶铸之心，豁尔见江湖之量。间者司文禁署，主朕枢机，每因事以立言，累据诚而献计。心惟体国，义乃忘身，深陈济物之才，雅见经邦之志。朕思宏理本，用洽生灵，式资康济之材，以畅和平之化。於戏！尔率於正，则不正者知慎；尔进於善，则不善者必悛。惟直道可以事君，惟至公可以格物。具兹数德，毗予一人，永孚於休，以於道。可守尚书工部侍郎同中书门下平章事，散官勋封赐如故。  

○授裴度平章事制  

涉大川者，操巨舰不畏於洪波；构广厦者，揭宏材乃安於栋宇。朕祗奉神器，尊临万邦，思弼谐辅相之臣，致易简雍熙之业。爰择旧德，委之枢衡，冀宏嘉猷，以阐元化。淮南节度副大使知节度事管内营田观察等使光禄大夫守司空同中书门下平章事兼扬州大都督府长史上柱国晋国公食邑三千户裴度，气禀宏廓，材优康济，达识高议，坚明不渝。仪型可以光岩廊，度量可以方海岳，操握政柄，张弛化权，彝伦典谟，合若符契。昔我先圣，以武略深计，中枢密勿，委之庙堂，四海咸理。朕仄席虚己，劳怀宵旰，礼命元老，闻斯格言，衷怀洞然，去雾皆豁。是用辍抚淮南，举之台衮，换其戎律，列自黄扉，秩崇上公，望积师长。寄尔以周召，待尔以萧曹，任尔以埏埴，授尔以钧衡。於戏！衽席樽俎之内，堂室牖户之间，无俟规临，可以观察。违尔宴息，期尔折冲，庶乎阴阳协和，品物昭泰。惟言是纳，尔举必从。使益稷皋陶，尔无惭德。垂衣南面，我获任贤，无易斯言，式遵明命。可守司空兼门下侍郎同平章事，散官勋封如故。  

○裴度守尚书右仆射制  

朕端己推诚，资於辅相，求人与众，谅在︳谟。所以徇公卿之言，从庶士之望，辍任淮海，俾居台阶。举先朝勋旧之臣，尝四海具瞻之位，推心委柄，期在贤能。诚效靡孚，余将安望？光禄大夫守司空兼门下侍郎同中书门下平章事上柱国晋国公食邑三千户裴度，器本端诚，道惟謇谔，挺松筠之操，蕴玉之姿。望积岩廊，功书竹帛，策勋报爵，宠极人臣。朕恭守睿图，推心辅弼，聿求隽彦，思致雍熙。擢升论道之司，再授枢衡之任，虚心有日，伫乃嘉猷。而鼎饪未调，弛张异制，诚宜有犯无隐，忠谠必陈，使余诚怀，不惑闻听。何苟容於造次？致有闲於笙簧。棘木既穷，匪辞焉验。昔汉以阴阳不和，册免丞相；今︳谟或爽，宜罢台司。寿勋绩以尚功，录忠劳而念旧，俾居右揆，非谓左迁，用崇师长之荣，勿以优闲自薄。可守尚书右仆射，散官勋封如故。  

○授李逢吉同平章事制  

门下：朕闻天地洪炉，鼓之者橐；帝王大业，成之者股肱。故尧舜垂衣，禹汤恭己，宏道任德，惟予辅臣，则八表清宁，万邦咸。故伊尹之举，皋陶之升，庶绩其凝，不仁自远。正议大夫守兵部尚书轻车都尉赐紫金鱼袋李逢吉，大方比量，中正持心，贞玉无瑕，精金匪砺，峻节而高山是仰，推诚而止水可观，刚柔所持，吐茹无易。往以青宫齿学，导我典坟，仪刑式孚，兰ぇ馨茂。洎升台席，翊奉先朝，︳谟密闻，献替潜达。外顺明德，中探至言，温恭聿修，终始一贯。朕嗣守丕业，思得贤良，将俟和羹，期於旧老。易之襄汉，居以南宫，每询嘉言，启沃惟允。今授之相印，委以枢衡，代天之工，尔在专任。於戏！发号施令，选贤任能，申於百辟之上，行於四海之内，朝无党比，人绝浇浮，白黑粲然，淄渑不溷。使岩廊重位，扬我清风，宏宣大猷，以畅王度。可守门下侍郎同中书门下平章事，散官勋如故。主者施行。  

○命元稹守同州刺史充本州防御长春宫使制  

宰相者，位列岩廊，权参造化，内操政柄，上代天工。朕嗣守丕图，思兴至理，每於擢用，冀获隽良。为善有闻，必资奖宠，罹於愆谤，用罢台阶。通议大夫守尚书工部侍郎同中书门下平章事上柱国赐紫金鱼袋元稹，游艺资身，明经筮仕，累应科选，益振芳华。茂识宏才，登名晁董之列；佳辞丽句，驰声鲍谢之间。顷在宪台，尝推举职，比及迁黜，亦以直闻。是用擢以周行，典斯诰命，洎参密近，旋委台衡。宜竭谋猷，尽於毗赞，而乃不思宏益之道，遂婴诖误之嫌。察以中情，虽非为已，行兹左道，岂曰效忠，体涉异端，理宜偕黜。朕以君臣之分，贵获始终，任使之时，亦闻献恳，每思加膝，宁忍坠泉？犹宏在宥之心，俾列专城之寄。左郡之大，三辅推雄，控压关河，连属宫苑，勉於政绩，副我恩私。可使持节同州诸军事守同州刺史充本州防御长春宫等使，散官勋赐如故。  

○授李源左谏议大夫制  

礼著死绥，传称握节，捐生守位，取重人伦。为义甚明，其风或替，言念於此，慨然兴怀。而朝之公卿，有上言者，称天宝之季，盗起幽陵，振荡生灵，噬吞河洛，赠司徒忠烈公忄登，处难居首，正色受屠，两河闻风，再固危壁，首立殊节，到今称之。其子源，有曾闵之行，可贯於神明；有巢由之风，可希於太古。山林以寄其迹，爵禄不入於心，泊然无营，五十馀载。夫忠可以劝臣节，旌孝可以激人伦，尚义可以镇浇浮，敬老可以厚风俗，举兹四者，大儆於时。是用擢自衡门，立於丹陛，处以谏职，冀闻谠言。仍加印绂，式示光宠。可守左谏议大夫，赐绯鱼袋，仍敕河南尹差官就所居敦谕遣发。  

○复授韩宏中书令制  

帝王之理天下也，外有方岳，所以宣教化，内立宰辅，所以秉枢衡，授任之重莫逾，人臣之位斯极。至於出分垣翰，入作股肱，非闻望尊高，功庸显赫，则何以允膺佥属，光赞谋猷。前忠晋绛隰等州节度观察处置使开府仪同三司守司徒兼中书令河中尹上柱国许国公食邑三千户韩宠，德器宽宏，识度迈远，才资英特，学茂韬钤。持萧何画一之心，有杜晦立断之利。顷以关河右地，藩屏近郊，爰辍台臣，仗兹戎节。以清静廉平之理，牧我黎元；通明简正之方，抚我师旅。奸盗自息，欺诈不生，晨无饮羊，夜无惊犬。五郡富庶，已饱仁惠之风；三军训齐，既习严明之令。宁资借寇，是用徵黄，今选日来朝，乘轩即路，宜先极拜，光我元臣，上宰（阙）三公崇秩，俾复乃位，惟其敬之。可守司徒兼中书令，散官勋封如故。  

○立景王为皇太子制  

朕闻王者敬承宗祧，钦若天命，必建元子，用宁邦家，所以光协继明，严当主鬯。朕缵承圣绪，寅奉丕图，永惟国本之安，爰在皇储之重。而青宫久旷，望苑未开，何以表式元良，昭宣鸿业？稽於往册，用举彝章。长男景王湛，孝爱恭和，忠敬诚肃，慈惠特禀，宽仁夙彰。言通典谟，动协仪矩，睦友宗属，遵承傅道。克修令问，日茂嘉猷，宜践储闱，以承庥命。朕以君尊父严，每推乾道；闻《诗》学礼，用首人伦。嘉翼翼於诚心，睹於孝敬，克称知子。无让前修，俾奉粢盛，式昭元嗣。宜册为皇太子，仍令有司择日，备礼册命，主者施行。  

○授牛僧孺平章事制  

舟楫所以济大川，栋梁所以成大厦。舟具而湍波不竦，材具而廊庙用崇。朕若涉之心，浩然增畏，垂衣端拱，期在股肱，是用擢披英髦，付以衡石。朝议郎守尚书户部侍郎上柱国赐紫金鱼袋牛僧孺，方直秉心，诚敬由已，玉洁持操，松贞表姿。文著经邦，业推匡代，中立不倚，孤标介然。日者选自南宫，掌纶西所掖，诸宪府，授以人曹。典谟训诰之词，纪纲准绳之度，施之必当，佥曰汝能。朕将寄以台阶，委之鼎铉，贞我庶绩，澄诸化源。尔宜克念前修，聿怀明哲，体乾坤易简之法，广日月无私之照，使风化日厚，浇浮自泯，好恶不竞，彝伦永清。於戏！予视以能，乃升於位，我心慎择，惟贤自求。昔公孙宏以射策驰声，名光相府；尔以天高称，亦践台司。勉同素（阙）之风，克副皋陶之举，仍加命秩，用表新恩。可朝散大夫尚书户部侍郎同平章事，勋封如故。  

○委诸军录事参军勾当义仓制  

义仓之制，其来日久。近岁所在，盗用没入，致使小有水旱，生人坐委沟壑，永言其弊，职此之由。宜令诸州录事参军专主勾当，苟为长吏迫制即许驿表上闻。考满之日，户部差官交割，如无欠负，与减一选，如欠少者，量加一选，欠数过多，户部奏闻，节级科处。  

○授费冠卿右拾遗制  

前进士费冠卿，常预计偕，以文中第。禄不及於荣养，恨每积於永怀，遂乃屏身邱园，绝迹仕进。守其至性，十有五年，峻节无亏，清飚自远。夫旌孝行，举逸人，所以厚风俗而敦名教也。宜承高奖，以儆薄夫，擢参近侍之荣，载伫移忠之效。可右拾遗。  

## ●卷六十五  

☆穆宗（二）  

○贬李道古循州司马诏  

左金吾卫将军兼御史大夫李道古，幸以宗枝，早参名级，出分专面，入践通班。诚宜祗慎周行，恪居官次，而乃利於苟进，忘彼慎身。持左道以事君，将行险以侥幸，因缘药术，荐达妄庸。上惑先朝，俯招物议，迹其事状，合正刑章。朕以临御之初，务在宽大，特缓投荒之典，俾从佐郡之名，无谓优容，而忽宏贷。可守循州司马。  

○诛流方士柳泌等诏  

山人柳泌，轻怀左道，上惑先朝，罔求牧人，贵欲疑众，自知虚诞，仍更遁逃。僧大通，医方不精，药术皆妄，既延祸衅，俱是奸邪，邦国固有常刑，人神所宜共弃。宜付京兆府决痛杖一顿处死。翰林医官董宏景、程准、山人李元戢、田佐元并流岭南。  

○上皇太后尊号诏  

朕光膺宝历，正位宸居，大行皇帝贵妃，尊冠六宫，母临万国，谨上尊号曰皇太后。  

○京畿盗贼不在赦限诏  

御楼敕下，远近已知。如闻奸人觊望恩赦，城外道路，劫夺稍多。从御楼敕下至来月五日以前，京畿应有奸非盗贼等，希恩故犯，情不可原，并依法处断，不在赦宥之限。其犯罪人纵属诸军诸使，亦委府县依法科断。  

○赠郭暧太傅诏  

追远饰终，先王令典。况积仁累义，事已显於身前；祥会庆传，福遂流於天下。式光盛典，爰举徽章，尊尊亲亲，於是乎在。皇太后父赠尚书左仆射暧，克荷崇构，有劳王家。孝友本於生知，英华发於事任，实修一德，历任三朝。建中末年，属有大难，毕力扈驾，忘躯即戎，忠贞之节，国史明备。才高望洽，是膺沁水之祥，德厚流光，乃启涂山之祚。肆予小子，获缵大业，未展言申之命，敢缘纪之恩，俾继维师，用光缛礼。可赠太傅。  

○令内外官量抽陌钱诏  

比缘用兵岁久，初息干戈，百役所资，国用多阙。不可更加赋税，重扰疲人，参酌权宜，事贵通济。自今以後，通内外支用钱宜於天下收两税盐利榷酒税茶及职掌人课料等钱并每贯除旧垫陌外量抽五十文，委本道本司本使据数逐季收计。其诸道钱使差纲部送，并付度支收等。待一二年後，国用稍充，即依旧制。其京百司俸料，文官亦准别敕每月量抽。修文宣王庙，不可重有除减。武官所给较薄，亦不在抽取之限。  

○诞辰令百寮命妇入贺皇太后诏  

昔者圣王之法，以孝理天下也。广爱敬之心，推於四海；尽奉养之志，示於兆人。然後自诚之化，有情思感。朕以眇身，祗荷鸿业，皇太后就安长乐，朝夕承颜，兹训所加，庆感兼极。伏以今月六日，是朕载诞之辰，奉迎皇太后於宫中上寿。朕既获申欢慰，亦欲公卿大夫同之。宜以今月六日平明，於光顺门集百寮及外命妇，进名参贺皇太后。朕御光顺门内殿，与百寮相见，永为常式。  

○淄青朝贺部领不得过五人诏  

淄青统押海藩，每年皆有朝贺，比差部领，人数较多。寇盗既夷，典章须守，宜以後差此官，正试相兼，不得过五人。  

○权停河北榷盐诏  

河朔初平，人希德泽，且务宽大，使之获安。其河北榷盐法宜权停。仍令度支与镇冀、魏博等道节度审酌商量，如能约计课利钱数，分付榷盐院，亦任稳便。  

○宣慰卢龙军诏  

刘总已极上台，仍移重镇，兄弟子侄，各授官荣，大将宾寮，亦宜超擢。百姓复一年。宜赐军士钱百万贯，以内库钱充。仍令宣慰使给事中薛存庆亲谕朝旨。与节度使丞相张宏靖计会，大将判官甄将未及，有父母在者，并具名列上。郡残破甚者，量便宜优恤。管内年高茕独废疾不能自存者，差官就问，给赐粟帛。  

○覆试郑朗等诏  

国家设文学之科，本求才实，苟容侥幸，则异至公。访闻近日浮薄之徒，扇为朋党，谓之关节，干扰主司。每岁策名，无不先定，永言败俗，深用兴怀。郑朗等昨令重试，意在精核艺能，不於异书之中，固求深僻题目。贵令所试成就，以观学艺浅深。孤竹管是祭天之乐，出於《周礼》正经，阅其呈试之文，都似不知本事。词律鄙浅，芜累至多，亦令宣示钱徽，庶其深自怀愧，诚宜尽弃，以警将来。但以四海无虞，人心方泰，用宏宽假，式示殊恩，特掩尔瑕，庶明予志。孔温业、赵存约、窦洵直所试粗通，与及第。卢公亮等十人并落下。钱徽从别敕处分。自今已後，礼部举人，宜准开元二十五年敕，及第讫，所试杂文并策，送中书门下详覆。  

○罚乌重裔等俸料诏  

前刺史乌重裔等，并位居守土，职在牧人。加税纵缘军须，岂得不先闻奏，遇赦虽当原宥，亦合量有科惩。乌重裔、令狐楚、魏义通等宜各罚三月俸料，知州官释放。  

○赠田布尚书右仆射诏  

故魏博节度使起复宁远将军检校工部尚书兼魏州大都督府长史御史大夫赐紫金鱼袋田布，朕以寡昧，临御万邦，威刑不能禁干纪之徒，道化不能驯多僻之俗，致使上公罹祸，田氏衔冤。爰整旅以租征，每终食而浩叹，自兹吊伐，骤疬寒暄，虽良将锐师，率皆协力，而俟时观衅，未即齐驱。嗟我诚臣，结其哀愤，引迁延之咎以自刻责，奋决烈之志以谢君亲，白刃置於肝心，鸿毛论其生死。忠臣孝子，一举两全，晋称卞氏之门，汉表尸乡之节，比方於布，今古为邻。况其临命须臾，处之不挠，载形章表，并深衷悃，间使发缄，悼心疾首。从先臣於厚载，尔则无愧；睹遗像於麟阁，予何所堪？端拱崇名，职垂彝典，据斯以报，聊摅永怀。可赠尚书右仆射。  

○贬李景俭漳州刺史诏  

丞相府署，国家枢机，上法三台，下临百辟。若等威可紊，则堂陛不严。谏议大夫李景俭，乃因酣醉，辄肆叨渎。昏呶侮慢，靡所不为。询其狂态，其用惊听。宜加谴责，以守遐荒。予非深克，勉自循省。可漳州刺史，仍驰驿发遣。  

○禁乘驿官格外徵马诏  

如闻官驿递马，死损转多，欲令提举所由，悉又推注中使。邮驿称不见券，则随所索尽供。既无凭由，岂有定数，方将革弊，贵在息词。自今已後，中使乘递，如不见券，及券外索马，所由辄不得供。其常参官出使，及诸道幕府军将等所合乘递，并须依格式。如有违越，或分外科人夫，并宜具名闻奏。  

○停淄青兖郓等道榷盐诏  

兵革初宁，亦资榷莞，闾阎重困，则可蠲除。如闻淄青、兖郓等道，往来粜盐价钱，近取七十万贯，军资给费，优赡有馀。自盐铁使收管以来，军府顿绝其利，遂使经行阵者有停粮之怨，服陇亩者兴加税之嗟，犯盐禁者困鞭挞之刑，理生业者乏蚕酱之具。虽县官受利，而郡府益空，俾人获安宁，我能节用。其盐铁使先於淄青、衮郓等道管内置小铺粜盐，巡院纳榷，起今年五月一日已後，一切并停。仍各委本道约校比来节度使自收管，充军府逐急用度，及均减管内贫下百姓两税钱数，至年终各具粜盐所得钱，并均减两税奏闻。安邑解县两池旧置榷盐使，仍各别置院官。  

○赐田布葬钱诏  

田布顷因戎务，发愤自裁，言念忠诚，岂忘赡┰。宜赐钱一千贯，绢一千匹。以充葬用。  

○罚刘遵古俸料诏  

遵古官守尹寺，所寄非轻。奏事之间，先须摭实，阙於详审，须示薄惩。宜罚一月俸料。  

○流于方等诏  

于方罪犯，合处极刑。以其父ν，顷在襄阳，颇能几谏，不陷不义，方实有之。又念其弟季友，尝联国姻，特宜免死，长流端州。李赏流潮州。郭元览、于启明、王昭，以于方既从减论，并放杖。郭元览配流封州，于启明配流新州，王昭配流雷州。  

○免江州逋赋诏  

江州所奏，实为恳诚，若更抑为，必难务济。所诉逋欠，宜令特放。  

○诛李诸子诏  

汴州逆贼李，窃据城池，坐邀符节，率其凶党，敢拒王师。今既枭首於阙下，宜令所司准式。其男道源、道枢、道沦、道安等，叛逆之子，固不可原，理须正刑，宜集众处斩。以左右神策兵各三百人防押，即日行刑於京城之西市。  

○禁要官密戚任京兆等官诏  

广德、贞元，再有敕旨：要官密戚，并不许任京兆判司畿令两赤县丞簿尉等，缘人不遵行，更资提举。自今已後，切宜禁断。  

○禁百官临祭出斋诏  

郊庙之仪，本乎恭恪，罚轻生慢，须议稍加。自今已後，有临祭出斋者，宜罚一月俸。仍委监察使每具所罚官名衔闻奏。  

○令江淮诸州平粜诏  

如闻江淮诸州，旱损颇甚，所在米价，不免踊贵，眷言疲瘵，须议优矜。宜委淮南、浙东、宣歙、江西、福建等道观察使，各於当道有水旱处，以常平义仓斛斗据时价减一半价出粜，不得令豪家并籴，使其必及贫人。  

○清理庶狱诏  

自冬以来，甚少雨雪，农耕方始，灾旱是虞。虞有冤滞，感伤和气，宜委御史台大理寺及府县长吏，自录囚徒，仍速决遣。除身犯罪应支证追呼，近系者一切并令放出，须辨对者任其责保，冀得克消气，延致休祥。  

○定寒食假诏  

寒食省墓，著在令文。其茔域在京畿者，自今任寒食假内往来，不限日数。若在外州，任准式年限请假。  

○遗诏  

朕以眇躬，嗣守丕构，虽勤求理道，不敢荒宁，而保慎或乖，遘兹厉疾。赖上元垂，宗社降灵，洎中外庶臣，克辅寡德，服饵颐养，逾於周星。而阳气高烦，宿恙暴作，顷刻之际，至於弥留。伊死生之理，必有其分，顾托有所，予何恨焉？皇太子湛，睿哲温恭，孝友明敏。自膺储贰，休德日新，必能嗣於耿光，绍我先业。宜令所司备礼，於柩前即皇帝位。咨尔卿士，洎方伯连帅，敬辅元子，就绥万邦，宜叶乃心，用於道。宜令门下侍郎平章事李逢吉摄冢宰，诸道节度观察防御等使及诸州刺史，守镇任重，戎旅事殷，并不须赴哀，易月之制，宜遵旧典。文武官等朝晡哭临，十五举音。山陵制度，务从俭约，无禁婚姻祭祀饮酒食肉。其医官等念其勤瘁，亦可矜怜，并不须加罪，宜便释放。将相卿士，中外臣寮，送往事居，无违朕意。  

## ●卷六十六  

☆穆宗（三）  

○蠲免京畿悬欠敕  

京畿二十有二县，欠元和十四年京百司职田二十二万九十一石束贯等。京畿百姓，闻甚艰贫。顷差搬运军粮，今又修营陵寝，虽因缘驱役，皆给价钱，而屡有牵召，颇妨农亩，岂可更徵悬欠，重使忧愁。其所欠并宜蠲免。其合受纳所欠职田，或见在官班，各请厚俸，或近终考秩，稍可馀资。宜体朕怀，以宽人力。  

○停抽俸钱敕  

朕闻帝王所重者国体，所切者人情。苟得其体，必臻於大和；如失其情，是曲於小利。况设官求理，颁禄责功，既有常数，宁宜就减。近者以每岁经费，量入不充，外官俸料，据数抽贯，再三思度，终未安稳。念彼外方，或从卑官，一家所给，三载言归。在公常甘於洁廉，受禄又苦於减克，待我庶吏，岂其然乎？虽忧国之诚，固须赡助，而恤人之虑，将起怨咨。必若水旱为虞，干戈未戢，事非获已，人亦何辞。今则幸遇丰登，又方宁谧，九州之内，永绝妖氛，三边之上，冀除烽警，自宜克己以足用，安可剥下以为谋？临轩载怀，实所增愧。其度支所准五月二日敕，应给用钱每贯抽五十文，都计一百五十万贯文，并宜停抽。  

○责降宗正少卿李子鸿等敕  

宗庙之礼，严肃居先，荐告之词，精审为切。方将升，安可九室皆同？既已祧迁，岂宜四昭咸在。宗正少卿李子鸿，实司祠事，误进祝文，罪有根源，理难降减，宜停见任。博士既失於详定，御史又旷其监临，若不薄惩，恐乖至敬。王彦威宜罚两月俸料，削一阶；崔郸宜罚一季俸料，削两阶。其後礼合变文，事宜中节者，太常博士不得更称旧制，致有差殊。  

○定钱陌敕  

泉货之义，所贵通流。如闻比来用钱，所在除陌不一。与其禁人之必犯，未若从俗之所宜，交易往来，务令可守。其内外公私给用钱，从今以後，宜每贯一例，除垫八十，以九百二十文成贯，不得更有加除及陌内欠少。  

○命诸道留使钱减贯敕  

诸道州府，每年徵纳两税，除送上都外，留州留使钱。缘草贼未殄，费用滋广，两税之外，难议加徵，然其馈运之间，又须得济。诸道留使钱，宜令长吏於诸色给用中，每贯量减二百文，以资军用。事平之後，即任仍旧。  

○减康买德罪敕  

买德尚在童年，能知子道，虽杀人当死，而为父可哀。若从沈命之科，恐失原情之意。可减死罪一等。  

○甚雨日放朝参敕  

秋夏之间，尝多水潦。如缘暮夜暴雨，道路不通车马，宜便放其日朝参，委御史台勾当，仍每日闻奏。如雨不至甚，不在此例。  

○褒恤田颖敕  

赠工部尚书田颖，夙彰忠勇，累效勋勤，方议奖能，遽闻弃代，永言嗟悼，须有优矜。宜赐绢布一百五十匹端，度支遂支给。仍令所在州县，传递送至许州，委李光颜官给葬事。其男克素，待过卒哭，亦委本道量与军中职事，收管驱使。  

○流庞骥溪州敕  

长吏犯赃，其数不少，纵宽刑典，难免鞭笞。但以近逢鸿恩减等，虽节文不在免放，情理亦要哀矜。庞骥量除名，流溪州，其赃付所司准法。  

○流唐庆崖州敕  

唐庆入己赃盈五千贯，据罪定刑，实难全宥。但以惟新之日，政务从宽，要示含容，俾从流窜。宜除名，长流崖州。  

○命皇太子检校军国敕  

敕：朕获嗣祖宗，祗荷重器，常恐失坠，若陷泉谷。而万务所系，忧勤是切，宿疹在体，不遑自安。阳气蒸，沈恙复作，不能日临庶政，亲领万几。皇太子湛，睿哲温文，孝敬明敏，其军国政事，宜权令检校。百辟卿士，中外臣寮，宜竭乃心，辅我元子，同於道，以宁邦家。宣布朕意，庶使知悉。  

○答宰臣请上尊号表批  

朕以菲德，初承大宝，严恭夙夜，修己临人。烛理未明，举政多阙，虽克展郊之礼，或未称瑞应之符。而俗尚雕讹，人未康，所患德之未立，不患名之不尊。至於北狄求和，西戎即叙，南越投戈而率化，东夷继踵而来王，不候七旬之期，自销积纪之弊。此皆祖宗垂，公卿叶赞之力也，朕何有焉。遽议虚名，深愧未称，卿等志思将顺，诚切忠君，宜体至怀，勿徇虚美。  

○景陵礼成优劳德音  

敕：朕闻孝莫大於慎终，仁必先於恤下；慎终则勿之有悔，恤下固可使忘劳。自陵寝戒期，郊甸充奉，属春耕肇起，宿麦继登，百役以所集，群司所备。上惧一物之遗缺，既怀罔极之诚；下恐兆人之疲瘵，双思不扰之德。方将号从灵驾，亲至山园，情为事夺，竟不获遂。赖一二元辅洎内外庶官，严敬协心，克修典礼，永言嘉叹，感咽增怀。  

义有必酬，式举劳以申命，惠无不浃，仍蠲赋以加恩。山陵使兼陵所摄太尉行事宜与一子六品正员官。山陵礼仪使与一子八品正员官。山陵副使柳公绰、按行山陵副使李甑，并赐爵一级，各与一子出身。桥道置顿使赐爵一级，仍与一子官。内山陵使赐绢一百匹，特加一阶；山陵修筑使赐绢七十匹，特加一阶；监修桥道使赐绢七十匹；内按行山陵地使赐绢五十匹；内山陵副使及修筑副使各加一阶；卤簿仪仗使并赐一级；各与一子出身。桥道置顿使各加两阶。舁梓宫三品以上赐爵两级，四品五品赐爵一级，六品以上各一阶，其中有合选人，前资见任各减两选。神策六军修筑山陵官健各赐绢两匹。其检校军使及押当所由，四品以上赐爵一级，仍加一阶，五品以下各加两阶。陵所造作押当使等，三品四品各加两阶，仍赐爵一级，五品以下各加两阶。其中正员六品以下，合选人前资见任各减三选，白身各赐勋三转。诸司诸使应缘山陵修造及专知修造作并诸色检校执当官典白身及直司掌上巧儿功匠等，五品以上各加两阶，六品以下各加一阶，合选人前资见任各减两选，白身各赐勋两转。其给直和雇者，不在此限。吉凶仪仗诸色行从官等，五品以下各加一阶，至三品五品未合叙者赐爵一级，六品以下各加一阶，如其中有合选人，前资见任各减一选。诸司诸使押管当官置顿举幕往来检校军将中使等，五品以上六品以下并加两阶，白身各赐勋两转，合选人前资见任各减两选。太极宫宿卫官及中使大内皇城留守及押当官等，五品以上各加两阶，六品以下各加一阶，白身各赐勋两转。撰谥册哀册谥议书册文及读谥册哀册书宝读宝官等，五品以上赐爵一级，六品以下各加一阶，合选人前资见任各减一选。镌造宝册装册及检校官，五品以上各加一阶，六品以下各赐勋两转，合选人前资见任各减一选。题木主官加一阶。舁宝册官五品以上各加两阶，六品以下各加一阶，其中合选人前资见任各减一选。押卤簿仪仗挽郎等，见任者各加两阶，合选人前资风任各减两选。山陵礼仪桥道顿判官，五品以上各赐爵一级，仍加一阶，六品以下各加两阶。其山陵使司官与军将加一阶合选。其知东渭桥官，非时放选，仍优与处分。知道官前资见任各减三选。知顿官前资见任各减两选。按行陵地仪仗卤簿判官及诸副使判官并诸司诸使监当杂职掌官吏等，五品以上各加两阶，六品以下各加一阶，合选人前资见任各减两选，白身各赐勋两转。其挽郎放出身後，七选许集。挽士代哭挽歌等各减三年劳，合选者各减两选，无劳可减者各赐勋两转。京兆府及诸州雇斫元宫石匠及宫寝作头巧儿，虽给庸直，就中辛苦，各赐勋一转。诸色行事官及斋郎礼生并阴阳官，三品以上各赐爵一级，四品以下各加一阶，合选人前资见任各减一选，白身各减二年劳，考满人并放出身。其数处职掌，任取稳便，从一项处分。应缘二仗三卫纩骑及诸色人匠并缘山陵应役人夫车牛等，各委本府长官本军本使本司量事优赏。诸道应副山陵参佐军将等各加一阶。诸色职役官吏应或减还可减者，宜令所司非时与处分。如有诸色流外充者，各於本色中量减二年劳，考可减者选日优与处分。京兆府今年夏青苗钱，应合徵共八万三千五百六十贯文，并宜放免，仍委令狐楚便以山陵用不尽绫绢，依实支付京兆府，充代百姓纳青苗钱。其近迫乡村坊市屋宇什物田苗等，有被损毁，并近陵百姓，偏有使役，理宜节级优赏，并委京兆府审细勘覆闻奏。应随灵驾挽郎挽士诸色人夫等，泥雨中不免损伤，委京兆府审细访姓名闻奏，量加优恤。其山陵礼仪卤簿仪仗使并诸军诸使诸司将官吏，如执当务重，功效尤异，委本军本司本使具名闻奏，中书门下商量，奏听进止。宣示中外，咸使闻知。  

○登极德音  

著大明者日也，出乎震而见乎离，则八开朗，万象昭焕；孚大号者风也，发厚地而鼓群动，则氛蒙荡涤，郁伏舒散。王者如日之照临，故圣躬作而庶类睹；如风之号令，故德音降而兆人从。朕以寡薄，方兹嗣服，荷天地之眷佑，承祖宗之祚运，夙夜祗厉，惧不克周。永惟风教之流弊，俗之疾苦，思布济时之政，宜宏利物之泽，庶有以导迎和气，感致欢心。宜申在宥之恩，用启自新之路，可大赦天下。  

自元和十五年二月五日昧爽已前，大辟罪已下，罪无轻重，咸赦除之。唯官典犯赃，及故杀人者，不在免限。左降官量移近处，已经量移者更与量移。如复资者，即任依常调选。责授降资正员官者，亦与进改。亡官失爵不齿者，量加收叙。流人及僧尼道士移隶者，节级放还，及移近处。诸色得罪人中，如先有敕云纵逢恩赦不在放还之限者，亦并与量移。若曾任五品已上官者，奏待进止。左降官及流人先有官者，如已亡殁，各还本官。自今日已前，曾有痕累禁锢等，一切并与洗涤。  

永惟罔极，弓剑不留，奉号终天，用深哀感。应缘山陵制度及丧仪礼物，宜委中书门下及诸司长官等博询故实，务遵礼度，必诚必信，副朕哀怀。所缘山陵造作及桥道置顿所须，并以内库钱充，不得辄令科配百姓。度支诸州府监院从贞元八年已後至元和十年已前，共计欠钱一百一万五千九百馀贯；盐铁使诸监院应欠元和十三年已前钱物，除准前制疏理外，共欠一百八万八千六百馀贯石等；户部诸州府从建中三年已後至元和十三年已前，应欠在州贫穷并遭水旱逃亡百姓腹内兼连接淮西河南贼界并烧劫散失及赈贷百姓钱物五十万九百馀贯石等；京兆府从元和五年已後至十三年已前，应欠诸色钱物共四十一万九千六百馀贯石束等；州府监院百姓欠负，但不在官典所由腹内者，一切放免。诸州府除京兆河南府外，应有官庄宅铺店碾菜园盐畦车坊等，宜割属所管官府。诸道除边军营田处，其军粮既取其正税米分给，其所管营田，自为军中资用，不合取百姓营田，并以瘠薄地回授百姓浓肥地。其军中如要营田，任取食粮健儿，不得辄妄招召。天下百姓等，自属艰难，弃其乡井，户部版籍，虚系姓名。建中元年以来，改革旧制，悉归两税。法久则弊，奸滥益生。自今已後，宜准例三年一定两税，非论土著客户，但据资产差率。其择刺史县令，宜委门下中书省御史台官，有所谙知，即具闻荐。如赃污贱人，当坐举主。榷税之法，虽合同遵，疮痍之馀，姑欲宽假。其河北税盐，宜委度支与榷盐使审细商量，具条疏闻奏。内外百官食料钱，一倍至五倍已上，节级放免。仍每经十年，即内外百官各赐钱一万贯充本，各据司额大小公事闲剧及当司贫富作等第给付。应属诸军诸使诸司人等，在村乡及坊市店铺经纪者，宜与百姓一例差科，不得妄有影占。如有违越，所司具所属司并人名奏闻。如闻度支盐铁监院等所在影占，富商高户，庇入院司，不伏州县差科，疲人偏苦，事转不济。如有此色，仰当日勒归。诸道州县，除正敕率税外，不得妄托进奉，擅有诸色榷率。天下州府，除两税合送上都钱物及所司常贡外，辄不得别进钱物。并方镇得替後至城，亦不得辄有进献。掖庭籍没罪人妻子等，宜并放归亲族。其诸军先擒获吐蕃生口配在诸处者，并放归本国，愿住者亦听。  

内外文武见任及致仁官，三品以上赐爵一级，四品以下加一阶。诸道军将士等，普恩之外，赐阶爵有差。二王三恪文宣王及公主县主嗣王，节级赐与一子官及出身。宗子有才行者，悉以名闻奏，仍委中书门下量才叙用。皇五等已上亲，皇太后二等已上亲，并赐阶爵。武德已来配飨及第一等功臣，并张巡、许远、南霁云、颜杲卿、真卿等，尚父子仪、赠太师晟、赠太尉秀实，子孙中与一子官有差，其中有才行堪任台省者，量才叙用。中书门下并诸道节度使诸州府长官东都留守及京常参官诸军使等，父母祖父母并节级与追赠，父母存者与官封，已经追赠者更与改赠。兴元奉天功臣及蔡郓立功将士，普恩之外，更赐勋爵，亡殁者与追赠。中书门下及节度等使东都留守度支盐铁使京兆尹诸州刺史等赐一子官有差，在城诸军将士，节级赏赐，仍加阶爵。京西京北及振武天德八道节度都防御使，下及神策一十二镇将士等，共一十八万六千七百馀人，都赐物一百八万一千八百馀匹。东宫官及侍读，普恩之外，赐爵加阶，仍普与进改。自国哀及行事职事官，曾恩之外，赐阶爵及勋。其受顾命撰制诰及册文并写制诰官等，特加一阶，赐爵一级，并赐上柱国，优与进改。书册官特加一阶。尊亲之礼，既展於徽章，广爱之恩，宜申其庆赐。皇太后诸亲，委中书门下量等第节级优赏。文武常参官及外官职事五品已上，有母者并加邑号，如已至郡太夫人者，许回授周亲。应缘皇太后册礼职事官，并节级赐物。天下百姓，有父母祖父母高年者赐粟帛。城内蕃客等并节级赐物。今年正月二十八日至闰正月三日，宫苑诸门守捉西内立仗将士等量加改转。应内侍省及内坊宫正等，并加赐勋爵。常参官及诸州刺史少尹赤令，有先得替，及因病假满百日解官，并终制未授官者，及致仕官，并与进拟。天下诸道州，不得擅有闭籴禁钱，务令通济。内外文武官及诸色人等，任上封事，极言时政得失，才有可观，别当甄奖。应流外色役人等，赐勋有差。  

○南郊改元德音  

门下：朕闻自昔盛王之所以合天地，谐神人，莫过乎诚敬。致其诚，展其敬，莫重於祭。祭之大者，莫大於郊庙。故必躬行而心奉之，然後百灵助庆，万国蒙福，此帝王之孝也。我国家祖功宗德，立极配天，日月所照，雨露咸被，孝思善继，圣敬允升，郊丘岁奉於严，宗庙时修其明荐。朕以冲昧，自获缵承，仰荷眷命，惧不克享。幸天多，俾岁大穰，河朔宁，边封靖谧。及此元日，至於上辛，式遵典礼，有事郊庙。当祗见之夕，感慕增怀；洎大报之辰，诚敬弥励。因体元而改号，用敷化以覃恩，可大赦天下，改元和十六年为长庆元年。  

自正月三日昧爽已前，大辟罪已下，罪无轻重，已发觉未发觉，已结正未结正，系囚见徒，咸赦除之。唯故杀人在十恶内者，及官典犯赃，不在免限。左降官量移近处，已经量移者，更与量移。如复资者，即任便赴选集。丁忧去任，服阕日亦与量移。如有亲故在者，都任於所司陈状，便与处分，不必更待本州府申请。如准前制已合量移，有司未注拟者，并任累叙。并别敕因责授刺史已下降资正员官，亦与进改。亡官失爵放归不齿者，量加收叙。流人未到所在及已到者，与量移近处，已量移者并放还。僧尼道士移隶者，亦与量移近处，并得罪人已亡殁，家口未放归者，一切放归，如有情愿住者亦任。左降官及流人先有官者，如已亡殁，各还本所。自今日已前，所有痕累禁锢，及反逆缘坐等，一切并与洗涤。其左降官及流人，如所坐之罪本因犯赃，到任及所配处未经二年者，不在量移。其天德军流人，满十年即放回，其粮赐，委防御使便别召人充补营田驱使。  

朕自君临万宇，常思子惠群生。每念困穷，犹劳杼轴，宜加恩於寰海，用蠲赋於齐。天下百姓，今年夏税，每贯放一百五十文。贡之宜，本於任土；阜财之道，亦在便人。天下州县，应徵科两税榷酒钱内，旧额须纳见钱数者，并任百姓随所有匹段及斛斗，依当处时价送纳，不得邀索见钱。度支盐铁户部应纳茶税，及诸色见钱兼籴盐价中，旧额须纳见钱数者，亦与纳时估匹段及斛斗。其轻贷即充上供杂物，当处支用。如情愿纳见钱者，亦任稳便，永为常式。京城坊市，聚货之地，若物无集处，即弊生其中。宜委度支盐铁使，於上都任商人纳榷籴诸道监，令在城匹段各有所入，即免物价钱，於外州仍委所司具条流闻奏。其公私便换钱物，先已禁断，宜委京兆府及御史台切加觉察，理财正辞，弊必除於既往，蠲逋已责，禁方绝於将来。应度支盐铁户部三司所管诸官吏所由人户等，欠负元和十三年已前诸色钱物斛斗等，各委本司尽理勘实。如是贸易估招，入已隐欺，即准条处分。如缘收贮年深，盘覆欠折，水火沈，保累剥征，并缘用兵之时，所在贮备杂物，准拟军需，及贼平之後，不堪上供，勒令回变，因有损折。如此之类，除检责家产及摊徵原保外，如实无可纳，空挂簿书，连年囚禁者，宜令各具色目闻奏，并与疏理。其诸军使应有欠负，亦准此处分。天下两税外，不得别有差率，刺史若违越，委观察使举奏；观察使或有事乖格敕，刺史不得接受，已有前敕，宜重申明。仍委御史台严加访察，不得妄称供应及军府褊迫。  

捍御疆陲，必先财力，使其节用，方可实军。访闻边上诸镇，比缘使臣所到，或私申馈，潜耗资储，假此为辞，因而积弊。将令完缉，功在立程，应京西京北边上诸军州镇，自今已後，如有中使及郎官御史，奉使到所管，并不得与人事。比部令勾诸司钱谷，载在格令，其事谬，岁月已深，宜令中书门下精择比部郎官，修举典制，勾诸司钱谷，仍立时限，具条疏闻奏。山河之固，险易不常；疆理之间，废兴从便。今干戈已戢，寰宇大同，壤制之宜，所资垂久。应诸道诸州及诸县，宜委中书门下审量制置。其州县兼委观察使刺史量闲剧利便可并省者，具事宜闻奏。河北诸道管内，自艰难以来，久无刑法，各随所在，徵敛不时，色目至多，都无艺极。宜委本道观察使勘实，据桑产及先各徵配量轻重团定两税，务令均济。其刺史已下俸料，仍据州县户口徵科多少，并职田禄粟作等第，河南诸州府例条疏分析闻奏。  

如闻河南北州县凋残，户口未复，官员备设，曹局至闲，或非其才，徒费其禄。其县州官，各据都邑大小，量公事多少留置，馀并权停。仍先於久经假摄才行彰著人内选择，委观察使访察勘实，各具前後历摄劳考，约前衔资序，便与正授。如先无官者，以假摄年深，课绩尤异，各具事绩闻奏，委中书门下类例。如资序或未相当，且令权知，两考候有政能，即与正授。其见在正官，多是流外，不任公事，切宜拣择。堪留者全给课料，使其尽心，合减省者并勒停罢。仍据已得资常选之内，与减两选；未得资者，任以前衔便放选集，仍名衔申牒有司。自今已後，委吏部切加拣择，量才比拟。所冀惠政，及於疲人。应诸道管内百姓，或因水旱兵荒，流离死绝，见在桑产，如无近亲承佃，各委州县切加检实，据桑地数，具本户姓名，申本道观察使，於官健中取无庄园有人丁者，量气力可及，据多少给付，便於公验，任充永业。不得令有力职掌人妄为请射。其官健仍量借贷种粮，分番上下，各任营农，放三年差税。年限满後，据桑地准例团定，合当下番营农者，停给月粮，其衣物赐及杂赏给并如旧。应天下典人庄田园店，便合祗承户税，本主赎日，不得更引令式，云依私契徵理，以组织贫人。天下榷酒钱，有已分配百姓处又别置酒店官酤及诸色榷率，宜切禁断。应亡官失爵及放还流人，如有先庄田不经没官，被人请射，本主及子孙到，并委州县却还，务令安业  

州主牧宰，职在亲人，其有徭赋不均，流庸未复，刑罚不中，教化未行，必当分命使臣，大明黜陟。三代致理，皆重学官；两汉用人，盖先经术。天下诸色人中，有能精通一经堪为师法者，委国子祭酒访择，具以名闻，将加试用。称成康之盛，则举措刑；赞文景之德，亦言断狱。况自文祖太宗皇帝亲录囚徒，躬省冤滞，法官所选，岂易其人。其大理寺官属，比来吏部所授，多非其才，宜令精选有志行词学，兼详明法律注拟。其有课绩特殊，堪任朝奖者，台省官有阙，宜先选择。剖符共理，按部分忧，系於生人，所任最切。近日刺史，或一岁再迁，或累年尚滞，劳者不劝，否者不惩。自今郡守，勤奉诏条，清廉可纪者，四考与转。其有殊绩，及久历外郡者，或就加章绶，或擢列朝行，庶使内外有伦，远迩无异。其刺史有阙，委中书门下选择，当时时拟不得稽迟，其江淮诸道，县户一万已上，税钱五万贯已上，皆谓之大县。所择县令，宜准元和二年赦节文处分。其去年二月五日赦书中所荐县令，兼取散试官及白身并见任官者。不学而制，其弊固甚；未操而割，所伤则多。岂有白身及散试官，未经试吏，堪任县令，永言及此，殊匪朕怀。又见任官更求举荐，亦长侥竞，不可施行。其散试官及白身并见任官，令吏部并停注拟。自今已後，所举县令，更不得举荐此色。将致乎理，必在官循其方；将尽其才，必在吏久於政。先朝深知积弊，首举具员，近日因循，更不遵守。遂令躁竞者不安其位，惟望速迁。自今已後，宜委中书门下，所有除授，并依元和二年具员敕处分。其诸道年终，亦宜准承前勒停。如刺史於留州数内，妄有减削，非法契用者，委观察使风闻按举，必当重加科贬，以试列职。如刺史不承制敕，不得称有公事，请赴本使。其录事参军，亦不得擅离本州。将欲化人，必先兴学，苟升名於俊造，宜甄异於乡闾。各委刺史县令，招延儒学，明加训诱，名登科第，即免征徭。天下所置常平义仓，准元和元年正月赦书节文处置，未便者委刺史各具事由，条件闻奏，有司更与商量处分。邮传所置，令式有文。近年以来，多有逾越，遂使马畜损耗，供亿劳烦，宜准元和二年赦节文处分。天下诸州府县官吏，应行鞭捶，本罪不至死者，或假以责情，致令殒毙。宜委御史台及出使郎中御史等，切加察访闻奏。天下诸道，或闭籴禁钱，自为条约，自今已後，切宜禁断，仍委盐铁巡院勾当。  

其内外文武及致仕官，三品已上赐爵一级，四品已下各加一阶，陪位白身人赐勋两转。故尚父汾阳王、赠太师晟、赠太尉秀实，各与一子八品官。颜真卿、杲卿、张巡、许远、南霁云各与一子出身。武德以来功臣子孙量加奖用。中书门下及节度带平章事者各与一子八品正员官，祖父母及父母并与官封，父殁母存者与邑号，已赠已封者更与追赠及邑号。礼仪使大礼使度支盐铁使京兆尹，各与一子出身。文武常参官并致仕官，及诸道节度观察经略等使，及神策等诸军使，父见存者量与致仕官，母存者与邑号，父母亡殁，与赠官及邑号。东都留守及诸道节度观察经略等使神策金吾六军将军威远镇国军等使，各与一子出身。陕州奉天兴元功臣更赐勋爵有差，身殁未经追赠者，并与追赠。应缘大礼移仗宿卫御楼立仗将士，普恩之外，赐勋爵有差，仍准旧例赐钱物二十万四千九百六十端匹贯。大礼职掌行事官吏及留守等吏赐勋及加阶，升坛殿行事官更特加一阶。应在城内蕃客等赐物有差。常参官及刺史有停替，及病假解官，及终制未授官者，委中书门下量才进拟，其有情愿授致仕官者亦听。  

天下诸色人中，有贤良方正能忠言极谏，博通坟典达於教化，军谋宏远堪任将帅，政术详明可以理人者，委有司各举所知，限今年十月到上都。天下百姓高年者，赐米及绵绢有差。其元和十五年二月五日赦节文中有未处置者，有司速举施行，庶令大信，洽於天下。百司之职，布在旧章，特举正经，必归理本。宜令尚书省，应掌闲幕士御士医工兽医门仆药僮御书手楷书手典书流外等各赐勋两转。通气炳灵，是资岳渎；御灾捍患，爰想圣贤。将达明诚，式崇祀典，其五岳四渎，宜委本州府长吏备礼致祭，当极丰洁，以副如在之诚。名山大川及自古圣帝明王忠臣烈士，各令所在以礼致祭。亡命山泽，挟藏军器，百日不首，复罪如初。赦书有所不该者，所司具作条例闻奏。敢以赦前事相告言者，以其罪罪之。赦书日行五百里，布告天下，咸使闻知。主者施行。  

## ●卷六十七  

☆穆宗（四）  

○优恤将士德音  

敕：朕闻昭德示威，先王所以用武；禁暴夷难，後代安能去兵。故文德诞敷，武备宣耀，外以环御四海，内以靖中原，则军旅之制有经，师律之能必表。朕纂承鸿业，虔奉丕图，宵分永怀，何以康济。岂独鼓な有感，方思将帅之臣；征伐为心，乃宠干戈之士。况文武并用，古之格言，勋旧不酬，劳者何劝？  

惟我高祖太宗以晋阳之旅，平一海内；肃宗以灵武之众，收复二京；代宗有郏郊元从之臣，德宗有奉天戡难之士；每念勋伐，无忘寝怀。如闻近日武班之中，淹滞颇久，虽负材略，无由自明。又有诸道荐送大将，或随节度归朝。自今以後，宜令神策大将军军使及南衙常参武官，各具由历，授官年月，前後功绩，牒送中书门下。若勋伐素高，人才特异者，候有相当用处，即具名闻奏，量加奖擢。其常参武官资考深久，未得迁转者，准具员年月与改转，不得令有淹滞。其先授文官者，亦宜准此。使幕宾寮，皆有年限改转，军府大将，岂可独不序迁。自今已後，诸道节度都团练经略等使下，各随本处，是大将名目已曾授监察已上官者，并限三周年量与改转。如有功效，合非时与改转者，不在此限。其职名是兵马使都虞候押衙已上，前後并未曾奏官者，亦仰量绩效奏官。  

辕门委质，营垒分师，有役干戈，无由耕稼。况自天宝已後，屯兵七十馀年，皆成父子之军，不习农桑之业，一朝罢归垅亩，顿绝衣粮。言念饥寒，深用嗟悯。应天下节度都团练防御经略等军所置军数，各委本道据守旧额，以度定数，不得辄有减省。其有逃亡病死，及过犯解退，当时拣择有武力艺能者添补，奋於行阵，决命捐躯，不顾危亡，每嘉忠烈。官健有死王事者，三周年不得停本分衣粮，如有父兄子弟，试其武艺，堪在军中承名请衣粮者，先须收补。孝本安亲，深惟养老，用敷恩惠，以慰耆年。应军将及官健，有父母年及九十已上，委本道本州，每至节岁，量与酒面优养。  

守塞备边，固不可废，烟尘既靖，亭障无虞。诸道旧有防秋兵马已在边上者，自依年限替代。近者师旅屯集，馈饷颇多，不免於诸道留州留使钱内，每贯量抽二百文，以充国用。幽镇既已洗雪，供费亦渐有常。其河北诸道，及山东兖郓、淄青、汴宋、陈许、徐泗、泽潞、河阳、郑滑等道，并边上诸镇，并不用抽。刁斗晨严，烽烟夜警，勤劳沙塞，寒苦边陲。其沿边镇戍烽子等，并委所管节度及城镇使量与优赏，仍与交番上下，使其劳逸得均。使命往来，本於传达，军期紧急，遂至繁多，非唯邮传不供，抑亦号令难一。自今已後，应缘山东行营兵马未归本道已来，进退事机，并宜专委节度使，仍仰条疏旧弊，一一奏闻。除事关迫切，须遣专使外，其馀书诏文牒，一切分付度支入递发遣。制使中使，到诸道行营，海里辄受人事钱帛，及行非理鞭扑，当加检察，义不优容。榷之设，诚为救弊，随方适变，所贵便人。其河南河北盐法，宜委盐铁使与本道节度使审度会计商量，务以便人为法。  

阅习土宜，则通吏理，既因试效，可验政能。应河北诸道，宜委观察使访察管内见摄官中，或清强有才能课绩者，具前後所摄年月并事迹闻奏，当与正授。从政之方，必原风俗，视人相土，乃合所宜。弛张在达於无私，法令所期於不扰。应河北诸道并兖、郓、青等州道，应有新旧科条，有不便於俗者，委宣慰使与所在长吏商量废置，务从人欲。  

於戏！朕戴天子人，操执重器，不以四海之富而恃其力，每以百姓为念而兢於心。虑文教之未敷，思武略之多阙，所以辍食当宁，求衣未明，揣摩万机，宁止三省。顷以驭宇之岁，藩方安，委於庙谋，以辑军政。而有司不达，苟以惜费为心，致滋停减之名，无裨毫厘之用，使军中老幼，愁叹无归。朕博听群言，用革前弊，举其指要，冀叶群情。庶乎侯伯列城，典我师旅，励精抚士，用副忧勤。中外布宣，明知朕意。  

○赦镇州德音  

门下：仲尼有言：《诗》云“执辔如组”，审此言可以为天下也。盖为圣人组修其身，而成文於彼。故伯益赞禹则曰：“满招损，谦受益”，所以服有苗。夏后启亦云：“吾德未至，教未善”，故能克有扈。苟齐俗有礼，化人以躬，尚可感於神明，柔於蛮貊，况累圣遗教，升平旧风。坚金在熔，惟人之所铸；猛兽在柙，由人之所驯。因而抚之，敢忘前训。  

朕以菲德，纂承鸿绪，属先皇扫刷中宇，康济兆人，八表晏然，五兵咸息。常兢怀於继述，思致理於和平，岂以乐战为心，佳兵在念。而镇州以承宗云亡，自归诚款；幽州以刘总恳志，愿释兵符。相继来同，无思不服。非朕勤於远略，力以致之，亦既绥柔，咸加霈泽。不爱金帛，以惠我戎士；不吝爵赏，以宠其偏裨。复以一二台臣，常推谨愿，庶将朕志，以靖方隅。而佚於既安，莫能思患，曾未累月，旋闻叛离。朕亦欲因其人心，命将择帅，顾念宏正尽忠先朝，身婴陷害，家受屠戮，为之元首，能不痛心？是用下制，先申告谕，求其凶恶，冀释幽冤。仍令四面节制，各守封境，不欲遽加诛讨，所望自效忠诚。而将士等惧罪以相保，王庭凑为众之所逼，固其封壤，捍以兵锋。每闻战争，永念黎庶，为之君父，又何忍乎？是用辍食忘寝，昼夜万虑。恭惟烈祖之训，必用兼爱之心，务以安人为国本，不以穷武为威力。顾予寡昧，敢忘遵承。为追念而兴师，已极君臣之分；为轸忧而舍罪，岂非常王之道。况王庭凑仓卒之际，固非始谋。接之以恩荣，自当展其志义；委之以戎镇，必冀效於勋庸。祸福无门，行之则是，弛张在我，用亦何常。苟推信诚，便保忠顺；苟得其众，孰非吾人。擢而任之，式示光宠，宜特舍雪。仍授检校右散骑常侍兼镇州大都督府长史御史大夫充成德军节度镇冀深赵等州观察处置等使，应成德军将士官吏，一切依旧，待之如初。仍令兵部侍郎韩愈充宣慰使。  

於戏！朕於彼三军，惠非不至，於彼阖境，恩非不周。今宏宽大之典，以应阳和之令，使离散者见亲爱之乐，暴露者归室家之安，各宜感悦，以就宁泰。布告中外，体朕意焉。主者施行。  

○平汴宋德音  

理天下者，务於安遐迩；致康济者，资於怀兆人。朕统双万邦，式敷王度，任藩方以俾，冀干戈之戴戢，虔恭惕厉，未始暂忘，推予是心，布及中外。昨乃夷门逐帅，逆将兴师，苍黄变生，士庶无告。逆贼李，驱掠忍害，流离毒，在浚之郊，若鼎将爨。逼胁我军士，盗窃我戈，驱驰外，敢肆蜂虿。朕所以不降明命，未行天诛，容其革心，以示迷复。盖以一方轸念，三面开罗，将宏爱物之私，用表好生之德。而枭音恣丑，狼顾凭凶，危巢已焚，禽息犹若。光颜、韩充、曹华、智兴等，感激忠勇，挥戈誓师，雷奋鼓旗，所向风靡。逆党歼殄，郊原雾清，熊罴之师，渐及摩垒。  

夫疾风斯来，而劲草方辨，炽火将燎，而良金益明。果闻义烈之臣，奋起辕门之内，一挥斩首，三令无喧。严城洞开，以候来帅，永言忠效，是锡宠章。其枭斩逆贼李、宣武军都知兵马使李质，已从别敕处分。忠武、兖海、武宁、郑滑等军将士等，感主帅之忠诚，忘身赴敌；视寇仇而忿嫉，决命争登。高承简以睢阳一郡之师，当蛇豕奔冲之势，咸能剿其丑类，如刈草菅，各振军声，用宣威略。其忠武、兖海、武宁、郑滑应赴行营及宋州将士等，并节级各有赏物，已别处分支给，委本军据功劳额例给散，归还之时，仍加宴劳。朕念彼无辜，坠此涂炭，横为凶狡，驱胁伤痍。其汴州管内州县官吏军镇将健及诸色职掌人等，顷罹胁污，自拔无由，抚事量情，亦可矜恕。除同恶巨蠹者，其馀一切不问，仍加榜示。如或妄有恐吓言告者，科其反告之罪。  

干戈暂兴，里闾必害，眷言农亩，是废耕桑。其汴、宋郑三州，罹此凶逆，士马屯集，伐亿并繁，虽事乃徇时，而人亦劳止，予怀轸念，岂忘优矜，其三州管内，有兵马所到州县，百姓或被惊扰处，且于今年秋税三分内量放免一分，仍委州县长吏切加绥抚。其贼中杂差点子弟夫役，放还乡里，俾安生业。其中有不能自存者，量事优恤。应百姓中有被分外无名赋敛者，并当时勒停。义士忠臣，见危死节，赏功美，冀及殇魂，惠恤其孤，庶明报效。军有阵亡将士等，并李为乱以来，有潜谋效顺，诚节可嘉，并因此遇害者，并委本军审勘，具名衔事迹申奏，当与甄奖，及加褒赠。仍令本军优给其家，三年不停衣粮，并委所在州县速为收葬，量事致祭。其将士有因战阵伤损尤甚，以致残废者，各委本军厚加优恤，仍勿停解。掩骼埋，国之令典，迫於凶丑，深可伤嗟。念其本亦吾人，盖由事非获已，其经战阵处，所有贼中遗骸，宜令所在州县随事收瘗，勿令暴露。  

呜呼！吊伐之道，予遵格言，靖寇安人，岂忘终日。朕载橐弓矢，思保黎首，而雨露所均，动植所系。一夫窃叹，朕每兴怀，况兹浚郊，都邑之会，所以慎择将帅，期於安。今冠孽己清，封壤宁息，师之所处，用轸於中，将申宥恤之恩，庶息疮痍之後。布告中外，咸使闻知。  

○册立皇太子德音  

朕上奉宗祧，下临邦国，承烈祖垂鸿之庆，当累圣奕叶之尊，祗膺宝图，敬守丕业。体明离立象之重，表青宫建嗣之崇，元良以贞，国本斯固。皇太子湛，恭孝温文，生知夙禀。日者春闱尚旷，东序未兴，朕尝训以义方，举明严敬。匪资调护，已达《诗》、《书》，克保承休，爰当主鬯。膺兹典礼，庆感良深，践位少阳，允孚明命。用宏惠泽，庶洽兆人。自长庆二年十二月二十日昧爽已前，天下应罪合死，除犯赃降从流，流罪已下递减一等。左降官及流人并与量移，亡殁者任归葬。文武常参官及诸州府长官子为父後者赐勋两转。缘册太子摄太尉称贺摄侍中承旨宣制进中严外办摄中书令读册授册各赐爵一级。其行事职掌官及书宝宣册舁举册宝礼仪使礼官等，三品已上赐爵一级，四品已下加一阶。撰册文官特加一阶，仍并赐物有差。导引官各加一阶，镌造册文及礼生等赐勋有差。文武常参及陪位官并宗子诸亲赐勋一转。景王府官量与进秩。夫师贤友善，庶发清明，习近性迁，必资宏道，所以慎简师傅，用保贤良。其太子侍读，宜委中书门下精选二人，具名闻奏。  

○疾愈德音  

朕遐思三古，帝考百王，迈德彰仁，在於兢慎。故《诗》称翼翼，《易》美乾乾，惟此之格言，岂忘於终日。况天地之仁，莫先於利物。朕乃者膳饮非适，兴居不时，风霜所侵，遘疠虐疾。赖上元降鉴，列圣垂，寻克有瘳，至於安节。深惭慎德，重切贻忧，爰因康复之初，式表精勤之至。况江淮旱歉，滑郓水灾，方念恤人，宁忘约己。应缘御服及器用，在淮南、浙西、宣歙等道各供进者，并端午降诞常例进献等，一切权停。其诸道每年准旨条合贡者，委度支商量疏理，如非切要，涉於冗费者，一切停进。夫适情悦目，肆巧雕文，玩好虽充，农桑实蠹。朕将斋服应用，每念黎元，应诸道除常贡外，不得别进玩好之物。近日诸道，多奏祥瑞，且休徵所感，灵迹所昭，必验祥经，应孚元化。自今已後，除合准式申奏外，馀一切不得妄有进献，虚为烦费。卑宫菲食，常遵大禹之心；驰骋畋游，每奉元元之诫。朕劳思惜费，恭念好生，将欲济人，期於克已。每日供御及供宫内食料等，一物已上，各委本司商量节减。仍具所收费用数，速分晰闻奏，当付度支管计，以添充经用。五坊鹰狗之类，量留充备搜狩之外，一切尽放。其淮南等道当临遣使臣，别有处分。於戏！天鉴在上，敢不严恭；人视在下，敢不兢畏。既验有喜之兆，永怀无逸之规。凡在中外，宜表朕意。  

○朝元御正殿德音  

朕以寡昧，获守重器，兢厉畏惕，於兹五年。皇王之事，罔不修备，而大典有阙，举而行之。粤以元正，朝於正殿，百辟咸序，万方来庭。思欲推至仁以布和，奉天时而施令，况上苍贻庆，列圣垂休，辅於予躬，以致宁复。思与臣庶，同被庆灵，俾兹囚隶，亦洽流泽。  

自今年正月一日已前，犯死罪者并降从流，流罪以下递减一等。其故杀官典犯赃犯十恶者，并不在降等之列。左降官未曾经量移者，与量移近处。流人各据本年限与减一年，如本限只一年者放还。朝贺之礼，国之盛事，肃恭班位，敷赞威仪，俾申庆贺，以示宏普。其应元日缘朝贺行事官，三品以上赐爵一级，四品以下加一阶。文武常参官并六品以下，及宗子应陪位者，并诸道贺正使，各赐勋一转。先已至上柱国者，任回与周亲。诸藩陪位，赐物有差。今年革甫宁，典常粗举，虽惭至理，可谓小康。惟水旱犹虞，黎元重困，公私蓄积，颇有未丰。宜令诸道观察使刺史各具当处利害，其有弊事可革，有便於人者，并言何术可以渐致富庶，附驿以闻，亦不用专使诣阙，以致烦费。其封畿之内，百姓利病，委京兆河南尹具以条奏。  

於戏！束带立朝，必咨忠谠，济时利物，式伫谟猷。其文武百僚，各上封事，极言得失，无有所隐。如有事可施行者，便委中书门下量加奖用，朕以执契驭时，任贤兴化，孜孜王道，期致太和。凡在官寮，宜悉此意。  

○上郭太后尊号册文  

伏以正坤元，母天下，符至德以升大号，因景运而饰鸿猷。焕乎前闻，焯彼古训，以极尊尊亲亲之义，明因天事地之经，有自来矣。伏惟大行皇帝贵妃，大虹育庆，霁月披祥，导灵派於昭回，洽殊仁於气母，范围百行，表式六宫。粤在中闱，流宣阴教，辅佐先圣，勤劳庶功。顾以冲眇，遭罹闵凶，荷成命於守器之时，奉宝图於铸鼎之日。哀缠易月，痛钜终天，而四海无虞，万邦有截。仰惟顾复之德，敢扬圣善之风，谨上奠号曰皇太后。  

○册景王为皇太子文  

维长庆二年，岁次壬寅，十二月丁亥朔越二十日景午，皇帝若曰：於戏！惟辟奉天，必建储位，率命上嗣，以立人极，所以大一统而贞万邦也。粤我祖宗，乃圣乃神，继体垂休，奄宅四海。洎於寡昧，祗荷丕绪，夙夜兢励，深惟永图，用稽古命嗣，以承无疆之庆。咨尔元子景王湛，粹哲自天，温文在躬，夙成厚德，弗形幼志。爰谋表社，克彰孝恭，敏事居敬，日新其度。是用命尔为皇太子，尔其钦哉！主善勿懈，由礼勿违；勉以入德，勤以聚业；修志罔怠，自诚而明：则可以刑於邦家，对於上下，用光我烈祖之休命，可不慎欤！  

○命皇太子即位册文  

维长庆四年，岁次甲辰，正月辛亥朔二十六日景子，皇帝若曰：惟天辅唐德，我祖宗克答天意。迈德勤道，绍休大业。洎予一人，嗣守四海，祗事天地，爱育万物，罔或怠惰，於兹五年。今寝疾弥留，不兴不寤，获以重器，付之元良。咨尔皇太子湛，列祖储庆，自天生德，孝友慈惠，温良肃恭。必能辑宁邦家，辉光绪业，是用命尔，陟於元后。宜令中书侍郎平章事牛僧孺奉册，即皇帝位。尔有孝敬之志，可以奉宗庙；尔有广厚之量，可以奉神祗。和惠可能抚万邦，仁爱可以亲九族。任贤尚德，远佞去邪，尔惟钦承，无忝我祖宗之休烈。  

○长庆宣明历序  

古者圣人，莫不研七精之数以察天道，设四时之官以授人事。在颛顼之代，虽汗漫靡察，制度未备，然已有重黎二官，故可得而述。是以钦昊天，协时月，必首於尧舜之典；叙九章，用五纪，亦冠於周宗之书。则知履端受命，斯为本也。我国家侔天地以制法，统阴阳以立极，恭惟烈祖，尝所尽心。载诞神人，协成律象，太史究洛闳之术，大慧极容成之妙，而体圣创制，赜隐穷神。顺时气之发敛，考星度之疏密，故亦穷变化，洞窈冥矣。然後阴阳和，刑罚清，八风之叙立，万物之序成。累圣缵序，必更纪历，推体元居正之道，彰敬授惟新之法，斯旧典也，曷敢废乎。朕以菲薄，未明至理，荷祖宗之耿光，守圣人之大宝，深惧不德，获戾於上元。感《易象》之随时，怀《礼经》之听朔，又尝览汉丞相魏弱翁之奏，以为帝王法天地顺四时以理国家，奉宗庙安天下之大礼也。爰命太史，洎乎畴人，候望於清台，论思於别殿，究以微妙，考其祯祥，观浑仪以见天心，视圭景而知日至，则八卦之气不杂，百工之职允厘，岂必於记威凤之晨，晦明无爽，候仙之荚，弦望不愆。今勒成三十四卷，命之曰《长庆宣明历》。承唐尧授人之规，庶於是矣；效轩后合符之验，非所企焉。因叙制作之由，在乎篇首。  

○南山律师赞  

代有觉人，为如来使。龙鬼归降，天人奉事。声飞五天，辞惊万里。金乌西沈，佛日东举。稽首归依，肇律宗主。  

## ●卷六十八  

☆李湛（敬宗皇帝）  

帝讳湛，宗长子，元和四年生。长庆元年三月封鄂王，徙封景王，二年十二月立为皇太子，四年正月即位。宝历元年四月，上尊号曰文武大圣广孝皇帝。在位三年，年十八。谥曰睿武昭愍孝皇帝，庙号敬宗。  

○授李程平章事制  

理多务者，必资经远之能；总众材者，实在选旧而任。畴咨舆议，参询庙廷，果获诚臣，副予虚位。正议大夫尚书吏部侍郎上柱国渭源县开国男食邑三百户赐紫金鱼袋李程，文含锺律，器挺圭璋，行已蹈常，与物无吝。早以词翰，密侍帷幄，开宏顾问，发挥训谟。周旋台阁，阅历中外，秀造称其得俊，衡镜表於无私，卑牧难逾，深藏不耀。朕荷负重构，祗守大业，自顾寡昧，动遵先规，委成台司，不操匠斫。自居无悔之地，以驰至正之途，而元辅披陈，勇於进类。常思任人与自任，不若因贤以求贤，命之佥求，以名列上，而程为举首，是必至公。尔宜谨绳墨以示诸侯，平好恶以待多士，秉彝伦以澄躁竞，核名实以镇浮虚。协睦乃僚，无替朕命，爰因铨品之鉴，载伫烹饪之功。可尚书吏部侍郎同中书门下平章事，散官勋赐如故。  

○授窦易直平章事制  

昔周宣王、汉宣帝思宏祖业，克绍先构，用申、甫、邴、魏为相，然後周道重熙，汉德累洽。朕以冲少，於亿兆之上，缅惟文祖元宗之理。若涉大水，浩无津涯，询於岩廊，俾举髦硕。果得才杰，副予虚求，必惟其人，乃命以位。朝议郎守尚书户部侍郎兼御史大夫判度支上柱国赐紫金鱼袋窦易直，端厚静悫，直方简廉，气深而和，识敏而达。每去华而务实，不为善以近名。早以器能，扬历中外。司宪著纪纲之绩，廉俗垂恻隐之仁。辍於天官，掌我邦计，慎财货，均苑委输，给不穷，赡济皆足。国有大柄，属於全才，况朕亲临宝图，万物资始，审象而授，其代予言。尔尚弼予一人，用於道。且汉以丞相调兵食，周以冢宰质岁成，我国家杂用古制，以重春事也。尔往钦哉！无忝我成命。可朝散大夫守尚书户部侍郎同中书门下平章事判度支。  

○授牛僧孺集贤殿大学士监修国史制  

门下：寅亮天工，弼谐庶务，宏我一德，抚绥万邦，佐予冲人，以於理，将推恩於天下，必首自於辅臣。是用极其崇，增其命数，训正图书之府，裁成义例之条。银青之阶，光於七命，兹所以赏劳而驭贵也。正议大夫守中书侍郎同中书门下平章事上柱国奇章县开国子食邑三百户赐紫金鱼袋牛僧孺，大玉不琢，乔松挺姿，文探典谟，学贯流略。自纶阁掌诰，会府贰卿，声实彰华，人德归厚。先朝嘉其器业，爰命奋庸，秉事君之小心，蕴难夺之大节。往以圣体违豫，潜心保和，乃能画一持平，守而不失。朕自膺宝历，深仗股肱，每申勇退之怀，用广进贤之路。损而招益，谦乃弥光，实简朕心，克谐佥论，必能刊鱼鲁於往籍，垂贬於国书。可门下平章事兼集贤殿大学士监修国史。  

○授牛僧孺武昌军节度使制  

门下：朕恭承大统，属当平宁。方委心辅臣，厘齐法度，垂茂绩於百代，建休风於一时。有深畏满盈，雅怀止足，体阴阳迭叙之旨，全进退居正之心，抗词不回，秉志难夺，得不处之安郡，益以荣名？是用建新军以统武昌，佩相印而兼齐斧，文武二柄，付於全才。金紫光禄大夫中书舍人侍郎同中书门下平章事兼集贤殿大学士监修国史牛僧孺，贞方而和裕，慎密而坦夷。秀乎文华，笃於行实。以直策悟宪宗，以忠启奉先朝。积有信诚，擢於廊庙，法无越制，官无及私，门无宾，道无偏倚。逮兹旬岁，亟闻昌言，朕尝惕然，虚已以听。既终园寝之得，克修郊庙之仪。前志弥坚，陈垦益固。吾方涉学，宏济斯人，耒耜戈矛，仁寿鄙夭，简予怀者，非尔而谁？是用辍中枢图史之间，开夏口油幢之府，典型八座，廉问七州。往惟休哉，无替厥服！可检校礼部尚书同中书门下平章事鄂州刺史武昌军节度使。  

○处分贤良方正等科举人制  

朕深居法宫，高处宸极，尝虑天下多务，壅於上闻，朝廷大猷，阙於中典。至於伏陛叩颡，造膝犯颜，皆骤迁显荣，宠以优锡。万思物不得茂遂，道有所郁堙，是用虚衷访贤，侧席前殿，缄密以献，阅自朕躬，切弼予违，无所回忌。第於上下，扬於正朝，吾之不吝，亦可谓信於海内矣。贤良方正能直言极谏科举人第三等唐伸、韦端符、舒元褒，第四等萧敞、杨鲁士、杨俭、来择、赵、裴恽，第四次等韦繇、李昌实、严荆、田鬯、崔璜，第五上等李、萧夷中、冯球、元晦。详闲吏理达於教化科第五上等韦正贯，军谋宏远材任边将科第三等裴俦，第四次等侯云章。咸以谠言正词，兵符教本，应问如响，不穷如泉，著之於篇，烂然尽在。宜膺中鹄之选，用叶縻爵之经。在第三等人，委中书门下优与处分。第四等、第四次等、第五上等，中书门下即与处分。  

○封皇子普为晋王制  

门下：昔周室之兴也，藩戚并建，式资於维城；汉氏之制也，皇子毕封，用固於磐石。斯所以载宏丕绪，惟怀永图。且茂德於本支，遂推恩於嗣息，况祗荷眷，属当长贤，宜承宠章，允膺旧典。长男普，幼禀异质，夙应嘉祥，既表岐嶷之资，日慕恭良之性。朕以寡昧，虔奉宗祧，庶明父子之亲，以及君臣之义。命以乐国，锡其介圭，用敷可久之基，爰叶至公之道。可封晋王，宜令有司择日，备仪册命。主者施行。  

○授裴度司空平章事制  

朕周观帝王之道，春秋富则倚附旧老，享历久则简擢俊髦。故我元宗开元之始，任宋、姚元崇之辈以调阴阳，东封之後，乃用李元、张九龄之俦以承法度。洎予恭守大位，於今二年，岩廊藩封，逮於左右前後，皆皇祖圣父之人，罔有易置。况勋望冠代，器业绝伦，副予揣论，赞此休运，凡百有位，敬而听之。山南西道节度观察处置等使光禄大夫守中书门下平章事兼兴元尹上柱国晋国公裴度，以忘家捍患，协於宪宗；以匪躬不挠，佐於先帝。十拜相诏，四登帅坛。接士犹布衣之心，悲时急恋阙之思。价重乎内外，名殷乎华夷。藉是风猷，俾参大柄，且满吾志，亦用佥闻。於戏！君臣合符，不可多得，千载一遇，犹为比肩。尔宜援古以自强，垂後以居重。文终之画一，平阳之并容，诸葛持衡之公，相如引车之意，率彼四子，足为成人。服兹昌言，往践乃位。可守司空同中书门下平章事。仍令所司择日，备礼册命。  

○停郢州刺史冯定官制  

冯定经使臣推问，无入已赃私，所告罚钱，又皆公用。然长吏之体，颇涉无仪，刑赏或乖，宴游不节。缘经恩赦，难更科书，犹持郡符，公议不可。宜停见任。  

○流刘伉雷州制  

刘伉所犯赃私，其数至广，恣为贪猾，固抵刑章。若据本条，合当极法，以其大父，於国有劳，特为矜量，俾从宽宥。宜除名，流雷州。  

○赐将士钱绢诏  

朕以寡昧，祗膺宝位，载怀悼惧，岂所克堪。而羽卫瓜牙，禁营师旅，昼巡夜警，协力悉心。自始衔哀，至於践祚，忠勤匪懈，诚节用彰。将图锡赉，务欲丰厚，属频年旱薄，御府空虚。如闻边上将士，至今未给衣赐，永言轸虑，深切寤怀。г恤之时，所期均济，两军官健，各宜赐彩十匹，钱十千。几内诸镇，各赐绢十匹，钱五千。军吏及城内诸军，赏物节级有等。仍於内库更出绫绢共二百万匹，度支充边军春衣。并天下州府赋税如要蠲放者，并委所司约此数均勘取济。凡百将士，宜悉朕怀。  

○令京兆府平粜诏  

京城米谷翔贵，百姓乏食者多，夏麦未登，须有救恤。宜出太仓陈粟四十万石，委度支京兆府类会，减时价於东西街置场出粜。其价钱仍司府收贮，至秋收籴。  

○疏决办徒诏  

近者夏麦垂熟，霖雨稍多，虽不甚损伤，亦是阴阳小，必虑囚徒之中，或有冤滥。宜令御史中丞刑部侍郎大理卿同疏理，决遣讫闻奏。其在内诸军使囚徒，亦委本司疏决闻奏。  

○令市耕牛诏  

农功所切，实在耕牛，疲乏此，理须给赐。宜委度支於东镇、武、灵、盐、夏州分市耕牛万头，交付京兆尹，均给几内贫下百姓。其价以户部绫绢充。  

○清理庶狱诏  

近日京城，虽已得雨，几甸之内，沾洒未周。灾歉是虞，黎元重困，救旱之备，深所注怀。宜令京兆府各勒诸县令长，疏理见禁囚徒，除首罪外，馀支证并责保放出。其有法不得原，情有可恕者，府司一一条举，当为蠲免。御史台大理寺，亦委本司长官亲自覆视，准前处分。炎炽方甚，狴牢可矜，京城及畿内诸狱，亦宜并与除放，冀得存活。  

○试制举人敕  

朕闻心术顺道，天下可一言而兴；聪明壅途，堂上有千里之远。故唐虞而降，则考试观俗；汉魏之际，则诏策求贤。朕缵绍丕图，抚临方夏，实惧诚有所偏信，鉴有所未周。乃前岁诏六官九卿方岳尹正有位之士，逮於庶僚，高悬四科，博荐群彦。将访众政之阙，酌至论之中。子大夫庭列俨然，各应其品。是用宵兴前殿，永日渴求，条列坦明，咸本经史。固子大夫之所讲磨矣，当竭诚虑，无有蕴藏，宜坐食讫就试。  

○优恤客户敕  

黔首如有愿於所左编附籍帐者，宜令州县优恤，给与闲地，二周年不得差遣。  

○减奉先县租役敕  

奉先一县，独奉八陵，供办支持，实为繁并，眷言物力，须议优矜。宜委京兆府减一半租，并杂色役等。令诸县均出。  

○赐义成军节度使高承简立德政碑敕  

得守义奏：当道将吏等请为卿立德政碑。卿位崇庶僚，寄殷东夏，扼洪河之险束，当白马之要津，制机於事先，销萌於虑表。而能文武参用，农战兼修，人俗载安，军政斯理，缁黄遂性，耆乐生。沥恳陈诚，飞章上请，延览休绩，欣然注心。今令翰林侍讲学士崔郾与卿撰碑文，庶使龚、黄之美，无愧於前修；羊、杜之风，岂惭於後代。卿有缉绥之美，朕成委寄之功，不配之名，上下同有。眷言嘉叹，无以过兹，想宜知悉。春寒，卿比平安好。遣书，指不多及。  

○赐高承简敕  

敕砂简：卿家传韬略，门袭麾幢，累受藩邦，皆著劳绩。黎元安集，师旅和宁，忠效章明，声猷畅洽。顷得守义奏云：官吏将校，耆老缁黄，同请立碑，纪卿德政。非公方达於事任，惠化感於人心，岂能致其恳诚？固求篆刻，眷言嘉叹，寤寐在怀。昨遣翰林侍讲学士崔郾撰述，翰林待诏徐幼文书。德以庇人，政能利物，观其辞理，亦颇周详。将垂不朽之名，用播一时之美，无惭岗首，何愧色丝。其碑本故今赐往，想宜知悉。春暄，卿比平安好。遣书，指不多及。  

○罚李方现俸敕  

李方现不自谨身，有此喧竞。假如品官凌忽，只合具实奏闻。辄肆狂疏，恣行殴击，伤人见血，理在难容。但以父有勤劳，身叨宗属，特从轻典，粗以绳违。宜量罚两月俸。  

○光陵礼成优劳德音  

朕孤藐罹疾，慈严早违，靡日不怀，终天无逮，将欲躬护园寝，哀达神明。而公卿庶寮，沥恳伏奏，迫以重义，夺予至情。是赖一二鼎臣，凡百执事，咸怀严奉，各表哀敬，百灵拱卫，六合会同。终始四时，无爽违之憾；往复千里，免涂潦之虞。感叹盈怀，是申劳典，既国恩以颁锡，遂流泽以蠲租。  

山陵使礼仪使兼陵所摄太尉行事官各与一子七品正员官，仍特加一阶。山陵副使按行使并赐爵一级，各与一子出身。桥道置顿使赐爵一级，与一子官出身。内山陵使兼修桥道使赐绢一百五十匹，银器二事，特加一阶。修筑使赐绢七十匹，特加一阶。按行使赐绢五十匹，特加一阶。修筑副使赐绢三十匹，加一阶。卤簿使仪仗使并赐爵一级，各与一子出身。桥道置顿副使各加两阶，舁梓宫官三品五品赐爵一级，六品以下各加一阶。神策六军修筑官健，及检校军使陵所造作押当官吏及中使等，并诸司诸使应缘山陵修道造作及专知执当工匠等，赐物加阶爵减选有差。吉凶仪使诸色行从官等，五品以上各加一阶，如已至三品五品未合叙者赐爵一级，六品以下各加一阶。撰哀册书宝读册官等，五品以上赐爵一级，六品以下各加一阶。舁宝册官及桥道置顿官仪仗卤簿使判官等，各赐阶级勋改选减有差。其挽郎放出身後，七选许集。南郊及太尉侍中告谕册谥宝灵座前进谥宝奏外辨奠玉币酌献等，各赐爵两级，馀减劳考有差。其数处职掌，任所便从一司处分。  

奉先县营奉力役，劳敝极深，来年夏青苗钱，宜令放免。栎阳、美原、高陵、富平，来年夏青苗钱，每贯放二百文，不满贯者每百放二十文。仍委逢吉与府司计科，便以山陵用不尽钱与填所放钱数。其近道乡村坊市屋宇什物田苗等，有被毁损，并近陵百姓，偏有役使，理宜节级优赏，并委京兆府审勘闻奏。  

○御丹凤楼大赦文  

自长庆四年三月二日昧爽以前，大辟罪已下，罪无轻重，常赦所不原者，咸赦除之。左降官纵元敕云终身不齿者，亦与收录。诸色得罪人，先有敕云纵逢恩赦不在免限，并别敕安置者，亦放还。京畿诸县应今年夏青苗钱，并宜放免。秋青苗钱并河南府夏苗钱，每贯放二百文。其京兆府路所放青苗钱外，更放钱五万贯，斛斗五万石。河南府除所放青苗钱外，亦更量放钱三万贯，斛斗三万石。  

其天下常贡之外，更不得别有进献。纵节度观察使入朝，亦不得进奉。诸道监军，自今後，在本道并入奏，并不得进。天下所贡奇绫异锦，雕文刻镂，一事已上，有涉逾制者悉断。至於丧葬嫁娶，车马衣服，事关制度，不合逾越，委中书门下明立科条，颁示天下。有不守者，御史台及出使郎官御史，严加访察，节级科处。其六宅十宅诸王女，宜令每年於选人中择端良者降嫁。老宫人及残病不堪使役，并有父母羸老疾病者，并委所司选择放出。鹰犬之类，本备狩，委所司量留多少，其馀并解放。仍勒州府更不得进来。宫禁经费及乘舆服膳，委所司起今年，三分其本色物价及水陆脚价，一半委度支收管，一半便任本州收，充助贫下户阙额税钱。其元和已来两河节度使全家归阙者，如张茂昭、王承元、程权、刘总、田宏正等五家，在本道日所有债务，并有异於法制之事，被人言诉者，一切不得为理，仍各与一子正员官。  

天下州府财物有馀羡者，委观察使及所管州郡，约旧事费用者条件，繇中书门下便差官类例，详定可留可去者闻奏，务从宽济，勿使难守。其馀羡钱，非两税外徵率，并不用勘问。自今已後，州府所申户帐及垦田顷亩，宜据见徵税案为定，後与户部类会，具单数闻奏。仍勒五年一定税。如有逃亡死损，州县须随事均补，亦仰年终申户部。如有隐漏，委御史台及所巡院察访闻奏。天下两税及诸色榷粮税等，钱币重轻，须有损益，亦委中书门下条疏闻奏。诸道除正敕率税外，不得擅有诸色榷税，涉扰人并宜禁断。其军屯营种，有侵占丁田课役税户者，宜委御史台切加访察。仍限敕到一月内，每道各具所还州县顷亩，分析闻奏。其诸军先擒获吐蕃生口配在诸处者，宜委本道资给，放还本国。天下诸州府县官吏，应行鞭捶，本罪不致死者，假以责情，致令殒毙，每念於此，良增恻然。宜委御史台及出使郎官御史等，切加察访，仍具事由闻奏。  

天下诸色人中，有贤良方正能直言极谏，经术优深可为人师，详闲吏理达於教化，军谋宏远堪任边将者，委常参官并诸道节度观察使诸州刺史各举所知，限来年正月到上都。其所在淫祠不合礼经者，并委长吏禁断。  

○南郊赦文  

门下：朕以眇薄，纂承洪构，祗见九庙，肇礼二仪，外饰备物，中惟尽敬。昆虫草木之实，致丰於蠲洁；哀乐和愉之感，庶交乎神明。四海骏奔，众祗受职，冀下观而化，皆内诚乎心。百王之礼乐在陈，列圣之声诗合奏，敬极严配，道备飨亲，虔奉成式，惕然惴惧。而今而後，不敢满假，庶无大悔，以贻祖考之羞。因体元以统历，遂颁恩而大宥。可大赦天下，改长庆五年为宝历元年。  

自窦历元年正月七日昧爽已前，大辟罪已下，罪无轻重，己发觉未发觉，已结正未结正，系囚见徒常赦所不原者，咸赦除之。其官典犯赃，不在免限。左降官自长庆四年三月三日制後未经量移者，与量移近处，已经量移者，更与量移。如复资者，即任依常调选。丁忧去任，服阕日亦与量移。如有亲故在上都，任於所司陈状，便与处分，不必更待本州府申请。别敕因责授降资正员官未经改转者，亦与进改。亡官失爵放归不齿者，量加收叙。纵元敕云终身不齿者，亦量与收叙。流人未到所在及已到者，量移近处。如已收叙者，量才叙用。并僧尼道士移隶者，亦与量移近处。得罪人已亡殁，家口未许归家者，一切放归，如自情愿住者亦任。诸色得罪人中，如先有敕云纵逢恩赦不在免限者，并别敕安置者，亦并宜委中书门下量事状轻重，节级处分。左降官及流人先有官者，如已亡殁，各还本官。流贬人所在身亡，任其亲故收以归葬，仍仰州县量给棺榇，优当发遣。诸色人中有痕累禁锢，及反逆缘坐等，一切并与洗涤。常参官及诸州刺史，有先因停替，及因病假解官，并终制未授官者，委中书门下量才进录，勿令稽滞。致仕官未经改转者，量改官依前致仕。诸军先擒获吐蕃生口配在诸处者，宜委本道资给，放还本国，毋许因循所在停住。国家与吐蕃舅甥之好，彼此无虞，自今已後，边上不得受纳投降人，并擒获生口等。天下诸州府县官，应行鞭捶，本罪不至死者，假以责情，致令殒毙，每念於此，良增恻然。宜委御史台及出使郎官御史等切加觉察，仍具事由闻奏。  

澄清教化，莫尚乎太学；治心术，必本乎六经。天下诸色人中，有能精通一经，堪为师法者，委国子祭酒选择，具以名奏。天下州县，各委刺史县令招延儒学，明加训诱，名登科第，即免征徭。刑罚不清，不足以言理；职官不重，不足以栖贤。开出入之文，束上下之手，必资慎选，庶叶详平。大理寺官属，比来吏部所授，多非其才，宜令精选有志行文学，兼详明法律者注拟。其有课绩特殊，堪在朝奖者，台省有阙，宜先选擢。一夫不获，时予之辜，苟有向隅之悲，遂轸纳沟之虑。如闻去冬吏部三铨选人，放者众。或文状粟错，或书判差池，主司守文，不得不尔。既施惠泽，亦在沾恩。其长名及杂放选人，如有未离京城者，委吏部今月内检勘毕。除涉逾滥者，馀并却收，以地远残阙，量才注拟。如不情愿受地远官，亦不可强之，仍速处分，不得出选限内。  

比者法令县科，彰示大信，法既无守，人何适从？赦令不得，因循成俗，诞告四方为虚设，开施庶政为虚文，岂吾德之未明，为有司之见负，永言叹息，中夜疚怀。朕即位之初，已有赦令。至如捐彻服御，止绝地献，限丧葬以息淫费，禁奇靡以专女工，隐实版图，谨守储备，及从他徭擅赋，闭籴禁钱，吏行奸欺，人冒依庇，僧道逾滥，流贬重轻，钱币利害，军屯侵占，车马衣服之制度，公私入已之赃私，悉令条疏，贵欲该备。颁宣未几，废格已多。或职司堕慢，而不能将明；或诰命才行，而下已不守。以此求理，不亦难乎？其元和已来诏书，并长庆四年三月三日赦令，委废不行，事在朕躬者，谏官极言得失，无有所隐；其系台阁者，左右丞据诏条司额，重加分配，勿容推倚；若因循寝废，无所申明，及虽曾宣下，不能提举者，具事由闻奏，量加沙汰；其在有司州郡者，委御史台及分察使出使郎官御史度支盐铁巡院，准前後诏敕，切加访察，各具犯状移勘奏闻。其本判官及刺史已下，必加贬责，用惩不恪。如举察之司，循默自守，事状泄露者，亦据容庇，量加殿黜。仍并委中书门下，重有举明。去年三月三日赦令及今年赦文，一事已上，切加惩督，责据时限，量官吏勤惰，具科殿轻重闻奏。京西京北边上诸军州镇，自今年已後，如有中使及郎官御史，奉使到所管，并不得与人事物。应天下典人庄园店地，便合祗承户税，本主赎日，不得更引令式，云依私契徵理，组织贫人。  

虞氏建官，必明黜陟；汉朝置吏，皆长子孙：政成简用，咸登右职。近代迁除过速，资给转繁，扇为时风，莫有固志。亲人之职，为弊尤深，俗土宜，未及周悉，迎新送故，已闻代换，更易虽遽，资望如初，善否不分，升降莫验，徒为烦扰，无益公私。自今已後，刺史县令，若无所犯，非满三周年，不得除替。如理行尤异，但议就加。其有才宜他职，灼然要籍者，中书门下先具事由，及授上年月，奏听进止。满岁迁代，无阙败者，即与进改。  

磐石维城，义深麟趾，华下嫁，礼次椒涂。缙绅文武之良才，执事恪居之奉职，克参献，载叶肃雍。亚献嘉王运、终献循王等各赐物一百匹，夹侍正衣进圭捧圭各赐五十匹。亚献终献正衣各赐物四十匹，大长公主嗣王郡主县主各有赐物。内外文武见任及致仕官，三品已上赐爵一级，四品已下加一阶，合入三品五品欠考未合叙者，待考足日听叙。斯文未坠，降圣克昌，道逾三代之英，化立百王之范。象贤崇德，垂裔作宾，教仪斯崇，宪章无改。文宣王二王三恪各与一子官，其祠庙委所司量加修饰。尧称敦叙，周述本枝，收族是先，睦亲斯在。皇五等已上亲，三品已上赐爵一级，五品已上加一阶，六品已上及前资常选散官，简选日优与处分。未有出身陪位者，每家放一人出身。应陪位者皇储五等已上亲，及太皇太后皇太后三等已上亲，三品已上赐爵一级，四品已下加一阶。诸亲四等及诸州贺正官并诸色陪位官等，五品己上加一阶，六品已下及白身人并赐勋两转。其前资及有出身者各减一选。  

缔构兴王，弼成昌运，勋藏册府，烈冠史编。九原推可作之风，百代凛如生之气，载怀丕绩，何日敢忘？武德以来配飨功臣及将相，名节尤著，长庆四年三月三日制未г甄叙者，委中书门下条疏闻奏，量加优奖。故尚父汾阳王、赠太师晟、赠太尉秀实，子孙中未曾经甄奖者，每家与一人正员官。元和已来有因战伐死於王事，其名节显著未有优赠者，各委本道节度使条录闻奏，如勘覆诣实，当有处分。其有骸骨暴露者，宜令所在埋瘗。  

宏教受之典，爰命推恩；念追远之怀，用颁徵赠。常参官及诸州府长官，父母见存未有官封者，并量与五品致仕官及阶并邑号，父母亡殁未经追赠者，量与赠官及邑号，已经追赠者更与改赠。如赠官已至一品、邑号已至国夫人者，不在此限。中书门下及节度使带平章事者，宜与一子正员七品官，祖父母父母先亡殁，各与追赠，经追赠者更与改赠，官已至一品、邑号已至国夫人者，不在此限。节度使与一子正员八品官，东都留守度支盐铁使观察处置都团练都防御经略招讨等使，及神策金吾六军将军大将军上将军统军威远镇国军等使皇城留守，各与一子正员九品官，京兆尹特加一阶。父母先亡殁未经追赠者各与追赠。职修祀事，礼奉严，既洽殊恩，宜加异等。应郊庙升坛升殿行事官，普恩之外，宜更加一级，如合入三品五品者，任待考足日听叙。尚书省三品四品已上，中书门下五品已上，特加一阶。便蕃殿省，给事郊丘，顾以忠勤，是宜甄奖。内行事官三品已上更赐爵一级，四品已下更加一阶。内侍省及内侍省内坊官，四品已上各赐勋五转，五品已下各赐勋三转，应从驾至效庙者，普恩之外，三品已上赐爵一级，四品已下各加一阶，品官白身赐勋两转。  

环列师营，服劳捍卫，申威攸属，敷惠是膺。神策六军金吾威远皇城及诸道将士等，三品已上赐爵一级，四品已下加一阶，无官者赐勋三转。在城神策六军威远营左右金吾及皇城将士，应大礼移仗宿卫御楼立仗等，普恩之外，三品已上赐爵一级，四品已下加一阶，仍准旧制赐物有差。其神卫将士，赐加一阶，仍准旧例赐物有差。神策将士应在京畿诸县者，亦各有赐物。应缘大礼职掌行事官并修撰仪注及留守副留守仓库卿等，普恩之外，三品已上赐爵一级，四品已下各加一阶。虔奉职贡，载观致仕官及郊，俾覃锡贲之恩，用广怀来之义。鸿胪礼宾院应在城内蕃客等，各有赐物。翰林特诏供奉及诸色直见任及前资并员外试官，三品已上赐爵一级，四品已下各加一阶，无官者赐勋两转。导藩服之诚，承帝庭之命，忠勤既著，勋赏宜周。诸道知上都进奏院官在城者各赐勋两转，应缘大礼四方进表疏及贺正官各赐勋三转。  

敬承祀，赞执豆笾，列庶位以观光，酌多仪而中矩，诚在俨肃，理叶褒升。郊庙行事斋郎，减二年劳，室长掌座礼生赞者减一年劳，无劳可减者便放出身。崇元馆行事学生及斋郎礼生，番考已满，所司缘大礼却追入行事，各减一选；国子监学生陪位者赐勋一转。中书门下仪制官各特赐一阶，应缘祗供作官直司长上诸州行纲考典两县耆寿诸色番役当上在城并量留十二月番者合赐勋两转。飞龙闲厩宫苑典引掌扇内园总监栽接少府将作内中尚武德军器内外弓箭库等诸司诸使下白身人及无品直司定额长上杂匠巧儿黄衣长上监门直长杂使三卫七色引驾细引执扇角手弩手纩骑武士天文观生历生漏生典鼓典钟工人乐人主衣主膳主酪典食胡食手宰闲幕士御士医士兽医门仆药僮御书手楷书手典书流外行署等各赐勋两转。  

尚年贵老，所以教孝也；耸义嘉节，所以贞俗也。天下百姓高年者，上县以上每县十人，中县五人，下县三人，并以县界年最高者充数；并孝子顺孙，义夫节妇，先经旌表，行义不亏者，人各赐米三石，绢两匹，仍版授上佐县君，并委令长赍粟帛就家宣赐讫，具名本道，一时闻奏。其米及绢，仍令上供数内申报。神配峻极，德称灵长，秩既升於王公，礼合加於牲币。五岳四渎，宜委本州府长吏备礼致祭，当极丰洁，以副如在之诚。《书》称望秩，《礼》著不封，仰尧舜之聪明，慕文武於方册。遐想忠贞之迹，缅怀义烈之风，能御大灾，咸申祀典。名山大川及自古圣帝明王忠臣烈士，各令所在以礼致祭。亡命山泽，挟藏军器，百日不首，复罪如初。赦书有所不该者，所司具作条例闻奏，敢以赦前事相告言者，以其罪罪之。赦书日行五百里，布告天下，咸使闻知。主者施行。  

○受尊号赦文  

门下：朕闻奉天地之大统，必酌於人心；荷宗祖之成训，必参於国典。顾惟眇身，守任重器，道未能被物，德不足蓄身，赖於宗工硕老，辅导丞弼，享祧主鬯，熏燎告元。履历正元，敷施大号，庶方咸若，四表穆然。皇祖披攘之基，列圣焦劳之业，恬焉而有，泰焉而居。昼以度心，夜以省己，其何德以堪之？方将法乾以行健，体咸而致和，执冲以固高，守约以持满，而文武百辟，章奏四上，以为人心不可以曲让，国典不可以矫违，亦用慰於太皇太后皇太后之意。屈而後俞，谅非获已。岂不以予非生知，欲以徽称懿号诱掖劝慕之乎！将使循名而勉其实，力实而应其名乎！然则予方且以为韦弦，方且以为箴诰，於皇极，庶无尤违。是宜与物同利，惟新大泽，可大赦天下。  

自宝历元年四月二十二日昧爽已前，大辟罪已下，已发觉未发觉，已结正未结正，系囚见徒，罪无轻重，咸赦除之。惟故杀人及官典犯赃，不在此限。应左降官未经量移者，宜与量移近处。丁忧去任，服阕日亦与量移。如准前制已合量移，有司未注拟者，并任累叙。流人未到所在，及已到未经量移者，并与量移近处。僧尼道士移隶未经量移者，亦与量移近处。中外前资见任官，顷因延累，未及用才，并左降官中有事情可恕，名迹素闻者，宜委中书门下量加奖用，勿使屈滞。  

授田制禄，岁久而弊深；留狱要囚，期舒而滥广。隐冒启逃奸之渐，倍称成豪夺之源，亟举旧章，犹循宿蠹，永言谋始，必俟申明。在京百司职田，散在畿内诸县，旧制配地出子，逐亩平摊。比量旧制，孰为久便？宜委京兆府与屯田审计会，条疏奏闻。如闻京城诸司，捕系推鞫，动经旬时，每委御史巡囚，罕能察访举劾，积成冤滞，为弊颇深。宜委御史台重举用长庆元年七月十八日赦文条件闻奏。京畿百姓，多属诸军诸使，或户内一人在军，其父兄子弟不受府县差役。顷者频有制敕处分，如闻尚未遵行，宜委京兆府重举用长庆元年七月十八日赦文条疏闻奏。应京城内有私债，经十年已上，曾出利过本两倍，本主及原保人死亡，并无家产者，宜令台府勿为徵理。应天下典贴得人庄田园店等，便合祗承户税。本主收赎之日，不得引令式及言私生契，组织贫人。  

令烦而政挠，积习而弊竽，欲其适宜，须有厘革，使人不倦，必在变通。今年正月七日制敕处分条目中，有未经施行者，委御史台令提举，仍条录闻奏。宜委百司官长，各具条疏当司利病奏闻，择其善者，当议改更。宏文崇文馆生及斋郎三卫，所用资荫，逾滥颇多，澄源清流，切在厘革。宜委礼部兵部侍郎条疏，以久远可行用者，兼每荫别限年限朔作条例闻奏。懋官述职，御侮宣威，暨於庶僚，咸竭乃力，峻其爵秩，以极封崇。内外文武见任及致仕官，三品已上赐爵一级，四品已下加一阶，仍赐勋两转。神策六军金吾威远皇城将士，普恩之外，各赐勋两转。列虞宾之位，崇圣之允，所以阐德教而昭前烈也。二王三恪及文宣公各赐物三十匹。朕上奉两官，下临九有，庶几广爱之道，以行教化之风。太皇太后皇太后二等已上亲，委中书门下约旧例量加优赏。  

二广分营，六师环卫，梯航贡奉，玉帛会同，既勤劳而可嘉，亦怀来之所尚。神策及六军金吾威远皇城等诸军，将军统军以下，各有赐给。其将士等长行立仗者，并守本军本营者，各赐物有差。鸿胪礼宾院应在城内蕃客等，并节级有赐物。宣赞盛礼，润色鸿徽，爰锡宠於崇阶，亦推恩於任子。摄侍中读宝官门下侍郎平章事窦易直，摄中书令读册官中书侍郎平章事李程，各赐一子出身。撰册文官左仆射平章事李逢吉，宜依旧例赐一子出身正员官。奉册奉宝绶官书玉册官书宝官，各加两阶。进宝绶进册中严外办理仪赞导押册押宝绶举舁宝册官各加一阶。合入三品者，待考足日听叙。合选人减一选，其馀应职掌行事官及写制书官太常修撰仪注礼官并宫内行事官，三品已上赐爵一级，四品已下加一阶，仍并赐勋一转。造玉册并填金字造宝装官各赐五十匹。  

前王之令政，未有遗年；先哲之格言，实先顾行。义存忠厚，教裕家邦。天下百姓，九十已上，委所在长吏量加存问。孝子顺孙，义夫节妇，旌表门闾，终身勿事。先已旌表者，亦量加优恤。生甫炳灵，出图表异，故能发泄□雨，蓄涵风雷。望秩之仪，必资蠲洁，五岳四渎，宜委本州府长吏备礼致祭。名山大川及自古圣帝明王忠臣烈士，令所在以礼致祭。亡命山泽，挟藏军器，百日不首，复罪如初。赦书有所不该者，所司具作条例闻奏。敢以赦前事相告言者，以其罪罪之。赦书日行五百里，布告天下，咸使闻知。  

## ●卷六十九  

☆李昂（文宗皇帝一）  

帝讳昂，穆宗第二子，元和四年生。长庆元年封江王，名涵。宝历二年十二月即位，改今名。在位十四年，年三十三。谥曰元圣昭献孝皇帝，庙号文宗。  

○诛刘克明等教  

大行皇帝聪断英明，临下以法。方将致理，以一区夏，而妖凶构祸，矫宣遗言。不询群臣，专断神器，恃近而迫众，倚兵而取威，谓天地可欺，神明可罔。既而奸谋发泄，凶党彰闻。寡人义重君臣，毒甚手足，拊膺号惋，誓清凶徒。果有义烈，副此诚志，遂以宰相定议，乃亲率左右神策护军中尉心腹近臣及诸职事官，并左右神策六军使兼诸军使及飞龙将士等，搜摘伏匿，大擒诸妖。或血刃当辜，或赴井自毙。其刘克明、田务澄、苏佐明、王嘉宪、石定宽等二十八人，并正刑书，罔有漏逸。欢呼震地，快闻天。此皆宗社威灵，文武协力，翦荡凶寇，克有成算，岂伊菲薄，敢贪天功。想於群公多士，中外藩岳，皆累朝勋绩，先圣宠任，致兹刷愤，哀庆当同。大行皇帝正柩於太极殿前，率依光陵故事，有司条上，务尽诚信。其家宰司空平章事裴度当摄，立功将士，节级各有优赏。布告遐迩，咸使闻知。  

○授韦处厚中书侍郎同平章事制  

构大厦者，宽先梁栋之材；济巨川者，必资舟楫之用。朕越自藩邸，膺期大统，夙夜震兢，若蹈泉谷。况齐思，艰步甫宁，上奉山陵，七月之期，内伫︳谟，庶政之始。匡我眇球，置之极枢，将恢兴运之功，俾协具瞻之望。博阅名实，获兹忠贤，实帝赉予，其谁与让？正让大夫行尚书兵部侍郎知制诰充翰林学士上柱国赐紫金鱼袋韦处厚，体道为徒，见义能勇。居易以行古，至和而不流。冰霜挺松柏之姿，贞白秉圭璋之德。文挥风雅，学该儒元。器洽而保之以谦，识明而用之以晦。选自经艺，侍於穆宗，擢司密命，实赞先帝。壹彼直操，彰其远猷，临危励难夺之诚，推忠备宏益之道。属者变生宫掖，谋俟经纶，首参定之功，载竭忠贞之效。雪愤横涕，披肝贡词，约我以禹汤罪己之勤，博我以古今致理之要，听必感动，悉其条陈，洪纤靡差，梦卜斯协。必能式是中外，启兹雍熙，俾予冲人，克遂垂拱。是用擢升鼎铉，式帝帝图，庶无愧於知人，且用光於斯道。於戏！前哲有言，良臣惟圣。处殷忧举众之任，荷济理沃心之期，注四方倾听之勤，在百度维新之际。无怠於诲，无废於身，无旷於登庸，无忽於询事。慎尔初守，固其持平，协庙廷卿士之和衷，复贞观开元之令政。用乃辟，罔非在中，崇易简久大之规，茂庶富阜康之绩。勿替明戒，时惟永图。汝往钦哉！无忝我命。可中书侍郎同中书门下平章事，散官勋赐如故。  

○加王播尚书左仆射制  

宰相之任，所以抚镇国家，出纳王命，弼亮刑政，燮理阴阳，为一人之股肱，注四方之耳目。仆射之职，在於参赞万务，统率六官，师长百寮，总临台寺，冠中朝之硕望，为多士之具瞻。其有久司利权，累分阃寄，位重邦教，任隆台阶，爰因入觐之荣，再赐登庸之命，俾升鼎铉，用辍旌旄。淮南节度副大使知节度事管内营田观察处置临海监牧等使兼诸道盐铁转运等使银青光禄大夫检校司徒同中书门下平章事扬州大都督府长史上柱国太原县开国男食邑七百户王播，知识精深，机神敏达。长才适於通变，雅量得於宽明。亟登将坛，仍佩相印。休声早振於全蜀，成绩近著於维扬。山泽之货无遗，输转之资相继。用佐经费，克彰忠劳。朕获守宗祧，君临亿兆，尚赖匡救，於辑宁。於戏！尔有嘉谟，我求懿德，将期纳诲，以及交修。冀霖雨之濡，能普施於四海；舟楫之利，无专美於一方。宠以端揆之荣，仍兹榷之重，往践乃位，汝其钦哉！可尚书左仆射同中书门下平章事依前充诸道盐铁转运等使，散官勋封如故。  

○授崔宏礼天平军节度使制  

门下：节制师戎，考察风俗，诚藩方之倚任，实朝廷之注意。至於简拔，常所重难，况齐鲁分疆，河朔接境，遏寇虞而固封守，宣德教而按州部，付之专柄，思得全才。是用辍近辅之循良，抚东平之凋瘵，式孚成命，所为至公。正议大夫崔宏礼，文学发身，扩之以襟度；忠信为主，辅之以诚明。累分郡符，亦总戎镇，理行第一，奏课连最。来必畏晚，去常见思，挹长者之声光，得大臣之体要。属乐陵未靖，戎事方殷，上宰忧劳，旧恙缠迫。念兹易置，期在惠安，当使恩威并行，刚柔适用。率之以义，则无不化；齐之以礼，则罔不服。恢武略以经务，清吏职而约法，必有馀地，以康吾人。大将鼓旗，诸侯弓矢，文昌显秩，宪府雄班，参以命之，宠兹俞往，承我休德，勿替前修。可检校户部尚书使持节郓州诸军事兼郓州刺史御史大夫充天平军节度郓曹濮等观察处置使，散官勋如故。  

○授路随中书侍郎同平章事制  

绥辑万邦，实资乎元首；弼成庶绩，允属於股肱。将以导宣化源，崇固理本，立我皇极，赞于时邕。故任贤著於《禹谟》，纳诲彰於《说命》，眷求懿德，斯惟佥谐。中散大夫守尚书兵部侍郎知制诰充翰林学士上轻车都尉赐紫金鱼袋路随，性禀中庸，气含大雅。身无择行，学不为人。敏识周通，宏才恢博。挺然仁者之勇，蔚为君子之儒。祗事穆宗，侍经内殿，敷尧舜之大典，畅周孔之遗风。雅言玉音，奥义冰释，润色王度，发挥圣聪。出入禁闼，践履华贯，位弥高而惟谨，任愈重而滋恭。逮及先朝，复参密命。雍容侍从，早已赋於甘泉；左右便蕃，未尝言及温树。周旋九载，始终一心，直道匪躬，谠言盈耳。每访谟猷之指，用陈裨益之诚，出不忘於诡辞，退必闻於削藁。器可经国，忠能致君，迹其公正之方，用升毗倚之任。於戏！干戈未息，尔其宏智用以静寇攘；役戍尚勤，尔其宣柔服以怀戎狄。均国赋以安阜百姓，振朝纲以综核群才。退无後言，动必虑善，贞尔百度，弼予一人。宠以峻阶，委之极务，往践厥位，时乃之休。可正议大夫守中书侍郎同中书门下平章事，勋赐如故。  

○授李宗闵同平章事制  

王者祗顺天道，统理人极，茂育品类，燮调阴阳，必在旁求股肱，宣翼机务。朕嗣守宝位，於今四年。属沧景构奸，河朔未静，兵甲屡衅，蒸黎匪宁，纳隍在予，辍食兴叹。今苗顽既革，华夏思安，爰登台臣，弼我元化。正议大夫尚书吏部侍郎上信柱襄武县开国侯食邑一千户赐紫金鱼袋李宗闵，立德秉彝，履道居业。文行可以经邦国，忠正可以动神祗。周知变通，识达今古。自望高多士，多重四朝，奉丝纶於掖垣，平铨综於省闼。公直有裕，清贞自持。固可以相导雍熙，光膺梦卜，以匡台德，用济巨川，宜升枢轴之尊，俾叶钧衡之政。於戏！知臣匪易，求贤惟劳。膺三台之崇，赞万机之重，启沃之义，注於予衷。尔其举正去邪，以清百辟；提纲举法，以肃群司；简政勤心，以安兆姓；推诚忠恕，以靖四方。严制度以宏典常，信赏罚以旌淑慝，有犯无隐，进思弼违。服兹宠光，尚致予理，敬戒休命，无替嘉猷。可守本官同中书门下侍郎平章事，散官勋封如故。  

○封皇子永为鲁王制  

朕恭承宝位，钦若璇衡，兢业戒怀，惧忝洪构。今皇嗣诞秀，既流庆於天枝；白茅启封，宜分王於土宇。用崇大典，式固丕图。长男永，植性端庄，禀灵聪哲。神气挺於岐嶷，和粹精於仪形，姿范蔼然，是用嘉慰。将奉闻《诗》之教，冀彰乐善之风，俾洽宠恩，允膺锡命。庶表祥於麟趾，爰建社於龟蒙，敬哉戒哉，无忝我列圣之休德。可封鲁王，仍令有司择日，备礼册命。  

○授牛僧孺兵部尚书平章事制  

昔汉宣帝用邴、魏以成中兴之业，我元宗任姚、宋以致开元之理，其术无他，得贤而已。朕猥居大宝，首涉五年，宵旰靡遑，忧勤至切。将倚任於国柄，宜登进於人杰，俾其复运枢极，载清化源，断自朕怀，允膺佥属。武昌军节度鄂岳靳安黄申等州观察处置等使金紫光禄大夫检校吏部尚书同中书门下平章事使持节鄂州诸军事鄂州刺史上柱国奇章辟开国公牛僧孺，气含元精，体包大雅，识用夷密，襟灵沈粹。穷圣贤旨奥之学，铺邦国经纬之文，蔚为名臣，秀出群萃。长庆御历，登贤济人，廊庙有光，臣工得职，代天协理，时乃之休。先朝与能，出兼征镇，俗丕变，师旅大和，宣力事君，时乃之绩。朕饱闻器业，虚伫风仪，会曹参之促装，喜韩侯之来觐。便殿延对，前席与言，通古今理乱之源，知教化损益之务，其应如响，不知所然。是宜卿长夏官，平章大政，康济四海，毗予一人。於戏！君不能自为尧舜，必待其臣以致之；臣不能自为伊皋，必待其君而任也。致则期於尽忠，任固在於耸善，然後上下交泰，君臣相须。尔其使百官得其人，万事得其序，邪正之路必判，清浊之流必分。金坚一心，扼制群类，无重否德，予皆仰成。可兵部尚书同中书门下平章事，散官勋封如故。  

○赠李绛司徒制  

朝有正人，时称令德，入参庙算，出总师千。方当宠任之臣，横罹不幸之酷，殄瘁兴叹，绅所同。故山南西道节度管内观察处置等使银青光禄大夫检校司空兼兴元尹御史大夫上柱国赵郡开国公食邑二千户李绛，神授聪明，天赋清直。抱仁义以希前哲，立标准以程後来。抑扬时情，坐致台辅，佐我烈祖，格于皇天。仗钺宣风，联居乐土，乘轩鸣王，尝极清班。先声而物议皆归，不约而群情自许，汉中名部，俾遂便安。而变起不图，祸生无兆，歼良之恸，闻计增伤。是极哀荣，用优典礼，三公正秩，品数甚崇，式表异恩，以摅沈痛。可赠司徒，仍令所司择日，备礼册命。赙布帛三千段，米粟二百石。  

○授宋申锡行尚书右丞平章事制  

出纳大命，宰司元化，调四气以统和天人，贞百度以镇安夷夏，必资髦杰，用委钧衡。朕嗣守丕图，思宏至理，万物之重，属於台臣。仄席勤求，冀裨不逮，况素效久彰於密勿，精才已得於询谟。擢自内庭，授以衮职，爰立左右，斯为得人。朝议郎守尚书右丞上柱国赐紫金鱼袋宋申锡，岳降全德，天资正性，处约居厚，蹈中秉彝。文每掇其精华，学必探其元赜，夙播休问，拔乎群伦。自选入周行，参我内署，奉职恭肃，率心坦夷。蕴冲用以究国经，铺训词以润王度，密赞弥久，宏益滋多。朕累因暇日，召於别殿，访以大政，观其立诚。而胸襟洞开，肝膈无隐，识精词直，实契虚求。固可以掖持化权，参决理本，是用升於鼎铉，付以枢机。繇仙闱总辖之司，当宰辅具瞻之地，熙此庶绩，弼予一人。於戏！元首以司牧万方，股肱以协赞皇极，上推公以驭下，臣竭忠以戴君。际会交感，而臻大化，历视前古，何莫繇斯。予方率是道以临兆人，尔宜悉乃心以成一德，敬戒厥位，永孚於休。可正议大夫行尚书右丞同中书门下平章事，勋赐如故。  

○降漳王凑为巢县公制  

王者教先立爱，义不遗亲，岂於同气之中，可致异词之间。如或慎修不至，诖误有闻，构为厉阶，犯我邦纪，未加殛窜，尚屈彝章。漳王凑，手足之亲，盘石是固，居崇宠秩，列在戚藩。顷多克顺之心，亦有尚贤之志，而满盈生患，败覆自图。奸凶会同，谋议滋及，我皇化，彰於中外。初骇予衷，载惊群听，尚以未具狱词，犹资审慎，建侯之命，姑务从宽。於戏！朕嗣守宗祧，敷宏至教，自家之训未立，掩义之私敢忘。是用降封，有丑朝典，凡百多士，宜谅朕怀。可降封巢县开国公。  

○贬宋申锡太子右庶子制  

君臣之道，义切初终，股肱之良，任存正直。苟涉邪枉，自紊宪章，既亏恪慎之心，难委弼谐之任。正议大夫行尚书右丞同中书门下平章事上柱国赐紫金鱼袋宋申锡，学习儒门，职参翰苑，备我顾问，洽兹宠光。谓其启沃竭忠，擢登鼎铉，而乃践修不慎，自愆尤。知臣之规，俾予增愧。欲遏奸回之路，宜先惩劝之源。岂可犹秉枢机，仍司考辖，罢居台席，列位龙楼。诚谓宽恩，用全至体。朕以事状之间，虑其冤滥；鞫验之际，须务详明。当伫得情，以申後命。可行太子右庶子，散官勋封如故。  

○贬宋申锡开州司马制  

敕：正议大夫新授太子右庶子上柱国赐紫金鱼袋宋申锡，顷由艺文，擢处近密，谓能洁已，可以佐时。遂越常资，超外大任，自参枢务，骤易寒暄。嘉谋蔑闻，丑迹斯露，致兹狱诉，实骇朝听。俾穷根本，亦对词称，以左验之间，有所漏网，正刑之际，姑示宽恩。於戏！朕自君临，推诚宰辅，常务仁恕，以保和平。岂意鱼水之期，翻贻吴越之虑，抚事兴叹，中宵耿然。是用重难，亲临鞫问，谋及耆德，遍於名卿。庶其尽忠，颇为审克，屈兹彝宪，俾佐遐藩。凡百具寮，宜知朕意。  

○授李德裕平章事制  

弼亮钧衡，宣翼统纪，明景化以凝庶绩，启嘉谟以建大中，爰求国桢，以辅台德。银青光禄大夫守兵部尚书上柱国赞皇县开国伯食邑七百户李德裕，元精孕灵，和气毓德，坚直成性，清明保躬。贞规澹夷，敏识冲远，学总九流之奥，文师六义之宗。令闻夙彰，佥谐允属。自提纲柏署，掌诰禁闱，厘纪律详平之司，竭︳谟密勿之节。洎廉察浙右，总镇滑台，再委旌旄，缉安邛蜀，克有殊政，咸怀去思，谅惟全才，茂此声绩。朕以畴庸之典，彝训所先，入迁司马之崇，弥积济川之望。是宜纳诲朝夕，擢居股肱，勉宏伊吕之勋，以嗣良平之美。业传相印，门袭戎旃，绍丝纶内职之荣，继鼎铉中枢之重，圭绂之盛，恩辉罕俦。尔宜罄乃忠贞，副我毗倚，无忝承命，服兹宠光。可守本官同中书门下平章事，散官勋封如故。  

○授王涯同平章事制  

居端揆之任，再践国钧；稽管榷之功，兼司邦计。用崇旧德，以缉新规，简自朕心，用光佥属。金紫光禄大夫守尚书右仆射充诸道盐铁转运等使上柱国代郡开国公食邑二千户王涯，元精降灵，体道秉哲，恬智成性，清贞保躬。文行可以经邦，风操可以镇俗，以明用晦，处贵滋恭。宪宗以禁署竭忠，擢登辅弼。先帝以台阶宿望，宠授旌旃。阴阳变调，藩服宁谧，机务允理，政经交修。洎综铨九流，式序百礼，提厘纪律，统明货泉。法必便人，事先体国，声绩茂畅，洽於群谣。朕以边鄙防微，犹存兵戍，资储之备，供亿尚繁。顷者支费转输，任分两使，量入制用，诚患多门。俾足食以丰财，在省员而简务，是用合此二柄，委於元僚。正兹通变之初，藉我股肱之重，勉思率职，无或惮烦，敬或乃心，钦承休命。可守本官同中书门下平章事充度支及诸道盐铁转运使。  

○答请庆成节表制  

省表具知。朕以诞生之日，延集缁黄，式遵常仪，用宏二教。卿等启心辅德，叶志纳忠，稽贞观开元之旧章，述庆善千秋之令范，爰崇诞日，请号庆成，顾予寡昧，惧忝彝典。今以同欢心於万国，申盛礼於两宫，深嘉诚勤，是用依允。  

○封诸王男为郡王制  

王者子弟毕封，藩戚并建，所以式固盘石，克茂本枝。故沣王大男汉可封东阳郡王，第二男源可封安陆郡王，第三男演可封临川郡王。故深王大男潭可封河内郡王，第二男淑可封吴兴郡王。故绛王大男洙可封新安郡王，第二男滂可封高平郡王。故洋王大男沛可封颍川郡王。淄王大男氵可封许昌郡王。沔王大男瀛可封晋陵郡王。祁王大男溥可封平阳郡王。仍并赐光禄大夫，宜令所司，择日册命。  

○授李宗闵中书侍郎平章事制  

职代天工，望归人杰，必资求旧，允副佥谐。山南西道节度管内观察处置等使兼兴元尹银青光禄大夫检校礼部尚书同中书门下平章事上柱国襄武县开国侯食邑一千户李宗闵，严廊正人，宗室全德，才惟不器，道实生知。粹茂体阴阳之和，周旋成礼乐之用。外宏疏朗，中实诚明，白璧凝温，朱丝秉直。文穷三变，学洞九流，早以忠规，契於审象。雅有元略，能宣大猷，宁戎蛮，协赞郊祀。见可而进，知难靡回，启心常罄其嘉谋，造膝必闻其法语。行父事君，志存於嫉恶；皋陶承弼，道远於不仁。康济而金氵尼有伦，燮调而玉烛无爽。謇谔励大臣之节，端庄清至化之源。修明典章，慎选方岳，敷我利泽，臻於治平。自出镇汉中，既周星律，巴俗虽歌乎来暮，国人颇咏於去思。遂用徵还，盖从公望，及延召宣室，益加前筹。是宜再陟中枢，直修衮职，咨尔良辅，其听朕言。夫天地交泰则时和，君臣合则国治。眷求一德，出纳万机，勉宏如水之心，式副济川之用，命官罔及於私昵，诏爵必俟於贤能。俾庶绩惟凝，彝伦攸叙，无忝注意，敬之戒之。可守中书侍郎同中书门下平章事，散官勋封如故。  

○恤刑制  

仍岁水旱，黎民艰食。其宰牧非才，贪残为害，及承前积弊，须有条流。或冤狱留滞，速宜疏决者，并委观察使纠察详访，具状闻奏，用弭天眚。  

○授贾饣束中书侍郎平章事制  

寅亮皇猷，丹青景化，爰从选众之举，乃得非常之才。前浙西道都团练观察处置等使朝议大夫检校礼部尚书持节润州诸军事兼润州刺史御史大夫上柱国姑臧县开国男食邑三百户赐紫金鱼袋贾饣束，识达韵孤，学深行直，贞和自立，介特不群。能操至公，每契中道，声逸群听，善谐朕心。自尹京师，尤彰望实，亟召便殿，屡陈嘉谋。罄肝膈以纳忠规，推诚明而无外饰，察言考事，深用得之。近命列藩，益闻佥论，固可以参我大政，陟於中枢，天启予怀，赉此良弼。尔其守法制，平钧衡，贞王度以振国经，厘百工以凝庶绩，举直错枉，当官而行。於戏！为君之戒，在知贤而不任；为臣之患，在保位而不言。罔或依违，亏吾则哲。可守中书侍郎同中书门下平章事，散官勋封如故。  

○贬李德裕袁州长史制  

有国之典，本於明罚；为君之道，必在去邪。皇王大政，谅无易此。奸凶与比，诚敬尽亏，无君之心，因事辄见。岂可尚居崇秩，犹列东朝。银青光禄大夫守太子宾客分司东都上柱国赞皇县开国伯食邑七百户李德裕，性本阴狡，材则脆弱，因缘薄艺，颉颃清途。既忝藩镇，旋处钧轴，靡怀愧畏，肆意欺诬，废挠旧章，汨乱彝序。贤良尽逐，当白昼而重关；诡诈是谋，逮中宵而万变。朕尝以寒暑得疾，初甚惊人，凡百臣子，奔走道路。而德裕私室宴然，全无忧色；王涯驻车道左，络绎追呼。满朝倾骇，竟以不至。又在西蜀之日，徵逋县钱仅三十万贯，使疲羸老弱，转徙沟壑，交结异类，任用忄佥人，贿赂流行，朱紫无辨。是宜处之重典，以正刑书，犹以夙经委使，载深宽宥。俾佐遐服，用示宽恩。可守袁州长史，驰驿发遣。  

○授李固言门下侍郎同平章事制  

惟昔太宗聪明睿圣，克致治平；惟魏徵左右文祖，叶建皇极。矧朕寡薄，思绍丕烈，旁求魏徵之比，诸岩廊，庶裨不逮，用於道。御史大夫李固言，生於山东，瑞此王国，爰在下位，早扬直声。介然无朋，中立不惧。文经邦俗，行表人伦。和峤负栋梁之材，辛毗有骨鲠之操，便蕃华贯，光启令图。日者徵自近郊，延於便殿，言多方格，道不容回。嘉谟有伦，正色无挠，朱弦畅疏越之韵，美玉呈特达之姿。洎长宪台，弥彰休问，固可以斟酌理本，变调化源。畴咨佥同，梦卜斯协，命尔予翼，倚为股肱。登於黄枢，参我大政，尔当一乃心志，罄贯忠贞。澄清品流，旌别淑慝，俾四夷左衤任。咸宁吾教，侯伯卿士，各称厥官。罔曰难理，惟其至公；罔曰弗能，惟其悉力。钦哉戒哉！无忝前良。可门下侍郎平章事。  

○授舒元舆李训守尚书同平章事制  

出纳王命，流品众职，覃理化於区夏，谨法度於岩廊。是有文可经邦，才惟济代，列於百辟之上，俾辉三台之光。令我梦劳，果获惟肖，爰举并命，以宠非常。朝议郎守御史中丞兼刑部侍郎上柱国赐紫金鱼袋舒元舆，杞梓长材，金玉正性，道怀邴、魏，词擅菁英。居然不器之能，雅蹈中庸之美。自擢领纲纪，肃清朝廷，硕望允归於应期，谠言莫菲乎体国。守兵部郎中知制诰充翰林学士赐绯鱼袋李训，轩缨鼎族，河岳间贤，德茂皋夔，文含雅诰。穷《易》悟象系之表，吐论成邦国之经。洎参职内庭，发挥王度，盛业见乎造膝，明识蔼於伏蒲。并冲敏执中，端粹不倚，咸蕴莫磷之志，克宏作砺之规。圭璋有声，鸾凤有采。朕常法宫高视，所宝惟贤，方清化源，遂得时杰。呜呼！君执象以端，臣推公以秉钧。夙夜一心，小大同体，则和天地，序阴阳，臻乎治平。吾所寝寤，尔宜率匡国之道，明理人之方，俾其致君，无愧往哲。咸陟枢柄，伫宏大猷，秋官礼闱，莫非宠任，祗厥成命，往惟钦哉！往者朕究《大易》，皆训之义也，尚未终卷，政事之暇，宜三两日一度入翰林。元舆可守尚书刑部侍郎同中书门下平章事，训可守尚书礼部侍郎同中书门下平章事，仍赐紫金鱼袋。  

○授王涯开府仪同三司充诸道榷茶使制  

门下：王者峻其礼秩，所以报殊庸；崇其职业，所以归硕望。其竭股肱以宣力，抱诚明而戴君，调四气以统和天人，贞百度以镇安夷夏，勤彰於山泽，德冠於岩廊，不举宠章，曷示褒劝。金紫光禄大夫守司空兼门下侍郎同中书门下平章事兼充宏文馆大学士太清宫使及诸道盐铁转运等使上柱国代郡开国公食邑二千户王涯，诚贯金石，行通神明，气含元精，识洞蓍蔡。穷圣贤旨奥之学，擅邦国经纬之文。为时而生，作予良弼，长才推於精敏，雅量得其宽和。乃者重外帅坛所至必理，载践台席，昭休勋。当险夷之途，贞白无染；在风雨之晦，操尚不衰。莅事秉明哲之心，临难有大臣之节，执万机之政柄，统四海之利权。处剧而神虑益闲，在贵而家法愈俭。忧国尽瘁，罄其︳谟。爰自累年，江淮水旱：煮海之利，日用而不亏；佐赋之功，岁杪而後显。转输之利相继，牢笼之资无遗，经费有馀，时乃之力。况邦计之务，总领尤难，付之均节，克有饶羡。朕今以茶法稍弊，理须变更，凡斯重难，悉以资委。礼当优异，式表至公，俾进级於三司，仍策勋於八命，予皆仰成，汝其钦哉！往践厥位。可开府仪同三司充诸道盐铁转运榷茶等使，馀并如故。  

## ●卷七十  

☆文宗（二）  

○授李固言崇文馆大学士贾饣束集贤殿大学士制  

阐至业，敷大化，实赖於忠贤；逐奸慝，去党比，必资於正直。非才推间代，道茂经邦，则安能秉是钧衡，替予鸿业。朝散大夫守门下侍郎同中书门下平章事上柱国赐紫金鱼袋李固言，刚毅自任，端严不回，常怀疾恶之心，每负佐时之业。顷者奸雄蔽过，私党比连，非尔固言，孰开予意。况面陈至恳，章疏继来，辨虞卿、宗闵之倾邪，明萧汗、李汉之朋附。爰付大任，益章器能，励乃公忠，副予委遇。朝议大夫守中书侍郎同中书门下平章事上柱国姑臧县开国男食邑三百户赐紫金鱼贷贾饣束，抱忠与义，秉直端诚，文包经济之方，学达古人之奥。自付以枢柄，咨其谋猷，沥恳尽规，夙夜匡补。竭傅说之启沃，致山甫之将明，而又举善推贤，孜孜匪懈。苟利於国，知无不为，惟岳降神，邦家永赖。於戏！贞观之初，共推房杜之德；开元之际，又称姚宋之贤。思得其人，常劳寤寐，但使固言树谠直，除四凶以肃清，饣束推至公，披八元以辅弼。（阙）之邦家，庶叶斯美，是宜荣加书府之职，宠兼文馆之任，或监综史氏，以润色大猷，仍进崇阶，用奖忠孝，勉服新命，无替前劳。固言可银青光禄大夫崇文馆大学士兼修国史，饣束可银青光禄大夫充集贤殿大学士监修国史，馀并如故，主者施行。  

○贬李宗闵明州刺史制  

夫辅宰之任，缉熙庶工。苟或政紊彝伦，迹涉党比，则何以执是邦柄，毗予一人。银青光禄大夫守中书侍郎同中书门下平章事上柱国襄武县开国侯食邑一千户李宗闵，顷以词艺，列於班行，乃藉宗枝，骤升显贯。朕嗣膺大宝，梦想勤劳，谓其忠厚小心，再委枢务，每必造膝而问，虚已以求，将欲俾人不迷，致我垂衣而理，付之钧轴，断然不疑。而乃事每怀私，言非纳诲。近者别登俊彦，与之同列，忌贤不悦，物论喧哗。翼赞之效蔑闻，怨嫌之声屡作，前後叨位，中外同辞。惟进奔竞之徒，莫修恭慎之道，蔽我卑听，擅我化权，不思急召之恩，都忘再擢之宠。况且志无报主，举非正人，顾其操心，乃是速戾，则何以式是百辟，以维四方。尚从屈法之典，俾守遐藩之牧，所谓全体，良愧知臣。可明州刺史，仍驰驿赴任。  

○贬李宗闵处州长史制  

明州刺史李宗闵，股肱之臣，付以大政，所宜竭节，以答殊荣。事或负予，法所难贷，虽欲终始，其可得乎？且细大之愆，既暴前诏，而交通匪类，踪迹又彰。岂可尚领方州，牧我黎庶，宜谪遐佐，以肃朝伦。可处州长史，驰驿发遣。  

○几李宗闵潮州司户制  

交结凶邪，叨取荣显，奸险阴慝，因事尽彰。顷为吏部侍郎，令沈仪於内人宋若宪处密求宰相，乃事迹败露，文字犹在，阅视之际，良深叹骇。既专枢柄，益附私党，附下罔上，废义灭公，言多矫诬，动挟欺诈，伤风败俗，负我何深。按之刑章，法在无赦，尚以早经任使，赐以全生，投之裔夷，示我恩贷。呜呼！知人则哲，朕方自咎，为臣苟进，当鉴於斯。百尔君子，宜体予意。  

○授李石平章事制  

朕嗣位君临，精求至道，日慎一日，於今十年。期辅佐之臣，为我致理，中立匪懈，知无不为，今得其人，果副佥属。朝议郎尚书户部侍郎判度支上柱国赐紫金鱼袋李石，操履坚贞，志业宏茂，性合道要，识通化源。屡佐藩方，备闻勋绩，用司夕拜之任，旋和尹正之荣。爰委赋征，备宣试效，是宜擢膺辅弼，俾励政经。尔当勤成务之规，率致君之道，内贞百度，外靖四方，参毗万机，课程庶绩。尽匪躬之节，竭宣力之能，大振朝纲，兼司国计，致亿兆之富庶，成方夏之安，副予知臣，勉茂休烈。可朝议大夫守本官同中书门下平章事仍依前判度支，勋赐如故。  

○授郑处诲兼侍御史制  

御史中丞有翼上言曰：御史府其属三十八，例以中台郎稽参其事，以重风宪。如处诲族亲胄贵能博，文论义理，无不讲求，朝廷典章，饱於闻见，乞为副贰，以佐纪纲。以尔处诲当居内廷，草具密旨，自以疾去，於今惜之。（阙）俞其言如我得（阙）有翼为尔之知己，予为有翼之德邻，上下交举，岂有私受。勉修职业，所报非一。  

○授李固言门下侍郎平章事制  

自昔皇王之有天下也，君非臣罔以济其理，臣遇君然後显其才，以调阴阳，以承法度。虽尧舜不能自圣，虽皋夔不能自贤，君臣相须，今古同体，余之梦卜，实有慕焉。检校兵部尚书兼兴元尹御史大夫山南西道节度管内观察处置等使李固言，禀河洛之上灵，灵乾坤之间气，孤迥独立，公忠自持。擅菁英之雄文，洞旨要之奥学，仁归信厚，动合典谟。岩廊正人，中外全德，官业夙望，殷乎华夷，历居大僚，咸称厥职。乃者擢自辅相，委之枢衡，不依违以徇人，每精恪以忧国，匪躬而謇谔弥励，绝私而节操不渝。洎仗钺汉中，颁我条诏，端严以训齐师律，宽惠以绥抚蒸黎，遂用徵还，俾副公议。召至宣室，前席与言，听其诚词，皆臻理化。是宜再参大柄，正位黄枢，为朝廷之股肱，耸缙绅之耳目，康济四海，毗予一人。是非罔及於爱憎，任用必分其清浊，有犯无隐，进思弼违，无忝我知，更光尔道。可守门下侍郎同中书门下平章事。  

○授高承恭振武麟胜等军节度使制  

门下：宇县安，戎夷即叙，虽亭障无虞於侵轶，而卒乘难废於训齐。况乎保固边方，控临杂虏，将付戎律，是择良才。银青光禄大夫检校刑部尚书兼右执金吾卫大将军御史大夫充右街使上柱国渤海郡开国公食邑三千户高承恭，昔尔先父，勤劳王室，式遏边陲，戡定庸蜀，事存竹帛，功铭鼎彝。惟尔承恭，克荷堂构，学通奇正，业擅机谋，宽宏得大将之风，质厚有端人之操。早升朝序，累践宠荣。拥缇骑以邀巡，勤彰夙夜；建油幢以镇抚，绩著公忠。嗣乃家声，为余爪士。朕以单于旧地，境接外蕃，备紫塞之风烟，屏黑山之寇盗，是用锡以麾节，俾作翰垣。於戏！张奂守节（一作正），却酋长之金钅；陈泰惟公，缄豪右之宝货。遂得羌戎稽颡，种落归心，行之非难，勉企前哲，罔违训诫，负我知人。仍兼八座之崇，式重三军之任，保兹终始，懋乃嘉猷。可检校刑部尚书兼安北都护御史大夫充振武麟胜等军州节度观察处置等使，散官勋封如故，主者施行。  

○授陈夷行平章事制  

王者任贤能，所以缉熙庶绩；举正直，期乎献可弼违。苟非懋兹四德，何以光膺大任？翰林学士将仕郎守尚书工部侍郎知制诰兼皇太子侍读上骑都尉赐紫金鱼袋陈夷行，元精降灵，厚载储祉，聚蓄英粹，作时休祥。怀道清贞，执德谦茂。行高嵩华，宏包容之伟量；明洞水镜，韬妍媸於默识。贞己滋洁，遇物能容，虽墙岸孤峻，而襟抱夷旷。孝友为修己之具，文学诚润身之馀，众推全才，时号端士。顷在郎署，雅有名称，是用擢居禁密，俾辅导元良。论辨见贤人之业，教谕得名臣之体，星屡改，才术弥彰。古称旁求於梦卜，曷若选之於言行，是用付以政柄，登於台阶。任兹钧衡之重，处以皋夔之秩，人所注意，予将仰成。勉陈启沃之规，以副具瞻之望。可守本官同中书门下平章事，散官勋赐如故。  

○封梁王休复等制  

王者胙土画疆，封建子弟，所以承卫帝室，蕃茂本枝，祖宗成式，朕曷敢废。况天付正性，夙奉至训，尊贤好善，体仁由礼。是可举建侯之命，膺分社之荣，亲亲贤贤，於是乎在。敬宗皇帝第二子休复，第三子执中，第四子扬言，第六子成美，皆气蕴冲和，行推敬慎，游泳坟索，佩服师言。宜开土宇之封，用申睦族之典。休复可封梁王，执中可封襄王，扬言可封纪王，成美可封陈王。宜令有司择日，备礼册命。  

○封皇第二男宗俭为蒋王制  

周宅土中，藩卫并建，汉有天下，子弟毕封。朕承列圣之鸿构，托於兆人之上，顺考古道，用保於皇家。第二男宗俭，孝友齐庄，恭肃明懿。蹈师氏之典训，佩古人之格言，动必有程，雅不好弄。遵道诚资於积习，乐善实本於生知，洪量不矜，芳猷自穆。是宜光分茅社，作我藩翰，式发麟趾之祥，钦若犬牙之制。爰举成命，锡其宠章。可封蒋王。仍命有司，备礼册命。  

○授杨嗣复李珏平章事制  

运行帝载，翊替天工，必俟辅臣，以宣至化，将益秉钧之重，是资并命之求。诸道盐铁转运等使正议大夫守户部侍郎上柱国宏农郡开国伯食邑七百户赐紫金鱼袋杨嗣复，动必居正，言惟在公，峻若孤山，清犹止水。从政禀《诗》、《书》之教，承家达《礼》、《乐》之源。朝议郎守尚书户部侍郎判户部事上柱国赐紫金鱼袋李珏，质本温明，才推俊茂，智能周物，宏本有容。守和为君子之儒，可大见贤人之业，挺为国杰，秀禀元精，生必为时，宝称希代，便蕃清秩，操履有常。调黄钟而协谐，和朱弦而疏越，或总戎重镇，或敷惠字人，卒乘有辑睦之功，嫠著昭苏之咏。洎入司邦赋，爰掌版图，事未财成，公望犹郁。是可以宰领枢务，用弼予违，叙彝伦而建大中，罄︳谟而调元气，宁华夏，保合神人。宜申补衮之规，致我垂衣之理。於戏！孔明相鼎峙之国，尚闻鱼水之词；夷吾辅霸业之君，犹致鸿翼之喻。矧予祗荷丕构，虽未克绍前修，造次之间，不忘遵道。宵衣旰食，一纪於兹，灾尚生於旱蝗，黎元屡困於衣食。中夜静虑，若涉大川，将求津涯，俟尔而济。尔谓是，靡以拂吾心而不行；尔谓非，靡以徇吾志而苟用。开物成务，俾於得时；求贤审官，宁我以多士。则鱼水鸿翼，夫何足言，勉副简求，无忝我休命。嗣复可守本官同中书门下平章事依前充诸道盐铁转运使，勋赐如故。珏可守本官同中书门下平章事依前判户部事，散官勋赐如故。  

○授李石荆南节度使制  

翼亮之臣，寄任攸重。九功未叙，则宜立於庙堂；百度既贞，则兼制於方岳。中外迭处，式宠才贤。银青光禄大夫守中书侍郎同中书门下平章事充集贤殿大学士上柱国李石，元精降祥，河岳锺秀，文含大雅，学茂全经。赡智通理乱之源，达识究古今之变，望郁人杰，居为国桢。顷者嘉其多能，俾调鼎实，动必循道，知无不为。每竭虑於谋猷，思致予於尧舜，尝司转漕，仍总征财。盘错之难，锥刀不滞，增台辉之光彩，扬凤沼之波澜。坠典咸修，远方毕服，夙夜匪懈，光我知臣。近者情在进贤，愿辞衮职，诚不易夺，朕所难违。乃眷荆门，东南巨镇，山川重险，舟车要冲。比罢节符，是遵权便，台臣往莅，宜复前规。俾登大将之坛，仍持上相之印，尹正望府，兼视雄藩，增荣峻阶，无忝朕命。可中书侍郎同中书门下平章事兼江陵尹充荆南节度管内观察处置等使，勋如故。  

○赠故齐王凑为怀懿太子制  

褒善饰终，王者常典，况我友于之爱，手足之亲，永言痛悼之怀，用锡元良之命。故齐王凑，孕灵天宇，擢秀本枝，孝敬知於孩提，惠和洽於亲爱。将固磐石，遂分茅社。学探蚁术之精，智有象舟之妙。好书乐善，造次不失其清规；置醴尊师，风雨不忘其至敬。方期鲐，以保怡怡，天胡不仁，歼我同气。念周宣好爱之分，长恸莫追；览魏文荣乐之言，轸怀无已。繇是稽诸前典，式展追荣，特峻彝章，表恩泉壤，虽礼命之仪则尔，而天伦之恨何摅，遐想幽魂，宜膺宠数。可赠怀懿太子，有司择日册命。  

○命访长孙无忌裔孙制  

朕每览国史，见太尉无忌之事，未尝不废卷咨叹。遐想其人，访其裔孙，用申甄奖。  

○授裴度中书令制  

缉熙柄政，亮采皇猷，宏道德而辅昌图，调阴阳而平景纬。我惟求旧，人亦与能，正位台阶，实资元老。河东节度观察处置等使开府仪同三司守司徒兼中书令太原尹北都留守上柱国晋国公食邑三千户实封三百户裴度，星辰禀秀，山岳炳灵，文蔚采章，量包江海。负经邦之远略，怀许国之明诚，研几而识洞蓍龟，运筹而道光竹帛。风雨一致，仪刑四朝，万方所瞻，百辟为宪。洎扬旌雁塞，建节龙山，谨管而戎索烟清，壮襟带而军牙气肃。虏绝南牧，声雄北门，懿兹殊庸，予所嘉叹。是用专授衡轴，俾清化源，统和神人，茂育区夏。夫宰相之任，作予股肱，外可以怀柔四夷，内可以亲附百姓，大可以赞亭毒阜生成，小可以激贪廉正雅俗。尔有休躅，予不重言，至於玉立岩廊，风行号令，端若植表，为时指南。开予胸襟，广我视听，实赖人杰，代兹天工。爰罢麾幢，再操舟楫，庶展乞言之礼，岂唯论道之尊，伫竭︳谟，无忝毗倚。可守司徒兼中书令，散官勋封如故。  

○授崔郸平章事制  

朕丕承宝图，思臻古理，小大之政，皆倚辅臣。选众攸难，得人而授。中大夫守太常卿上柱国赐紫金鱼袋崔郸，天资正性，岳降瑰材。慎杨震之四知，迈皋陶之九德，抱负直质，秀发英华。动必蹈中，言皆体要。聚学每探於精赜，驰骋九流；ゼ文若奏乎笙簧，抑扬三代。鸿量难挹，懿声自高。乃者入典训词，出司俊造，能用周密，靡混妍媸。铨总以明允为先，廉察以澄清为重，尝践其职，显有休功。秩宗之选方登，公台之论弥郁。繇是酌其望实，付以钧衡，恢予之规模，广予之耳目。於戏！宰相之任，弼谐是资。予欲使六气均调，惟尔赞；予欲使万方平，惟尔谟。子欲使臣寮得职，惟尔谐；予欲使邪正不乱，惟尔翼。言罔虑於弗耳，进无忘於沃心，贞观、开元之法度俱存，房、魏、姚、宋之规猷尽在。咨尔丞相，举而行之。可守本官同中书门下平章事，散官勋封如故。  

○立陈王成美为皇太子制  

门下：古先哲王之有天下也，何尝不正国本而承天序，建储贰而主重器。朕以寡昧，祗荷丕图，虔恭寅畏，思固鸿业，慎择令懿，旷於旬时。而卿士献谋，龟筮告吉，以为少阳虚位，愿举盛仪。列圣垂休，俾合予志，选贤而立，式表无私。敬宗皇帝第六男陈王成美，天假忠孝，日新道德，温文合雅，谦敬保和。裕端明之体度，尚《诗》、《书》之辞训，言皆中礼。行不违仁，是可以训考旧章，钦若成命，授之匕鬯，以奉粢盛。宜回朱邸之荣，俾践青宫之重。可立为皇太子，宜令所司择日，备礼册命。  

○授魏谟谏议大夫制  

朕以邦国之大，机务之多，惠有所未周，化有所未洽。不有忠谠之士，左右辅益，逮暗无烛，不其难欤！今即高选正人，俾居谏省，朝政阙失，期乎必闻。是用简自朕心，特申奖命，所期称职，岂限常资。可谏议大夫，仍兼起居充职。  

○授贾岛长江主簿制  

比者礼部奏卿风狂，遂且养疾关外。今却携卷轴，潜至京城。遇朕微行，闻卿讽咏。观其志业，可谓屈人。是用显我特恩，赐卿墨制。宜从短簿，别俟殊科。  

○收葬绛王诏  

叔父绛王，为逆贼等授立，窃窥大位，既无讨贼之意，遂使忠义衔冤。及王师擒妖，义旅问罪，前驱勇气，以致歼殂。伏以太皇后慈仁，思以慰解，宜令有司，量事收葬。申恩讨贼，刑礼之中，示於四方，以明朕意。  

○即位诏  

君生下者，莫尚乎崇澹泊，子困穷，遵道以端本，推诚而达下。故圣祖之诫，以慈俭为宝；《大易》明训，垂简易之文。未有上约而下不丰，欲寡而求不给。朕以眇薄，遭逢内难，刷君父之仇耻，摅亿兆之哀冤，而股肱大臣，群卿庶士，引义抗请，至於再三。以图宗社之安，以答华夷之望，俯从众欲，夙夜震兢。思所以克己复礼，修政安人，宵兴匪宁，旰食劳虑。  

夫俭过则酌之以礼，文胜则矫之以质，庶乎俗登太古，道洽生灵，仪刑邦家，以化天下。内庭宫人非职掌者，放三千人，任从所适。长春宫见在斛斗及丝草席等，依前户部收管。县氵美陂凤翔府骆谷地还府县。教坊乐官翰林待诏伎术官并总监诸色职事中，冗员者共一千二百七十人，并宜停废；总监中一百二十四人，先属诸军，并各归本司；馀七百三人，勒纳牒，身放归本管。先供教坊衣粮一百分，厢家及诸司新加衣粮三千分，并宜停给。应缘田猎鹰雏兽犬等，并宜放除。五坊加配诸道鹰鹞等，长庆以来常进外宣索，自今已後，一切停进。其须备狩量留者，宜准宪宗朝故事。其今年新宣附食度支衣粮小儿一百人，并宜停罢。应别诏宣索纂组雕镂，不在常贡内者并停。度支盐铁户部及州府百司，应供宫禁年支，一物以上，并准贞元额为定。度支捡勘其元和以来加配合停色数，二十日内分析闻奏。先造供禁中床榻，以金饰瑟瑟杂宝钿珍珠玛瑙装者，悉宜停进。东头御马坊球场，并却还左龙武军。其殿及亭子，令所司拆毁，馀舍并赐龙武军收管。应行从处张设，不得用花蜡结彩华饰。今年已来诸道所进音声女人，各赐束帛，放还本道。应城外坟墓，先有开道路以备行幸处，宜令两军及府县晓示百姓，任其修塞。其大逆魁首苏佐明、王嘉宪、石定宽、阎惟直及因凶贼奸计遂与同谋人刘克明、田务成、许文端等，潴无赦，枭首无论，已处斩讫，家并籍没。妖妄僧惟真道士赵归真等，或假於卜筮，或以医方，疑众挟奸，矫诬干禁，并从流窜，以靖京师。其情非奸谋，迹涉诖误者，自今已後，一切不问。凶徒既殄，寰宇伫康，载举令猷，用宏庶绩。  

於戏！昔汉文顾十室之产，而天下安；我太宗皇帝勤四海之理，而帝业隆盛。暨乎列圣，罔不承式，而岁代滋久，讹弊以生。仍属难故，未遑改作。朕祗荷重器，思臻大宁，将正躬以立训，爰取新而革故。咨尔百辟卿士，外服侯卫，其喻朕意，永坚乃心。无纵欲而败度，自身於不类，率是教典，用交修焉。布告中外，咸使知悉。  

○贬张又新李续之诏  

朕在亿兆人之上，不令而人化，不言而人信者，法也。法行则君主重，法废则朝廷轻。田亻丕常挂亡命之章，偷请养贤之禄，迹在搜捕，公行人间。而更冒选吏曹，显拟君左，及黄枢覆验，乌府追擒，证逮皆明，奸状尽得，三移宪牒，一无申陈，众状满前，群议溢耳。终则步健不至，锒铛空来，蔑视纪纲，颇同侮谑。顾兹参画，负我上台，阅视连名，伊尔二子。又新可汀州刺史，续之可涪州刺史。  

○参酌仪制诏  

衣服车乘，器用宫室，侈俭之制，近日颇差。宜付所司，并准仪制，令依品秩勋劳。仍约今时所宜，撰等级送中书门下，参酌奏闻。  

○停奏事监搜诏  

元首股肱，君臣象类，义深同体，理在坦怀。夫任则不疑，疑则不任。然自魏晋以降，参用霸制，虚仪搜索，因习尚存。朕方推表大信，置人心腹，庶使诸侯方岳，鼓洽道化，夷貊飞走，畅泳治功。况吾台宰，又何闲焉。自今以後，紫宸坐朝，众僚既退，宰臣复进奏事。其监搜宜停。  

○以京畿旱宥囚徒诏  

朕闻动人以行不以言，应天以实不以文。盖明诚者，感通之大本也；刑德者，阴阳之大伦也。故五事陈於《洪范》，时令著於《礼经》。虽尧汤之灾，或丁於天数；而休咎之萌，必徵乎人事。朕祗荷大统，子视兆人，宵衣是食，不敢自逸，犹虑上心不达於下，下志不通於上。是以正朝延听，便殿访求，事之益者罔不行，弊之壅者罔不去，庶乎交感，以致洽和。而诚有所未臻，信有所未达，自春及夏，亢阳为害。虽麦秋大稔，而禾岁未登，京畿之间，阴阳小爽。斋祷备至，膏泽未濡，中心恻然，思所以济。岂庶狱之未孚，将一夫之不获，永用惕戒，载怀哀矜。其京畿见禁囚徒，犯死罪非故杀人者，并降流，流已下罪，递减一等。依令有司约礼，祷祠宗庙，遍祈山川，务尽庄敬，以副予志。百司庶务有不便於人者，各委长吏悉心陈列，无使壅於上闻。其宝历二年十二月二十七日敕及今年二月十二日赦条所厘革施行未毕者，宜令中书门下速举处分。朕志唯克己，诚在恤人，自临御以来，躬行不逮。乃者永虞艰食，瞻仰昭回，幽祷移灾，蔬食逾月，益罢浮费，用严天谴。尚惧明有未烛，道有未宣，闻於神者无馨香，施於理者或缪戾，终夕三省，履冰在怀。内外卿士，有规朕以道，宜封事条奏，宰衡庶尹，侯卫守长，各励乃职，庶承於天休。  

○更定荐代例诏  

诸道诸军使应奏判官，并每年冬荐等所奏判官，除新开幕府拟员阙置署外，其向後奏请，如是元阙，即云官某职今奏某人充。如已有今更奏，即云某职某人缘某事停，奏某人替。具前使下台省官合冬荐者，除府使罢外，既有荐用，当且要籍，岂合数月之间，便称去职。自今已後，如带职掌授台省未经两考者，不在冬荐限。如其中实有事故，其他官据品秩合冬荐者，则依元敕。  

○讨李同捷诏  

王者之御天下也，推其至诚，格以大顺；臣子之奉君父也，效以奔走，竭其忠贞。故能上下交感，家邦用宁。其有专上周旋，干纪悖戾，怠弃彝典，矫诬当时，固人神之所不容，古今未能赦者也。  

朕以菲德，祗荷鸿业，将跻俗於至厚之域，致人於无过之地，永用劳虑，恻然疚怀。李同捷幸席旧勋，不思缵绪，斩麻未几，私行墨，毒杀忠良，扰惑部校，稽之国宪，难逭常刑。朕以顷在先朝，已稽中旨，实遵成命，未议改图。庶乎舞阶以服有苗，因垒而降崇国，使臣旁午，优诏指明。而又越留务之权，授之戎帅；拔负海之地，置之中华。推恩含垢，斯亦至矣。而同捷益怀迷执，闭境练兵，大诟邻封，拒捍中使，遐迩愤怒，中外惊嗟。叛命既彰，大义当绝，事非获已，良用怃然。其李同捷在身官爵并削夺。  

朕以沧景之地，凶魁窃据，今若怒兹小丑，遽至大刑，虑金革一挥，玉石同碎，吊人之义，深置未安。宜令四面节度使，各蓄兵锋，共固疆守，绝其窥伺之路，抚其离叛之人，严戈矛之备以待其穷，据山川之要以张我武。如叛徒惊扰，潜有侵轶，当随机御遏，以自保完，勿使凌犯为虞，堤防或弛。其沧景将士，如有能奋扬忠义，执戮渠魁者，先是六品已下官者，便授三品正员官，其先是五品已上官者，节级超奖。仍赐庄宅各一区，钱二万贯文，并列加宠任。如能率所管兵马以州郡来降者，超三资与官，便授岳牧，赐钱一万贯。以城镇来降者，超两资与官，仍赐钱五千贯。以一身降者，亦与改转，仍赐钱帛。其同捷如能知义悔过，束身归朝，并与洗雪，仍加宠奖。若不能悛悟，自取诛夷，罪止一身，其馀胁，一切不问。  

於戏！佳兵者，圣祖之所诫；文德者，前哲之所崇。肆予寡昧，敢忘丕训。然以齐庶方者号令，立人纪者君臣，斯制苟渝，大伦安设？是用绝其奔轶，诫以申严，伫无战於文告，庶有瘳於迷复，特此来远，谅非初心。布告内外，咸使知悉。  

○贬熊望漳州司户诏  

孔门高县百行，由至顺者，其身必荣；朝廷广设众官，践正途者，其道必达。前乡贡进士熊望，因缘薄技，偷冀亵幸。营居中之密职，扰惑朝经；鼓Τ下之嚣声，因依邪隙。及众议波涌，累月不宁，司门验，累月至四。考覆谬妄，乃非坦途。朕大启康庄，以端群望，俾示投荒之典，用正向方之流。可漳州司户。  

## ●卷七十一  

☆文宗（三）  

○太尉段秀实庙诏  

秀实忠卫宗社，功配庙食，义风所激，千载凛然，间代勋力，须异等夷。宜赐绫绢五百匹，以度支物充。仍令所司供少牢，并给卤簿人夫，兼太常博士一人检校。  

○试制举人诏  

志本於道，盖道以致君为先；代实生才，盖才以济理为务。不索何以获其实，不言何以知其志？故帝尧垂询众之训，殷宗首沃心之术．其传曰：“嘉言罔攸伏。”又曰：“俊人用章。”汉魏以还，诏策时作，暨於我唐，遵为故事。繇是善政惟，魁能间出。朕祗荷大宝，勤恤兆人，明不烛於幽暗，惠未流於鳏寡，御朽兢虑，求贤永图。是以诏命有司，会群材，列稽疑，延问阙政。子大夫达学通识，俨然来思，操觚濡翰，条诲宿滞，慰我虚伫，必宏嘉猷。故临轩命书，策以审访，继烛俟奏，其悉乃辞。各宜坐食，食华就试。左散骑常侍冯宿、太常少卿贾饣束、库部郎中庞严宜并充考制策官。  

○委中书门下处分制科及第人诏  

王者谨天戒，酌人言，叶时凝命，资贤替理，斯为令典也。朕以菲德，祗膺大统，岁属凶旱，人思宁。庶察弊以勤理，因举能而询众，科别条问，临轩致诚，载搜尤才，果副虚伫。贤良方正能直言极谏科举人，第三等裴休、裴素，第三次等李，第四等南卓、李甘、杜牧、马植、郑亚、崔，第四次等崔谠、王式、罗绍京、崔渠、崔慎由、苗、韦昶、崔，第五上等崔涣、韩宾；详闲吏理达於教化科举人，第四次等宋昆；军谋宏远堪任将帅科举人，第四次等郑冠、李┉等：皆直躬遵道，博古知微，敷其远猷，志在宏益。实能攻朕阙，绍政经，究天人交际之理，极皇王通变之义，指切精洽，粲然可观。既校才於试可，宜旌能於受禄。其第三等第三次等人，委中书门下优与处分。第四次等第五上等人，中书门下即与处分。  

○追赠晋王普为悼怀太子诏  

王者重统纪，尊储两，所以上严国本，祗叶《礼经》，睦人伦以正邦典，崇丕基而昭彝式。其或德契元良，恩当追命，道虽闲於存殁，义有表於哀荣，仰惟旧章，用摅悯志。故开府仪同三司晋王普，先帝冢嗣，闲气夙锺，孝敬发於岐嶷，温仁形於襁褓。翦分社，光祝册於参墟；锡土启藩，假威尊於上党。朕顷戡内难，谬属与能，以王齿在婴提，事绝推让，方期就傅，谓致修龄。既因犹子之义，俾膺主鬯之选，天不遗，歼人本枝，泣悼永往，空馀典礼。嗟乐善而莫报，顾十起而何追？衔悲良恸，此诚无极。是用稽诸前训，申我宿爱，布曩怀於此日，告如在於幽灵，式备虚仪，曷瘳深痛。可赠悼怀太子。仍令有司择日，备礼追册。  

○赈山东水灾诏  

朕抚有四方，子育兆庶，虔恭夕惕，罔敢自暇，庶乎天地交感，人神洽和。如闻山东降灾，淫雨泛滥，岂政理有所未明，人情有所未达邪？中宵待旦，惕然疚怀。应是诸州遭水损田苗坏庐舍处，宜委所在吏切加访恤，如不能自济者，宜发义仓赈给，普令均一，以副朕怀。  

○更定权知同正授六考诏  

凡权知授官，皆缘本资稍优，未合便得，藉才擢用，故且权知。若通计五考，即便同正授，极为侥幸。自今已後，应诸州府五品长马权知正授，通计六考满停。其勒留官如有未满六考停给课料者，便准此却与支给。  

○绝王庭凑进奉诏  

朕初抚天下，实在便安，故委同捷节旄，处以华壤，顾彼童孽，岂宜当之。然蔑弃君亲，不合容覆，忠臣义士，咸同忿嫉，非朕生事，至於兴戎。镇州王庭凑，承累朝恩荣，据四郡士众，将为率先问罪，以图策勋。而乃影援逆寇，干犯王旅，诸道使命，絷为累囚。内兵沧州，抗战四境，交支郡之管，弃邻好之姻亲，无恩於家，忘义於国。而犹特遣中使，许其转祸，词旨坚执，曾无少悛。近日又令宰臣遗书，许以效顺。王诰一去，寂尔无闻。朕以成德一军，代建勋力，聆风拭目，待之实殊，岂为庭凑一人，致使伤及百姓。今迫藩臣恳请，连章继来，朕犹不能独断，宣示群公卿士，参详可否，以观众情，义不容诛，列状斯在。今亦酌其简便，以适事机。亦以尝在先朝，曾效忠悫，宠奖逾等，骤至三公。开其自新，以全臣节，朕之恩义，亦不负矣。其诸道与镇州邻接处，宜并绝其进奉，严加警备。其有突犯，及随指挥并合，宜依诏旨处分。诸道须有移军出界，并不得焚烧庐舍，横加残害。归投者抚之，拒命者御之。如有忠臣义士，以一州或城镇降者，并依讨沧州例处分。其上都进奏院，宜令御史台京兆府切加守捉，禁其出入，待後敕处分。如庭凑翻然改悔，乞效忠勋，上表陈诚，须有闻奏。亦委邻界，当时转与进上，不得停留。於戏！朕示帝王至仁，以安兆庶，以黄老清净，用宁寰宇。文诰屡施而不从，兵革在郊而未弭，德不能洽，诚有未孚，致此费辞，良多愧叹。  

○讨王庭凑诏  

门下：雷霆雪霜，上天所以成物；明罚敕法，圣人垂之《易》象。岂阳春不可以独化，将辅理固在於威刑乎？则遏乱禁非，法天齐俗，谅有为而然也。何则？三纲五常，王化之正本；彰善瘅恶，国经之大防。君人者，苟不提此柄以示天下，是纳人於陷井，道俗於豺狼，而欲家固人安，上和下顺，犹北辕而适楚也。  

李同捷罪暴寰宇，告之则悖，宠之益凌，乱君臣父子之纪纲，弃覆育生成之恩义，则绥讨之命，盖不得已焉。而王庭凑为我藩臣，久膺宠命，致爵位於扰叛之际，齐恩泽於忠义之伦，赎过图功，宜百群帅。而首扇同捷，使起自墨，党恶之心，剧於虎兕，负德之丑，逾於枭獍，驱忠义之旅以授凶渠，率悦顺之人以侵邻壤。藩方统帅，飞疏互来；朝右公卿，恳章继奏。皆期鸣鼓问罪，奋戈启行。朕道希包荒，志在含垢，多端曲护，大开坦途。谕之使致奇功，告之将酬重位，显招密示，抑义降心。继驰信臣，累谕深旨，而傲很弥甚，凶肆不悛。饰恶言於布章，资盗粮於狡寇，拘四邻忠告之使，坚一境代袭之谋，与逆坚为辅车，绝旧欢于姻好。屡有降卒，备验奸踪。潜军入援德棣，纵燎以焚瀛莫，河东易定，被毒骚然。宪诚从谏，见侵相继。加以猜戮无辜，安忍逞欲，有族坑屋诛之令，极削下僭上之图，井邑衔冤，道路以目。自顷冀其迷复，未议加刑，但令闭境，犹希补过。而乃大举将卒，期覆定州，取怒人祗，迎风瓦解。稔慝稔乱，前古罕见，若尚为包容，则孰分逆顺。其王庭凑在身官爵，并宜削夺。  

应诸道州镇接界处，各宜逐便攻讨。其镇州将士，如有枭斩王庭凑者，先是六品以下官者，便授三品正员官，其先是五品以上官者，节级超奖，仍赐庄田各一区，钱二万贯，兼授以土地，及赐实封。如有能率所管兵马，以州郡来降者，超三资与官，仍便正授刺史，赐钱一万贯。以城镇来降者，超两资与官，仍赐钱五千贯。如先未有官者，即特授三品四品官。如以一身降者，亦与改转，仍赐钱帛。其诸道将士，有因立功能枭斩王庭凑者，亦准前例处分。成德一军，山东所赖，扼制径险，控束河防。武俊之拯横流，承元之变旧俗，言念诚节，何日可忘。知感弟兄见劫，妻子为质，愍恻之志，朝夕在怀，当无疑谋，自致恩外。昔光武存大信而舍朱鲔，魏祖推至诚而纳张绣，非无故事，朕不食言。如庭凑自能束身归朝，并与洗雪。若执迷安祸，罪止其身，其余胁，一切不问。纵有迹涉逆节，事出一时，劫於凶威，并从宽宥。四州之内，如有谋为向顺，屈於垂成，家族无辜，残酷所及者，宜优加追赠，并赐钱帛。其有子孙得脱免，委四面节度切加搜访，当议与官。四州管内百姓，久困冤害，横罹挟制，念同赤子，莫匪吾人。诸军所次，不得妄加杀戮，并焚庐舍，暴掠财产，及有拘系，以为累囚。四州百姓，久废生业，如有归投，各宜存抚。老幼丁壮，量加优恤，仍给与空闲田宅，使之如归，事平之後，愿还本贯亦听。  

於戏！原野陈师，虽前王之不免；干戈屡动，谅菲德之所兴。孤我宿尚，良深怃然。咨尔辅弼之臣，暨於藩守群帅，尔尚悉乃忠力，匡予寡昧。经远猷以端理本，恢上略以速戎功，缉庶政以康中邦，明大教以昭昧俗。宣示内外，俾知朕怀。  

○赠栾尚书诏  

见危致命，之死不顾，据其义则白刃可蹈，得其所则鸿毛犹轻，此忠臣烈士所以垂名不朽者也。故棣州刺史充本州镇遏兵马使栾，禀受正气，发挥壮猷。属逆竖乱常，反形潜具，於此时，密献成算。朕且欲谕以文告，革其非心，重难兴师，因寝其奏。而沈谋中泄，构兹深冤，眷言此心，伤恨何已。可赠工部尚书，仍许归葬上都，令所在路次州县，供熟食兼递夫等，应缘葬事所须，并令官给。贼平之後，仍访其子孙亲属。  

○授魏徵孙可则等官诏  

武德已来，辅相之臣，以道致君，以劳定国。若赠司空徵，故侍中知古，赠太尉冕，语其功次，皆在第一，清风馀祉，宜及乎後昆。尔等乃其曾孙，式叶搜奖，俾奉贻谋之庆，用覃延赏之恩，各命以官，勉思祖德。  

○封王智兴等诏  

王者诛暴乱，赏勋劳，既正纪纲，式颁爵位。朕以菲德，理乖胜残，使衅生诲盗，刑用戎钺。属者庭凑用沧州为辅车，以谋专土；同捷恃棣州为屏捍，遂成阻命。实赖英帅，共恢壮图，爰议酬庸，式奖宣力。武宁军节度使徐泗濠等州观察处置等使充沧德行营招抚使光禄大夫守司徒中书门下平章事上柱国太原郡开国公食邑二百户王智兴，可特进，封代国公，食邑三千户，馀如故。平卢军节度使淄青登莱棣等州观察处置等使兼押新罗渤海两蕃等使银青光禄大夫检校尚书仆射御史大夫上柱国会稽县开国公食邑一千户康志睦，可检校尚书左仆射，馀如故。正议大夫检校工部尚书使持节郓州诸军事兼郓州刺史御史大夫赐紫金鱼袋崔宏礼，可检校尚书右仆射，馀如故。其棣州城下武宁军节度使诸道立功将士，已甄录外，委智兴条疏闻奏。棣州应见在百姓，宜复一年。其将士有决战攻垒，奋不顾身，中刃被疮，遂成废疾者，并赐衣粮，终身勿绝。其武宁军及平卢军、浙西、宣歙、天平等五处兵马在棣州城下者，并宜放归本道。於戏！并命申威，分疆翦寇，界大河之南北，委藩守以廓清，立绩者既以劳施，图功者方期尽敌。勉宏胜策，无至老师，共臻辑宁，副我勤属。  

○追录故中书令褚遂良等裔孙诏  

朕详观列圣纪册，祖宗盛业，粲然在前。或道有污崇，政有善否，未始不系乎当时辅弼。常因便殿，言诸宰臣，勉其匡益，叶心推戴。且以去岁乙巳登应门敷大号，俾畴贤相，以访遗裔。或血食不继，宗礻方已芜。如遂良之委笏面诤，名垂史书；仁杰之恢复庙社，事形先觉。宋之文吏骨鲠，功参理平；元之守规画一，时成有裕。其胄仅存，不绝若发，各授邑吏，使其自试。其故中书令褚遂良五代孙虔，可汝州临汝县尉；内史狄仁杰曾孙元封，怀州修武县尉；侍中宋曾孙氵敖，岳州沅江县尉；中书侍郎李元曾孙伉，邓州向城县尉。  

○委京兆捕贼诏  

辇毂之下，法在肃清，奸盗窃发，理难容舍。亲仁坊今月五日贼，依前委京兆府左右街使凤翔、、泾、金、商、同、华等州切加捕逐，如获头首，准法法断。其余支党，一切不问。於戏！唯此凶灾，是彰非德，情敢忘於罪己，惠所贵於及人。施令布和，期於苏息，凡厥臣庶，宜体朕怀。主者施行。  

○禁奏祥瑞诏  

朕以菲德，祗膺大宝，深求理本，将致时雍。以慈惠恭俭为休徵，以人和年丰为上瑞，夙夜思省，无以过之。至於嘉颖连理之祥，飞禽走兽之异，出於邦国，来献阙庭。虚美推功，非予所尚。岁晏奉陈於清庙，元正列上於大朝，探讨古今，亦无明据，恭惟灵圣，岂俟荐闻。事非经通，理当厘正，庶使溥天之下，知予务实之心。其诸应有三等祥瑞，并不得更有闻奏，亦不要申牒所司。其腊飨太庙，荐献太清宫，并元日受朝，奏祥瑞仪主宜停。  

○贬柏耆等诏  

顷以德州未下，俾宣朝旨，慰勉勤瘁，询谋事机，计日指程，候其速达，而所至留滞，请兵自随。假势张皇，乘险纵恣，奏报蔑闻，擅入沧州。专杀大将，捕置逆校，潜送凶渠，物议纷然，远近骇听。沧德宣慰使谏议大夫柏耆，可贬循州司户，参军判宫殿中侍御史沈亚之，可虔州南康县尉。  

○令镇州行营兵马各守疆界诏  

门下：圣人之教，先德後刑；王者之师，有征无战。所以体人经远，要终贵实，导利天下，端由一人，情虽获已，务臻斯道。朕以寡昧，嗣守丕业，威不能禁暴叛戢干戈，德不能济生灵完物力，以至於起师戎之役，陈原野之刑，然谓有功，固以多愧。  

始者逆贼李同捷，统戎专地，弄兵恃宠，不受文告，不服朝廷。本贵清净，惟务含宏，常欲安其反侧，匿其瑕秽。曾不悔祸，查用徂征。赖天地降灵，中外叶力，凶渠就戮，沧海甫安。我本兴师，事止於此。言念士众，以及里闾，并遭胁从，久陷涂炭，杀伤之外，残瘵可哀，已各有奖录，及令赈恤，仍委长吏，更加绥辑。王庭凑因缘同捷，遂此沈迷，及交锋刃，益纵豺豕。今沧德既已平殄，庭凑犹未悛惩，合乘兵威，便图攻讨。然欲更令思省，未忍重有伤残。又以行营诸军，久劳於外，悯其暴露，且议旋归。况兵有可用而不用，谓之不武，则失柄；有不假用而用，谓之黩武，则兴乱。弛张在我，岂止一途。其镇州四面行营兵马，并宜各归本界，且自休息，使耕农不废，储峙有常。见存者苟获阜安，未来者亦将焉往？朕志已定，姑务保宁。  

诸道纵有能指期攻取镇州者，亦非朕意。何者？庭凑一身负累，三军百姓，皆是吾人，岂忍非辜，罹其杀害。朕为父母，义切生成，每念迫以凶威，不得保其性命，或使役夫远念家业，或割剥资粮，或朝夕不免於饥寒，或冤滥以致其愁痛，寝食之际，未尝暂安。其幽州河东易定齐德昭义、魏博等道，但要保境，勿相往来。若庭凑以四郡之地，三军之众，率诚归阙，翻然效顺，则不独弃其旧恶，兼亦别议新恩。以至自知计力穷尽，而能束身请命，亦当待以不死。惟此一事，与达表章，其馀并勿听信。镇州四面节将，或功勋已茂，或感愤方深，皆欲乘时，以图尽敌。然国家之本，爱人为先，纵能翦平，岂免伤杀。今但环境设备，使之不能侵轶，须以岁月，自当诛除，此所谓不战之功，不劳而定也。其应讨沧州行营将士，并已遣使各加赐劳。其死事之後，伤痍之人，及滨河州县，兵戈所聚，水潦为败者，并有制命，令悉惠养优恤，副我意焉。然犹虑长吏未能将明，或有漏落，委中书门下准五月十三日敕，询访事实，务令周给。  

於戏！我理天下，但恐道化未至，不虑寇孽不平。若宗社之灵，风教所及，则四夷八蛮，犹当梯山航海，慕化而来，岂山东四郡，独能拒命。夫退修教而降崇，不戮人而克敌，予之所尚，今也其时。凡在中外，庶僚群帅，悉力竭忠，尚弼予理。宣示遐迩，各体朕怀。主者施行。  

○雪王庭凑诏  

帝王之御大器也，上法天意，下顺人情，何尝不欲舞干羽以致怀来，涤旧垢而宏惠贷。朕以寡昧，获守昌图，享二百馀年之丕基，纂十三列圣之洪业，而涉道犹浅，烛理不昭。德未洽於生灵，信未孚於微隐，至使河朔残梗，藩臣阻绝，既多在予之责，每轸纳隍之念。顷者沧州拒命，将帅专征，有国彝章，非朕敢赦。谅功成於九伐，当事止於一方，况成德本军，早列勋籍，庭凑初意，亦献嘉谋。因缘细隙，互构隙（阙），且闻朝廷，则挂刑书，虽欲上陈，固难自达。及沧德翦定，甲兵偃戢，拜章辨数，纳款邻封。爰妄（疑）台臣，俾通王命，备闻恭惕，延望私恩，感激而情动三军，欢呼而声驰四郡。朕猥居兆人之上，常惧一物失所，虽外示君臣之义，实内犹父子之亲，岂可使覆载之中，不沾雨露，照临之下，独隔辉光。断自予衷，靡听舆议，既改之而不吝，则待之而如初。俾服官荣，载膺寄任，爵服尽在，恩礼用加。其王庭凑可依前授金紫光禄大夫检校司徒兼镇州大都督府长史御史大夫上柱国太原郡开国公食邑二千户充成德军节度镇冀深赵等州观察处置等使。於戏！天道之所助者曰顺，人伦之所重者曰忠。为君在於不疑，为臣在於不贰。然後上下交畅，以泰宁。当宏令猷，勉收来效。凡百卿士，宜体朕怀。  

○谕刺史诏  

刺史分忧，得以专达，事有违法，观察使然後奏闻。如闻州司常务，巨细所裁，官吏移摄，将士解补。占留支用刑狱等，动须禀奉，不得自专，虽有政能，无所施设，选置长吏，将何责成？宜委御史台及出使郎官御史严加察访，廉使奏听进止。本判官不能规正，及刺史不守朝章，并量加贬降。若所管州郡，控接蕃夷，军戎之间，事资节制，即不在此限。  

○授温造山南西道节度等使诏  

汉水上游，梁山东险，控巴岷之道路，作咸镐之藩屏。实命长帅，必惟全才，简求臣僚，佥属邦彦。是用筑斋坛以赐钺，登廉车以察风俗，一方之事，悉以咨之。大中大夫守尚书右丞上护军祁县开国子食邑五百户赐紫金鱼袋温造，风度端雅，质量闳厚，立朝正色，直道当官。自登周行，蔼有休称，前在宪府，爰持国纲。人所未能，心已独至，听言尽主於忠信，指事必根於理化。岂彼尝意，自谓知人。洎南宫提领右辖，郎曹承式，体要宏通。属闻汉中，抚事多故，非宽仁不可以理军旅，非廉实不可以辑编，择任之时，诚异他日。繇是命尔尹正国，节制梁川，首列侍从之臣，秩迁御史之率。至若革故弊以存远略，因其事以定众心，姑务载安，勿使告病。弛张威惠，在尔能之，勖哉惟勤，无忝我推毂之命。可检校右散骑常侍兼兴元尹御史大夫充山南西道节度管内观察处置等使。  

○答路随等上宪宗实录诏  

卿学贯六经，究《春秋》之微旨；业精五典，得简册之精华。编年纪述於皇猷，记事备陈於王业，垂尧言而可法，彰禹绩而有光。极思尽诚，宣我祖德，阅览之际，虔感弥深。赐监修国史路随及见在史官司封郎中苏景允、起居舍人陈夷行、顿田员外郎李汉、右拾遣蒋系，各锦彩银器有差。  

○崇俭诏  

盖俭以足用，令出惟行，著在前经，斯为理本。朕自临四海，悯元元之久困，日昃忘食，宵兴疚怀。躬绝文绣之饰，尚愧茅茨之俭，亦喻卿士，形於诏条。如闻积习流弊，馀风未革。车服第室，相高以华靡之制；资用货宝，固启於贪冒之源。有司不禁，侈俗滋扇，是朕之教导未敷，使兆庶昧於耻尚也。其何以足用行令，臻於至理欤？永念惭叹，迨兹申敕。自今内外班列职位之士，其各务朴素，宏兹国风。有僭差尤甚者，御史列上，主者宣示中外，知朕意焉。  

○令御史疏决系囚诏  

如闻时稼甚滋，人心望岁。近者时雨稍乏，忧怀载深，虑有留狱，致伤和气。应京城诸司见禁囚徒，宜令御史台选清强御史二人，各就司疏决处分，具轻重以闻。  

○禁弋猎伤田苗诏  

春夏之交，稼穑方茂，永念东作，其勤如伤。况时属阳和，令禁は卵，所以保兹怀生，仁遂物性。如闻京畿之内，及关辅近地，或有豪家，特务弋猎，放纵鹰犬，颇伤田苗。宜令长吏，切加禁察。有敢违令者，捕系以闻。  

○纠举滞狱诏  

如闻御史台大理寺京兆府及诸县囚徒，近日讯鞫，例多停滞。自今已后，宜令所司速详决处分。其诸司应推狱，有稽缓稍甚，与夺或乖者，仍委尚书左右丞及分察御史纠举以闻。  

○加裴度司徒诏  

昔汉以孔光，降置几之诏；晋以郑冲，申奉册之命。虽优隆重耆德，显重元臣，而议政不及於咨询，用礼止在於安逸。朕勤求至理，所宝惟贤，顾讠是旧劳，敢不加敬。繇是委宰制於大政，释参决於繁务，时因听断，诚望弼谐。迁秩上公，式是殊宠。特进守司徒兼门下侍郎同中书门下平章事充集贤殿大学士上柱国晋国公食邑三千户食实封三百户裴度，禀河岳之英灵，受乾坤之间气，圭璋特达，城府洞开。外茂九功，内苞一德，器为社稷之镇，才实邦国之桢。故能祗事累朝，宣融景化。在宪宗时，扫涤区宇，尔则有出军殄寇之勋；在穆宗时，混同文轨，尔则有参戎入辅之绩；在敬宗时，阜康兆庶，尔则有活国庇人之勤；迨弼朕躬，总齐方夏，尔则有吊伐宁之力。皆不遗庙算，布在简编，功利及人，不可悉数，而朝论益重，我心实知。方用皋陶之谟，适值留侯之疾。沥恳牢让，备列於奏章；塞诏上言，动形於言色。果闻勿药之喜，更俟调鼎之功，而体力未和，音容尚阻。不有优崇之命，孰彰宠待之恩，宜其协赞机衡，宏敷教典。论道而仪刑卿士，宣德而镇抚华夷，啬养精神，保绥福履，为国元老，毗予一人。可司徒平章军国重事。待疾损日，每三日五日一度入中书。散官勋封实封如故。  

○答裴度奏辞册礼诏  

裴度上献表章，固辞册礼。冲谦之志，发自恳诚。嘉叹良深，用依来请。其册礼宜权停。  

○令神策军与府县协捕寇贼诏  

如闻近日京城，频有寇贼。府县所繇至少，防制实难，须假军司，共为捕察。宜令左右神策，各差人与府县计会，如有盗贼，同力追擒。仍具所差人数姓名，并所配防界，牒报京兆府。应捕获贼，并先送府县推问。如有诸军诸使勘验知情状，如实是杀人及强盗，罪迹分明，不计赃之多少，闻奏讫牒报本司，便付京兆府决杀。其馀即各牒送本司，令准百姓例之罪科决。待府司添补所繇，人力稍足，即别条流。其外县有军镇处，亦准此处分。  

○敕礼部侍郎高锴试宗正寺解送人诏  

夫宗子维城，本枝百代，封爵便宜，无令废绝。常年宗正寺解送人，恐有浮薄，以忝科名。在卿精拣艺能，勿妨贤路。其所试，赋则准常规，诗则依齐梁体格。  

## ●卷七十二  

☆文宗（四）  

○令节度等使朝觐先行奏闻诏  

方面大臣，皆吾股肱心膂，思与相见，无时暂忘。想其恋阙之心，愿奉修觐之礼，其於忠恳，悉亦可知。但缘兵革初停，务先安辑，或地邻戎寇，须有防虞；或镇重军雄，切於绥抚，临机处分，要合便宜。自今已後，诸道节度团练防御经略等使有朝觐者，但先献表章，候得诏旨允许，即任进发，使行止之际，临时不失事机。故此宣示，想各知悉。  

○借粟河东诏  

河东兵戈之後，亢旱逾年。仓廪空虚，黎元困乏。若无救恤，恐至流亡。宜借便粟十万石。  

○令御史疏理冤结诏  

方春用事，寒气稍侵，京城见禁囚徒，虑有冤结。宜令御史两人，各就本司疏理以闻。  

○赦宋申锡馀党诏  

朕以菲德，奉兹丕构，虽虔恭修己，不敢暇逸，而诚亮格物，未能宏敷，遂使奸凶怀非觊之端，藩戚陷无君之责。外诖宰臣，傍连禁吏，怵惕自咎，中宵靡宁。亲临鞫讯，改置刑典，顾为大义，实愧御家。犹虑忄佥狡之徒，忿怨相冒，遂至诬引，或连非辜，载怀惭，宜谕深旨。应缘漳王及宋申锡等被论告事，除今月六日已前准敕旨处分，并捕捉王师文一人外，馀并一切不问。宣示中外，用体朕怀。  

○委中书门下丞撰录时政诏  

史官记事，用戒时常，先朝旧制，并得随仗。其後宰臣撰时政记，因循斯久，废坠实多。自今後，宰臣奏事，有关献替，及临时处分，稍涉政刑者，委中书门下丞一人，随时撰录，每季送史馆。庶警朕阙，且复官常。  

○简计应修陵寝诏  

所修陵寝，事至严重，简计崇饰，须得精实。宜令度支郎中卢商、将作少监韦长同往诸陵，子细简计，具合修与不合处闻奏。  

○禁与蕃客交关诏  

如闻顷来京城内衣冠子弟及诸军使并商人百姓等，多有举诸蕃客本钱，岁月稍深，徵索不得，致蕃客停滞市易，不获及时。方务抚安，须除旧弊，免令受屈，要与改更。自今已後，应诸色人，宜除准敕互市外，并不得辄与蕃客钱物交关。委御史台及京兆府切加捉搦，仍即作条件闻奏。其今日已前所欠负，委府县速与徵理处分。  

○量放驳选人滥行陈诉诏  

南曹简勘，废置详断，选人倘有屈事，足以往覆辨明。近年已来，不问有理无理，多经中书门下接诉，致令有司失职，莫知所守。选人逾分，惟望哀矜，若无条约，恐更滋甚。起今已後，其被驳选人，若已依期限经废置详断不成，自谓有屈，任经中书门下陈状，状到吏部後，铨曹及废置之吏，更为详断。审其事理，可收即收。如数至三人已上，废置郎官请牒都省罚直。如至十人已上，具事状申中书门下取处分。如未经废置详断，公然越诉，或有已经详断不错，辄更有投论者，选人量殿两选。当具格文榜示，冀无冤滥，亦免幸求。  

○答萧亻免乞致仕诏  

新除太子少师萧亻免，代炳台曜，躬茂天爵，文可以经纬邦俗，行可以感通神祗。夷澹粹和，精深敏直。以忠谠侍从於宪祖，以器能弼谐於穆宗，皋陶陈九德之谋，杨震有四知之慎，进退由道，周旋令名。近以师傅之重，畴於旧德，俾从优礼，冀保颐贞。而抗疏辞疾，勇退知止。尝亦敦谕，确乎难拔。遂兹牢让，厚我时风。俾进秩於端僚，仍加荣於贵绶，叠示光宠，式彰名臣。於以！昔干木偃息，犹藩魏君；子房啬神，亦扶汉嗣。无使二哲，专美於前，始终懿图，敬服休命。可银青光禄大夫守尚书左仆射致仕。  

○令王彦威定郓曹等州税务诏  

郓、曹、濮、淄、青、登、齐、莱、兖、海、沂、密等十二州，自顷年收复已来，属中外多故，徵赋轻重，或未均平。今三道守臣，无非循吏，百姓安逸，流亡尽归，须於此时，立一经制。宜令谏议大夫王彦威充勘定两税使，仍与令狐楚等审商量。其两税榷酒，及徵物匹数，虚实估价，并留州留使上供等钱物斛斗，比类诸道，一一开项分折，平均摊配，立一定额，使人知常数，不可加减。回日具件闻奏。  

○答魏谟谏疏诏  

昔在乃祖，贞观中谏疏十上，指事直言，无所避讳。每览国史，未尝不沈吟伸卷，嘉尚久之。尔为拾遗，其风不坠，屡献章疏，必道其所以。至於备洒扫於诸王，非自广其声伎也，恤髫齿之宗女，固无嫌於徵取也。虽然，疑似之间，不可家至而户晓，尔能词旨深切，是博我之意多也。噫！人能菲躬謇谔，似其先祖，吾岂不能虚怀延纳，仰希贞观之理欤！而谟居官日浅，未当叙进，吾岂限以常典，以待直臣。可右补阙。  

○拯恤疾疫诏  

朕闻王者之理天下，一物失所，兴纳隍之咎；一夫不获，叹时予之辜。虽饥疫凶荒，国家代有，而阴阳，儆戒朕躬。自诸道水旱害人，疫疾相继，宵旰罪己，兴寝疚怀，屡降诏书，俾副勤恤。发廪蠲赋，救患赈贫，亦谓至矣。今长吏申奏，札瘥犹甚，盖教化未感於蒸人，精诚未格於天地。法令之或爽，官吏之或非，百姓称冤，税役多弊，奸赃未去，农业失时，有一於兹，皆伤和气。并委内外文武常参官一一条疏，各具所见闻奏，必当亲览，无惮直言。其诸道应灾荒处疾疫之家，有一门尽殁者，官给凶具，随事瘗藏。一家如有口累，疫死一半者，量事与本户税钱三分中减一分；死一半已上者，与减一半本户税。其疫未定处，并委长吏差官巡抚，量给医药，询问救疗之术，各加拯济，事毕条疏奏来。其有一家长大者皆死，所馀孩稚，十二至襁褓者，不能自活，必至夭伤。长吏劝其近亲收养，仍官中给两月粮，亦具数闻奏。江南诸道，既有凶荒，赋入上供，悉多蠲减，国用常限，或虑不充。其度支盐铁户部及百司，除诸军衣粮布帛及宗庙祭享切急所须并常科用外，所有旧例市买贮备杂物，一事已上，并仰权停。待岁熟时和，别举处分。於戏！朕自临御，於今七年，兢兢乾乾，不敢自逸，而冲昧寡德，未能燮调。旱水灾，或罹於藩郡；夭亡疾苦，或害於生人。悼於厥心，省己自责。其州府长吏，各奉诏条，勉加拯恤。凡在中外，宜体朕怀。  

○答王涯奏准敕详定礼制诏  

理道所关，制度最切。近者风俗逾侈，岁月滋甚，人隳本业，用多费财。爰命有司，载举彝制，务从简朴，度可久行，将使尊卑有伦，刑罚少息。其丧葬婚嫁，吉凶礼物，皆有著定，尤闻僭差。虽不在条件之物，亦委所司准令式勾当，仍切加捉搦，不得辄有容纵。军国异容，古今通礼，禁军仗卫杂饰，及诸道节度等使应缘军装衣服，即不在此限。或有留令慢法，委御史台弹奏，当坐长吏，用清颓风。  

○令诸司录囚诏  

秋稼方茂，时稍愆亢，虑有冤系，致伤和气。应内外诸司见禁囚徒，各委本司长吏随罪疏决，务从宽典，副我忧怀。  

○立鲁王永为皇太子诏  

礼重承祧，义存继体，思崇守器，必务建储，王者所以固大本而贞万国也。鲁王永，温仁宽明，聪敏孝爱，动合至性，居无放心。乐善承颜，旷度容众。恭勤《诗》、《书》之教，率由忠愿之风，懿兹徽猷，光我上嗣。朕纂奉宝位，丕宁圣图，钦若旧章，用建储贰。爰俾主鬯，以率问安，统正龙楼之荣，昭宣甲观之兆，宜膺茂典，允属元良。可册为皇太子，仍令所司择日，备礼册命。  

○却上尊号诏  

朕以否德，纂承睿图，业业乾乾，惧不克荷。是用法天地无私之道以成化，象日月无私之照以烛幽，慕唐尧虞舜之为君，继贞观开元之致理。朕以夕惕宵兴，不遑暇逸，冀将绍复圣哲，保绥华夷。至於洪名，尤不轻议，尚未富庶，岂可属心。卿等台铉重臣，翼宣元化，宜翊朕志，臻於缉熙。今阴雪伤和，尚资宽宥，乃以文武至德，加於朕躬，省视奏章，难从虚美。宜断来表，深谅予怀。  

○恤灾诏  

朕嗣纂圣图，覆育生类，兢业寅畏，上承天休。而阴阳失和，膏泽愆候，害我稼穑，灾於黔黎。有过在予，敢忘咎责，是用避殿彻乐，减膳省刑，思惕虑以覃思，庶荐诚而致雨。时泽未降已来，朕当避正殿，减供膳，太常教坊声乐，权停阅习，飞龙厩马，量减食粟。其百司官署厨馔，亦且权减。阴阳郁堙，絷系伤害，有紊和气，是乖燮调。今放出宫人一千人。其诸道今年合进鹰犬，宜数内停减一百头联，在五坊者，宜减放一百头联。京城囚徒，虑有冤滞，已委疏决，务从宽降，宜令郑覃、令狐楚速具条疏闻奏。内外诸司，先有修造，稍非急切者，并宜停省。公卿百僚，及戚里旧将相之家，如有僭侈逾制，委御史台纠察闻奏。诸州府长吏及县令，有贪纵苛暴者，委御史台访察闻奏。名山大川及能兴□致雨者，各委长吏精诚祈祷。於戏！朕受天眷佑，为人父母，旱作，焦劳匪宁。遍祀山川，靡爱圭璧，菲食罪己，缓狱消灾。载深勤雨之心，冀警纳隍之戒，凡百士庶，宜谅予怀。  

○令出使郎官御史条奏所历州县政绩诏  

前後制敕，应诸道违法徵科，及刑政冤滥，皆委出使郎官御史访察闻奏。虽有此文，未尝举职，向外生人劳弊，朝廷莫得尽知。自今已後，应出使郎官御史，所历州县，其长吏政绩，闾阎疾苦，及水旱灾伤，并一一条录闻奏。郎官宜委左右丞勾当，法官委大理卿勾当，限朝见後五日内闻奏。并申中书门下，如访知所奏事不实，必加惩责。其奏举称职者，则议优奖。  

○令宣武军节度使李程兼充亳州太清宫使诏  

圣人立极，教本奉先；王者配天，义惟尊祖。我太祖元元皇帝肇开宝运，垂祚有唐，致六合於大同，跻群生於寿域。保兹鸿业，实赖贻谋。如闻亳州太清宫频经水潦，颇以摧毁。永惟诞圣之地，敢忘崇本之诚。宜令宣武军节度使李程兼充亳州太清宫使，仍委渐加修葺，以时致敬，称朕意焉。  

○答殷侑请献所馀军赋诏  

郓、曹、濮等州，元和以来，地本殷实。自分三道，十五馀年，虽颁诏书，竟未入赋。殷侑承兵戈之後，当歉旱之馀，勤力奉公，谨身守法，才及周岁，以致阜安，而又体国输忠，率先入贡。成三军奉上之志，陈一境乐输之心，寻有表章，良用嘉叹。  

○令百姓收赎男女诏  

苏州大水饥歉之後，编户男女，多为诸道富家并虚契质钱，父母得钱数百米数斗而已。今江南虽丰稔，而凋残未复。委淮南、浙江东西等道，如苏、湖等州百姓愿赎男女者，官为详理，不得计衣食及虚契徵索。如父母已殁，任亲收赎。如父母无资，而自安於富家不厌为贱者亦听。  

○禁鞭背诏  

朕比属暇日，周览国史，仗读太宗因阅明堂孔穴经，见五脏之系，咸附於背，乃下制，决罪人不得鞭背。且人之有生，系於脏腑，炙针失所，尚致夭伤，鞭扑苟施，能无枉横。况五刑之内，笞最为轻，岂可以至轻之刑，伤至重之命。朕躬承丕业，思奉贻谋，言念於兹，载怀恻隐。其天下州府应犯轻重罪人，除情关巨蠹，法所难原者，其他过误罪愆，及寻常公事违法，并宜准贞观四年十一月十七日制处分，不得鞭背。今年已後，每至夏至已後，立秋已前，犯罪人就州府常条之中，亦宜量与矜减，速为疏理，不得久令禁系。委御史台切加纠察，永为常式。  

○禁逾限勘覆诏  

如闻大理寺所覆诸州府刑狱，皆盘勘微细节目，不早详断。道路遐远，往返经年，非惟囚禁多时，有伤和气，兼亦觊望恩泽，故涉稽留，为弊颇深，须有提举。宜令御史台切加纠察，准敕限较科推状，中有赃数异同，及罪人伏款未尽者，即许移牒盘问。其他烦碎事条，不关要节者，并不得更令移牒勘覆。  

○增设斋人数诏  

忌辰修斋，虽出近制，斟酌损益，贵於得中。况在不迁之宗，允资异数之礼。五月六日、二十六日两忌设斋人数，宜各加至二千人。太穆文德皇后忌日亦宜各加倍数，其寺观仍旧。十二月八日忌宜於五所寺观共设四千人，宜令所司准式。  

○疏理刑狱诏  

近者徵所集，阳亢成灾，靡神不宗，未获嘉应。岂刑政之尚乖其当，将狱犴之未察其冤，夙兴以思，庶答天谴。宜令尚书右仆射李逢吉、御史大夫郑覃，於尚书省疏理刑狱，轻系者咸从於决遗，重条者议所以矜宽，小大以情，必详必慎，致诚无怠，称朕意焉。  

○令刑官立限决囚诏  

时属亢阳，虑有冤系，应诸州府囚徒，各委所在长吏疏理处分，务从宽降。其缘制狱未决遣者，委刑部大理寺速立限奏覆。稍涉留滞者，仍令御史台纠劾举奏。  

○答萧亻免辞少师诏  

不待年而求谢，於理身之道则至矣，其如朝廷之望何？银青光禄大夫新授太子太傅上柱国袭徐国公萧亻免，朕以肇建元良，精求师傅，遐思汉朝故事。韦元成、石庆并当时名德，咸为此官，吾以元子幼冲，慎於教诫，欲以累汝。发明古今，冀忠孝之道，日闻於耳，特辍左右，至於林庐。而卿高蹈然，屏绝进趣，远遣令弟，还吾诏书。天爵自优，冥鸿方远，不转之志，坚然若山。循省来章，致烦为愧，终以吕尚之秩，遂其疏广之心，励俗激贪，所补多矣。有益於政，寄声以闻，亦有望於旧臣也。可太子太傅致仕。  

○定辍朝例诏  

官至丞郎，皆朕所委，不幸云亡者，宜其为之废朝。况朝会班列，本在诸司三品之上，比限近敕，或乖通理，时因敬休殒丧，载深伤恻。自今丞郎，宜准诸司三品官罢朝一日。  

○委监察御史省视太庙郊社斋事诏  

王者受天地之明命，续祖宗之鸿业，所以祗服大事，致诚严。尽其孝敬之心，崇其郊祀之礼，必在匪懈不忒，粢盛丰洁，古今丕训，无易於此。朕嗣位十载，恭临万邦，务三时以厚生，睦九族以修教。每厉薄德，汔兹小康，中宵内愧，惧不克称。实天地之眷佑，祖宗之威灵，思欲罄其精诚，奉以昭报，岂聿怀之敢望，实如在而斋心。如闻近岁有司因循，将事不恪，牲无涤具之别，笾豆乏静嘉之容，鼎俎虽陈，荐羞多阙。祠官或怠於斋肃，胥吏有至於喧呶，亏礼渎神，莫斯为甚，永言重事，用惧深衷。起今已後，太庙郊社斋郎，先事前一日，委监察御史子细点简。如有替代非正身者，当时禁身推问闻奏，当重科惩。既责躬亲，须议优奖，其斋郎委中书门下商量，量与减选。应缘祠祭官下至斋郎及太常乐人吏等，致斋日有博奕饮酒喧呼争竞者，亦委御史台纠察闻奏。其牲牢准礼循行之际，合视肥瘠之宜，近日相承，临时取办，既乖诚敬，颇失旧章，委太仆寺准礼令处分，如无本色牛羊，速具闻奏。至於酒醴醯醢，簋膳羞，各委本司准礼令切加提举。凡在庙ヂ，所宜肃敬，纵云隙地，岂废修崇，如有耕垦艺植者，亦委御史台纠察闻奏。摄事公卿，虽约官品，将朕诚敬，必在得人，委尚书省差定之时，稍加慎选。其祭器礼物中，如有欠阙及滥恶须慎补改张者，委太常宗正光禄太仆寺少府监诸司速具条疏闻奏，仍委中书门下即与疏理处分。於戏！礼崇明祀，神享至诚，上下苟无其违心，虔恭必冀於备物，繇是怵惕兴感，齐庄致词，咨尔庶工，各扬厥职。式遵礼典，称朕意焉。  

○以太师浑配享德宗庙庭诏  

旌劝是先，允协念功之义，荐羞爰举，聿追配飨之仪。赠太师浑，锺秀诞灵，逢时翼圣，铭镂金石，带砺山河。绩既著於先朝，业宜光於後嗣，俾之从祀，用表遗勋。宜配享德宗庙庭。  

○除朋党禁诏  

朕承天之序，烛理未明，劳虚襟以求贤，励宽德以容众。顷者或台辅乖弼亮之道，而具僚扇朋附之风，翕然相从，实攵彝宪，致使薰莸共器，贤不肖并驰。退迹者成後时之夫，登门者有迎吠之客，缪之气，堙郁和平，而望阴阳顺时，疵疠不作，朝廷肃清，班列和安，自古及今，未尝有也。今既再申朝典，一变浇风，扫清朋比之徒，整饬贞廉之俗，凡百卿士，惟新令猷。如闻周行之中，尚蓄疑惧，或有妄相指目，令不自安。今斯旷然，明谕朕意，应与宗闵、德裕，或亲或故及门生旧吏等，除今日已前黜远之外，一切不问，各安职业，勿复为嫌。布告中外，令其知悉。  

○赏诛郑注功臣军士诏  

朕以寡德，祗荷睿图，於兹十年，夙夜惟寅，尝恐至诚不达，景化未敷。屈己以安四方，推信以待百辟，岂有患生毗倚，变起奸凶，亦以失於任人，致此氛。然朕为人父母，子育生灵，忧万姓之靡宁，惧一物之失所。况至理之代，先德而後刑，以上下欢康，中外清晏，虑有连累，即伤太和，宜赏不逾时，式彰褒劝。其今月二十一日排难宣力功成谋议，及能应机枭斩郑注者，节级各加官赏，其次立功及军队将士合在赏级者，即有差等处分，其将校等合与改转，委本军条疏具名闻奏。谋逆之人，已断腰领，子戮家破，俾当极诛。元恶李训、王涯家族，除已处置外，妻女奴婢并入官，资货产业，天下所在，切加简责，据数闻奏。其馀亲党，除同居知情外，不同谋计者，一切不问。诸色官吏所繇，其受逆长指合欲出力同恶者，并已两军推问，寻捕处斩讫。尚虑因缘雠隙，妄告平人。自今已後，纵同官司微涉诖误者，一切不问。潜藏疑惧者，许三日内各归本司，不得辄相恐动。韩约首为诈恶，逆罪滔天，虽罗捕未获，终天网不漏。宜委御史台京兆府两金吾速催促所繇，齐出搜索，获日闻奏。如辄有人隐藏不告者，罪及一门；如知处隐藏，密来告说者，必当厚有赏赐。於戏！朕求理之心，惟才是与，听言信行，不虑包藏，岂谓邪人，负我如此。其中诱陷，必有胁从，须挂刑名，载深冤叹。其中节目，疏理未尽，须更商量者，委中书门下续即条奏。宣示远迩，咸使闻知。  

○核实选人出身诏  

中书门下吏部各有甲库，籍天下诸色出身，以防逾滥。诸道应奏诸色官改转，悉下三库，以稽其实，委给事中中书舍人吏部格式郎中各与本甲库官具有无异同，申中书门下，然与进拟。如诸司使所奏不实，或以无为有，各加惩殿，以绝奸源。  

○封卫方厚妻程氏武昌县君诏  

故邕州都督府录事参军卫方厚妻程氏，乃者吏为不道，虐杀尔夫，诣阙申冤。徒步万里，崎岖逼畏，滨於危亡。血诚既昭，幽愤果雪，虽古之烈妇，何以加焉？如闻孤孀无依，昼哭待尽，俾荣禄养，仍锡疏封。可武昌县君。仍赐一子九品正员官。  

○褒赐颜从览等官爵诏  

朕每览国史，见忠烈之臣，未尝不嗟叹久之，思有以报。如闻从览、宏式，实杲卿、真卿之孙。永惟九原，既不可作，旌其嗣续，谅协典彝。考绩已深於宦途者，命列於中台；官次未齿於绅者，俾佐於左辅。庶使天下，再新义风。  

○放免安南秋税诏  

远人征赋，每岁徵输，言念辛苦，暂为蠲免。其安南今年秋税，悉宜放免，委都护田早集百姓晓示。恐军用阙绝，宜赐钱二万贯，以岭南观察使合送两税供钱充。  

○命故信王孙林嗣爵诏  

朕因暇日，尝幸戚藩，引见诸王，爰加锡宴。而故信王孙林，行列之间，皤然白首，问其年齿，则七十而有七，询其昭穆，则元宗之云孙。朕仰思开元之时，威明之礼，大体承训，迨於朕躬，惕然动怀，当食兴叹。况尊祖之义，立爱自亲；尚齿之文，繇家刑国。观其威仪甚整，视听不衰，载怀愍矜，所宜敬异。永惟烈祖之德，用锡孝孙之庆，旌其祚裔，特举徽章。遽申开府之秩，宠以分茅之贵，俾从异等，式是殊恩。可封信王，仍赐开府仪同三司。  

○停私觌官员诏  

仕杂工商，实因鬻爵，尚须命使，改以赐财。其入蕃使旧例与私觌官十员宜停。别与钱五十贯文，令度支分付，永为定例。  

## ●卷七十三  

☆文宗（五）  

○彗星见修省诏  

朕嗣守丕构，对越上元，虔恭寅畏，於今一纪。何尝不宵衣念道，昃食思愆，师周文之小心，幕《易》乾之夕惕，惧德不类，贻列圣羞。欲致和平，时无灾咎，然诚未感物，谪见於天。仰愧三灵，俯惭众汇，思获攸济，浩无津涯。昔宋景发言，星因退舍；鲁僖纳谏，饥不害人。取鉴往贤，深惟自励，载轸在予之责，宜布恤辜之恩，式表殷忧，冀答昭戒。  

应在京城百司及天下州府见禁囚徒，各委长吏，亲自鞫问。罪合死者降从流，流已下并释放。惟故杀人及官典犯赃，并主掌钱谷之吏计较盗窃者，不在免限。扬州、楚州、浙西管内诸郡，如闻去年稍旱，人罹其灾，岂可重困黎元，更加诛敛。爰布蠲除之令，用申拯物之情。宜委本道观察使於两税户内，不支济者，量议矜减。今年夏税钱物，每贯作分数蠲放，分析速奏。仍於供上及留州使额内，相均落下，务令苏息。膏泽不愆，播种伊始，土木兴役，恐妨农功。禁中及百司所有修造，并宜权停。韶阳御辰，生气方盛，思全物类，以顺天时。内外五坊，凡有笼养鹰鹞及鸡鸭狐兔等，悉宜放之。起今月一日至五月三十日，禁京师畿内采捕禽兽，罗网水虫，以遂生成，永为定制，委台府及本军本司切加禁止。唐州昼劫县官，桂管聚集妖人，或始於计穷，或迷於诱导，啸聚未散，伏藏山林者，各委本处长吏遣人宣谕恩旨，便令放归乡贯田里，俾安家业，勿更根寻所犯。如不从制命，不在此限。朕今素服避殿，命太常彻乐，大官减膳，一日常费，分为一旬。  

近者内外臣僚，继献表章，徵引故实，请册尊号。夫道大为皇，德大为帝，朕膺此称，祗愧已多。矧踵星变之灾，敢议名扬之美，非惩既往，且儆将来。宰臣百僚及诸道节度观察等使，更不用奏请，如表已在道路及到者，并宜却还。常参官及诸州府长吏如有规谏者，各上封事，极言得失。陈救灾之本，明致理之方，咸竭乃心，以俾厥辟。  

於戏！朕明诚未感，化理未孚，谴告在天，丁宁斯甚。所宜尽意，与我同忧，勉进嘉言，共凝庶绩。弼违纳诲，副兹虚怀，宣示内外，各令知悉。  

○祈雨诏  

自春以来，未降甘泽。从来但以过时无雨，始议祈祷，及至降洒，已似後时。今虽未旱，亦要沾洽，各宜差官，精诚祈祷。  

○祭终南山诏  

每闻京师旧说，以为终南山兴□，即必有雨。若当晴霁，虽密云他至，竟不г霈。况兹山北面阙廷，日当恩顾，修其望祀，宠数宜及。今闻都无祠宇，岩谷（阙）湫，却在命祀。终南山未备礼秩，湫为山属，舍大崇细，深所谓阙於兴□致雨之祀也。宜令中书门下且差官设奠，宣告恩礼，便令择立庙处所，回日以闻。命有司即时建立。  

○命长吏祈雨诏  

农人遍野，甘泽稍愆，眷言时苗，未保收获。斋心恳祷，犹望有成，各宜差长吏所在灵庙祷祈。  

○命宰臣祈雨诏  

秋旱未雨，虑有幽冤，缧禁多时，须议疏决。京师刑狱，宜令右仆射兼门下侍郎平章事郑覃亲往疏理。仍分命宰臣祈雨於太庙太社白帝坛。  

○定庆成节宴会常例诏  

庆成节朕之生辰，天下锡宴，庶同欢泰。不欲屠宰，用表好生，非是信尚空门，将希无妄之福。恐中外臣庶，不喻朕怀，广置斋筵，大集僧众，非独凋耗物力，兼恐致惑生灵。自今宴会蔬食，任陈脯醢，永为常例，咸使闻知。  

○授嘉王运等金紫光禄大夫检校司空并给料钱诏  

《书》载《尧典》，首陈睦族；《诗》歌周德，实美维城。朕嗣统百王，宪章二代，义虽本於叙族，道无愧於尊贤，式遵旧章，爰举成命。嘉王运、循王、恭王通等，孝敬恭恪，敏裕斋庄。播兰ぇ之清芬，炳圭玉之符采。《易》凌沛献，《诗》掩楚元，古人素风，造次於是。师氏典训，周旋以之，固可以超金紫之贵阶，升台铉之崇秩。策勋诏爵，以宠分茅。并可金紫光禄大夫检校司空赐上柱国，仍依百官例给料钱。敕检校吏部尚书安王溶，检校兵部尚书颍王，宜并从百官例赐料钱。  

○赐令狐楚谥诏  

生为名臣，殁有理命，终始之分，可谓两全。然以卤簿哀荣之末节，难违往意；诔谥国家之大典，须守彝章。卤簿宜停，易名须准旧例。  

○罢童子科诏  

诸道应荐万言童子等，朝廷设科取士，门目至多。有官者合诣吏曹，未仁者即归礼部，此外更或延引，则为冗长。起今後，不得更有闻荐，俾繇正路，冀绝幸门。  

○更定驸马为公主服制诏  

制服轻重，必资典礼。如闻往者驸马为公主行服三年。缘情之义，殊非故实；违经之制，今乃闻知。宜令期周，永为定制。  

○赐萧亻免手诏  

卿道冠时髦，业高儒行。著作砺济川之效，宏致君匡国之规。留芳岩廊，逸老林壑。累降诏，亟加崇秩，而志不可夺，情见乎辞。鸿飞入冥，吟想增叹。今赐绢三百匹，以备山谷所乏，便遣萧ㄈ过彼宣付，想宜知悉。  

○优恤旱蝗诸州诏  

门下：朕嗣守丕训，恭临大宝，兢兢业业，十有三年，何尝不惠下以爱人，克己以利物。外无畋游之乐，内绝土木之功；浣衣菲食，宵兴夕惕；厚於身者无不去，便於人者无不行。损群方之贡，驱时风於朴素，将以宏祖宗法度，致夷夏雍熙。心虽劳於九垓，道未进於一取，顾惟不德，惭叹方深。今虽遐迩甫宁，忠良叶志，五兵戢其刃，百姓绝其征行，勤求理道，日冀平泰。而去秋旱蝗所及，稼穑卒痒，哀此蒸人，惧罹艰食。是用顺时布令，助煦育之深仁；施惠覃恩，法雨露之殊泽。  

其淄、青、衮、海、郓、曹、濮去秋虫蝗，害物偏甚。其三道有去年上供钱及斛斗在百姓腹内者，并宜放免。今年夏税上供钱及斛斗亦宜全放。仍以当处常平义仓斛斗速加赈救。京兆府诸州府应有蝗虫米谷贵处，亦宜以常平义仓及侧近官中所贮斛斗量加赈赐。灾旱之馀，抚养万切，眷兹长吏，必在得人。应遭蝗虫处刺史，委中书门下精加访察，如有烦苛暴虐贪浊懦弱者，即须与替。邦畿之内，徭役殷繁，言念疲人，固资矜恤。京兆府今年夏青苗钱，宜量放一半。应遭蝗虫及旱损州县，乡村百姓，公私债负，一切停徵。至麦熟，即任依前徵理，及准私约计会。其遭蝗虫及旱损处，准敕添贮义仓，每亩九升斛斗去秋合徵在百姓腹内者，并宜放免。其天下州府贷种粮子在百姓腹内者，更不要徵。  

闭籴禁钱，为时之蠹，方将革弊，尤藉通商。其见钱及斛斗，所在方镇州府，辄不得擅有壅遏，任其交易，必使流行。仍委出使郎官御史及所在度支盐铁巡院切加勾当，兼委转运使设法般运江淮糙米，於河阴积贮，以备节级赈济。累时以来，水旱时有，方隅郡府，杼柚屡空。厚下所以安人，裒多由其称物，至於徵敛，亦在宽恤。应方镇州府借便度支盐铁户部钱物斛斗，经五年以上者，并宜放免。天下百姓人吏，欠太和九年以前官钱斛斗，家业荡尽，无可徵纳，囚系囹圄，动经数年者，亦宜放免。  

刑狱之重，人命所悬，将绝冤滥，必资慎恤。京城百司及畿甸见禁囚徒，委中书门下差官疏理，无使冤滥。辇毂之下，法在肃清，奸盗窃发，理难容舍。亲仁坊今年五日贼，依前委京兆府左右街使凤翔、、泾、金、商、同、华等州切加捕逐。如获头首，准法科断，其馀支党，一切不问。  

於戏！惟此凶灾，是彰菲德，情敢忘於罪己，惠所贵於及人，施令布和，期於苏息。凡厥臣庶，宜体朕怀。主者施行。  

○遣使宣慰诸道诏  

大河而南，幅员千里；楚泽之北，连亘数州。近以水潦暴至，堤防溃溢，既坏庐舍，复损田苗。言念黎元，罹此灾，或生业荡尽，或农收索然，困馁凋残，岂能自济，是用勤约，疚於中怀。今故临遣使臣，详问病害，纾其垫溺之苦，申以劳来之方。勉谕师徒，安存孤老，将我惠泽，冀苏疲人。宜令给事中庐宏宣往陈许、郑滑、郓曹濮等道宣慰，刑部郎中崔晋往山南东道鄂岳、蕲黄道宣慰。於戏！朕自君临，励求理道，常恐一物失所，每以万姓为心。诚无感通，时有灾害，夙夜愧悼，不知所然。宣示藩方，喻兹诏命，使宽其徭役，禁其侵渔，多方辑绥，俾速完复。布告庶。知朕意焉。  

○彗星再见修省诏  

上天盖高，感应必繇乎人事；寰宇虽广，理乱尽系於君心。从古以来，必然之义。朕嗣膺宝位，十有三年，常克己以虔恭，每推诚於庶众，将以导迎休应，渐致雍熙。期克荷於宗祧，思保宁於华夏，而德有所未至，信有所未孚，灾气上腾，天文谪见，再周期月，重扰星躔。当求衣之时，睹垂象之变，兢惧惕厉，若蹈泉谷。是用举成汤之六事，念宋景之一言，详求谴咎之端，采听消禳之术。必有精理，蕴於众情，冀屈法以安人，爰恤刑而原下。  

应京城百司及诸道州府十一月八日已前见禁囚徒未经敕断者，犯死罪并降从流，流已下递减一等。其十恶及谋杀人劫盗贼，并官典犯赃，不在此限。诸道今年遭水及蝗虫州县人户等，宜委观察使与州县长吏计会，精加察访，勿惮奏论。诸道所有进献时新，委中书门下更点勘撙减，以称朕意。京畿之内，百役繁兴，欲其阜安，切在优恤。其今年二月二十五日敕，赈贷诸县百姓粮种粟八万四千九百七十八石，如闻数内半是义仓斛斗，此乃救灾之备，丰年自合收积，其馀有户部管系者，并且停徵，以俟来岁。畿内诸县，应有开成元年以前诸道逋欠，并宜放免。仍委度支与府司同简勘闻奏。如是官吏破用，不在此限。皇太子葬事，卜日稍近，但令粗及礼制，不必过务虚仪，以涉繁冗，则须裁减，冀无害物，夫岂伤恩。易定两州，地里深阻。近者守臣丧没，军中初有异图。累遣诏书，申明事理。革心迁善，章表继来。张元益出定州後，应是初扶树元益有违朝旨者，自将校至於官健，委节度使安行慰谕，并经放释。如或辄相告讦，却以其罪罪之。冀使藩方，永无疑惧。文武百僚及诸色人，有能通达刑政之源，参考天人之际，随在各上章疏，指言得失，乃至彻乐减膳，抑亦旧章，便当内自指挥，不复更形纶翰。宣示中外，宜体至怀。  

○罢军将兼充文职诏  

应诸道奏请军将兼巡内州别驾长史判司等，近日诸色入流人多，官途隘窄，诸道军将，自有衣粮，优厚之处，仍兼月俸。若更占州县员阙，则文吏无所容身，须有申明，人知分限。起今已後，诸道节度团练防御等使，不得更奏大将充巡内上佐等官。今日已前见任者，且依任前守官。应京有司有专知另当及诸色职掌等，近日诸司奏请州县官及六品已下官充本司职掌，援引旧例，色目渐多，致使勾留溢於旧额。起今已後，各於本司见任官僚之中拣择差署，不得另更奏官，如是敕额职名，当司无官员相当者，即任准旧例奏请。  

○给裴度俸料诏  

司徒兼中书令裴度，盛有勋烈，累任台衡。以疾恙未任谢上，须加优异，用示恩荣。其本官俸料，宜起今日，便付给所司。  

○禁留狱诏  

京城百司及府县禁囚，动经岁年，推鞫未毕，盖繇官吏因循，致此留狱。郁蒸在候，冤滞难堪，宜付御史台，委中丞高元裕及强明御史三两人，各就本司应见禁囚，分阅案牍，据理疏决闻奏。  

○许越王贞元孙女元真请葬临淮公珍以下四丧於旧茔诏  

越王事迹，国史著明，枉陷非辜，寻以洗雪。其子珍，他事配流，数代漂零，不还京国。元真弱女，孝节卓然，启护四丧，绵历万里，况是近族，必可加恩。行路犹或嗟称，朝廷固须恤助，委宗正寺京兆府与访越王坟墓报知。如不是陪陵，任茔次卜葬。其葬事仍令京兆府接措，必使备礼。葬毕，元真如愿往京城，便配咸宜观安置。  

○答沧景节度使刘约请开义仓诏  

本置义仓，只防水旱，先给後奏，敕有明文。刘约所奏，已为迟晚，宜速赈恤。  

○录王锷後嗣诏  

王锷累朝宣力王稷，一旦捐躯，须录遗孤，微申悯念。王叔泰委吏部与九品官，令主祭祀。  

○流萧洪诏  

萧洪起自细微，恣为狡妄。假我外家之族，冒居元舅之尊，累忝重官，再叨雄镇，作伪无状，从古未闻。不处极刑，犹为宽典。宜长流州百姓。洪男恪，女婿万缜，徐国夫人女婿吕璋，并决杖流岭南崖、象等州。  

○流萧本萧宏诏  

恭惟皇太后族望，远承齐梁之後，侨寓流滞，久在闽中。庆灵锺集，早归椒掖，终鲜兄弟，常所咨嗟。朕自临御以来，便遣寻访，冀得诸舅，以慰慈颜。而奸滥之徒，探我情抱，因缘州里之近，附会祖先之名，觊幸我国恩，假托我外族。萧洪之恶迹未远，萧本之覆辙相寻。宏之本末，尤更乖戾。三司推鞫，曾无似是之踪；宰臣参验，见其难容之状。文款继入，留中久之。朕当视膳之时，频有咨禀，恭闻处分，惟在真实。丐沐堕桑，既无可验，凿空作伪，岂得更容。据其罪状，合当极法，尚为含忍，投之荒裔。凡百庶士，宜体朕怀。萧本今宜除名，长流爱州。萧宏配流儋州。  

○罚郑滑节度使裴宏泰俸料诏  

宏泰以庆成令节，擅放累囚。虽云竭诚，且为干禁，恐开後例，须示薄惩。宜罚一季俸料。  

○禁国忌日设斋行香诏  

朕以郊庙之礼，严奉祖宗，备物尽诚，庶几昭格。恭惟忌日之感，所谓终身之忧，而近代已来，归依释老。徵二教以设食，会百辟以行香，将以仰助圣灵，冥资福祚。有异皇王之术，颇乖教义之宗。昨得崔蠡奏论，遂遣讨寻本末。礼文令式，曾不该明，习俗因循，雅当厘革。其两京天下州府以国忌日於寺观设斋行香，起今已後，并宜停罢。  

○令台司覆勘贺兰进兴党与诏  

军司所推鞫妖贼贺兰进兴等五十九人，昨令宰司详覆推状，款验节目，并无参差。缘是妖逆之徒，不同寻常刑狱，便令裁断，冀免停留。今高元裕及魏谟等论奏，请付法司覆问，重慎刑辟，与众弃之。斯亦旧章，雅当依允。其妖贼徒党，除白身及官健四人，依前军中及状内推勘，馀并宜付御史台重覆，限三日内闻奏。  

○立颍王为皇太弟勾当军国诏  

朕顾以眇身，获承丕构，严恭寅畏，十有五年。列圣鸿猷，朕岂能荷？涉冰匪惧，驭朽非难，虽宇内小康，而大道犹郁。方自砥砺，期臻理平，天不予，夙婴疾疹，政虑多阙，心靡遑安。近者凝Ё所侵，久而寝剧，臣僚爱我，内外一心，祷祀毕为，药石备至。亟换旬朔，有加无瘳，惧不能躬总万几，日厘庶政。稽於古训，谋及大臣，用建亲贤，以贰神器。亲弟颍王，朕昔在藩邸，常同师训。动成仪矩，性秉宽仁，俾奉昌图，必谐人欲。可立为皇太弟，应军国政事，便令权勾当。百辟卿士，中外庶臣，宜竭乃心，辅成予志。陈王成美，先立为皇太子，以其年尚冲幼，未渐师资，比每念重难，不行册命，回践朱邸，允叶至公。可依前复封为陈王。呜呼！万务不可以久旷，万方不可以乏统，惟义所在，朕不敢私。宣布中外，咸令知悉。  

○赠崔尚书左仆射诏  

孔氏以颜冉之行，首於四科；汉代以荀陈之门，方之八凯。乃眷时哲，得兹令名，用举饰终之恩，以抒歼良之叹。故山南西道节度使崔，诚明履正，粹密邻几，有子政之精忠，得公绰之不欲。礼乐二事，以为身文，仁义五常，自成家范。往以茂器，列於大僚。属贤相受诬，庙堂议法，由长孺之道，以佑正人，微京兆之言，岂闻非罪。既是魏其之直，益彰王凤之邪。庄色於朝，群公耸视，谠词不挠，淑问攸归。历践名藩，皆留遗爱，居常慎独，清则畏知。爰自青衿，迄於白首，励翼之志，始终不渝。未陟台阶，实辜公论，追荣左相，式示优崇。可赠尚书左仆射。  

○虔奉祀事诏  

宗庙之事，朕合亲奉其礼。但以千乘万骑，动费国用，每有司行事之日，被衣冠坐以俟旦。比闻主者不虔，祭器劳敝，非事神蠲洁之义。卿宜严敕有司，道吾此意。  

○遗诏  

朕以寡昧，祗承丕业，慕贞观之至化，希开元之中兴，十有五年，勤劳宵旰。虽俗未臻於仁寿，而物或近於守，斯乃群后叶心，岂朕独致。自谓励精未已，理平可期，诚不感通，宿疾重遘。药石无补，至於弥留，惟怀懿图，宜有顾托。是用审训，其听予言：皇太弟，睿哲明裕，孝友温文，忠正宽仁，博达周敏。必能笃祖宗之休烈，阐皇王之令猷，宜於柩前即皇帝位。仍以门下侍郎平章事杨嗣复摄冢宰。军国务殷，岂可久旷，以日易月，宜遵旧章。皇帝三日而听政，二十七日释服。天下节度观察防御等使及监军诸州刺史，职守非轻，并不得离任赴哀。天下人吏百姓，告哀後出临，三日皆释服。无禁婚嫁祠祀饮酒食肉。释服之後，无禁举乐。文武官等朝晡临事，皆十五举音。宫中当临者，非时毋得擅哭。汉文薄葬，朕实慕之，奉营山陵，务从俭约，无以金银锦彩缘饰丧具。医术之徒，夙夜劳苦，深可矜念，不须加罪。仙韶乐官，放归本司，五坊鹰犬，并宜解放。呜呼！生死常期，今古无异，予素知远，何足甚哀。咨尔将相卿士，内外腹心爪牙之臣，其敬保我太弟，辑宁邦家，成朕素怀，克于道。布告遐迩，咸使闻知。  

## ●卷七十四  

☆文宗（六）  

○定常参官书罚敕  

文武常参官，承前朝参不到，台司皆据品秩书罚。其中班位虽同，俸入悬隔，一例书罚，事未得中。宜自今已後，检点不到，据所请料钱，每贯罚二十五文。其疾病为众所知者，不在罚限。馀任准台司往例处分。  

○令王智兴安抚棣州敕  

如闻招讨棣州，计日降下，贼收百姓，多在城中。时方春农，必多馁迫，归降之後，宜委智兴据户口人数，节级赈赐，使各安生业，便以度支供军斛斗数内充。如失家业者，仍以空闲屋居田地逐便安存。  

○定铨司注拟例敕  

都省所执是格，铨司所引是例，互相陈列，颇似纷纭。所贵清而能通，亦由议事以制，今选已满，方此争论，选人可哀，难更停滞。其三铨已授官都省落下者，并依旧注，重与团奏，仍限五日内毕。其中如官超一资半资，以今授稍优者，至後选日，量事降折。尚书侍郎注拟不一，致令都省以此兴词，郑、丁公著各罚一季俸。东铨所落人数较少，杨嗣复罚两月俸。其今年选格，仍分明标出近例，有可行者收入格，不可者於格内书破，则所司有文可守，选人无路幸求。  

○罢海陵监牧敕  

海陵是扬州大县，土田饶沃，人户众多，自置监牧已来，或闻有所妨废。又计每年马数甚少，若以所用钱收市，则必有馀。其临海监牧宜停。令度支每年供送飞龙使见钱八千贯文，仍春秋两季各送四千贯，充市进马及养马饲见在马等用。其监牧风在马，仍令飞龙使割付诸群牧，收管讫分析闻奏。  

○免温造等罚钱敕  

事出非常，台有妖贼，官曹备警，亦谓虑周。即合待罪朝堂，候听处分，量罚自许，事涉乖仪。温造、姚合、崔宜等各罚一月俸，所请罚钱宜并放。  

○赐义成军节度使凉国公李听立德政碑敕  

卿代光戟，寄重旌麾，集勋庸於一门，统兵农於四镇。政经允洽，智略宏宣，勤事累朝，忠诚一贯。今滑台雄郡，白马古津，控扼洪河，密迩清洛。南并郑圃，旁带颍川，田畴之咏继闻，萑蒲之徒已化。国侨昔美，今则嗣之，眷言休嘉，每用怀想。据守义所奏，大将及三军官吏僧道耆寿百姓等，感卿惠政，咸请立碑。翰林学士宋申锡，学识优深，文词雅赡，已令撰述。必尽功庸，刊石旌贤，庶谐朕意，想当知悉。春寒，卿比平安好，遣书，指不多及。  

○赐李听敕  

卿勋德承家，麾幢统镇，功宣武略，化洽政经。军令肃於藩方，吏理惠於黔庶，芳猷克茂，德业弥彰，群黎三军，上请刊石。聿垂令问，以示後来，眷言休嘉，良多咏叹。翰林学士宋申锡，文师风雅，学洞典谟，意欲该详，俾其纂述。勋庸真纪，政术毕书，足慰人心，无惭岘首。待诏侯丕，草隶久工，便令缮写。今故赐请，想当知悉。秋凉，卿比平安好，遣书，指不多及。  

○暂停岭南选使敕  

岭南选补，虽是旧制，远路行李，未免劳人。当处若有才能，廉使宜委推择，待兵息事简，续举旧章。其南选便可更停一二年。  

○处分杨虞卿敕  

三司推勘吏部逾滥官事，其间要切节目，皆如台案。李ク过状称：杨虞卿奴受钱三百千，勘是前年虞卿察知，自送府县，奴已决责，钱亦纳官。又称送钱并买婢等事，悉无证据。但虞卿两年专判曹务，伪滥六十馀人，连甲图空，近日无例，遂令禄位受制胥徒，虽能续自举明，终失从前钤辖。况勘官知伪，久不公论，隐阙报铨，每将私用。公私且乖於较下，事理固难於守官，宜停见任，馀准前敕处分。  

○处分断裂制敕敕  

应中书门下尚书省二十四司制敕及敕甲等，近日检报，多称断裂，无凭勘覆。以此之故，逾滥大行。应从前制敕甲等所有断裂者，宜各委本司并重黏背，其中书门下仍取本押舍人给事中及甲库官本司吏，令尚书省委本司郎中甲库官本行令史同署名印所断裂缝扶尾，後云某甲勘卷若干。缝断裂亦同印署，新旧背缝并具年月卷第印署。如库官令史考满日，须据实交点。已後检报称有断裂，甲库官及本行令史节级处分。  

○定台官供奉官道遇仪制敕  

宪官之职，在指佞触邪，不在行李自大；侍臣之职，在献可替否，不在道路相高。并列通班，合知名分，如闻喧竞，亦已再三，既招人言，甚损朝体。其台官与供奉官同道，听先後而行，遇途即祗揖而过，其参从人各随本官之後，少相辟避，勿信冲突。又闻近日已来，应合导从官事力多者，街衢之中，行李太过。自今後，传呼前後不得过三百步。  

○诛兴元乱兵後加恩将吏敕  

乃者蛮寇入犯蜀川，令兴元召募一千人，随事防遏。云蛮既退，赏设放归，事理之间，亦为得所。奸臣犯纪，戕害元戎，遂择新帅，委之穷竟，果副朕意，尽诛群凶。八百馀人，一时枭斩，并诸叛将，同日诛夷。省状念功，嗟赏何极。其卫志忠已下将吏等，委温造节级分付讫闻奏。王景延等，以李绛遇害时，皆能轻身徇节，奋不顾生，宜委中书门下即与褒赠。其王景延仍与一子官，兼委温造优恤家事，务令得所。宣示中外，咸使知闻。  

○录越王贞子孙敕  

越王贞实陷非辜，载在国史，子孙久废，奖录所宜。宜付宗正寺寻勘谱牒，如是後嗣，具状闻奏。  

○专责令史简点选人文案敕  

应选人及冬集人文案，门下省简勘毕後，比来更差南曹令史收领，却纳门下甲库，在於公事，颇甚烦劳。自今已後，谨敕吏部过选院本令史，便自分付甲库，以备他年简勘。仍请门下省勒甲库令史，每过选时，常加检点收拾，明立文案，据官吏等递相分付，不得妄有破除。南曹申请之时，如有称失落欠少，本令史及专知官准检报揩改违条例处分。  

○令李践方充西川宣抚使敕  

盖天人之际，相应如响，祥之来，各惟厥事。乃者兵革始罢，黎庶甫宁，而蜀土载罹震惊，方务绥缉。今又水潦为，沉溺实多，载省奏章，益深轸虑。谅以朕泽不逮下，诚无感通，五事致咎，此方何罪？夙夜兢愧，悯叹良深。宜令户部郎中李践方充西川宣抚使，应遭水人户，委与本道观察使计会，各量税额所入，漂损多少，等第分数，蠲放今年夏秋税钱及租子等。如上常平义仓有斛斗处，亦委德裕遵古开仓赈恤。更量加优赏，使得生聚。禁察苛暴，存安老疾，以副优属，称朕意焉。  

○释邓晟等禁系敕  

如闻盐铁度支两使，此类至多，其邓琬四人，资产全以卖纳，系禁动经三载，死於狱中，实伤和气。其邓晟等四人，勒责保放出。仍委两使都勘天下州府监院，更有此类，但禁经三年已上，一切与疏理，各具事由闻奏。  

○雨雪赈济百姓敕  

敕：朕闻天听自我人听，天视自我人视。朕之菲德，涉道未明，不能调序四时，导迎和气。乃自去冬以来，逾月雨雪，寒气尤甚，颇伤天和。念兹庶，或罹冻馁，无所假贷，莫能自存。宵寝载怀，旰食兴叹，怵惕若厉，在余之辜，思宏惠泽，以顺时令。其天下犯死罪已下，除官吏犯赃及故杀人者，馀并特降从流，流罪已下，递降一等。应京兆府诸县，宜令以常平义仓斛斗量事赈恤，仍先从贫下户起给。其京城内鳏寡孤独不能自济，聋跛辟穷无告者，亦委京兆尹两县令量加赈恤讫，具数闻奏，躬自省阅，务令均赡。其诸道雨雪过多处，亦委所在长吏量事优恤。於戏！天生蒸人，君以牧之，朕忧勤政经，思致於理。言念赤子，视之如伤，天或儆予，示此阴，抚躬夕惕，余甚悼焉。布告遐迩，明悉朕意。  

○赈恤苏湖雨州敕  

浙西诸州，皆有水灾，苏湖两州，漂泊尤甚，须有赈恤，以救疲人。两州共赐米二十万石，先从贫下户给，并以本州常平义仓斛斗充。  

○赐李德裕立德政碑敕  

敕德裕：卿文彰翰苑，行振儒风。廉察金陵，六郡歌惠慈之化；统安白马，三州怀思爱之心。凡所践经，理行第一。昨者段嶷以辕门将校，阖境士农，恳请立碑，以铭德政。朕以举善为教，所以劝不能；贤示後，所以报成绩。国之彝训，莫善於斯。所令礼部侍郎贾饣束撰文，事实颇周，词藻甚丽，故令写录，专遣赐卿。亦别赐段嶷碑本，庶慰群情，想当知悉。冬寒，卿比平安好，遣书，指不多及。  

○赐段嶷敕  

卿镇理方隅，辑宁封略，师戎知训，黎庶保安，言念事功，良深倚重。德裕顷临东郡，实著政贯，所谕碑文，撰录已毕，故令送往，宜便刊立，想当知悉。冬寒，卿比平安好，遣书，指不多及。  

○又赐段嶷敕  

卿统镇滑台，肃宁封部，永言休绩，毗倚良深。先奏请归融书德裕德政碑文，今书毕，专令宣赐，想当知悉。夏热，卿比平安好，遣书，指不多及。  

○赈恤诸道旱灾敕  

朕承上天之眷，荷累圣之丕图，宵旰兢劳，不敢暇逸。思致康，八年於今，而水旱流行，疾屡作，兆庶艰食，札瘥相仍。盖德未动天，诚非感物。一类失所，有过在予，载怀罪己之心，深轸纳隍之叹，宜敷惠泽，式表忧勤。如闻自去年以来，河东关辅，亢旱为患，秋稼不收，百姓之中，颇甚困穷。今方春之时，须务农事，若无赈救，恐至流亡。其京兆、河南、河东、河中等九州府宜赐赐粟五十六万石：京兆府赐粟十万石，河南府河中府绛州各赐粟七万石，同、华、陕、虢、晋等州各赐粟五万石，并以常平义仓及折籴斛斗充。如无本色，即与运米折给。仍委本州府官长明作等第，差清强官吏对面宣赐，先从贫下户起给。其京兆府太和六年青苗榷酒钱在百姓腹内者，并宜放免。京兆、河中、河南、同、华、陕、虢、晋、绛等九州府，自太和六年秋税以前诸色逋悬，除所由车户已徵得外，在百姓腹内者，一切放免。议狱恤刑，前王所重，苟有冤滞，即伤阳和。应在城诸司诸军诸使，应有囚徒，速宜疏理，限七日处分讫奏闻。河南府等八州府，敕到後亦宜准此处分。诸色工役，非灼然急切者，并勒停省。应久旱处，管内名山大川能致风雨者，亦委长吏精诚祷请。水旱之数，虽云常理，导化失节，亦致咎灾，顾惟寡昧，敢忘克责。常参官及外府州长吏如有规谏者，各上封事，极言得失，俟有匡正，期於阜安。咸启乃诚，用致於理，无或有隐，以忝在公。内外官有贪暴残虐蠹政害人者，宪司宜纠察闻奏。朕为人父母，虔奉丕业，夕惕若厉，夙夜匪宁。减膳彻乐，庶答天诫，咨尔长吏，实分予忧。勉加抚绥，用副恻隐，庶切救灾之义，爰申为上之怀。中外臣僚，宜体朕意。  

○停忌日举奏刑狱敕  

准令：国忌日惟禁饮酒举乐，至於科罚人，吏部无明文。但缘其日不合务，官曹即不得决断刑狱，大小笞责，在礼律固无所妨。起今後纵有此类，台府更不要举奏。  

○禁私请赏设钱物敕  

诸道如有兵革水旱，州府残破，及不存济，为远近所知者，除朝廷特有借赐外，辄不得自请赏设钱物。又诸道戎帅除替後，仓库便属後人，赏设三军，须待新使。近日皆有留别赏给，自行私惠，颇紊朝章。向後诸道节度观察使除替後，并须待新使赏设，不得更有留别。  

○追收江淮诸色人经纪本钱敕  

中书门下省所将本钱，与诸色人，给驱使官文牒，於江淮诸道经纪，每年纳利，并无元额许置。如闻皆是江淮富家大户，纳利殊少，影庇至多。私贩茶盐，颇挠文法，州县之弊，莫甚於斯，宜并勒停。两省先给文牒，仍尽追收。其去年所减人数，虽无挟名，尚执两省文牒，亦宜收讫闻奏。以後不承正敕，不在更置之限。  

○暂停吏礼兵三部选举敕  

吏部礼部兵部今年选举，并缘秋末虫旱相因，恐致灾荒，权令停罢。及敛藏之後，物力且任，念彼求名之人，必怀觖望之念，宁违我令，以慰其心，宜依常例却置。应缘所纳文状及铨试等期限，仍准今年格文递延一月。  

○听诸司营造曲江亭馆敕  

都城胜赏之地，惟有曲江。承平已前，亭馆接连，近年废毁，思俾葺修，已令所司，芟除栽植。其诸司如有力及要创制亭馆者，给予闲地，任其营造。  

○诛王涯等敕  

王涯等身为宰相，委任至重，与其徒恣行凶恶，潜构奸谋。郑注草莱卑末，宠遇殊常，而乃窃发殿庭，同为扶竖，险邪之状，古今未闻。赖宗社降灵，重臣协力，斯须消灭，京师晏宁。天下之人，所同欢快，谋恶之罪，国有常刑。其王涯、贾饣束、舒元舆、王、郭行馀、李孝本、罗立言等，宜令左右神策差兵马防援准旧例，领赴郊庙及两市令众讫，於独柳树下，并仰准法处分。  

○以旱停南郊敕  

今年郊畿亢旱，自夏讫冬，以阴阳之久有错违，惧粢盛之未能丰洁。祖宗上帝，鉴临左右，德馨未达。惕焉在怀，改龟荐诚，以俟祥岁，酌诸典礼，亦谓合宜。其来年南郊宜停。  

○条流僧尼敕  

朕斋居法宫，详念致理，思欲建皇极，端化源，大苏生灵，渐复古道。矧伊耗蠹，必在澄清，而释氏宗来自西国，殷周已前，何尝有此，唐虞之际，宁匪盛时。逮至汉明因梦以言徵，傅毅猝词而臆对，远承象教，从此流行，荡然相传，垂七百祀。黎庶信苦空之说，衣冠敬方便之门，异同之论虽多，俗尚之讹未革，遂使风驱成俗，云构满途，丁壮苟避於征徭，孤穷实困於诱夺。永言斯弊，宜峻科条，自今已後，京兆府委功德使，外州府委所在长吏，严加捉搦。不得度人为僧尼，累有明敕，切在提举。为我元元，务在长育，擅有髡削，亦宜禁断。比来京城及诸州府三长斋月置讲集众兼戒忏及七月十五日解夏後巡门家提剥割生人妄称度脱者，并宜禁断。且僧尼本律，科戒甚严，苟有违犯，便勒还俗。若有自愿还俗者，官司不须立制。如闻两街功德使近有条约，不许僧尼午後行游。虽曰缁徒，地非赤子，有妨自遂，亦轸予怀。从今已後，午後任行。其僧尼在城委功德使，其诸州府委本任长吏试经，僧尼并须读得五百纸，文字通流，免有舛误，兼数内念得三百纸，则为及格。京城敕下後，诸州府敕到後，许三个月温习，然後试练，如不及格，便勒还俗。其有年过五十以上，筋力既衰，及年齿未至，夙婴痼疾，并喑聋跛不能自存者，并不在试经限。若有戒律清高，修持坚苦，风尘不杂，徒众共知者，亦不在试经限。天下更不得创造寺院。普通兰若等，如因破坏，即任修葺。  

於戏！理国之本，在正风俗。故王化首婚姻之道，所以序人伦；霸图著胎养之令，所以务生聚。况一夫不耕，人受其饥，一女不织，人受其寒，安有废中夏之人，习外夷无生之法？略期疏涤，用洁源流，俾尔齐，去末归本，庶富之渐，其在斯乎。凡厥司存，勉率吾教，各勤检驭，称朕意焉。  

○罚坊节度使萧洪俸料敕  

方镇班行散官大夫已上者，自於有司陈状，请妻封邑，本司磨勘，然後上陈。如妻已亡，又无此例。萧洪黩於常典，辄自奏章，宜罚一月俸。  

○选皇太子妃敕  

冢嗣元良，家国之庆，人伦之始，在娶元妃。虽吉事尚更於待年，而嘉偶宜深於善教，志於先定，冀选义方，属在德门，遂成好合。在东京委裴度，西京委宰臣，各申旨谕令本宗家长，举言十岁已来嫡女及妹侄孙女，两月内送中书门下，务令宜称，无有不尽。  

○赐尚书省本钱敕  

尚书省自长庆三年赐本钱後，岁月滋久，散失颇多。或息利数重，经恩放免；或人户逋欠，无处徵收。如闻尚书丞郎官入省日，每事阙供，须议添助。除旧赐本钱徵利收及吏部告身钱外，宜每月共赐一百贯文，委户部逐月支付。其本钱任准前收利，添充给用，仍委都省纳勒旧本及新添钱，量多少均配，逐行分析闻奏。须令占额用度，不得妄有破除，每至季终，委都省磨勘，申中书门下。  

○重录已驳选人粟错等敕  

去冬粟错及长名驳放选人等，如闻经冬在京，穷悴颇甚，街衢接诉，有可哀矜。宜委吏部简勘，条流钤辖，如非逾滥正身不到欠考欠选大段瑕病之外，即与重收，以比远残阙注拟，不得用平留阙。如员阙不相当，一唱不伏官者，便任冬集，不在更论诉限。如未经中书门下陈状，敕下後不得续收。今年已後，不得以为例。  

○准台奏国忌日依前例敕  

设斋行香，近已厘革，遏密停务，自有典常。台司举奏，意在详密。宜依。  

○赐裴度御札  

朕诗集中欲得见卿唱和诗，故令示此。卿疾恙未痊，固无心力，但异日进来。春时俗说难於将摄，勉加调护，速就和平。千百胸怀，不具一二，药物所须，无惮奏请之烦也。  

○答裴度辞官表批  

省表具知。夫爵位崇高，以酬勋德，君臣协契，谅在始终。斯乃前王之令图，有国之彝典也。况卿辅相宪祖，逮於朕躬，履历四朝，夷险一致。服事君之大节，推济物之深诚，道光朝伦，行满天下，倚注之意，岂同他人。属朕纂历御乾，兴师伐叛，骚动累岁，端忧靡遑。及河朔载宁，郊丘毕事，方欲咨询元老，康靖生灵，不虞寒暑所侵，勤劳遇疾。虽国医诊视，中使省临，忧属之诚，顷刻在念。忽览章奏，退让官荣，虽知止之心，则思避宠，而谋猷之体，斯乃为时。寝食之间，勉加颐养，其所陈乞，非朕意焉。  

○答裴度辞官第二表批  

省表具知。卿勋绩崇高，诚节忠荩，秉心一德，宣力四朝。︳谟缉熙，弼予於理，勤军事国，启沃匪躬。功格道光，常所嘉尚，所疾未瘳，勉於善养。勿药之喜，伫即痊平，台衮之司，倚卿为重。乃屡陈退让，殊谓不然，宜体朕怀，即断来表。  

○答裴度辞官第三表批  

省表具悉。谢病之制，虽起於昔贤；尽瘁之词，亦标於古典。况卿有功於国，作相累朝，自匡辅眇躬，又勤劳数载，岂可以微疾去位，以重望辞荣，章疏徒来，延迟弥切。至太宗朝许李靖致政，高宗遂仁轨乞骸，朕非不知，事则有异。何者？时当明圣在上，理道已成，宰臣优游，固得自便。今则生物尚困，庶工未修，言念勋贤，方深倚注，惟此故事，恐难遽行。卿宜体是诚怀，力更颐养，必有多福，以扶大忠，无至确然，复陈表章。  

○答刘禹锡同州刺史谢表批  

省表具知。卿任居三辅，职奉六条，累闻问俗之劳，载览勤人之志，言惟顾行，深慰朕怀。勉宏政经，以副优寄。所谢知。  

○庄陵礼成优劳德音  

礼重饰终，义崇敦孝，克勤奉恤之志，用申罔极之感。斯固寅亮辅臣，奔走多士，郊其忠力，济是仪章，俾宏加劳之泽，庶表必诚之报。应缘庄陵营奉，其山陵使与一子七品正员官，仍特加一阶。山陵副使按行山陵地使并赐爵一级，各与一子出身。桥道置顿使赐爵一级，仍特加一阶。内山陵兼监修桥道使赐绢一百五十匹，银器二事，特加一阶。内按行山陵副使赐绢五十匹，特加一阶。山陵修筑副使赐三十匹，加一阶。卤簿仪仗使并宜赐爵一级，各与一子出身。桥道置顿副使加两阶。舁梓宫官三品已上赐爵二级，四品赐一级。陵所造作押当官及中使等，三品四品各加两阶。吉凶仪仗诸色行从官等各加一阶。太极宫宿卫官及中使大内皇城留守并押当官等，五品已上各加一阶。撰哀册谥议谧册官各赐爵一级，书册及读哀册书宝读宝官等，五品已上赐爵一级，六品已下各加一阶。镌造宝册装宝册及检校官，五品已上各赐勋两转。中书门下仪制官题主官舁宝册官，五品己上各加二阶，六品已下各加一阶。山陵使礼仪使判官各特加一阶，五品已上仍赐爵一级。其专知桥道官考满日放选。其知东渭桥官非时放选，仍优与处分。知道路官各减两选，知顿官各减三选。按行山陵使仪仗卤簿使判官并诸司诸使监当杂职掌官吏等各加二阶。挽郎放出身後，七选许集。南郊及太极殿摄太尉侍中告谥册宝及灵座前进谥宝奏外办奠玉币酌献等官赐勋两转。其山陵礼仪卤簿仪仗等使，并诸使诸司军将官吏，如执当务重，功效尤异，制敕中不该者，委本军本使本司具名闻奏，中书门下奏听进止。其三原县百姓，今年秋青苗钱并放免。其高陵县量放一半。  

○平李同捷德音  

王者诛暴乱，吊伤残，明赏报功，拯弊绥众，盖为邦之大纪也。李同捷顷自先朝，擅谋专土，辄抗成命，私行墨。暨朕临御，实思含垢，授之以衮海，谕之以诏书，使臣相望，凶妄自若。而更扌延妖结党，劫众阻兵，毒流无辜，害被阖境。由是藩臣沥恳，卿士献规，至於兴戈，谅非得已。自元戎环壤，王旅进攻，卵窥危巢，飙振槁叶。动必乘彼机会，退皆扼其咽喉，故戴义启入郛之殊庸，李展下城之胜略，累稔逋寇，一朝削平。此诚天人合符，中外叶力，永言勋效，无忘寤思。  

其戴义及李应加爵命，并幽州及齐德两道行营将士，各有赏赐，并己从别敕处分。其赐物仍委度支逐便速与支送，仍命使臣分往宣慰，各於当处厚加宴劳。其立功军将未经宠授者，委戴义、李即差次等第，速具闻奏，即有甄奖，用答勋勤。李同捷力屈计穷，方图转祸，朕好生存性，初议贷刑。而面缚在途，阴怀狡计，夜纵火号，潜诱家童。更谋网漏，自速枭献，悯彼凶魁，坐沈家族。顾兹贻戚，载轸予怀。其母孙氏、妻崔氏、并男及家口等，并宜特从宽宥，令於湖南管内诸州有空闲处安置。其归降将卒不涉翻覆者，委戴义李审加勘实，各与衣粮，分配驱使。其沧、景等州将士，有谋执凶党，竟遭诛夷，或虽被劫致，能全名节者，并委李按实条奏，量加赠录。其沧、景、德、棣等四州百姓，有是近日被贼点召团结者，并放归营农。除非同恶相济，以死拒命者，馀一切不问。四州百姓，久陷污俗，每罹威虐，莫非吾人。今既脱难，当施德令，并宜给复一年，不能自存者，量给种食。其刺史县令，仍令中书门下慎择循良，俾加存抚。应诸将校，自经战伐，或致死亡，载念捐躯，每深悯叹。并委戴义、李审加勘定，具名衔事迹申奏，即与褒赠。其长行官健阵亡者，并令所在长吏量与收葬，同为祭酹。其家口在者，各委本军优恤，仍三年勿绝粮赐。其有因中矢石遂至残废者，各委本军厚加存养，仍给衣粮，终身勿绝。敕旨有未该者，委戴义、李比类，更作条件奏闻。其昭义、义武等军行营在贼境者，比相犄角，皆有功勤，各另有处分。  

於戏！整师除害，义切於安人；抚俗策勋，道存於布泽。爰申彝典，且新邦，咨尔多士，宜悉朕意。  

○赈恤诸道水灾德音  

朕以寡德，临御万邦，宵旰忧勤，匪敢自暇。然仁未及物，诚不动天，阴阳失和，水潦为败，致兹灾，害及生灵。江淮之间，滁、和尤甚，当宁轸惕，永言疚怀。其淮南道滁、和两州应水损县，据所申奏漂溺人户处，宜委本道观察使与本州刺史子细检勘，全放今年秋税钱米，仍以义仓斛斗，逐便据户赈接。其浙西、浙东、宣歙、鄂岳、江西、坊、山南东道，并委观察使与所在长吏，据淹损田苗，漂坏庐舍，及虫螟所损，节级矜减，指实奏闻。如没溺甚处，亦以义仓量事赈救。其京兆府河南府所损县，即据顷亩，依常例检覆分数蠲减。州县牧宰，各务抚安，必令均济，称朕意焉。  

○册立皇太子德音  

门下：帝者承天地，贞邦国，法明离之象，固鸿业之本，必命元子，以备储闱。斯皇王之令谟，古今之丕典。朕祗受眷，虔恭宝图，钦若彝章，光修前绪。皇太子永，幼禀仁智，生知孝爱，体温文以立德，资敏哲以保躬，宽裕有常，贞慎无怠。爰膺盛礼，俾奉青宫，严宗庙主鬯之仪，遵朝夕视膳之节。册命云毕，感悦良深，问安既庆於寝门，布泽宜覃於天下。  

自太和七年八月七日昧爽已前，天下应犯死罪降从流，流以下罪递减一等，惟官典犯赃，及故杀人劫狱夺囚持仗强盗者，不在此限。左降官流人，并与量移。如应流贬及诸色得罪人，所在亡没，并任归葬。  

宗周之盛，实在於维城；二汉之隆，亦由於磐石。自开元以後，累圣子孙，皆长於深宫，罔知稼穑，并不得习《诗》、《书》以修《礼》、《乐》，交气类以叙人伦，虽有闲平之才，莫施鲁卫之政，永言沦废，深疚朕怀。诸王等宜以今年以後，相次出阁，且授紧望已上州刺史上佐，观其才能，续有序用。人伦所先，婚礼为重，笄年许嫁，别有明文。其十六宅诸县主，亦宜选择良偶，以时出适。仍委吏部於诸色选人中，取情愿者拣择，具名闻奏，亦当别加优奖，令其就礼。  

汉代用人，皆由儒术，故能风俗深厚，教化兴行。近日苟尚浮华，莫修经艺，先圣之道，湮郁不传。况进士之科，尤要厘革。虽乡举里选，不可复行，然务实抑华，必有良术，既当甚弊，思有改张。今寰宇宁，干戈已戢，皇太子方从师傅，授传六经，一二年之後，当令齿胄国庠，以兴坠典。宜令国子监於诸道搜访名儒，置五经博士各一人。其公卿士族子弟，明年已後，不先入国学习业，不在应明经进士之限。其进士学宜先试帖经，并略问大义，取经义精通者，次试议论各一首，文理高者，便与及第。其所试诗赋并停。其试帖经官便以国子监学官充，礼部不得别更奏请。宏文、崇文两馆生斋郎，并依令式试经毕，仍差都省郎中二人覆试，须责保任，不得辄许替代，苟涉情故，必加罪责。  

卿大夫者，群下之所视，远方之所效，若非恭俭克己，廉贞化人，而望其服从，固不可得。况朕不宝珠玉，不御纤华，逮於六宫，皆务俭薄。卿大夫得不叶朕此志，率先兆人？比年所颁制度，皆约国家令式，去其甚者，稍谓得中。而士大夫苟自便身，安於习俗，因循未革，以至於今。百官士族，起今年十月，服冬裘已後，其衣服舆马，并宜准太和六年六月十七日敕处分。如固违制度，九品已上量加黜责，其布衣五年不得举选，百姓军人，各委州府长吏渐施教化，使自遵行，不要便为禁制，令其惊扰。惠养疲人，本於廉使，阜其生殖，在绝贪求。其诸道方镇刺史等，有聚敛货财，潜行馈遗者，委御史台纠察以闻，仍委度支盐铁分巡院同为访察，不得容蔽。亲人之官，切在守长，久於其道，政乃有成。方镇刺史三考已下，不得辄议替换。如理有异等，委中书门下访察，就加宠奖。如灼然可录者，别与甄升。其或政理有乖，害及百姓者，即不在满三考限。《易》讥丰，《传》美卑宫，刻磨砻，先贤有戒。近者官才升於郎署，位始至於郡符，莫不高其闳，广以池榭，非惟僭侈逾制，实亦耗蠹伤财。其百官第宅已造成者，并许仍旧。今日已後，如更有创立新宅，及屋宇高大者，并委御史台纠弹，必严加黜责。御史台所置六察，分纠百司，比来因循，鲜能举职。起今已後，诸司如有身名伪滥，盗官钱及违法等事，他时发觉者，本察御史各并当贬斥。考课之法，前王所重，盖以总核吏理，励精政途，名实苟违，将何劝激？宜准故事，署内外知考使，兼令中书舍人给事中各一人监考。  

百姓困穷，弊由奸吏，政苟不扰，人皆自安。其司农寺供宫内及诸司厨冬藏菜，并委本寺自供。其菜价仍委京兆府约每年时价支付，更不得配京兆府和市。其诸陵守当夫，宜委京兆府以价值送陵司，令自雇召，并不得差配百姓。寒食杏仁鸡子月进土苏白麦树栽选场棘稚修桥梁木等，便於本户税钱内克折，不得更令和市。天下诸州县应纳义仓及诸色斛斗，除准式每斗二合耗外，切加禁断。仍委度支盐铁分巡院及出使郎官御史切加访察。如闻今岁所在丰稔，其义仓斛斗先有借用处，委户部勾当，并须及时填足。  

文武常参官诸州府长官子为父後者赐勋两转。缘册太子摄太尉称贺摄侍中承旨宣制进中严外办摄中书令读册授册各赐爵一级。其行事职掌官及书宝引册宝舁举册宝礼仪使礼官等，三品已上赐爵一级，四品已下加一阶。撰册文官特加一阶，仍并赐物有差。导引官各加一阶。造册宝金字装宝人赐勋两转。行事流外及礼生等各赐勋一转。文武常参官及陪位官并宗子诸亲各赐勋一转。鲁王府官未经进改者量与进改。其皇太子侍读，宜委中书门下精择二人，具名闻奏。天下孝子顺孙，先经旌表门闾者，及年高废疾者，委所管州县各加存恤。五岳四渎名山大川，委所在长吏等量加祭祀。布告遐迩，咸使闻知。  

## ●卷七十五  

☆文宗（七）  

○太和八年疾愈德音  

门下：朕祗若天命，缵承睿图，正统纪以清庶方，序彝伦以贞百度，栗栗寅畏，於兹九年。虽俭己饬躬，推诚育物，惧有未至，不遑宴宁。属节气交时，疾恙婴体，列圣垂佑，涉旬复初。既上庆於两宫，宜覃恩於兆姓，庶与寰宇，同兹福祥。自太和八年二月九日昧爽已前，天下应犯死罪降从流，流徒等已下罪递减一等，惟官典犯赃，及诸色所由破用官物，故杀人十恶等罪，不在此限。左降官流人，缘近有去年八月九日敕，宜即与处分。  

为政之要，必在去烦，厚下之恩，莫先已责。应度支户部盐铁积欠钱物：或囚系多年，资产已尽；或本身沦没，展转难徵；簿书之中，虚有名数，囹圄之下，常积滞冤。言念於斯，所当矜恤。其度支户部盐铁应有悬欠，各委本司具其可徵可放数，条流闻奏，不得容有奸滥。在京诸司诸使食利钱，其元举人已纳利计数五倍已上者，本利并放。其有人户逃死，摊徵保人，其保人纳利计两倍已个者，其本利亦并放免。茯纳利未满此数者，待纳利数足，徵本停利。其诸色私债，止於一倍，不得利上生利，仍委本县各为详理处分。京邑之中，本无榷酤，属贞元用兵已後，费用积广，始定店户等第，令其纳榷。况万方所聚，私酿至多，禁令既不可施，榷利自无所入，徒立课额，殊非惠人。其长安、万年两县见徵纳榷钱一万五千一十贯八百文，若先欠者，并宜放免。其榷酒钱，起今日已後，亦宜并停。  

比者沧寇干纪，稽诛数年，诸道兴师，屡献戎捷，时方讨叛，难议释缧，免死戍边，已为恩贷。今沧州一道，久被朝章，念其怀土之心，必有向隅之叹，俾之遂性，用洽优恩。其诸道所送沧州将健配流，及边镇营田役使者，共一千三百五十九人，并委诸道节度观察使据现在人放归本管。如有已效军职，及自有生业不愿去者，亦任便住。董昌龄自至邕州，累平溪洞，兵威所向，首恶皆擒。然每念苍生，无非赤子，况在荒徼，尤当抚循。其溪洞如有未归附者，向後非因侵扰，更不用进讨，仍加存抚，使各怀安。其所获黄洞百姓，并分配侧近州县，令自营生，不得没为奴婢，将充赏给。如元是奴婢者，即任充赏。南海蕃舶，本以慕化而来，固在接以恩仁，使其感悦。如闻比年长吏，多务徵求，嗟怨之声，达於殊俗。况朕方宝勤俭，岂爱遐琛，深虑远人未安，率税犹重，思有矜恤，以示绥怀。其岭南福建及扬州蕃客，宜委节度观察使常加存问，除舶脚收市进奉外，任其来往通流，自为交易，不得重加率税。天下诸州府，如有冤滞未伸，宜委御史台及出使郎官察访闻奏。  

於戏！朕百灵所，获遂痊和，虔奉神休，敢忘昭报。其五岳四渎天下名山大川，各委所在长吏致祭，仍加丰洁，以副精诚。朕以寡德，上奉丕构，宗社流庆，元穹叶灵，微恙愆和，旋就康复。渥泽思及於人瘼，儆戒先自於朕躬，俾我华夷，共欢富寿，中外臣庶，宜体予怀。主者施行。  

○曲赦京畿德音  

王者爱人如身，推已及物，恤其寒燠之苦，适其舒惨之宜，俾协太和，用臻至理。朕恭默思道，忧勤在怀，时属严，念深徽纟墨。当霜雪之候，滞囹圄之中，馈馈为劳，逮捕斯扰，Ё寒所迫，愁叹必多。恻然疚心，思有矜降，宜布在宽之令，使无留狱之嗟。应京百司及畿内诸县见禁囚徒，应犯死罪，特降从流，流已下者，递减一等。如欠官钱，情非巨蠹，责保填纳，不要禁系。惟故杀人者，及官典犯赃，不在此限。仍委京兆府及诸司官长，制下日当速疏决闻奏。朕司牧黎元，存诚寰宇，况封甸殷广，京师浩穰。悯触法以罹辜，式加恩而宥罪，庶亡无告，宁失不经。宣示中外，令知朕意。  

○赈恤诸道百姓德音  

朕以寡德，於兆人之上，虽兢兢业业，思理不怠，而政道多阙，和气用伤。仍岁水旱，黎人艰食，为之父母，斯心郁陶。如闻魏博六州，阻饥尤甚，野无青草，道堇相望。及山南东道、陈许、郓曹濮、淮南、浙西等道，皆困於饥疫，虑乏粮饷。其魏博宜赐粟五万石，山南东道、陈许、郓曹濮等三道，各赐糙米三万石充赈给。委度支逐便支遣，仍各令本道据饥乏之处赈给。淮南、浙西两道，委长吏以常平义仓粟赈赐。应诸道有饥疫处，除出军粮积蓄之外，其属度支户部斛斗，并令减价出粜，以济贫人。其有牧宰非才，贪残为害，及承前积弊，须有条流，或冤狱留滞，速宜疏决者，并委观察使纠察详访，具状闻奏。用弭天眚，以副朕焦劳之虑焉。  

○讨郑注优赏军士德音  

门下：王者之御天下也，推至诚以格物，委大信以任人，故能邦家用宁，上下交感，所以诏爵禄而不吝，待臣下而无疑。岂谓变起股肱，患生毗倚，寤寐兴叹，难弭於怀。且负德背恩，干纪悖戾，古今未有能济者，盖人神之所不容。逆贼郑注，气本凶狂，志怀奸逆，害时蠹政，卜射张皇。行诈而径术多端，黩货而壑难满，情惟点白，口可铄金，罔冒包藏，为恶滋甚。朕九重之内，不得备闻，擢於妄庸，骤列华贯，入司喉舌，出总爪牙，惟务废忘，不思报国。弃生成之恩义，乱君臣之纪纲，稔慝兴ビ，前古未有，罪同枭獍，法在必诛。况诏旨既追，已离城堞，险谋且败，中路遽回。又迤逦使人，迎接逆贼李训，稽之国法，岂逭常刑。其郑注在身所有官爵，并宜削夺。  

将士如有能奋扬义勇，执戮渠魁者，先是六品已下官者，便授三品正员官。其先是五品已上官者，节级超奖，仍赐庄田各一区，钱二万贯。如有能率所管兵马，以州郡来降者，超三资与官，便正授岳牧，仍赐钱帛。诸道将士，虽各守疆土，非为进攻，如被侵掩，因事立效者，亦准前例节级处分。贼如能知义悔过，束身归朝，并与洗雪，仍加宠奖，幽明可鉴，朕不食言。但有款诚自通，即委诸道与奏；若不能悛改，自取诛夷，罪止一身，其馀胁，一切不问。其有迫於凶威，曾著失节，顾存家族，事出权时，待其平宁，并从宽宥。将士如有潜谋立功效顺，被其屠戮，并优加追赠，并赐钱帛，仍与一子官。应州县百姓，陷在暴虐，莫保性命，诚可哀矜。诸军环境，不得妄加杀戮，并焚毁庐舍，掠夺资产，及有拘执，以为俘囚。如有归投者，委诸道据丁壮老弱，量加优恤，仍给与空闲田地，使就生业，事平之後，愿归本贯者亦听。凤翔一军，素著忠义，每临霜雪之际，实见松筠之心，凛然义风，简在朕志。其大将及军士，并宜坦怀自处，勿以为忧，兵革既平，宠待如故。郑注初到镇日，闻有优赏，军将常事，不足为疑。州县百姓，亦当优给复，勉於自效，以保令图。  

於戏！佳兵者，圣祖之所戒；文德者，前哲之所崇。肆予寡昧，敢忘丕教。然以齐四方者号令，立人纪者君臣，斯言苟违，大伦安设？今则绝其奔轶，示以申严，怀柔诚贵於止戈，执恶何惭於用武？布告中外，咸知朕意。  

○诛王涯郑注加恩中外德音  

朕以翼翼之心，孜孜求理，十年之内，庶政未凝。极其焦劳，志在博采，聿观奇士，冀获长才。取其节焉，不顾发迹，故李训郑注，咸得进言。望其沃心，每许造膝，邪人奸色，顺非而泽，信行听言，深心厚貌，包藏不怍，伪辨无疑。枭獍为心，祸乱忽作，意欲翦除中外，悉去大臣，志愿非常，自谋安泰。赖上天垂，宗社降灵，同恶虽多，奸谋竟败。忠臣输力，保护朕躬，是日弭宁，已尝布告。尚闻闾里，未悉予心，犹有浮言，谬相诳惑。朕君臣之际，疑间不行，致此妖妄，惭非哲惠。前月二十一日，王涯、贾饣束、舒元舆、李训、郑注、李孝本、韩约、罗立言、王、郭行馀、魏逢等，亲率金吾兵仗，又郭行馀、王领所部将健，持兵上殿，叶谋不轨，倾覆社稷，谋害中外。凡此凶徒，悉已枭戮，绝其遗类，以谢忠良。内外庶臣，卿士百辟，体予前志，宜即自安，无惑浮言，尚相恐怖。  

式布维新之庆，宜申在宥之恩。京百司见禁囚徒，死流罪递减一等。未结正者，推问毕日，准此处分。诸色所繇官吏，陷於胁从，虽有名籍，涉於诖误者，一切不用更问，仍付左右神策两金吾京兆府御史台，并准恩赦处分，休便追捕。其有潜藏回避，限令出三日，各归本司。逆人亲族，已处置外，其馀周亲已上，一切不问。所在更不用系留闻报。其先有定名捕捉者，所在寻追，获日奏闻，不得漏网。昨者有擅入逆人之家，盗掠财物，拥无故之利，生怙乱之心；尚有纵酒聚徒，妖言惑众，志於掠盗，恐吓居人；假托军司，辄持兵器，及以前月二十一日事妄相告讦者，委御史台京兆府严加伺察，擒捉奏闻。所在集众决杀，不在恩赦之限。  

於戏！齐晋之难，桓文是兴；注训之妖，朕志先定。识邪正之路，辨消长之端，睹众臣宣力於急难，见禁旅摧凶於顷刻，当危急之际，识臣节之勤，藏於予心，何日可忘？宣示中外，宜体朕怀。  

○上皇太后册文  

嗣皇帝臣昂言：古先哲王之有天下也，必以孝敬奉於上，慈惠浃於下，极诚意以厚人伦，思由近以及远，故自家而刑国。以臣奉严慈之训，承教抚之仁，而长乐尚郁其鸿名，内朝未崇於正位，则率土臣子，勤勤恳恳，延颈企踵，曷以塞其心乎！是用特举彝章，式遵旧典，稽首再拜，谨上穆宗睿圣文惠孝皇帝妃尊号曰皇太后。伏惟与天合德，义申锡庆，允厘阴教，祗修《内则》。广六宫之教，参十乱之功，颐神保和，宏覆万有。  

○册鲁王永文  

维太和四年，岁次庚戌，二月景午朔十二日丁巳，皇帝若曰：咨尔元子，其敬听朕命，我国家累叶重光，诒休昌运，奄有区宇，垂二百年。良以亲亲无私，建立子弟，克固磐石，作藩王家。洎予践位，敢忘丕训，是用酌於旧典，谋及台臣，撰兹吉日，锡以青社。惟尔道扶正性，天假令仪，已彰岐嶷之名，载嘉信厚之器，持大公之道，且不愧於知子，举守藩之命，亦将教於事君。爰择乐郊，俾王曲阜，环以沂水，遂荒海邦。今用命使兵部尚书平章事牛僧孺、副使左散骑常侍吴士矩，持节册命为鲁王。於戏！尔宜守正闲邪，去奢昭俭，害於德者不作，逆於耳者必听。无昵宵人，无远端士，纂东平之乐善，师河间之好古。日慎一日，行之为难，敬尔有国，无坠我休命。  

○册九姓回鹘爱登里罗汨没密施合句禄毗伽彰信可汗文  

维太和七年，岁次癸丑，某月日，皇帝若曰：王者运神功以清九有，敷至德以柔四夷。虽万国建季，皆有君长，而一时缛礼，特厚亲邻。用昭绝漠之荣，式示徽章之贵，克膺盛典，允属雄材。咨尔九姓回鹘爱登里罗汨没密施合句禄毗伽彰信可汗，代济公忠，时推英毅，刚明有守，信实不渝。总北方劲悍之师，慕中华清净之化，克昭前训，实怀远图。庆叶承家，愿申永好，彼无侵轶，此务绥安，两国咸欢，六姻弥重。事大之义，而合志《春秋》；相响之诚，而皎如日月。使臣旁午，贽币交驰；词意绸缪，礼貌恭恪。是嘉诚款，宜锡宠光，必能虔受新恩，纂乃旧服。今遣使宁远将军右金吾卫将军兼御史大夫上柱国赐紫金鱼袋唐宏实、副使中大夫将作少监兼御史中丞赐紫金鱼袋嗣泽王容等，持节备礼，册为九姓回鹘爱登里罗汨没密施合句禄毗伽彰信可汗。於戏！海内四极，惟唐旧封，天下一家，与我同轨。举兹典册，布於神明，尔其慎固封疆，祗守名器，罔坠先烈，载扬令猷。钦承礼文，以作来范。  

○册鲁王为皇太子文  

维太和七年，岁次癸丑，八月甲申朔七日庚寅，皇帝若曰：王者钦若天道，君临万方，必崇上嗣，以固邦本，所以尊守器而重承祧也。我祖宗受天明命，光宅区夏，元光被於生灵，利泽霈於遐荒。逮予寡昧，继缵鸿绪，虔畏寅惧，不克负荷，思崇大典，用建元良。俾膺主鬯之重，式叶奉先之庆。咨尔元子鲁王永，惟哲淑聪明，温文粹和，夙表岐嶷，生知孝敬。洎苴茅分社，磐石启藩，蕴东平乐善之心，慕河间大雅之操。天纵宏量，日新令猷，人神协志，蓍龟献兆。是用命尔为皇太子，往惟钦哉！修己有度，敬事无违。居必思义，动必率礼，讲道励学，亲师尚贤。则可以正曜於前星，配德於重海，以承列祖，以奉粢盛。恢宏懿图，无忝丕命，可不慎欤！  

○册裴度司空文  

维年月日甲子，皇帝若曰：三台罗列，以承斗极；皇王取象，以建三公。将以调阴阳，万国，论道兴化，与天地参。故职官物采，不足以昭彰物数，於是有明庭册拜，清庙谒见之礼，以尊异之。咨尔金紫光禄大夫守中书侍郎同中书门下平章事兼淮南节度副大使知节度事晋国公裴度，有文理，有武功，有直声，有忠节。宏深如大浸，峭拔如乔岳，爱人如慈母，宰物如权衡。师儒术於素王，授兵符於黄石，百行九德，叠於其躬。先王以上圣之资，启中兴之运，咸有一德，时惟汝谐。召云命吕，翕受交感，翌助神算，绥四方。大旆东摇，淮夷荡定，长策独运，全齐以平。解纷消慝，无小无大，去权树善，或显或晦，非可以造次详，非可以一二计。肆予小子，昔当守器，休功令问，充溢听闻。逮此缵承，委重藩镇，达经国之大体，有事君之小心。知无不为，功多不伐，可谓社稷之元老，经济之宏材者也。予嘉乃勋，懿乃德，庸建尔于上公。尔惟省厥初，念厥终，任天下之安危，为夷夏之表式，俾先帝之鸿业休德，不坠於地，俾予一人，实受其福。於戏敬哉。  

○太和改元赦文  

朕闻古先哲王之为理也，修己以安百姓，恤刑而矜庶狱，端立政以谨始，宏厚泽以体仁。推其心以及於物，诚其中而化於外，和气斯洽，休徵以臻。故兵革不试而四海宁，疵疠不作而三灵泰。我有唐祖武宗文，光宅天下，列圣承统，遂康区中。渐濡丕冒，掩轶前载，宏兹道以腾英声，焕其文以耀终古。惟此鸿业，属予冲人，荷无疆之丕构，於兆人之上，昼惕宵儆，焉如疚。仰惟宗社储休，神祗协力，克靖内难，恢复王纲。思布和以立极，爰正风於更始，因体元纪号之典，举肆眚覃恩之命。昭我恤隐，与人维新，可大赦天下，改宝历三年为太和元年。正月十三日昧爽已前，大辟罪已下，罪无轻重，已发觉未发觉，已结正未结正，见系囚徒常赦所不免者，咸赦除之。惟十恶五逆及故杀人，官典犯入已赃，不在於免限。左降官量移近处，已经量移者更与量移。其合复资者，五品己个中书门下速与处分，六品已下任从常例选。丁忧去任在忧未赴贬所者，服阕日亦与量移。如有亲故在上都，任经本司陈状，不必更待州府申请。流贬之中，纵敕不许量移者，及言终身勿齿者，亦与依例处分。亡官失爵，各与收叙。痕累禁锢，并从洗涤。其缘去年十二月八日坐累流隶者，不在此限。应缘山陵制度及丧仪礼物，宜委中书门下及诸司长官，博询故实，务遵礼度，必诚必信，副朕哀怀。所缘山陵造作及桥道置顿所资，并以内库钱物充，用如不足，以度支户部钱充。京兆府今年夏税青苗，量放一半。太皇太后第二等已上亲，大行皇帝皇太后第一等亲，委中书门下量才叙用。九庙子孙陪位者各加两阶，仍据始封，每王後与一人出身，委宗正卿检寻图谱，取一房最沈翳者充数，具名闻奏。内外文武官及诸色人，任上封事，极言得失，无有隐讳。天下诸色人中，有贤良方正能直言极谏者，及经学优深可为师法，详闲吏理达於教化，军谋宏远堪任将帅者，常参官及方牧郡守各举所知。无人举者，亦听自举，并限来年正月到上都。今年正月十四日上皇太后尊号及朕受册进宝撰即位册文承旨宣制等官，各与一子正员七品官。江王府官去年十二月已前在任者并与改进。其去年十二月九日立功将士，普恩之外，三品己上更赐爵一级，四品已下更加一阶。其赴难军使兵马使都虞候将士等仍各与改转，名衔闻奏。  

○南郊赦文  

门下：王者祗见宗庙，情极於孝思；肃事郊丘，义崇於严配。诸侯骏奔以助祭，百灵而降祥，感达神明，斯为茂范。朕以冲昧，获嗣丕图，奉累圣之耿光，承上天之眷命，以简易宏宣政本，以勤俭调顺化源，宵旰励心，思臻至道，兢业寅畏，於今四年。属兴伐叛之师，未暇燔柴之礼，赖祖宗保佑，上帝监临，氛慝澄清，弓戈橐戢。今因南至，有事圆丘，荐诚敬於二仪，申感慕於九庙，群祀来享，至诚必通。既陈信以告虔，宜覃恩而广泽，可大赦天下。  

自太和三年十一月十八日昧爽已前，大辟罪已下，罪无轻重，已发觉未发觉，已结正未结正，见系囚徒常赦所不原者，咸赦除之。惟犯恶逆已上及故杀人，官典犯正入已赃，不在免限。左降官量移近处，已经量移者更与量移。如复资者，五品已上中书门下速与处分，六品已下即任依常调选。丁忧去任，服阕日亦与量移。如有亲故在上都，任於所司陈状，便与处分，不必更待本州府申请。别敕因责授降资正员官，未经改转者，量与进改。亡官失爵，放归不具者，量加收叙。纵元敕云终身不齿者，亦量与收叙。流人未到所在及已到者并放还，惟降死从流者，并与移近地。如已收叙者，量才录用。并僧尼道士移隶者，亦与改还。得罪人已亡殁，家口未许归者，一切放归，如有情愿留者亦任。诸色得罪人中，如先敕云纵逢恩赦不在免限者，并加别敕安置者，亦并委中书门下量事状轻重，节级处分。左降官及流人先有官者，如已亡殁，各还本官。流贬人及诸色得罪人，所在身亡，任其亲故收以归葬，仍仰州县量给棺榇，优当发遣。诸色人中有痕累禁锢及逃匿者，一切并与洗涤。常参官及诸州刺史，有先因停替，及以病解免，并终制未授官者，委中书门下量才进拟，勿令稽迟。选才命士，所贵任贤，黩货鬻官，深为贬法，纵思宽宥，亦虑惠奸。其有伪官出身人近已从流者，与移近处。未处分者，减等处分；未发觉者，卖官买官人，并仰赦书到後一月内，於所在纳官告陈首，得免其罪；如不陈首者，已後事觉，不在免罪限。  

封畿之内，供亿常殷。既渥恩施，宜加г给。其京兆府明年夏青苗钱，宜放一半。财货之司，奸屈皆有，切资政理，以遏幸门。应度支盐铁户部三司所管诸色官吏所由人户等，欠负太和元年已前诸色钱物斛斗等，各委本州尽理勘实，如是贸易招状，入已隐欺，即准条处分。如缘收贮年深，盘覆欠折，水火漂，事实有凭，如此之类，除检责家产及摊徵元保外，如实无可纳，空挂簿书，连年囚禁者，宜各具色目闻奏。河南诸镇，仍岁兵荒，百姓困穷，宜有蠲免。其郓、曹、濮、淄、青、衮、海及沧德管内齐州明年夏税钱，每贯放二百文，其税子每亩十分放二分。诸道方镇，自兵兴以来，或缘进奉助军，或缘本道徵发，务求济办，多是权宜。今寇贼既平，中外无事，宜申典法，以救伤残。天下除二税外，不得辄有科配，其擅加杂榷率，一切宜停。仍令御史台及出使郎官御史，并所在巡院，严加访察。自沧景用兵，所在逐急，须借诸州常平义仓斛斗，权充军粮，宜令度支勘计，速遣收籴，填数闻奏。边防至重，悉宜有素，器械仓廪，尤须精实。比岁有司，屡以营屯奏报，约计诸镇储蓄，合支数年，尚恐主吏欺罔，未加约束。宜委度支与本道节度及营田使子细勘会，自营田已来，所贮粮见在仓者多少？支得几年军粮，具实闻奏。又缘边诸镇，兵额虚实，器械色目，亦仰闻奏。如涉虚谬，本判官必惩责。有欠阙当议添置，务令摭实，无挂空文。  

纂组文采，贵货劳人，奇技淫巧，荡心丧志，将欲导其俭朴，必在抑其华饰，率化天下，先自朕躬。应缘乘舆服御宫禁供须，一事已上，当从俭约。自今已後，四方并不得辄以新样难得非常之物为献，其机杼织作，有纤丽尤甚，若花丝布缭绫之类，及幅尺广狭不中常度者，并宜禁断。仍仰天下州府，敕到後一月日内，所有此色机杼，一切焚弃讫闻奏。并委观察判官严加检察，犯者以故违敕论。  

县令政切亲人，纠曹职当举辖，命於选部，非不择才。比者令常参官得各举县令，所举不当，虽有明文，法既因循，遂开侥滥。自今後，宜令诸州刺史及本道观察使，各举管内堪任县令录事参军者，仍须资考相近，并据阙申奏。所举官如才职不称，刺史书下考。如至赃犯（阙）刺史停见任，观察使据事轻重，临时处分。如政事修举，课第殊尤，亦当明赏，以劝能者。立法之意，使人不移，苟私用之有名，在公费而何害？天下州府两税占留钱，每年支用，各有定额。其回残羡馀，准前後赦文，许充诸色公用。长庆四年二月三日制亦具言，缘无分明条件，可使执守，刺史每被举按，即以坐赃论，须为立程，俾无甚弊。其州府应合公用羡馀物，并因循旧例，与格令不同者，并令尚书省御史台明立条件，散下州府，使知所守，永可遵行。  

缁黄之众，蚕食生人，规避王徭，凋耗物力。应诸州府度僧尼道士，及创造寺观，累有禁令，尚或因循。自今已後，非别敕处分，妄有奏请者，委宪司弹奏，量加罚责。其百姓中，有苟避徭役，冒为僧道，所在长吏，量为科禁。  

古者理戎，皆举成法，将卒有制，简阅有时，所以籍无虚名，军无冗食，至於符守，各奉诏条。诸道先发支郡将士，如闻衣粮解补，犹系使司，详其事理，颇非简便。宜委本使差官检元辖名额及赐粮等第文案，与剌史勘会。除续准诏敕抽停外，据所合给钱米，并以当州合送使钱米，依虚实糙熟，分数折计，割入留州钱米数。勘会讫，州使各具分数闻奏，应缘解补支给，并委本州，其使司更不缘得收管。诸道诸州所置将吏，如非原额，周事之外，更随闲剧，务从简省。方镇刺史在京，除官所须，收补随从人数，有司即为节限，他时替罢，仍令随使停解。其方镇交代之时，及知留後官，不得辄有补置，如违，委巡院官具事目申台司录奏。其违犯官，重加科贬，所补人并本职停解。刺史职在分忧，得以专达，事有违法，观察使宁不纠绳。如闻远地多未遵守，州司常务，巨细取裁，至使官吏移摄，将士解补，占留支用，刑狱断结，动须禀奉，不得自专。虽有政能，无所施设。选置长吏，将何责成？宜委御史台及出使郎官御史严加察访，观察奏听进止，本判官不能匡正，及刺史不守朝章，并量加贬降。若所管州郡，控接蕃夷，军戎之闲，事资节制，须得使司共为条理，即不在此限。  

邦畿之内，物役殷繁，事苟不均，人何以济？如闻近年以来，京城坊市及畿甸百姓等，多属诸军诸使诸司，占补之时，都无旨敕，差科之际，顿异编氓，或一丁有名，则一户合免，往年制敕，无复遵行，宜委本军本使及京兆府切加提举，准元和二年八月京兆府所奏敕及长庆元年制度节文处分。自先朝以来，累有赦令，防奸除弊，条目甚详。至如闭籴禁钱，横徵暴赋，两税物估之虚实，四方进献之丰省，再三处分，非不丁宁，出令不行，名实自爽。从元和二年已後所有敕令，宜委中书门下及内外百司按事施行，勿踵前弊，仍令御史台严加纠察。诸色出身，三卫最滥，假冒官荫，妄用优劳，补既过多，简亦失实。既参选叙，命此理人，积岁幸门，诚宜杜塞。其三卫三二年且不得补，待简先补人数尽无，如更要补，委有司条疏，严为限制，每所补注，挟名替阙，如便可停废，亦诣实奏闻。  

《礼》著从人，《诗》称下嫁，义当选尚，俾各有行。其六宅十宅诸王女县主，宜令每年於选人中，择其情愿者配尚。授官之日，量加优赏，罢秩之後，仍减两选。其初婚者，更有赐与，使备行礼。如非士类，不在选限。其该载未尽处，委中书门下别条疏闻奏。量能授用，允属於群材，举善推贤，是先乎公族。经学可以宏教本，高尚可以观时风，宗子中有才行著明，文学优异者，委宗正寺具名闻荐，比类加奖。诸色人中，有精究经术，洞该今古，求志不期闻达，委所在长吏具以名闻。国家与吐蕃，甥舅之好，彼此无虞。自今已後，边上不得受纳投降人，并擒获生口。缔构兴运，翼赞昌期，勋镂鼎彝，名光简册，载怀夙烈，何日忘之？武德已来配享功臣及将相，名迹尤著，节义显闻，而子孙陵替，官阀废坠，未经甄录者，委中书门下搜访允嗣，特加优异。故尚父汾阳王、赠太师晟、赠太尉秀实，子孙中未经甄奖者，每家与一人正员官。  

磐石之亲，义资敦叙，华之庆，道备肃雍。文武庶僚，中外执事，或敬恭厥位，或祗奉严，爰考旧章，用申庆泽。亚献循王、终献恭王通等各赐物一百匹，夹侍正衣进圭捧圭各赐物五十匹，亚献终献正衣各赐物四十匹。大长公主长公主嗣王郡主县主各赐物有差。内外文武见任及致仕官，三品已上赐爵一级，四品已下加一阶，合入三品五品欠考未合叙者，待考足日听叙。素王设教，崇儒配於斯文；虞宾在庭，想遗风於先烈。微言不坠，令德攸彰。文宣王之後及二王三恪各与一子官，其祠庙委所在量加修饰。礼重睦亲，化先合族，慈训克承於椒掖，宠光宜首於观津。太皇太后皇太后二等已上亲，皇后三等已上亲，委中书门下各择有才行者量与改官，无官者各与出身。皇五等已上亲，三品已上赐爵一级，五品已上加一阶，六品已下及前资常选散官，简选日优与处分；未有出身陪位者，每家放一人出身。应陪位皇五等已上亲，及太皇太后皇太后三等已上亲，三品已上赐爵一级，四品已上加一阶。诸亲四等五等并诸色陪位官，五品已上加一阶，六品已下及白身人并赐勋两转，其前资及有出身者各减一选。  

推恩之令，所以申孝爱，褒赠之典，所以极哀华，爰加宠章，用举徽数。常参官及诸道州府长官父母见存有官封者，并量与五品致仕官及阶并邑号，如已有者，量与进改。如官已至五品已上者，即与五品阶。父母亡殁未经追赠者，量与赠官及邑号。辅弼之臣，钧衡是属，既当大庆，爰锡殊恩。中书门下及节度使带平章事者，宜特加一阶。如本阶已至正三品已上者，与一子正员八品官。祖父母先亡殁，各与追赠。已追赠者，更与改赠。节度使与一子正员九品官。东都留守度支盐铁使观察处置都团练都防御经略招讨使，及神策金吾六军将军上军统军威远镇国军等使皇城留守，各与一子出身。父母先亡殁未经追赠者，各与追赠。礼仪使大礼使京兆尹，各与一子正员九品官。  

大祀有严，殷荐尤重，凡在厥职，宜特加恩。应郊庙升殿行事官，普恩之外，宜更加一阶。如合入三品者，量减三考，入五品者，量减两考，仍待考足日听叙。其合选人与减一选。礼奉郊，任亲殿省，忠劳既竭，甄录宜优。内行事官，三品已上更赐爵一级，四品已下更加一阶，内侍省及内坊官，四品已上各赐勋五转，五品已下各赐勋三转，应从驾至郊庙者，普恩之外，三品已上赐爵一级，四品已下各加一阶，白身赐勋两转。陈列威容，肃清警卫，载加宠锡，用示恩私。神策六军威远营左右金吾及皇城将士，应缘大礼仪仗宿卫御楼立仗等，普恩之外，三品已上赐爵一级，四品已下加一阶，仍依旧例，赐物有差。其神策将士应在京畿诸县者，亦各有赐物。应缘大礼职掌行事官，并修撰仪注及留守副留守仓库卿等，普恩之外，三品已上赐爵一级，四品已下各加一阶。要荒地远，职贡方来，既睹郊礼之盛仪，须覃庆赐之殊泽。鸿胪礼宾院应在城内蕃客等，各有赐物，诸道知上都进奏院在城各赐勋三转。应缘大礼四方进奏疏及贺官各赐勋三转。艺术所资，优假宜及，况因大赉，当给新恩。翰林待诏供奉并诸色直见任及前资并员外试官，三品已上赐爵一级，四品已下各加一阶，无官者赐勋两转。  

爰执豆笾，克恭荐飨，或赞引叶於义矩，或祗饰奉其事功，心卑干勤，理当褒奖。郊庙行事斋郎减二年劳，室长掌座礼生赞者，减一年劳，无劳可减者便放出身。崇元馆行事学生及斋郎礼生，番考已满，所司缘大礼却追入行事，各减一选，国子监学生陪位者赐勋一转，中书门下仪制官各加一阶，应缘祗供作官直司长上诸州行纲考典两县耆寿诸色番役当上在城并量留十月番者，各赐勋两转，飞龙闲厩宫苑典引掌扇内园总监栽接少府将作内作中尚武德军器内外弓箭库等诸司诸使下白身人及无品直司定额长上杂匠巧儿黄衣长上监门直长杂仗三卫七色引驾细引执扇角手弩手纩骑武士天文观生历生漏生典鼓典钟工人乐人主衣主膳主酪典食胡食手宰手掌闲幕士御士医工兽医门仆药僮御书手楷书手典书流外行署等各赐勋两转。  

夫务仁寿莫若敬耆老，厚风俗莫若劝名节。天下百姓妇人年九十已上，各赐米五石，绢两匹，绵一屯，羊酒有差，版授下州刺史郡君。八十已上，各赐米三石，绢两匹，版授上佐县君。孝子顺孙，义夫节妇，旌表门闾，终身勿事。先已旌表者，量加优恤，并委令长赍米帛就家宣赐讫，具名申本道，一时闻奏。  

极天而峻，既多镇定之功；赴海不穷，且有朝宗之义。五岳、四渎，宜令本州刺史备礼致祭。大报之德，咸秩当行，常祀虽定於岁时，遍祭因宜乎柴燎，载慕前王之令德，复想古人之义风，名山大川，自古圣帝明王忠臣烈士，各令所在以礼致祭，亡命山泽，挟藏军器，百日不首，复罪如初。赦书有所不该者，所司具作条例闻奏。敢以赦前事相告言者，以其罪罪之。赦书日行五百里，布告天下，咸使闻知。主者施行。  

○开成改元赦文  

朕以寡昧，祗奉昌图，兢业为心，不敢自怠。庶乎播祖宗之光烈，致区宇之康平，推诚不疑，惟才是用。岂谓凶奸背德，宗社将危，中外叶谋，咸加显戮。知人则哲，实在帝而犹难，罪己兴怀，诚为君之不易。缅惭古理，良用惕然。是用因元正御正殿，先明首罪，仍布鸿恩。  

王守澄累朝奖任，久掌禁军，忠力虽多，愆误难掩。交通杂类，延进奸邪，专弄威权，蠹害时政。郑注、李训，因缘引见，忝窃恩荣，二三旧臣，诬陷非罪，成予寡昧，抑有其由，遂使奸恶构连，窃起前殿。王涯、贾饣束、舒元舆、李训，宰辅股肱，叶谋不轨；王，郭行馀，节将在京，率兵上殿；罗立言、李孝本，纪纲台府，深入领徒；韩约诱金吾卫兵，立成响背；魏逢驿骑来往，郑注自出成师。将相通谋，情状咸具，上天降。氛已清。讨其本因，已正刑辟。王守澄既已云亡，难议深责，自特进已下官爵及实封，并宜削夺。祸已终於既往，恩宜覃於有截，可大赦天下，宜改太和十年为开成元年。  

自正月一日昧爽已前，大辟罪已下，罪无轻重，常赦所不原，咸赦除之。其左降官量移，复资及考用有足称者，中书门下处分。贬流人中，元敕不许量移，及终身勿齿者，并与量移。其去年应缘朋党连累，并十一月二十一日坐罪流贬者，不在此限。其身亡伏法者，委所在州府量给棺殓，任所亲收葬制服。其户部度支盐铁，应有诸色欠负太和五年已前者并放免。诸道贺正端午降诞贺冬进奉，起今权停三年，其钱充纽放百姓两税。所在除药物口味茶果外，不得辄有进献。百司及诸道应宣索制造，一物已上者，并停三年。  

京畿百姓，两税已下，凡一岁之内徵取者，并百官职田，并全放一年。其京兆府一年所支用钱物斛斗草等，并勒盐铁使以开成元年直进绫绢充还。同州、河中、绛州，去年旱歉，赋敛不登，宜放开成元年夏青苗钱。同州赐杂谷六万石，河中绛州共赐十万石，委度支户部以见贮粟麦充赐。三省九列御史台选黜陟使十人，视问风俗，进贤退不肖，兴行新制，务令通流。天下戎镇文武带宪官者，解补进退，并须奏闻。其边州令制译语学官，常令教习，以达异意。  

内外文武官及诸色人，任上封事，极言得失，有裨时政者，必加升擢，待以不次。其有藏器候时，隐身岩穴，奇节独行，可激风俗者，委常参官及所在长吏各以名闻。文武之道，合而兼济，勋臣子弟，有能修词务学，应进士明经及通诸科者，委有司先加奖引。河朔节将以州县归国者，有张茂昭、田宏正、程权，各与一子官。子弟堪任使者，委中书门下量加引用，应内外文武官进阶加爵有差。  

○华严四祖清凉国师像赞  

朕观法界，旷阒无垠，应缘成事，允用虚根。清凉国师，体象启门，奄有法界，我祖聿尊。教融海岳，恩廓乾坤，首相二疏，拔擢幽昏。闲气斯来，拱承佛日，四海光凝，九州庆溢。敞今仙门，夺古贤席，大手名曹，横经请益。仍师巨休，保余遐历，爰抒颖毫，式扬茂实。真空罔尽，机就而驾，白月虚秋，清风适夏。妙有不迁，缘息而化，邈尔羽仪，焕乎精舍。  

## ●卷七十六  

☆李炎（武宗皇帝一）  

帝讳炎，穆宗第五子，元和九年生。长庆元年三月封颍王，名。开成五年正月立为皇太弟，其年即位。会昌二年四月，上尊号仁圣文武至神大孝皇帝；五年正月，又上尊号仁圣文武章天成功神德明道大孝皇帝。六年三月改今名，在位六年，年三十三。谥曰至道昭肃孝皇帝，庙号武宗。  

○封婕妤王氏为淑妃刘氏为贤妃制  

门下：礼重内朝，国有彝制，德既备於宫壶，位宜峻其等威。婕妤王氏刘氏，并体坤顺之德，循姆师之训，齐庄之礼，淑慎有仪，扬懿轨於中闱，表柔明於《内则》。惠流宸禁，芳霭椒涂，慕辞辇之志，宏逮下之德。宜极宠数，以彰徽猷，必能重正阃仪，助修阴教，无愧於女宗之诫，国风之《诗》。王氏可淑妃，刘氏可贤妃。仍并令所司择日，备礼册命。主者施行。  

○授崔珙同平章事制  

一日万机，熙帝载者辅相；予违尔弼，成台德者股肱。天将瑞时，必有人杰，况当出震之日，实藉济川之才。诸道盐铁转运等使银青光禄大夫守刑部尚书上柱国崔珙，应期而生，希代之宝，量涵海岳，明并日星。怀倜傥之奇姿，抱英迈之正气，挺质而璋比德。票彡缨而冠盖盈门。立言每见於经邦，行已谅先於及物，早持旄节，再践崇坛。柔犷悍为忠义之心，变封疆为礼乐之族，信入人腹，令行军牙。及尹正神州，仪刑郡国，刚能嫉恶，明可照奸。三辅宏取则之风，四方禀承流之化。洎司榷，益茂器能，精若鉴金，利逾滓刃。岁以饶羡，国用富强，懿乃成功，允谐选众。是宜亮采皇极，陟降台阶，调阴阳於至和，济生灵於将泰。四维咸举，百度以贞，俾时式庸，佐朕为理。夫周以冢宰制国用，汉以丞相调兵食，犹怙牢盆之务，往居钧轴之尊。后德惟臣，良臣惟圣，汝其纳诲，予亦践言。勉符鱼水之资，永赞文明之化，服兹休命，敬之敬之。可守本官同中书门下平章事依前充诸道盐铁转运等使。  

○条流百官俸料制  

诸道承乏官等，虽支假摄，当责课程。但г一半料钱，不获杂给料例。自此手力纸笔，特委中书门下条流，贵在酌中，共为均济。  

○禁额外徵税制  

租敛有常，王制斯在，徵率无艺，齐人何依？内外诸州府百姓所种田苗，率税斛斗，素有定额。如闻近年长吏不遵条法，分外徵求，致使力农之夫，转加困弊。亦有每年差官巡检，劳扰颇深。自今已後，州县每年所徵斛斗，一切依元额为定，不得随年检责。数外如有荒闲陂泽山原，百姓或力能恳辟耕种，州县不得辄问。所收苗子，五年不在收税限，五年之外，依例收税。於一乡之中，先填贫户欠阙，如无欠阙，即均减众户合徵斛斗，但令不失元额，不得随田地顷亩加税。仍委本道观察使，每年秋成之时，具管内垦辟田地顷亩，及合徵上供留州使斛斗数，分析闻奏。数外有剩纳人户斛斗，刺史以下，并节级重加惩贬，观察使奏听进止。仍令出使郎官御史及度支盐铁知院官访察闻奏。  

○检校逃户制  

安土重迁，黎人之性，苟非艰窘，岂至流亡，将欲招绥，必在资产。诸道频遭灾，州县不为申奏，百姓输纳不办，多有逃移。长吏惧在官之时，破失人户，或恐务免正税，减克料钱，祗於见在户中，分外摊配。亦有破除逃户桑地，以充税钱。逃户产业已无，归还不得，见在户每年加配，流亡转多。自今已後，应州县开成五年已前逃户，并委观察使刺史差强明官就村乡诣实简勘桑田屋宇等，仍勒长令切加简较，租佃与人，勿令荒废。据所得与纳户内徵税，有馀即官为收贮，待归还给付，如欠少即与收贮，至归还日，不须徵理。自今年已後，二年不归复者，即仰县司召人给付承佃，仍给公验，任为永业。其逃户钱草斛斗等，计留使钱物合十分中三分已上者，并仰於当州使杂给用钱内方圆权落下，不得克正员官吏料钱，及馆驿使料递乘作人课等钱，仍本户归复日，渐复元额。  

○授陈夷行左仆射制  

王者推至公以御天下，成庶务以佚群才。况乎寅亮所资，安危攸属，顾是进退，实惟（阙）。其有绩懋致君，诚深知止，则岂可不优其恩礼，遂以便安。上德尊贤，於是乎在。银青光禄大夫守尚书左仆射兼门下侍郎同中书门下平章事监修国史陈夷行，受天正性，味道至和，雅量川氵亭，厚德山峙。虑必经远，词皆摭微，舒迟见君子之容，端肃得大臣之体。文推训诰，学奥泉源，膏腴五常，枝叶百行。早以精懿，列侍禁闱，温树既彰於不言，王度每资於密赞。洎践登衮职，左右文宗，遇事必陈，犯鳞靡惧，标揭令范，振扬直声。逮余纂承，再谐梦卜，辅我以中天之道，宏我以可久之规，匡益居多，厥庸甚茂。近者寒暑乖候，步履或难，嘉猷屡竭於沃心，微恙有妨於造膝。朕虽深倚赖，方乐优崇，而献疏披诚，固怀退让。眷言美志，难议强烦，用是辍燮赞於三台，专仪型于百揆。庶可资乎颐养，且无替其崇高，仍加贵勋，式表光宠。可守尚书左仆射，仍赐上柱国。  

○封定安大长公主制  

门下：我国家制驭戎夷，推崇恩义，示之以大信，重之以和亲。所以单声教於殊邻，割骨肉之深爱，累圣宏略，载於国章。太和公主擢秀天潢，联华宸极，智惟周物，识可洞微。乃者回鹘输诚，愿求相好，穆宗皇帝义难违拒，且务怀柔。以凤楼和淑之姿，降龙庭桀骜之俗。一辞朝阙，二纪於兹，常兴去国之悲，已绝还乡之望。今可汗自窃名号，来依塞垣。朕以渥泽久濡，飘零可悯，斋以粟帛，喻之旋归。曾无感激之心，益肆贪婪之性。遂得忠义同力，将帅协谋，未扬金鼓之音，已溃犬羊之众，遽收贵主，离彼穹庐。上以慰太后之深慈，下以摅兆人之积愤，将修庆觐，坐雪幽冤，名节自彰，叹尚何极。笳箫凄怨，休傅朔漠之声；环佩铿锵，再齿平阳之列。是用易其旧邑，锡以嘉名，增沁园汤沐之封，释边地风沙之思。举兹典礼，用表忠勤，祗服宠荣，永光简册。可封定安大长公主。  

○授杜平章事制  

朕顾惟眇身，缵承大构，国有以允厘百事，表率万邦，进髦杰於台阶，庶缉熙於帝载。布诚听问，侧席眷求，爰於岳牧之中，载协蓍龟之兆，乃举成命，以副具瞻。淮南节度副大使知节度事充诸道盐铁转运使光禄大夫检校尚书右仆射杜，器宇恢宏，襟度夷旷。学通九经之要，道符百行之源。寒松不，贞玉无玷。忠信励事君之节，勤慎得成务之才。任历殷繁，志惟匡益。洎临淮海，兼掌货泉，开张多济物之功，饶羡指助军之献。既而积粟应挽，驰币待供，师徒无歉食之虞，馈给有赢财之备，克就戎事，在我元臣。是用付以国钧，俾司邦计，仍兼榷之重务，藉输经济之良能。师长百僚，亦从旧贯，往践大位，尔其钦哉！於戏！惟理乱在庶官，矧乎辅翼之臣，寅亮代天之化，必在参修政本，振起皇纲。兴礼义以厚人伦，竭谋猷以清氛，期於启沃，以弼予违，无金玉尔音，将孤於虚伫也。可检校尚书右仆射同中书门下平章事充度支兼诸道盐铁转运等使。  

○封延庆公主等制  

门下：车服之制，载美周《诗》；汤沐之（阙）遵汉典备光内（阙）等并禀庆绛河，流芳彤管，华懿淑，雅志静专。柔顺之心，叶於礼度；肃雍之道，庆於言容。宜锡粉田之荣，用昭银榜之贵。可依前件。  

○授杜右仆射崔铉户部尚书制  

君之用臣也，进则用其才，劳则免其事，况丹青大化，左右朕躬，谟明之效已彰，岁月之勤亦至，俾其宴息，用保初终。尚书右仆射兼门下侍郎同中书门下平章事杜，贞庄有容，沈厚多敏。早历内外之任，备陈经济之谋。刚厉驰声，肃恭推美。通议大夫守中书侍郎兼户部尚书同中书门下平章事充集贤殿大学士上柱国博陵县开国子食邑五百户赐紫金鱼袋崔铉，诚明挺操，温粹含章，擢自禁垣之中，列於台司之上。献替不倦，沈研益光，而皆披衮在廷，事君宏道。方当注意，资尔令猷，或趋尚之间，时闻於朋比；黜陟之际，迹涉於依违。朕尊礼大臣，虚襟庶政，将务羲唐之化，所期伊吕之贤。苟曰未谐，岂副佥属，临轩永念，能不怃然。宜解职三台，列官八座，揆长天台之右，地居户版之雄。勉思令图，服我成命。可行尚书右仆射，铉可守户部尚书。  

○立黠戛斯为可汗制  

我国家光宅四海，君临八荒，声教所覃，册命咸被。况乎族称宗姓，地接封疆，爰申建立之恩，用广怀来之道，有加常典，得不敬承。黠戛斯国生穷阴之乡，禀元朔之气。少卿之後，骨裔且异於蕃夷；大漠之中，英杰自雄於种落。日者居於绝徼，隔以强邻，空驰向化之心，莫通事大之体。旋能奋其武勇，清彼朔陲，万里归诚，重译而至。时既当於无外，义必在於固存，是用特降徽章，载明深恳。加其美号，锡以丹书，贻厥後昆，遂荒有北。举兹盛典，章示远戎，祗服宪光，永孚恩化。可册为宗英雄武明诚可汗，命右散骑常侍兼御史中丞李拭持节充册立使。仍命有司择日，备礼册命。  

○授李回同平章事制  

我唐之盛，实曰贞观开元，则有若姚公宋公，弥纶天禄，虽二祖之克圣，亦良弼之攸赖。朕自膺宝祚，於兹六年，未尝一日不念贞观开元之至理，其命相也，敢容易哉。是用荩臣，冀臻於道。户部侍郎判户部事李回，风□元感，山岳降神，蔚为人宝，好道天爵。心无适莫，惟直是从，事不古滞，应机辄发。灵府可以调元气，宏材可以济巨川。有君子欲讷之言，有贤人可大之业。掌纶西掖，克润王猷；执简南台，是称邦直。每扬清以激浊，尝持正以照邪。凡有敷扬，皆称朕意，况副予爱子，功机（疑）和戎，掌彼版图，时维举职。历试皆可，实获我心，是宜参务中枢，启扬庶绩。式光帝载，且宠正人，敬往钦哉，无忘休命。可中书侍郎同中书门下平章事充集贤殿大学士依前判户部事。  

○毁佛寺勒僧尼还俗制  

朕闻三代已前，未尝言佛，汉魏之後，象教浸兴。是由季时，传此异俗，因缘染习，蔓衍滋多。以至於蠹耗国风，而渐不觉；诱惑人意，而众益迷。洎於九州山原，两京城阙，僧徒日广，佛寺日崇。劳人力於土木之功，夺人利於金宝之饰，遗君亲於师资之际，违配偶於戒律之间，坏法害人，无逾此道。且一夫不田，有受其饥者；一妇不蚕，有受其寒者。今天下僧尼，不可胜数，皆待农而食，待蚕而衣；寺宇招提，莫知纪极，皆云构藻饰，僭拟宫居。晋宋齐梁，物力凋瘵，风俗浇诈，莫不由是而致也。况我高祖太宗以武定祸乱，以文理天下，执此二柄，用以经邦，岂可以区区西方之教，与我抗衡哉。贞观开元，亦尝厘革，划除未尽，流衍转滋。朕博览前言，旁求舆议，弊之可革，断在不疑。而中外诸臣，协予至意，条流至当，宜在必行。惩千古之蠹源，成百王之典法，济人利众，予何让焉？其天下所拆寺四千六百馀所，还俗僧尼二十六万五百人，收充两税户；拆招提兰若四万馀所，收膏腴上田数千万顷，收奴婢为两税户十五万人。录僧尼属主客，显明外国之教，勒大秦穆护祓二千馀人还俗，不杂中华之风。於戏！前古未行，似将有待；及今尽去，岂谓无时。驱游惰不业之徒，已逾十万，废丹ぬ无用之室，何啻亿千。自此清净训人，慕无为之理；简易齐政，成一俗之功。将使六合黔黎，同归皇化，尚以革弊之始，日用不知。下制明廷，宜体予意。宣布中外，咸使闻知。  

○修东都太庙制  

自古议礼，皆酌人情，必若稷嗣知几，贾生达识，方可发挥大政，润色皇猷，其他管窥，盖不足数。公卿之议，实可施行。德章所陈，最为浅近，岂得苟申独见，妄有异同。事贵酌中，礼宜从众，宜令有司择日，修崇太庙。以留守李石充使勾当。  

○戒官僚宴会诏  

州县官比闻纵情杯酒之间，施刑喜怒之际，致使簿书停废，狱讼滞冤。其县令每月非暇日，不得辄会宾客游宴。其刺史除暇日外，有宾客须申宴饯者听之，仍须简省。诸道观察使任居廉察，表率一方，宜自励清规，以为程法。  

○定盐铁度支等官赃罪诏  

朝廷典刑，理当画一，官吏赃坐，不宜有殊。内外文武官犯入已赃绢三十匹，尽处极法，惟盐铁度支户部等司官吏，破使物数虽多，只遣填纳，盗使之罪，一切不论。所以天下官钱，悉为应在，奸吏赃污，多则转安。此弊最深，切要杜塞。自今已後，度支盐铁户部等司官吏及行纲脚家等，如隐使官钱计赃至三十匹，并处极法。除估纳家产外，并不使徵纳，其取受赃，亦准此一条。  

○厘革请留中不出状诏  

近因李延龄告李芳回大逆，其状请留中不出。朕亲览之际，已得其情，及令鞫问，果辨欺诈。比者朝官论人过失，亦请留中。且嫉恶除奸，人臣明义，知其隐慝，足得显陈，深务盖藏，必因嫌恨。事不由於直道，情乃近於谗邪，危人者得骋私怀，罹谤者何从自辨？无裨政理，适长冤诬。昔汉宣帝时章文，必有敢告之字乃下（阙）前王令典，实可遵行。宜起今後，应有朝官及上封事人进章表论人罪恶，并须证验明白。状中仍言请付御史台按问，不得更云请留中不出。如军国要机事关密切者，不在此例。推勘後如得事实，必奖奉公，苟涉加诬，当令反坐。如此，则人知畏法，事免构虚。各示中外，令知朕意。  

○奖晋阳令狄惟谦诏  

狄惟谦剧邑良才，忠臣华胄，睹此天厉，将瘅下民，当请祷於晋祠，类投巫於邺县。曝山椒之畏景，事等焚躯；起天际之油云，法同翦爪。遂使旱风潜息，甘泽旋流。昊天犹鉴於克诚，余志岂忘於褒善。特颁朱绂，俾耀铜章，勿替令名，更昭殊渥。续赐章服，并钱五十万。  

○改转官不许登朝诏  

应在京百司官典优成授官人等，既云趋吏，执举簿书，优成命官，须居散秩。近日僭越，殊紊旧规，累资或至於登朝，班序岂容於杂类。自今已後，如有改转官，宜止於中下州长马，但不能登朝，事贵得体，永为常式。  

○遗诏  

朕以寡备，祗守丕业，恭临万宇，迨兹七年。夙夜忧勤，聿修大政，除黠虏，通款坚昆，诛稹壶关，擒弁并部。去摩尼坏法，革释氏邪风，免蠹生人，式资正教，渐移时俗，庶及和平。抚育黎元，冀成理道，行化逾切，亲政益勤。寒暑所侵，厥疾斯遘，药石无补，以至大渐。皇太叔叔父之亲，贤长之顺，天资睿哲，圣敬日跻。光扬祖宗，善继休烈，而能内睦九族，外亲万机。德可以宁庶邦，仁可以安百姓，朕之推择，无愧神明，付托得人，顾复何恨。宜令所司具礼，柩前即皇帝位。仍令太尉平章事德裕摄冢宰。军国事重，不可暂阙。以日易月，抑惟旧章，皇帝三日而听政，二十七日而释服。天下节度观察防御使监军诸州刺史，职守非轻，并不得擅离任赴哀。天下人吏百姓，告哀後出临，三日皆释服，无禁嫁婚祠祀饮酒食肉。释服之後，无禁举乐。文武官朝晡临事，十五举音。宫中当临者，非时无得擅哭。汉文薄葬，常所慕之，营奉山陵，备从俭约，勿以金银锦彩缘饰丧具。医人陆行周夺章服及官，与赵全素任从所适。医官郭元已下三人释放，依前翰林收管。五坊鹰犬，除留备狩外并解放。噫！生也有归，人之大数，修短定分，天理惟常。虽古圣贤，无能免者，在乎守其道而知其终，全其义而归其正。节哀顺变，存者不至於伤生；委化观空，逝者无劳於哀痛。素达此理，何足兴嗟。咨尔元老大臣，内外庶位，敬奉皇帝，保宁邦家。布告遐迩，咸使知悉。  

○禁妄投匦使状敕  

匦函所设，贵达下情。近者所投文书烦碎：或论列祖曾功业，或进献自己文章，无补国经，有紊时政，极言不讳，岂假匿名。从今後，如知朝廷得失，军国利害，实负冤屈，有司不为申明者，任投匦进状，所繇画时引进，不得壅滞。馀不在投限，宜委匦使准此。  

○遣使慰安太和公主敕  

缘回纥国中离乱颇甚，太和公主恐未安宁，须遣文臣专往访问，宜差通使舍人苗绾充使。  

○条析蠲免食钱敕  

去年赦书所放食利，祗是外百司食钱，令户部共赐钱讫。若先假以食利为名，将充公用者，并不在放免。如闻内诸司息利钱，皆以食利为名，百姓因此亦求蠲免，宜各委所司，不在放免限。  

○问李德裕疾敕  

卿昨日所上表陈情，缘多疾病，请退守周行。朕已省览，终不允所奏。卿实有疾，为复别有故。如要他有备陈，宜尽肺肝，便进状来。况北虏未归，朝廷事切，每有料度，皆藉规模。且三五年间，终未令卿离中书，忽有奏章，实难允遂。如实有疾，但将息，候痊日，须强扶持对来。仍断来章。  

○罚宣城公主等敕  

安定大长公主自蕃还京，莫不哀悯。百辟卿士，皆出拜迎。宣城、贞宁、临贞、贞源、义昌等公主，并宗室近亲，合先慰问。晏然私第，竟已不至，度於物体，稍似非宜。各罚封绢一百匹，以塞愆违。阳安长公主既不与定安、光顺相见，又两日就宅宣事，皆不在家。罚封物三百匹。  

## ●卷七十七  

☆武宗（二）  

○除斋月断屠敕  

斋月断屠，出於释氏。国家创业，犹近梁隋，卿相大臣，或沿兹弊。鼓刀者既获厚利，纠察者潜受请求。正月以万物生植之初，宜断三日，列圣忌断一日，仍准开元二十二年敕三元日各断三日，馀月不禁。  

○除谏官连名奏事敕  

谏官论事，所见不同，连状署名，事同纠率。此後凡论公事，各随己见，不得连署姓名。如有大政奏论，即可连署。  

○断狱敕  

郊礼日近，狱囚数多，案款已成，多有翻覆。其两京天下州府见系囚已结正及两度翻案伏款者，并令先事结断讫申。  

○定义安太后服制敕  

朕恭承遗令，既遵易月之文；而公卿庶僚，愿举酌中之典。徵引古义，发挥旧章，闳兹敷陈，良用酸恻。朕嗣缵鸿业，岂以自私，勉副群情，倍深感切。所有降服及山陵制度并依。  

○详议政刑敕  

汉魏以来，朝廷大政，必下公卿详议，博求理道，以尽群情，所以政必有经，人皆向道。此後事关礼法群情有疑者，令本司申尚书都省下礼官参议。如是刑狱，亦先令法官详议，然後申刑部参覆。如郎官御史，有能驳难，或据经史故事，议论精当，即擢授迁改以奖之。如言涉浮华，都无经据，不在申闻。  

○议东都立庙敕  

段瑰等详议东都不可立庙，李福等状又有异同。国家制度，须合典礼，证据未一，则难建立。并令赴都省对议，须归至当。  

○选耆寿勾当悲田养病坊敕  

悲田养病坊，僧尼还俗，无人主持，恐残疾无以取给。两京量给寺田赈济，诸州府七顷至十顷。各於本管选耆寿一人勾当，以充粥料。  

○答李德裕让官敕  

卿欲遂颐养，辞位闲休。今者社稷安谋，系在良平，况北虏残孽未殄，西戎国内不安，除寇靖边，藉卿调鼎。遽兹陈退，所不忍闻，纵累陈情，终不允遂。  

○停用旧钱敕  

比缘钱重币轻，生人转困。今新加鼓铸，必在流行。通变救时，莫切於此。宜申先甲之令，以儆居货之徒。京城诸道宜起来年正月已後，公私行用，并取新钱。其旧钱权停三数年，如有违犯，同用铅锡钱例科断，其旧钱并没纳。  

○立光王为皇太叔勾当军国敕  

朕以微眇，获守宗祧，祗荷鸿休，惧不克济。乾乾夕惕，若涉春冰，旰昃忘疲，宵分假寐。而阳和布候，固阴交争，寒暑所侵，乖於摄理。忽婴疾疚，兹已经时，渐觉衰羸，药饵未效。臣僚爱我，中外叶心，祷祝毕为，针石备至。皇子冲幼，未经师资，军国事重，须选贤德。稽於训典，谋及大臣，用建明哲，以贰神器。亲叔光王怡，宜改名忱，植性忠孝，翼翼小心，礼乐生知，聪明天纵。温文敏裕，博厚宽仁。言必依经，雅符於《诗》、《礼》；动不违矩，式合於典谟。俾奉丕图，必惬人欲，可立为皇太叔，应军国政事，便令权勾当。百辟卿士，中外庶官，宜竭乃心，辅成予志。於戏！万几不可以久旷，兆人不可以乏统，惟义是守，朕不敢私。宣布中外，咸令知悉。  

○答宰臣上尊号第五表批  

前览四表，报皆一词，可谓君臣之义至矣，天人之理尽矣。朕辞益固，情益坚，诚献可之不移，奈虚美而难处。山虽崇而降地，《易象》明言；海虽王而下川，元元深旨。文王以小心事帝，虞舜以恭己临人，铭盘取励於殷汤，欹器戒盈於周庙。皆以畏惕而自警，不闻满足而虚尊。卿等以塞北平胡，山东殄寇；韬兵偃武，铸戟为农；郊天之年，瑞雪清路；册号之夏，嘉雨灭灾；毁摩尼坏法之邪，荡并寇乱常之暴：比皆上元厌祸，宗社储休。至於刑政克明，文武具举，年登适臻，其气顺俗阜，实自於官修。内承宰辅之力，外尽藩侯之力，余虽垂拱，且有何功？况臻鸿徽，万非称德，既频推美，何以当之？然礼贵从人，事难徇志，祗循前训，允遂群情。殊不自安，谅非纵欲，勉尔所请，深用愧怀。  

○答李德裕让太尉第二表批  

省表具知。我文祖有文贞房杜，左右前後，若日照月临，缉熙帝图，肇显天禄。异代同德，建勋垂休，克相朕躬，光集大命，功居第一，节贯在三，神开智谋，识洞蓍蔡。用夔龙之道，振尧舜之风，悬衡不欺，朗鉴能烛。乃者荤狁狂獗，参翦伐之权；顽童侵虐，启平殄之策。替我独断，挺身群疑，子房潜运於先机，张华坚执於必克。制变兵事，︳谟国经，昼则共议公朝，夜多不寐私室。挥发纶，揣摩典章，弼亮五年，风雨一志。刚健不倚，谦尊益光，见吴芮萧何之心，尽食蘖饮冰之节。今边烽息照，凶首已歼，允赖畴咨，克平夷夏，特宠槐庭之拜，俾崇凤沼之荣。巍峨三台，耀映千古，未为宠答，继有让章，体朕至怀，宜断来表。所谢知。  

○答李德裕让太尉第三表批  

省表具悉，德赏功，《礼经》备举；畴庸答效，国典修存。昔子仪以外止军功，所宜牢让；今卿以内匡时政，非合固辞。况道济公忠，才兼文武，弼谐五载，始终一心。顷以虏寇初平，才息戈甲，旋又潞童怙乱，须议翦除，惟卿竭诚，与我同志。晋武平吴之计，全在张华；汉高镇俗之谋，谁先周勃？所以举兹宠秩，用答元勋，恨更无官，以偿忠节。且三载考绩，犹进律以甄劳；况五兵成功，无超位而表异。自予迁授，非限常程，式示恩荣，允符公论。是宜赞杰，用佐经邦。王祥之硕德当任，杨秉之贞廉称职，未酬万一，无至再三。勉服官常，宜断来表。  

○彗星见避正殿德音  

天道运行，二气交感，著明不息，罔有僭差，苟或变见，是为至诫。朕以寡德，祖宗眷佑，抚临四海，茂育群生，夙夜祗栗，思臻和洽。年幸丰，方期富庶，而德有所未至，信有所未孚。妖星谪见，既望未减，天乖常象，咎徵昭然。观占次舍，寝兴愧惕。虽罪己之词，尝申谢谴；而在予之责，更示深衷。是用侧己修身，以答天意，冀有感召，导迎休祥。自此未御正殿，宰臣与群官有司，且於延英听命。慎刑审狱，理滞申恩，冀绝冤结，以通和气。其天下见禁囚徒，京城内宜委宰臣一人，於尚书省详覆。如情状冤屈，疏理讫具录闻奏。诸州府各委长吏亲自覆问，不得信任官吏，令有冤诬。不急之务，或虑劳役，且令休罢，亦示恤人。应京城内及诸州府公廨寺观，如非要切，所有营缮，并勒权停。救患备灾，为政之本，言念黎庶，弥切忧勤。应今年诸道水灾蝗虫州县，或有存恤未及处，并委所在长吏，与盐铁度支巡院同访问闻奏。或恐明年又有水旱蝗虫，其近江州县，今正当农隙，各委本道加筑堤防，及劝课百姓种植五豆，以备灾患。其常平义仓先有收贮米足处，切令校料，不得信任所由欺隐。永思天诫，用警畋游，克己省躬，损之又损。其腊日京兆府及诸司进食，并宜权停。於戏！谴告之徵，幽微元远，上天垂耀，鉴诫彰明。思获销让，深用兢励。遐想殷宗之道，修德以胜妖；缅怀宋景之贤，发言而退舍。将欲推诚以御物，化灾而为祥，庶或感通，以遂福应。宣示中外，宜谅至怀。主者施行。  

○雨灾减放税钱德音  

门下：朕恭临宝位，祗嗣丕图，勤恤忧兢，夙夜匪怠。惧天下之目，专专然以观予勋；惧天下之耳，喁喁然以听予言。何尝发一言不遵祖宗之法制，动一事不副卿士之群心。虽克己甚劳，诫心无逸，驱时风於朴素，绝进取於争驰，便於人者无不为，厚於身者无不去；然而惠化犹阙，惩劝未行。残虏在边，尚烦馈饷；狂童叛潞，犹扰干戈。盖不得已而用之，事有违其志者，顾惟寡昧，惭叹方深。今朝野叶心，忠良同志，共除氛，日冀清平。而秋雨经旬，有妨收上积，虽云苗稼未害，亦恐阴为灾。虑生人之疾苦未蠲，刑狱之滞冤未理，励尧舜敬天之志，当夕兴嗟；虔禹汤罪己之心，诘朝下诏。众贫国何云富？人瘠君安得肥？况畿甸差科，终年无已，百司取给，供亿实多。其京兆府秋税及青苗钱，共放八百万，便委张贾与诸县令同商量，各据所损多少，作等第减放，更不用检苗覆损，烦於申奏。其合徵纳物，仍量与宽限，容待路通後输纳。如闻贫人未及种麦，仍委每县量人户所要，贷与种子，宽限至麦熟日填纳。如京兆府自无种子，即据数闻奏，太仓给付。其御史台京兆府所有囚徒，委宰臣一人与左仆射王起、御史中丞李回，就都省疏理。如情状可矜者，便与决遣。其诸州府囚徒，亦委长吏亲自疏理，勿令冤滞。於戏！水旱之灾，阴阳定数，适当菲德，合恤疲人。施令布恩，期於苏息，凡厥臣庶，宜体朕怀。  

○减放太原及沿边州郡税钱德音  

门下：朕思三五已降，谁能去兵？文武之道，参用为理。况以寡昧，获承丕构，环四海九州之大，子圆首方足之多。一夫之疾痛，必轸其忧；一士之忠劳，必思其报。一风一雨之愆候，必申其祈祝；一事一役之横费，必念其所来。业业兢兢，如即深薄，虽兴兵动众，非予素怀，而伐罪吊人，有国常宪。干戈一举，飞挽是劳，缘路徵输，指期调发，耕夫不遑於垅畔，织妇有辍於机中，予之疚怀，岂忘终食。顷以虏骑犯塞，王师戒边；今以潞寇阻兵，灵旗指晋。始无虞於塞北，复有征於山东，劳者未安，居者宁逸，盖不获已，且多惧焉。念其徵发师徒，道路供馈，地素贫褊，物力已穷。今欲及徵秋税之时，宜有蠲免，用布慈仁之泽，冀为疲瘵之医，勉副曲恩，永安生业。其太原管内忻、云、汾、代、蔚、朔六州，振武、天德及河中、晋、绛、陕沿路州县，今年秋税及地头钱宜放免。河南府亦是供顿往来道路，比晋、绛、太原，即免编并。其沿路畿县及河阳汜水县秋税地头钱，量放上供一色。其合留使留州钱物，各委本道观察使具放欠额数奏闻，当与商量。於戏！朕君临万方，子育兆庶，务将去害，岂谓佳兵。上天鉴予，元功福善，伫闻扫殄，共乐清平。示闲之心，忧愧而已，凡百多士，宜体朕怀。  

○平潞州德音  

门下：朕闻覆载之内，逆命者必灭其身；日月所临，乱常者必覆其族。矧有恩孤亭毒，礼背君亲，罪恶贯盈，人神共弃，咎将自执，祸岂能逃。逆贼刘稹，包祖父之奸谋，肆豺狼之狠戾，动干纪律，力逞凶顽。招亡命而为腹心，凭山川而为险固，胁从百姓，残忍一方，积恶成殃，擢发难数。朕恭承宝位，祗畏上天，每戒佳兵，常思去杀。然事关除暴，理合兴师，遂命戎臣，会兵攻伐。鼙鼓（阙）雷霆之怒，戈行原野之诛，恶党既擒，元凶就戮。载驰驿骑，传首上闻，又献捷音，降书继至。是用丕变弊俗，洗荡妖氛，式布新恩，获全旧土。  

念彼战争之地，适当凋瘵之馀，租税且蠲，征徭合减。其泽潞五州，共给复一年。河南府当路县，太原府及接昭义界县，河阳、怀州、陕、晋、绛及当路州县，今年秋税，并且放免。酬忠旌善，爵赏宜加，其行营立功节度使，并别敕处分。其大将已下，委本道各具功效闻奏，续有处分。诸道行营，咸尽忠力，至於攻取，克捷屡闻。应缘讨伐将士，归还之际，并有优赏，已从别敕处分。离乡征役，固有勤劳，临阵杀伤，宁无（阙）殁。行魏祖吊魂之礼，施周文葬骨之仁。其行营将士阵亡者，先已有敕，便令子弟填替。如无子弟，三年不停衣粮。有因战阵伤损手足永废者，终身并不得停衣粮。阵殁将士骸骨，先令所在埋瘗，不许便令将归。今已事平，如家口迁取，委所在州县量事应接发遣。如无亲属来取者，重与改瘗，勿令暴露，仍与设祭。诸道行营陷没将士见在昭义者，各放归本道。  

其泽潞五州百姓，先因用兵逃散在诸处者，委元逵、宏敬、刘沔、元式、石雄安存发遣，各令归业。仍委卢钧设法招携，务於绥辑。其有刘从谏已後暴赋加徵，害於百姓者，并且放免。用兵以来，刘稹所招收团练官健，放归营生。五州内百姓，如有家事荡尽，交切饥饿者，委卢钧以军粮赈贷。如先有仓窖，被贼收管，未破用者，并还本主。其庄田已为人占夺者，亦并却回。今秋犹及种麦，如自无麦种子者，且以官麦贷借。如五州有无麦种子者，共借三万石，令供军院逐便支付。其先贤坟墓碑记，为人所知被掘者，却与掩藏，仍量与致祭。其诸色人内，如有文学节行，比来藏避从谏，隐迹山林者，并令搜访，具以名闻。又自刘悟从谏至刘稹逆命以来，如有忠义之徒，曾谋归国，为残害者，并具闻奏，当有赠恤。应五州界内战处所在骸骨，如无主者，并与收拾埋瘗。今遣吏部侍郎高铢、给事中卢宏正专往宣慰，存问疾苦，抚恤凋残，回日各宜具利害闻奏。  

於戏！朕以四海为家，兆人为子，一夫不获，常所歉然。（阙）不宁每劳轸虑，今逆党已戮，内地无虞，偃戢干戈，谋从此始。庶乎元气，保合太和，遐迩闻之，当体予意。主者施行。  

○册李德裕太尉文  

皇帝若曰：惟天育生物，必极其毒而後臻於和；惟君保天禄，必登厥德而後於道。我国家建皇图，焯鸿业，二百三十祀。祖宗储休，俾予嗣厥位，予祗若天地，绍古之训，惟贤时念。乃有冢臣光禄大夫守司徒兼门下侍郎同中书门下平章事兼充宏文馆大学士太清宫使卫国公李德裕，左右予一人，抚四夷，亲万国，文以和政，武以宁乱。於戏！尔有蹈义断金之操，不逾於险易；尔有移忠匪石之志，可荐於宗社。故翦吾欲以康务，沃朕心而成德。日者弧星耀芒，朔漠之人，若坠沸鼎，惟尔总合智力，扑其氛焰。盗萌蠹本，牙角灭息，孽竖扇祸壶关，构衅闭险，联绛、赵、魏、淮、潞五州之人，是莫不忧其生於旦夕，惟尔协予一人，经是七德，决自樽俎，发如雷电。风后之握机成阵，密并轩皇；羊祜之沈谋制胜，元同晋帝。修德刑为战器，阅礼乐为身文，虽其功不自伐，已为众所共钦。不有殊荣，曷酬盛德？兹用命尔为太尉，往惟钦哉！  

○命皇太叔即位册文  

维会昌六年，岁次景寅，三月壬寅朔二十六日丁卯，皇帝若曰：惟元穹降祚，启我唐运，奕叶重晖，赫曦纂承。列圣顾瞻，敷佑冲昧，获承大宝，君临兆人。惧不能任，夙夜兢厉，祗事九庙，於今七年。实赖宗社之灵，台衮之辅，忠良毕力，内外协心。北翦山戎，东歼孽竖，不失传付之业，方期仁寿之宁。属颐护或亏，寒暑致恙，祷神饵药，有加无瘳。乃（阙）亲贤而委家国。皇太叔术勾当军国政事。忱，温慈睿哲，孝友端明，蕴东平为善之心，尚河间好学之志，必能焘煦天下，穆清大中。於戏！惟敬惟和，克敏克宽，斥去奇邪，亲任仁人。是用终陟元后，宜令某官奉册，即皇帝位。钦若天道，缉熙帝图，懋哉敬哉！  

## ●卷七十八  

☆武宗（三）  

○即位赦文  

朕粤自藩邸，来握乾符，衔哀受遗，当宁兴感。永惟我高祖太宗，艰难创业，其後列圣，奕叶重光，英睿相继，洎於先帝，秉文之德，光阐皇猷，将洽理平，甫臻仁寿。顾予冲昧，叨承大统，祗命若临於泉谷，思理未详於政刑，空怀济物之心，将缵已成之业。所尚者节俭，所宝者忠良，肆眚法解网之仁，厚生敷流泽之惠，上凭灵祉，下便物情，期中外以叶心，冀遐迩而咸。爰遵典训，特沛鸿恩，谅表政於惟新，敢忘忧於驭朽。可大赦天下，自开成五年二月八日昧爽已前，大辟罪已下，罪无轻重，咸赦除之。惟十恶叛逆故杀人官典犯赃，不在此限。  

○南郊改元赦文  

门下：古之令主，肇建皇极，莫不严郊庙，统和神人。将以承上天之眷命，告下土之率服，恪有令典，留为後法。是以太阳施光，调无私之临照；和风扇物，乐有截之生灵。明察为先，诚敬攸属，斯道不远，宏之在予。朕以寡昧，入奉丕构，应三灵之协庆，祗一德以咸美。代邸乐推，赖元臣忠力；虞琴方鼓，冀万国欢心。顾以涉道多（阙）惕若驭朽，凛如蹈冰，纳隍勤诫励之怀，置器审安危之地。苟一物失所，时予之深辜。奥以献岁吉辰，祀上帝，烟燎既达，牲币克修，百神受职而敬恭，六合承休而霈洽。礼成而退，庆孰大焉，思与公卿大夫，内外臣庶，导迎善气，同我休嘉。变生人之耳目，振大化之纲纪，立号垂统，自中形外。延八表之洪福，敬五始之惟新。事天之礼，既因高以荐诚；及物之恩，宜顺时以布泽。可大赦天下。改开成六年为会昌元年。  

○加尊号赦文  

门下：昔我高祖太宗，始造区夏，辟乾坤以覆载，揭日月以照临，盛德耿光，格於上下。昊天有成命，我二后受之，列圣丕图，克大其绪，文绥武靖，奕叶连枝。逮予缵修，罔敢失坠，诚欲追踪在昔，贻范将来，陶末俗於至和，返大朴於已散。而道不足以居域中之大，文不足以成天下之化，恭己南面，夙兴夕惕，遐思理古，歉然於怀。至於嗣岁丰穰，寰海康静，妖灭息，华夷大同，兹实监自天，匡救在下，谅非己出，安敢自多。而三台百辟，陈忠沥恳，加我大号，其何以堪？谓予守文，宜述先志，抑而不行者三请，确而不拔者群诚，岂贪在己之名，姑念从人之欲，祗膺典册，良深惕励。於戏！颜子匹夫也，犹曰舜何人哉？矧有其位行其教化，而不思齐其道也。尚念交修，俾克用。今维夏长养之时，动植之物，莫不自遂，思有以导迎和气，生活吾人，是用稽《牺经》之作解，法《虞书》之肆赦，推恩宥过，思与同休。可大赦天下。  

自会昌二年四月二十三日昧爽已前，大辟罪已下，已发觉未发觉，已结正未结正，系囚见徒，罪无轻重，咸赦除之。惟犯十恶叛逆已上故杀人及官典犯赃，不在此限，应左降官恩赦後未经量移者，与量移近处。丁忧去任，服阕日亦与量移。如准前制已合量移，有司未注拟者，速与处分。流人未到所在及已到未经量移者，并与量移近处。僧尼道士移隶未经量移者，亦与量移近处。中外前资见任官，顷因延累，未及用才，并左降官中有事情可恕，名迹素闻者，宜委中书门下量加奖用，勿使屈滞。  

俗未臻於富庶，念每切於黎元，衣食寡充，肝昃兴叹。百司田畴，地有高低，岁有善恶，伤於水潦，则低田不稔，稍遇亢旱，即高处无苗。近闻州县长吏，掩其灾损，务求办集，惟於熟苗上加徵，将填欠数，致使黎元重困，惠养全乖。自今後州县百姓，有遭水旱苗稼不收处，检验不虚，便准前後敕文破免，不得加徵熟田人户，令本配额外重出斛斗。  

商通百货，士奉公程，俾无行旅之虞，在去萑蒲之聚。应州郡连带江湖，常多寇盗，结构群党，潜蓄弓剑，残害平人，剽劫财物，道途商贾，常患不安。方今海内无虞，所宜普凑，委诸道节度防御使，如界内带江山淮海处，切加警备，仍差巡检，更於要害处加置军镇捉搦。择有机略军将，镇守游奕，明立赏罚，如能设计擒获贼党二十人已上，并获赃物，推问行劫踪迹分明者，量其功绩，节级优赏，仍与迁职。如界内劫杀不能捉获者，亦节级重加惩责，仍委出使郎官御史及所在巡检院切加察访，不得更使因循。边戍御戎夷，士卒衣粮，最为切事。如闻逃亡浸广，营垒多虚．又供给公私，皆率官健，妻孥困乏，不免饥寒．委本道节度使与监军使躬亲点阅，据逃死欠阙人数，便取军中少壮有武艺子弟填替，不得遣有虚名．其见在将士衣粮，皆须及时给付正身，不得辄有减刻，别将支用，令其冻馁，仍委出使郎官访察闻奏，有违。当案覆科贬．  

抑强扶弱，实王道所先，赋役以均，则穷人靡怨。度支盐铁户部诸色所由茶油盐商人，准敕例条免户内差役。天下州县豪宿之家，皆名属仓场盐院，以避徭役，或有违犯条法，州县不敢追呼。以此富屋皆趋幸门，贫者偏当使役。其中亦有影庇，真伪难分。自今已後，委本司条疏，应属三司及茶盐商人，各据所在场盐正额人名，牒报本贯州县，准敕文处分。其茶盐商，仍定斤石多少，以为限约，其有冒名接脚，短贩零少者，不在此限。其小铺所由主人牙郎火夫牛户，父兄子弟并在，任州县依例使例，所冀劳逸稍均，疲人苏息。给事郊庙之服，奉茧称丝之税，蚕桑是系，封植攸资，宜设科条，用绝违犯。勤课种桑，比有敕令，每年奏闻。如闻都不遵行，恣为翦伐，列於市肆，鬻为柴薪。州县宜禁断，不得辄许更卖，犯者科违敕罪。理贵便人，事存可久，苟非摭实，则昧适时。州府两税物斛斗，每年各有定额，徵科之日，皆申省司，除上供之外，留後留州，任於额内方图给用，纵有馀羡，亦许州使留备水旱。其留使钱物，更令诸道分析，破用去处，所立文帐，皆是构虚文。百姓垦田，承前已申顷亩及斛斗单数，近年又令其人户税钱等第垦田水陆顷亩，挟县乡分析，徒为繁弊，无益政途。今年已後，并宜停送。  

州县摄官，假名求食，尚怀苟且，不恤疲人。其阙少官员处，并委本州刺史於当州诸县见任官中，量闲剧分配公事勾当。如官员数少力实不逮处，即於前资官中选择清谨干用者差摄，不得取散试官充职。制禄授田，著於定制，贪猾利己，不修旧章。应畿内在京百司职田，方闻本地多被獍吏及豪强平直隐蔽回换，遥指荒闲氵脊薄田地，即配与浮客佃食，免被豪吏欺隐，如或因循不存勾当，官吏等必当节级处分。使命经行，供备夫役，既隳额例，事颇奸欺，须议举明，以全物力。江淮两浙每驿供使水夫价钱，旧例约十五千已来，使过元额，须别供船夫。近日相承，取索无度，从苏常已南，每驿便供四十馀千，或界内或四五驿，往来须破四五百千。宜依往例，不得数外妄供。如更有违，长吏已下节级书罪。立政之本，所务均平，设法之源，在绝侥幸。京畿诸县太常乐人及金吾角子，皆是富饶之户，其数至多，今一身属太常金吾，一门尽免杂差役。今日已後，只放正身一人差使，茯家下并不在影庇限。涉历吏事，盖崇理本，自因近制，却启幸门，太和九年十二月十八日敕，进士初合格，并令授诸州府参军及紧县簿尉，未经两考，不许奏职。盖以科第之人，必宏理化，黎元之弊，欲使谙详，非惟可塞幸门，实亦用惩浇俗。近者诸州长吏，渐不遵承，虽注县僚，多縻使职，苟从知已，不顾蒸人，流例寝成，侵费不少。况去年选格，更改新条，许本郡奏官，便当府充职，一人从事，两请料钱，虚占吏曹正员，不亲本任公事。其进士宜至合选年，诸道依资奏授州县官，即不在兼职之限。武官选用，本求才艺，近日入仕多门，虚伪转甚，就中兵部武选，其弊尤深。都无本根，妄兼甲历，但求迁转，莫可讨寻。其武选且停。见任武官即仰依前守职，仍差官量与修甲历，得甲历定，然後许前资赴集。  

辇毂之下，诸色人中，非吏非商，闲行游手，总名趁事，潜得容奸。自今後有自谋职任，私用货财，诡计多端，经过朝贵者，委御史台京兆府严加察访捉搦。畿甸赋繁，园陵至重，先事立制，冀免虚劳。亲陵柏栽，每岁添补，约力计费，役用至多。岁久而不见其功，人劳而未除其弊。盖由栽植动土，须先奏闻，待敕下有司，及择日到县，已过期限，岂尽施功，空阅数以计佣，皆朝种而夕朽。自今已後，每至岁首，委有司於正月二月三月八月四个月内，择动土利便之日，先下奉陵诸县，分明榜示百姓，至时与设法栽植，毕月，县司与守管使同点检，据数牒报，与折本户税钱。  

高秩峻级，荣荫子孙，盖宠劳能，著存令式。近者渐寡廉朴，多补名身，不独假荫近房，兼有规求厚利。选曹既阙磨勘，长吏不闻纠绳，此弊公行，吏途太滥。自今後并须准格用荫，人数年限，不得逾越。委吏部及御史台严加觉察，据其选授官到本道本州，须审磨勘，稍疑稍滥，及察知冒卖资荫，便收禁牒报有司。懋官述职，御侮申威，暨於庶僚，咸竭乃力，峻其爵级，以极封崇。内外文武见任及致仕官，三品已上赐爵一级，四品已下加一阶，仍赐勋两转。神策六军金吾威远皇城将士，普恩之外，各赐勋两转。位列虞宾，胄崇圣，所以阐德教而昭前烈也。二王三恪及文宣公各赐物五十匹。二广拱辰，五营列卫，明庭执玉，航海会朝，念申力以赏劳，示怀柔而优宠。神策及六军金吾威远皇城等诸军，将军统军已下，各赐物有差。鸿胪礼宾院应在城内蕃客等，并节级有赐物。光赞典册，发挥鸿名，实赖重臣，共扬休烈。爰推恩以广爱，亦峻给以崇阶。摄侍中读宝官中书侍郎平章事李绅、摄中书令读册官右仆射兼中书侍郎平章事崔珙，各赐一子出身。撰册文官司空兼门下侍郎平章事李德裕赐一子出身，正员官奉宝绶官书玉册官书宝官各加两阶，进宝绶进中严外办礼仪赞导押宝册官各加一阶。其应职掌行事官三品及写制官太常修仪注礼官并内行事官，三品已上赐爵一级，四品已下加一阶，仍并赐勋一转。镌造宝册并填金字造宝装玉册官各赐物五十段。  

养老引年，旌闾表行，冀宏忠厚之俗，以振节义之风。天下百姓年九十已上，委所在长吏量加存问。孝子顺孙，义夫节妇，旌表门闾，终身勿事。先已旌表者，亦量加优恤。降神表峻，出宝应图，秩视公侯，德禳灾患，式崇明祀，咸荐吉蠲。五岳四渎，宜委本州长吏备礼致祭。名山大川，自古圣帝明王忠臣烈士，各令所在以礼致祭。亡命山泽，挟藏军器，百日不首，复罪如初。赦书有所不该者，所司具作条例奏闻。敢以赦前事相告言者，以其罪罪之。赦书日行五百里，布告天下，咸使闻知，主者施行。  

○加尊号後郊天赦文  

门下：王者事帝，必严祀之容；臣下归功，爰极推崇之义。既膺鸿号，式展盛仪，因时布和，顺岁更始，前圣垂范，後人是遵。矧以眇身，幸逢昌运，虽履冰惟惧，而涉道未周，ム我辅臣，洎兹列岳，内尽交修之志，外分共理之忧。乃者虏众乖离，部族款附，救帝子於毡裘之所，致名王为冠带之臣。坚昆来朝，不远万里；夷貊向化，克同九州。重以上党狂童，窃袭叛迹，问罪之师既集，元凶之首遂枭，廓清乱风，洗涤俗。翦逆弁而故都底定，窜摩尼而坏法永除，由是退恶进贤，化行令举，刑奸赃之吏，破黩货之家。此皆宗社降灵，助成时政，岂朕凉德，独擅厥功。而中外诚臣，文武多士，累陈恳疏，再举鸿名。辞不获从，被此虚美，是用虔告清庙，明上元，烟燎所升，灵贶如答。既展郊礼，重申国经，宜因行庆之辰，诞布惟新之令，同我景福，永孚於休。可大赦天下。  

自会昌五年正月三日昧爽已前，大辟罪已下，罪无轻重，已发觉未发觉，已结正未结正，系囚见徒常赦所不原者，咸赦除之。惟犯十恶反逆已上，及故杀人，官典犯入己赃，持仗行劫，纵不杀人，并不在免限。左降官量移近处，已经量移者更与量移，如已在近处，未复资者，有司别条闻奏。如复资者，五品已上中书门下速与处分，六品已下依常调选。丁忧去任，服阕日亦与量移。如有亲故在上都，任於所司陈状，便与处分，不必更待本州府申请。从九月二十九日降郊礼敕後，流贬人不在此例。兼比来与刘稹、杨弁同谋恶逆配流及伏法身死，有父兄子弟及诸亲族等配流者，并不在放还及量移之限。别敕因责授降资正员官，未经转者，量与进改。亡官失爵放归不齿者，量加收叙。纵元敕云终身不齿者，亦量与收叙。流人未到所在及已到者并放还，惟降死从流者与移近地。如收叙者，量才录用。并僧尼道士移隶者亦放还。其情状难容者，不在量移及放还之限。得罪人已亡殁，家口未许归者，一切放归，如自情愿住者亦任。诸色得罪人中，如先有敕云纵逢恩赦不在免限者，并别敕安置者，亦委中书门下量事状轻重，节级处分。左降官及流人先有官者，如已亡殁，各还本官。流贬及诸色等罪人，所有在任身亡，任其亲故收以归葬，仍仰州县量给棺榇，优当发遣。近年将相及任事之臣，如因事贬降，身已沦没，情理屈者，并量与追赠。诸色人中，有痕累禁锢及逃匿者，一切并与洗涤。应昭义逆党亲族，除已处置外，其他素不同谋者，并一切不问。常参官及诸色刺史，先因停替，及以病解免，终制未授官者，委中书门下量才进拟，勿令稽迟。国家与吐蕃，甥舅之好，彼此无虞。自今後边上不得受纳投降人，并擒捉生口。功盖本朝，赏延後嗣，是加恩礼，用劝臣心。故尚父汾阳王、赠太师晟、赠太尉秀实、赠司徒颜杲卿、赠太师颜真卿、许远、张巡、南霁云，子孙中未经甄奖者，每家与一人出身。  

耕桑丰约，上应徵租，泉货轻重，宜均物力。丁徭若绝其影占，组织又去其纤奇，则农桑无荒，女工斯劝。京畿百姓应两税及青苗地头纳见钱等，充给府县官吏及诸色支用，今天下诸州所纳两税，皆据分数纳见钱，除纳省估匹段给用之日钱货并行。其京畿应纳诸色钱等，许纳诸州及本土上色绢，每匹与折八百文，充官吏料钱及诸色给用。京畿今年夏税麦数内每斗放五胜，京兆府诸县应欠开成五年终已前青苗榷酒秋夏品送府仓正税地租百官职田资百姓种粮户部和籴变色粟驿蓄科秆草<麦屑><麦戈>并放免。畿内条税百姓，准元和二年八月二十五日敕及会昌元年正月九日赦节文，计户内丁数多少，充诸司尽称子弟，致令乡县所由，无人差役，各委诸军诸使司准前後敕文收补，仍具姓名奏闻。敕下京兆府重磨勘，如有人户违越妄，属诸军诸使不准敕文影占收补者，并准前後敕文处分。诸使诸军诸司人，在乡村及坊市店舍经纪，准前後赦文收与百姓一例差科，不得妄有影占。应属官庄宅使司人户，在店内及店门外经纪求利，承前不复随百姓例差科者，从今後并与诸军诸使一例准百姓例供应差科。畿内诸县百姓，租佃百官职田地，访闻其中有承虚名配佃多时，县司但据额徵收租子，或无本地，及被形势庄园将脊薄田地回换，令人户虚头纳子，岁月既久，无因申明。各委县令子细磨勘，别立簿书，具明段四至申报，仍委当司审（阙一字）勘会，分析奏闻。畿内诸县乡村及城内坊市人户，不是正额食粮官健，及非工巧之徒，假以他名，诸司诸使影占纳课，其数至多。各本司厘革，凡是纳课人户，并停解送归本县，收入色役。京畿内近日足陌用钱，惟益富室，匹帛苦贱，反害疲人。宜却令依前行垫陌钱，每垫八十文。其公私交关五贯已上，令一半折用匹帛。  

武功既畅，经术是修，宜阐儒风，以宏教化。应公卿百僚子弟及京畿内土人寄客修明经进士业者，并隶名太学。每一季一度，据名籍分番於国子监试帖。三度帖经全通者，即是经艺已熟，向後更不用帖试。如三度全不通，及三度事故不就试者，便落下名籍，至贡举时不在送省之限。其外寄居及土著人修进士明经业者，并隶名所在官学，仍委长吏於见任官及本土著学行人中，选一人充试官，亦委每季一试，馀并准前处分。如无经艺，虽有文章，不在送省之限。所冀人皆响道，学务通经。  

职局官常，各宜归正，详刑决狱，岂可容奸。在京诸司典吏，考满合赴选者，官成後皆作计勾留，不肯赴任。今日已後，官成後便勒赴任，本司不至各令本司正，不得奏请勾留。如一年选不成者，且勒依旧执行文案，至二年选不成者，勒停守选。诸州府有遣摄官及职掌人推案刑狱，比及刑部详断，其间或节目不尽，或予夺用情，将有勘寻，便称停罢。向後诸州府推事，并须差见任官仍在两考内者，其刑部大理法直，并以明法出身人充。据律已去任者，公罪流已下勿论。公罪之条，情有轻重，苟涉欺诈，岂得勿论。向後公罪有情状难恕者，并不在勿论之限。上柱国前代烈勋，谓之八柱，品居第一，宜峻宠章。向後非特恩，不在累叙之限。  

近日诸道奏官，其数至广，非惟有侵选部，实亦颇启幸门。向後淮南、两浙、宣、鄂、洪、潭、荆、襄等道，并不得更有奏请。其三川边镇河南北地远官，无选人肯去阙员稍多处，即任量要切奏请，仍每道一岁不得过七员。应诸道军将，昨缘酬奖战功，多授正秩。今日已後，非因战功，不得请正官。其已有正官者，或因停替，亦须待三五年後，方得奏请。比来山剑湖岭间刺史，多居周行散位，日久而选县佐，率是诸曹胥徒，年满则授，生人舒惨，属在此流，朝廷典章，罕能具举。自今已後，每除湖岭山剑南间刺史，取其流品稍高，兼曾历三四任已上州官者，如有政绩，委本道观察使具以名闻。其远处县邑，多是中下县，其县丞簿尉等，例是入流令史，苟求自利，岂知官业。其中下县丞中县簿等，自今已後，有衣冠士流，经业出身，经五选如愿授者，每年便许吏部投牒，依当选人例，下文书磨勘注拟。如到任清白干能，刺史申本道观察使，每年至终，使司都为一状申中书门下。得替已後，许使上县簿尉选数赴选，与第二任好官，三衙官中名本於宿卫，当番就役。其事甚徵，（疑）每年兵部选时，号为文简。合选之数，全浅於明经斋郎，注拟之时，争先於诸亲宗子。其於逾滥，莫甚於斯，入仕之门，此途最弊。自今已後，但令武简，其文简并停。宗子每因恩泽，皆赐出身，自幼授官，多不求学，未详典法，颇有愆违。委宗正寺收补明经，每年许参三十人出身，同两馆例与补。各搜图籍，精验源流，明为保举，不得容有逾滥。仍一季一度试帖经，馀并进士明经条例处分。  

京师佛刹相望，其数已多，既临康庄，足壮都邑。近缘疏理僧尼，访闻大寺房院，半已空闲。其坊内小寺，或产业素贫，或殿宇摧毁，僧数既少，不足住持，并合同居，事从简当，委功德使条疏，各具去著名额奏闻。其所拆寺僧尼，如行迹非违不守佛之禁戒者，亦宜拣选，勒令还俗。仍依前敕处分，兼具数闻奏，其馀僧尼，即令移入侧近大寺有房院居住。又京城诸市，亦不尽有产业，就中即有富寺，今既疏理僧尼，兼停修造，所入厚利，恐皆枉破。委功德使检责富寺邸店多处，除计料供常住外，者便勒货卖，不得广占求利，侵夺疲人，所去不均之患，冀合裒多之义。又诸州府所申还俗僧尼，已有定额，若无私度，日当减耗。诸道每至年终，各具见在僧尼数申省。其续有死亡及犯事还俗，并分析申报本司，磨勘奏闻。如闻两浙、宣、鄂、潭、洪、福、三川等道，缘地稍僻，姑务宽容，僧尼之中，尚多逾滥。委长吏更加拣，其有年少无戒行者，虽先在保内，亦须沙汰。  

古者受禄之家，食禄而已，不与人争业，然後利可均布，人可家足。如闻朝列衣冠，或代承华胄，或在清途，私置质库楼店，与人争利。今日已後并禁断。仍委御史台察访闻奏。如闻两川税租，尽纳见钱。盖缘人多伎巧，物皆纤丽，凡所织作，不任军资，所以人转困穷，俗增侈靡。然以风土所习，顿革稍难，委刺史与县令商量劝课。有机杼之家，依果阆州且织重绢，仍与作三等估，上估一贯一百，下估九百。待此法行後，每年两税，一半与折纳重绢，即冀人少苏息，军用不亏。或因宦游，遂轻土著，户籍既减，征徭难均。江淮客户及逃移规避户税等人，比来皆系两税，并无差役。或本州百姓，子弟才г一官，及官满後移住邻州，兼於诸军诸使假职，便称衣冠户，广置资产，输税全轻，便免诸色差役，其本乡家业，渐自典卖，以破户籍，所以正税百姓日减，州县色役渐少。从今已後，江淮百姓，非前进士及登科有名闻者，纵因官罢职，居别州寄住，亦不称为衣冠户，其差科色役，并同当处百姓流例处分。除盗惩奸，在去其枝叶，校功责课，必削其根本。如闻江淮诸道，私盐贼盗，多结群党，兼持兵仗劫盗，及贩卖私盐，因缘便为大劫。江贼有仗者，虽未杀人，不在该恩之限。又逃还复业户，中先有格令，近来多因敕史县令务虚名者招携逃户，侵夺已成产业，转令居者不安，奸人得计。苟求非时考课，虚申招复逃亡，及至定税徵科，依前逃散税钱，缘已申省使，即须摊配疲人。从今已後，应诸州县逃户，经二百日不归复者，其桑产居业，便招收承佃户输纳。其逃户纵归复者，不在论理之限。其有称未逃之时典贴钱数未当本价者，便於所典买人户下据户加税，亦不在却收索及徵钱之限。  

义重维城，庆流多叶，叙睦之道，宠渥惟宜。中外群僚，文武多士，或郊奉职，或局署业官，各洽恩波，以类申典。亚献抚王等各赐物一百匹，夹侍正衣进圭捧圭各赐物五十匹，亚献终献正衣各赐物四十匹。大长公主公主嗣王郡主县主各有赐物。内外文武见任及致仕官，三品已上赐爵一级，四品已下加一阶，合入三品五品欠考未合叙者，待考足日听叙。孔氏行教，折中於百王；虞宾展敬，不废於千古。敢怠咨禀，爰用褒明。文宣王之後及二王三恪与一子出身，各赐物五十匹，其祠庙委所司量加修饰。尧称睦族，汉贵推恩，在明广敬之义，式展奉亲之孝。太皇太后二等已上亲，皇三等已上亲，委中书门下各择有才行者，量与改官，如无堪奖用者，即不必与改。皇五等已下亲，及三品已上赐爵一级，五品已上加一阶，六品已下及前资常选散官，简选日优与处分。应陪位皇五等已上亲，及太皇太后皇太后三等已上亲，三品己上赐爵一级，四品已下加一阶，四等五等亲并诸色陪位官，五品已上加一阶，六品已下及白身，并赐勋两转，其前资及有出身各减一选。前圣立言，教人以孝，庆覃存没，礼洽闺门。俾奉高堂之荣，用г漏泉之泽。常参官及诸州府长官，父母见存未有官封者，并量与三品致仕官及阶并邑号，如已有官封者，并量与进改，如官已至五品已上者，即与五品阶。父母已殁，未经追赠者，量与赠官及邑号。公台辅弼，柱石列藩，俾宏追饰之恩，仍昭赏延之典，加於存没，用洽宠章。中书门下及节度使带平章事者，宜与一子正员八品官，祖父母先亡殁，各与追赠，已经赠者，更与改赠。破回鹘及攻讨昭义立功节度使不带平章事者，及刘沔、李思忠，各与一子正员九品官。节度使东都留守度支盐铁观察处置诸防御经略招讨使，及神策金吾六军将大将军威远镇国等使皇城留守，各与一子出身。父母先亡殁，未经追赠者，各与追赠。神仪使京兆尹，各与一子出身。寅奉典册，肃恭明，或勤赞相之义，或专扈从之礼，时当庆泽，岂吝恩华。应郊庙升坛升殿行事官，普恩之外，中书门下尚书省御史台，三品已上特加一阶，四品已下各赐一阶。如合入三品者量减三考，入五品者量减二考，仍待考足日听叙，其合选人与减一选。内行事官，三品已上更赐爵一级，四品已下更加一阶。内侍省及内坊官，四品已上各赐勋五转。应从驾至郊庙者，普恩之外，三品已上赐爵一级，四品已下各加一阶，白身赐勋两转。摄侍中读宝官摄中书令读册官各赐一子出身，撰册文官赐一子正员官，奉册奉宝绶官书玉册官书宝官各加二阶，进宝绶进册进中严外办礼仪赞导押册押宝绶举舁宝册官各加一阶，合选人减一选。其馀应职掌行事官及写制书官太常修撰仪注礼官并内行事官，三品己上赐爵一级，四品已下加一阶，仍并赐勋一转。镌造玉册并填金字造装玉册官各赐物五十段。禁营军师，住宿警卫，宜颁应赉，以奖勋劳。神策六军威远营左右金吾及皇城将士应缘大礼仪仗宿卫御楼立仗等，普恩之外，三品已上赐爵一级，四品已下加一阶，仍准旧例，赐物有差。其神策将士应在京畿诸县者，亦各有赐。应缘大礼职掌行事官并修撰仪注及留守副留守守仓库卿等，普恩之外，三品已上赐爵一级，四品已下各加一阶。梯航奔走，慕化在庭，藩岳奏陈，不亏奉职，勤劳禁署，已积岁时。鸿胪礼宾院应在城内蕃客等各有赐物，诸道知上都进奏院官在城者各赐勋三转，应缘大礼四方进表疏及贺正官各赐勋三转。翰林待诏供奉并诸色直见任及前资并员外试官，三品已上赐爵一级，四品已下各加一阶，无官者赐勋两转。祠荐展仪，掌赞供事，恪勤无怠，甄奖宜申。郊庙行事斋郎减两年劳，至室长掌座礼生赞者便放出身。崇元馆行事学生及斋郎礼生，番考已满，所司缘大礼却追入行事，各减一选。国子监学生陪位者赐勋一转。中书门下专知仪制官各特加一阶。应缘祗供作官直司长上诸州行网考典两县耆寿诸色番役当上在城并量留十二月番者各赐勋两转。飞龙闲厩宫苑典引掌扇内园总监栽接少府将作内中尚武德军器内外弓箭库等诸司诸使下白身及无品直司定额长上杂匠巧儿黄衣长上监门直长杂仗三卫七色引驾细引执扇手角手弩手纩骑武士天文观生漏生典鼓典钟工人乐人主衣主膳主酪典食胡食手宰手掌闲幕士御士医工兽医门仆药僮御书手楷书手典书外行署等各赐勋一转。  

耆老加惠，著在前经，节义所褒，用明古道。天下百姓年九十已上，委所在长吏以留州物量加存恤。孝子顺孙，义夫节妇，旌表门闾，终身勿事。先已旌表者，亦量加优恤。公卿视秩，灵瑞降祥，生植所资，导利庶物。五岳四渎，宜委本州府长吏备礼献祭。助宣和气，福我黎人，将达精诚，在严祀事。名山大川，及自古圣帝明王忠臣烈士，各令所在以礼致祭。亡命山泽，挟藏军器，百日不首，复罪如初。赦书有所不该者，所司具条例闻奏。敢以赦前事相告言者，以其罪罪之。赦书日行五百里，布告天下，咸使闻知。主者施行。  

○九天生神保命斋词  

维大唐会昌五年，岁次乙丑，十月乙亥朔十四日戊子，仁圣文武章天成功神德明道大孝皇帝臣某谨稽首再拜，虔诚上启至真无极大道元始天尊、太上大道玉晨君、大圣祖高上大道金阙元元天皇大帝、太上老君、玉清大有天宝君、上清元妙灵宝君、太清太极神宝君、三宝尊神、三宝丈人、元都紫微九天太帝君、东华南极西灵北真四天君、三十六天帝、三十二天君、十方灵宝至极天尊、五老上帝、三景君、道德众圣三元君、太帝天帝天师君、元洞至极明皇道君、三十六部尊经元中大法师、三光众圣、八景灵君、三十六地岳渎正神、河海川泽名洞灵山诸化福地得道神仙、三界应感一切真灵：臣闻万化之初，总之者妙道；群灵之表，冠之者至真。剖判元黄，裁成品汇，幽明既辨，主宰有伦。九皇司牧以无为，八帝统临而有度。洎乎清源斯壅，元泽不流，舜禹违揖让之风，汤武起干戈之役，礼乐隳於大朴，俎豆矜其小成，玉帛徒美於争驰，世道亦悲於交丧，斯所谓时君忘本，至理莫追。悠悠含生，眇然何怙？是知凝旒负，非道无以宁；至理垂裳，非德无以立。我国家元元锡，仙李标华，承德明兴圣之基，绍高祖太宗之业，庭除六合，檐庑九围，扇之以薰和，沐之以渥泽，致之以声教，正之以《诗》《书》。惠露洽於幽阴，百神咸秩；仁照周於萌蘖，大乐同和。越二百年，一臻於道。顾惟凉德，祗嗣洪图，思宏清净之规，以布寰瀛之福。冥心丹简，属想元经，披太上九天之文，得元洞生神之旨，将膺宝，首备斋坛。锦币华缯，金龙白璧，普万天而展礼，极三境而告虔。所期咸通，昭彰会祉。鹣林鲽水，咸归仁寿之乡；海外域中，一变华胥之俗。岂使燕昭台上，独宁三素之云；汉武殿前，尝降九灵之驾。盖保绥於亿兆，非企慕於骞腾，列圣众真，鉴兹冲恳。谨遣道士东岳先生修九天宝斋三日四夜，稽首以闻。谨词。  

## ●卷七十九  

☆李忱（宣宗皇帝）  

帝讳忱，宪宗第十三子，元和五年生。长庆元年三月封光王，名怡。会昌六年三月立为皇太叔，翌日即位，改今名。大中二年正月，上尊号圣敬文思和武光孝皇帝，在位十三年，年五十。谥曰圣武献文孝皇帝，咸通十三年，加谥元圣至明成武献文睿智章仁神聪懿道大孝皇帝，庙号宣宗。  

○授李德裕荆南节度平章事制  

将相之任，中外攸属。入则扬缉熙，以正百度；出则布威令，以靖一方。易以才难，委寄咸重。爰设斋坛之礼，仍合台席之荣，式示酬劳，允谐佥望。特进守太尉兼门下侍郎同中书门下平章事充宏文馆大学士太清宫使上柱国卫国公食邑三千户李德裕，岳渎间气，钟磬正音，葆粹孕和，本仁叶义。道蕴贤人之业，正为王者之师，词锋莫当，学海难测。自入膺大任，克构崇庸，王猷国经，契合彝矩。丙吉罄安边之术，虏寇殄夷；张华兴伐叛之谋，壶关洞启。克荷先朝之旨，弼成底定之功，布在册书，辉映前古。而能处剧不懈，久次弥勤。朕以嗣位之初，懋勤在念，宜先硕望，以表优恩。荆部雄藩，地惟西楚，总五都之要会，包七泽之奥区，兵赋殷繁，居旅甚众，必藉旧德，作镇尹临。载崇五教之名，俾赋十连之贵，勉宏化理，以续前劳。可检校司徒同中书门下平章事兼江陵尹充荆南节度观察处置等使。  

○刺史以户口增减定赏罚制  

刺史交代之时，非因灾，大郡走失七百户已上，小郡走失百户已上者，三年不得录使，兼不得更与理人官。增加千户已上者，与超资迁改。仍令观察使审勘，诣实闻奏。如涉虚妄，本判官重加惩责。  

○委观察选择县令制  

县令员数至广，朝廷难悉谙知，吏部三铨，祗凭资考，访於近日，多不得人。委观察使於前资摄官内精加选择，当具荐论。如後犯赃连坐，所举人及判官重加惩责。  

○封吴氏等为昭仪等制  

吴氏可封昭仪，张氏可封婕妤，晁氏梁氏并可封美人，罗氏史氏并可封才人，钱氏可封长城郡夫人，曹氏可封武威郡夫人。敕：位亚长秋，道毗内理，必资懿范，方被宠章。吴氏等佩服《礼经》，周旋法度，有柔婉之行，既表於天资，有恭俭之仪，可施於嫔则。慕班氏之辞辇，伟冯媛之当熊，思在进贤，义高前史。是用列於紫殿，冠彼後宫，俾洽彤管之荣，式俟金环之庆。可依前件。  

○封长女等为公主制  

长女可封万寿公主，第二女可封永福公主，第三女可封西华公主，第四女可封广德公主，第五女可封和义公主，第六女可封饶安公主。门下：诸女之封，始资汉制，疏邑之典，今为国章。长女等坤道禀柔，条风育德。庄敬柔顺，受粹气於灵源；言容法度，穆昭徽於《内则》。祥降北渚，教袭南薰，克茂天和，更承姆训。虽年方龆龀，而体备肃雍，用洽宠私，俾开井赋。可依前件。  

○贬李德裕潮州司马制  

录其自效，则付以国权；惩彼保奸，则举兹朝宪。此王者所以本人情而张法理也。特进行太子少保分司东都上柱国卫国公食邑三千户李德裕，凭藉基，累尘台衮，不能尽心奉国，竭节匡君。事必徇情，政多任已，爱憎颇乖於公道，升黜或在於私门。遂使冤塞之徒，日闻腾口，积嫌之下，得以恣心。岂可尚居保傅之荣，犹列清崇之地，宜加窜斥，以戒僻违。呜呼！朕临御万方，推诚庶物，顾彼纤琐，皆欲保安。岂於将相旧臣，独遗恩顾，而群议不息，谤书盈箧，爰举典章，事非获已。凡百寮庶，宜体朕怀。可潮州司马员外置同正员，仍所在驰驿发遣，纵逢恩赦，不在量移之限。  

○召募闲田制  

君以人为本，人以食为天，有国有家，舍此无急。如闻州府之内，皆有闲田，空长蒿莱，无人垦辟，与其虚弃，曷若济人。宜令所在长吏设法，召募贫人，课励耕种。所收苗子，以备水旱及当处军粮。  

○贬李回太子宾客分司东都制  

王者悬赏罚以示万方，况乎臣子，若奋其良术，则宜擢处重位，或挟彼邪谋，固合稍加惩沮，惟此二柄，我何敢私。湖南都团练观察处置等使光禄大夫行潭州刺史兼御史大夫上柱国陇西郡开国公食邑二千户李回，早以艺学科名，累登华贯，谓尔奉公约已，旋升大寮，因缘奖迁，遂陟台辅。而不能竭诚以尽忠，益枉道而求庇，交通财贿，导达奸邪。昨因推鞫凶徒，皆得发明事迹。朕务宏体貌，特免研穷，论既喧腾，理须移夺。况又闻顷司政柄，每欲除授，咸取决於德裕，不自行其至公。物议所兴，以斯为重。岂可犹委澄清之任，复领湘潭；是宜辍从调护之班，俾分洛邑。勉莅宠秩，幸予宽恩。可行太子宾客分司东都。  

○贬李回贺州刺史制  

为臣竭公忠之诚，朝尊爵赏；事君乖毗倚之望，国有典章。惟是二道，理所不废。湖南都团练观察处置等使光禄大夫行潭州刺史兼御史大夫上柱国陇西郡开国公食邑二千户李回，始以才术，升於台阶，作予股肱，亦援星律。寄长兼於授钺，道甚异於匪躬，亦既左迁，俾居廉问，而迹乖检慎，事足端倪。秉钧之势已移，枉道之踪乃见，负我非浅，叨荣故深。况又闻顷司政柄，应欲除授，咸取决於德裕，不自行其至公。人皆有言，孽亦何逭？朕匿瑕含垢，思全进退之宜；尔则同力协心，且易枢机之任。合居严谴，犹示宽恩，故前制命尔为太子宾客。给事中封还我敕，且曰：责坐之词至重，降移之秩太轻，物论喧然，以为未当。尔宾自构，予何敢私？是用移谪临贺，冀厌群议，勉於三省，勿谓无恩。可持节贺州诸军事贺州刺史，仍所在驰驿赴任。  

○收复河湟制  

自昔皇王之有国也，曷尝不文以守成，武以集事，参诸二柄，归乎大宁。朕猥荷丕图，思宏景业，忧勤戚惕，四载于兹，每念河湟土疆，绵亘遐阔。自天宝末，犬戎乘我多难，无力御奸，遂纵腥膻，不远京邑，事更十叶，时近百年。进士试能，靡不竭其长策；朝廷下议，皆亦听其直词。尽以不生边事为永图，且守旧地为明理。荏苒於是，收复无由。今者天地储祥，祖宗垂佑，左衽输款，边垒连降，刷耻建功，所谋必克。实赖枢衡妙算，将帅雄棱，副元元不争之文，绝汉武远征之悔，瓯脱顿空於内地，斥堠全据於新封，莫大之休，指期而就。  

况将士等栉风沐雨，暴露郊原，披荆棘而刁斗夜严，逐豺狼而穹庐晓破，动皆如意，古无与京。念此诚勤，宜加宠赏。泾原宜赐绢六万匹，灵武宜赐绢五万匹，凤翔、、宁宜各赐绢四万匹，并以户部产业物色充。仍待季荣、叔明、李比、君绪各回戈到镇，度支差脚支送。四道立功将士，各具名衔闻奏，当议甄酬。其秦、威、原三州并七关侧近，访闻田土肥沃，水草丰美，如百姓能耕垦种莳，五年内不加税赋，五年以後，量定户籍，便任为永业。其京城有犯事合流役囚徒，自今已後，一切配十处收管。温池盐利，可赡边陲，委度支制置闻奏。凤翔、宁、灵武、泾原四道长吏，能各於镇守处遣官健耕垦营田，即度支给赐牛粮子种，每年量得斛斗多少，便充军粮，亦不限约定数。三州七关镇守官健，每人给衣粮两分，一分依常年例支给，一分度支加给。仍二年一替换，其家口委长吏切加安存。官健有庄田户籍者，仰州县放免差役。  

秦州至陇州以来道路，要置堡栅，与秦州应接，委李比与刘皋即便度计闻奏。如商旅往来，兴贩货物，任择利润，一切听从，关镇不得邀诘。其官健父兄子弟通传家信，关司并亦不得邀诘阻滞。如要垦辟种田，依百姓例处分。三州七关如少器械，长吏与量，据所申闻奏。由除刺史关镇使後，三五月内差人巡检，如有修筑部署，课绩尤深，并训练有序者，其刺史关镇使，虽新除官爵，亦更与超升。其官健节级更与优赏。山南西道、剑南山川边界有没蕃州县，量力收复。其兵士委本道差遣，如要钱物接借，亦具闻奏。三州七关创置戍卒，且要务静，如有羌戎潜来博易，辄不得容纳，委刺史切加禁断，或有投降吐蕃，到边上收取，本道令长吏奏取进止。  

呜呼！七关要害，三郡膏腴，候馆之残址可寻，唐人之遗风尚在，追怀往事，良用兴嗟。夫取不在广，贵保其金汤；得必有时，讵计於迟速。今则便务修筑，不进干戈，必使足食足兵，有备无患。载协亭育之道，永致生灵之安。中外臣寮，宜体朕意。  

○再贬李德裕崖州司户参军制  

朕祗荷丕业，思平泰阶，将分邪正之源，冀使华夷胥悦。其有常登元辅，久奉武宗，深包祸心，盗弄国柄。虽已行谴斥之典，而未塞亿兆之言，是议再举朝章，式遵彝宪。守潮州司马员外置同正员李德裕，早藉门第，叨践清华，累居将相之荣，唯以奸倾为业。当会昌之际，极公台之荣，骋谀佞而得君，遂恣横而持政。专权生事，妒贤害忠，动多诡异之谋，潜怀僭越之志。秉直者必弃，向善者尽排，诬贞良造朋党之名，肆谗构生加诸之衅，计有逾於指鹿，罪实见其欺天。属者方处钧衡，曾无嫌避，委国史於爱婿之手，宠秘文於弱子之身。洎参信书，亦引亲昵。恭惟《元和宝录》，乃不刊之书，擅敢改张，罔有畏忌。夺他人之懿绩，为私门之令猷。又附会李绅之曲情，断成吴湘之冤狱。凡彼簪缨之士，遏其进取之途。骄倨自夸，狡蠹无对，擢尔之发，数罪未穷。载窥罔上之由，益验无君之意，使天下之士，重足一迹，皆惧奉尔，而慢易在公，为臣若斯，於法何逭？於戏！朕务全大体，久为含容，虽黜降其官荣，尚盖藏其丑状，而睥睨未已，兢惕无闻，积恶既彰，公议难抑，是宜移投荒服，以谢万邦，中外臣寮，当知予意。可崖州司户参军，所在驰驿发遣，虽逢恩赦，不在量移之限。  

○贬崔珙太子少师分司东都制  

将相大臣，与国同体，诚欲自便，岂宜不从，苟非其时，涉於避事。前凤翔陇州节度观察处置等使光禄大夫检校尚书左仆射兼凤翔尹御史大夫上柱国安平郡开国公食邑二千户崔珙，早以器能，周历显重，行已每称其友悌，在公亦竭其精忠。自负谴前朝，远移南徼，及我嗣守，颇闻嘉名。由是剖竹近关，扬ユ右辅，为国垣翰，适资谋猷。近者犬戎输诚，归我故地，下议纳款，且筹开疆。宜其率先启行，副此宠待，忽览退闲之请，颇乖毗倚之诚。陈力之方，岂无其道，匪躬之故，或异於是。以其故老，特为优容，俾居青宫之辅，仍从分洛之命。君臣礼分，予无愧焉。可太子少师分司东都。  

○授濮王泽成德军节度使制  

门下：锡圭立社，疏戚有伦，画野分疆，亲贤并建，所以左右王室，保邦家。乃眷冀方，实为雄镇，上垂昴宿，下接岳灵，控井陉之要冲，当邯郸之故地。用是稽诸古训，考以国章，俾崇尚德之规，式叶至公之选。濮王泽，延庆金枝，疏流天派，资忠孝以植性，本仁义以立躬。文掇菁英，敏有逾於七步；学探旨要，对必详於三雍。刻舟志迈於苍舒，占雨识高於沛献。而冲谦自处，矜伐不萌，所宜作我翰垣，副兹毗寄。为臣之道，尔既克修，知子之言，予复何愧。筑斋坛以拜命，仗武节以遥临，尔其宏樽俎之善谋，念折冲之远略，宠膺十乘，位列三台。勉服新恩，慎守厥职。可开府仪同三司守镇州大都督充成德军节度镇冀深赵等州观察处置等使。封如故。  

○授唐技虔州刺史裴绅申州刺史制  

朝议郎守尚书刑部郎中柱国赐绯鱼袋唐技，将仕郎守尚书职方员外郎裴绅，早以科名，荐由台阁，声猷素履，亦有可嘉。昨者吏部以尔秉心精专，请委考核，而临事或乖於公当，物议遂至於沸腾。岂可尚列弥纶，是宜并分符竹，善绥凋瘵，以补悔尤。技可虔州刺史，散官勋封如故；绅可申州刺史，散官如故。  

○授郑涯义武军节度使制  

门下：鲜虞旧国，上谷雄藩，总中山之甲兵，接蓟门之封壤，眷求良帅，允属硕臣。银青光禄大夫守太子宾客分司东都上柱国荥阳县开国男食邑三百户郑涯洪，洪廓宏才，易简正性，雅量溟广，贞标岳孤。通钤匮之奇书，负圭璋之雅器。自发扬术业，历践清途，懿闻淑声，推为茂德。日者常膺奖任，屡镇方隅，惠爱洽於辕门，讴歌溢於阎井。洎谪居遐徼，旋处洛师，惕厉日闻，屯夷一贯。是命载图来效，复议宠迁。於戏！选将之难，古今为重。而况易水之上，尤藉谋猷，爰求惟旧之贤，式重作藩之寄。尔其勉思镇驭，益念训齐，惟克己可以爱人，惟推恩可以抚众。坏帐岂专於仁祖，褰帷宜嗣於贾琮。俾升秩於春卿，更增荣於亚相，往承休命，无忝新恩。可检校礼部尚书使持节定州诸军事兼定州刺史御史大夫充义武军节度易定等州观察处置北平军等使，散官勋封如故。主者施行。  

○加卢钧尚书左仆射制  

河东军节度使卢钧，长才博达，敏识宏深，蔼山河之灵，抱瑚琏之器，多能不耀，用晦而彰。由岭表而至太原，五换节钺，仁声载路，公论弥高。藩垣之和气不衰，台阁之清风常在，宜升揆路，以表群寮。可尚书左仆射，  

○授崔铉淮南节度使平章事制  

周用召公为桢干之臣，以正天下。故入调鼎鼐，则弼亮之道尊；出抚方国，则藩宣之功著。我有上相，天宝间生。文武之用，并高於昔贤；中外之寄，允资於硕德。爰举旌钺，仗於股肱。光禄大夫守尚书左仆射兼门下侍郎同中书门下平章事兼宏文馆大学士充太清宫使上柱国魏郡开国公食邑二千户崔铉，瑞玉凝姿，春林发秀，贞谅实德，谦虚葆光。冲用既臻於化源，达实每宏於理本，擅松桂後凋之色，劲节自高；含金石希代之音，正声特异。洎发扬令闻，辉蔼公朝，道无缁磷，言符体要。比相如之丽藻，夙侍禁林；嗣傅说之旁求，早膺台席。日者历居廉镇，尝总朝纲，令肃方隅，风行宪署。及膺我宠擢，复司化权，每正惟公，持平不挠。畅缉熙之茂典，宏经纬之明谟，功勒常，道光夷貉。励山甫匡周之操，竭子房佐汉之志，终始一心，周旋七年。富人斯久，伪缉（疑）愈勤，是宜载图尔庸，优尔恩宠。乃眷淮海，号为通都，控扼实据其咽喉，封部适罹其灾患，予所注意，尔其往哉！於戏！居则秉鸿钧，绍阿衡之业；动则驾长毂，图方叔之勋。苟非全才，孰膺重任？若抚封之长术，阜俗之嘉谋，一部之惨舒，三军之政令，我属良弼，则又何规？勉登将坛，敬佩相印，副是宠寄，其惟戒哉。可检校尚书左仆射同中书门下平章事兼扬州刺史大都督长史充淮南节度副大使知节度事管内营田观察处置等使。  

○授令狐太清宫使魏监修国史裴休集贤殿大学士制  

门下：太宫之崇严，史阁之要重，书殿之清秘，近代以来，率命相臣总统其务，宠擢迁转，允谐旧规。金紫光禄大夫门下侍郎兼兵部尚书门下平章事监修国史上柱国彭阳县开国男食邑三百户令狐，上才经邦，正德宰物，瑚琏重器，宜升清庙之中。银青光禄大夫守中书侍郎兼礼部尚书同中书门下平章事集贤殿大学士上柱国魏，直道事主，宏国佐时，圭璋瑞姿，早耀泰坛之上。金紫光禄大夫中书侍郎兼户部尚书同中书门下平章事上柱国河东县开国子食邑五百户裴休，忠力许国，清规立朝，鸾凤异仪，高举地重霄之外。并富有天爵，深於人文，早怀匡济之资，素蕴生灵之望。洎处台位，俾陈庙谟，能肩一心，以畅万务。识我忧勤之旨，罄其弼亮之诚，边疆寝宁，风雨咸若。念此丕绩，怀於深衷。今则各新宠章，迭领重职，所宜阐清净元默之化，正贬删详之业，因此嘉命，启吾规词。夫献忠言则君受益，秉公心则人无怨，除吏当则众职举，下令一则百度美，乃吾三后前所施为也。余尚忧属，事重切磨，终始不亏，乃曰良相。可守本官充太清宫使，可守本官监修国史，休可守本官充集贤殿大学士。散官勋封各如故。主者施行。  

○授令狐宏文馆大学士制  

门下：夫茂育群生，动资良弼，缉熙庶绩，表正万邦，非竭力戴君，推诚忧国，则何以光膺鼎铉，高步瀛洲。十载於兹，四方无侮，昭文讲德，属自台臣。金紫光禄大夫门下侍郎兼兵部尚书中书门下平章事充太清宫使上柱国彭阳县开国男食邑三百户令狐，保合太和，从容中道，左右王化，清夷国风。辅相尽天地之宜，启沃见忠贞之节。直气能断，嘉猷日新，纳诲之心，义形於色。於戏！发号出令，表率寰区，妙运机枢，式宏敷畅。山甫补衮，夷吾佐时，勉极殊勋，书於太室。朕以虚怀，委遇於道，始终佩服斯言，敬承嘉命。可充宏文馆大学士，馀并如故。主者施行。  

○授郑涯山南东道节度使制  

门下：王者之於元老硕臣，优敬为大，苟有系（一作烦）於庶务，则思尊以宠章。中外迭居，眷惟佥属，文武二柄，揭而授之。况弄印之威望已行，泪碑之风流未远，将畴茂绩，以继昔贤。金紫光禄大夫御史大夫上柱国荥阳郡开国公食邑三千户郑涯，瑞时，希代，监澈止水，气融冬曦。声尘独迈於轩裳，符彩迥高於伦列，多士程准，大朝羽仪，礼容全备於身文，和易雅彰於心术。自承明晓对，建礼晨趋，参密命於北门，演纶言於西掖。相如雄丽，咸推视草之工；孔光庄重，空闻言树之诫。屡解交（疑）於都座，兼尹正於二原，会府功著於弥纶，神州政传於表则。洎登车按部，仗节总戎，移风有佩犊之谣，洁己有挂鱼之操。轻裘缓带，而师律以贞，投壶雅歌，而氓俗自泰。属者干旄入觐，宣室对扬，掌地征而天府既饶，执邦宪而朝纲载肃。朕以汉皋巨屏，岘首名都，将镇上游，必资全德。是命辍於副相，委以专征，仍兼揆路之荣，以示启行之贵。敬践乃位，时惟懋哉！可检校尚书右仆射守襄州刺史御史大夫充山南东道节度使管内观察处置等使，散官勋封如故。主者施行。  

○除郑朗工部尚书同平章事制  

门下：云因龙兴，龙非云无以施膏泽；臣由君用，君非臣无以播皇猷。信乎际会相须，以康天下。永念良弼，常切寤思，详求国桢，乃获时杰。通议大夫守御史大夫上柱国赐紫金鱼袋郑朗，间代应期，禀灵作瑞，王室髦彦，士林菁英。温华凝圭玉之姿，磊落负栋梁之任。谏垣兰省，常推谠正之风；廉俗登坛，克懋抚循之绩。洎领剧务，益见尽忠。杜邪径而启公途，惩奸吏而绝私，馈军无阙，赡国有经。委以宪纲，尤彰直道，是宜毗赞大业，翊宣景化。朕以区区齐晋，取霸诸侯，率由三贤叶心，五臣同德，况今四海为宅，百辟盈庭，未能寇靖塞陲，人归寿域，岂无长策，俾及升平。惕然疚怀，莫知攸措，肆予命汝，往践台阶，勉宏济代之功，罔致旷官之诮。善调兵食，以备我边虞；慎举典章，以贞我庶品。敬戒於位，惟其有终。可工部尚书同中书门下平章事，散官勋赐如故。主者施行。  

○授毕П昭义节度使制  

门下：筑坛申命，推毂就途，受幢节之荣，分藩阃之寄，膺兹重任，允属良臣。宁盐庆武等州节度管内营田观察处置兼充庆州南路救接盐州及当道沿途镇寨粮料等使朝散大夫检校工部尚书使持节宁州诸军事兼宁州刺史御史大夫上柱国平阴县开国男食邑三百户赐紫金鱼袋毕П，宇量凝旷，业履端修，抱不器之才，怀尽忠之节。声驰文囿，学茂儒林，掇芳桂於月中，擅嘉名於日下。自升朝籍，累践清班，屡镇郊。颇彰绩效。得营平屯田之术，有伏波备寇之谋，旷土多栖亩之粮，穷塞无晏开之垒。是宜进律，以劝将来，尹於神州，能安疲瘵。卑张敞擒奸之称，鄙广汉摘伏之奇，衢路绝赭衣之人，闾井稀桴鼓之响。用锡武节，明余无私，乃眷壶关，方择良帅。顾惟郇邑，思继成功，副我旁求，俾尔俞往。陟以五兵之秩，升於八座之荣，服兹宠光，伫闻报政。可检校兵部尚书兼潞州大都督府长史御史大夫充昭义节度副大使知节度事充潞慈邢等州观察处置等使，散官勋赐如故。  

○授崔慎由平章事制  

朕恭守睿图，励精理道，祗勤万务，靡不经心。缅思垂拱以化成，莫若得贤而共济，载劳梦卜，果获贞良。太中大夫守尚书户部侍郎判户部事上柱国赐紫金鱼袋崔慎由，山岳降灵，和粹毓德，仪标鸾凤，识洞蓍龟。文为国华，行冠人表，朱弦含清越之吕，良玉凝缜密之姿，播英声於士林，彰美望於公器。洎擢参内署，润色王猷，忠谠尽规，诚明纳诲。既而廉问南服，宣畅皇风，荡寇销灾，人安政集。康一方之疲俗，复二职於中台，议论必本於古今，趣尚自归其雅正。氵制河之右，仍岁艰荒，一自镇临，载闻惠化。俾司征赋，益睹公忠，固可以升於台阶，秉我大柄，爰授相印，用参枢务。於戏！天地之道，成岁功者阴阳；帝王之基，保鸿业者辅相。念兹匡赞之大，宜竭启沃之道，必使贞百度以振国经，凝庶绩以宏理本，茂育区夏，统和神人。允资鱼水之贤，克致休明之运，就绥厥位，无忝知臣。可守工部侍郎同中书门下平章事。  

○授魏西川节度使平章事制  

股肱之臣，与君上而合体；心腹之寄，虽中外而同途。入则付之钧衡，出则委其藩翰，苟非望隆硕德，道备全才，则何以克副具瞻，久膺重寄。银青光禄大夫守门下侍郎兼户部尚书同中书门下平章事监修国史上柱国魏，天生贤杰，岳降英灵，深沈莫究其澄波，和裕可群於爱景。自践扬华贯，备著徽猷，故事播於三台，谠论留於两掖。而式资重用，任以地征，简於朕心，爰立作相。惟尔列祖，佐佑太宗，辅弼之光，号为人镜。代济其美，厥生令孙，蕴致君匡国之谋，见奉上竭忠之志。勤劳匪懈，夙夜在公，动关典彝，言成启沃。阐我皇化，由其赤诚，星霜七年，风雨一贯。朕以九折巨屏，三川奥区，控临百城，统驭群虏。眷兹慎择，不其才难，尔宜往践将坛，仍持相印。举武侯之筹策，定远戎；继叔度之讴歌，载康遐俗。勉服休命，恭惟有初。可检校户部尚书同中书门下平章事兼成都尹充剑南西川节度事大使知节度副管内观察处置统押近界诸蛮及西山八国云南安抚等使。  

○授郑朗监修国史崔慎由集贤殿大学士制  

门下：二相股肱，与我同体，致夷率化，致俗清刑，致戢干戈，致调风雨，垂衣无事，良有愧焉。得不资刊削之能，伫讨论之妙，振扬史职，开启儒风。予非敢私，膺此并命。通议大夫守中书侍郎兼吏部尚书同中书门下平章事充集贤殿大学士上柱国赐紫金鱼袋郑朗，道苞时杰，性蕴天和，得中庸之隐微，合大雅之明哲。太中大夫守工部侍郎同中书门下平章事上柱国赐紫金鱼袋崔慎由，器禀人秀，材为国桢，达智者之变通，有良臣之规矩。皆学穷阃奥，文擅精华，辨理必造於事机，吐论同归於根本。松筠挺色，莫畏严霜；雕鹗凌空，自有俊气。况协赞大政，允厘万方，沃心克闻，举直无隐。图是懿效，彰其茂功，斯用迭升，俾洽嘉命。主张惩劝，总领典坟。必使书法弥精，动契春秋之旨；化成为重，岂惟鱼鲁之文。勉宏大猷，罔俟冲骤。朗可监修国史，慎由可充集贤殿大学士。馀各如故，主者施行。  

○封卫王灌等制  

门下：朕闻先王建万国亲诸侯也，周汉藩树屏，我国家以锡土分茅，冲人敢易彝制？爰稽典礼，式固邦家。第三男灌等，生则岐嶷，幼而徇齐，忠厚实见其天资，才识若符於神授。敦《诗》闻《礼》，不假其师严；践义由仁，罔劳於庭训。术通六艺之妙，学奥百代之书，是宜敷桐叶之策，举《梓材》之诰。胙以土守，誓以河山，我图尔居，以谨王度。无懈其位，永孚於休，第三男灌可封卫王，第十一男氵雍可封广王。宜令有司择日，备礼册命。主者施行。  

## ●卷八十  

☆宣宗（二）  

○授萧邺平章事制  

辅相之任也，调阴阳而抚夷夏，贞百度而康兆人，代天为工，持国之柄。殷梦周卜，竭诚待贤。彼何人哉，予独不可？置于精恳，果得髦杰。朝散大夫守尚书兵部侍郎判度支上柱国彭城县开国男食邑三百户赐紫金鱼袋萧邺，天实佑朕，生此令人。星辰降祥，圭玉含瑞，蕴通明经远之识，抱宰割利用之才。载居禁垣，重参宥密，资委既至，忠谠愈闻。爰付地征，仍司邦计，善为均节，益茂事功。道惟刚明，人无侵挠，风望弥峻，遐迩具瞻。思致昌期，必资俊德，是以简自朕心，叶於佥谐，擢登中枢，持平庶政。尔其体太和而顺元气，推至心以序彝伦。短长之才，罔有所废，细大之务，一以居心。扶皇极而作国桢，庇苍生而遂物性，虽尧舜比圣，朕何敢言，而夔龙致君，尔无多让。周以冢宰致国用，汉任丞相调兵食，斯旧典也，母谓其烦，懋建嘉庸，对此崇宠。可守本官同中书门下平章事仍判度支，  

○授昭王成德军节度使制  

门下：近制诸侯薨殁，朝廷或命其子弟嗣守爵者，且虑职卑望轻，未能弹压军行，乃诏亲王为帅，以统临焉，盖尚体行权之旨也。昭王，贞祥所聚，姿质幼茂，孝敬天授，温文日宣。宁劳保傅之规，自识君亲之道，学礼不倦，发言有章，式光维城，宜假分阃。朕以赵地名服，常山奥区，人多忠朴，俗尚义勇，少长有礼，里闾自康。属帅臣云亡，戎府无长，中权剧务，已委诸甥，上将崇名，允归爱子。顾梁园以雄处，秉汉节以遥临，光抚旧封，式膺新命。欢不阻於膝下，诏荣宣於廷中，邦家有光，藩屏斯盛。九命俾尊於开府，一方远奉於建牙，实惟至公，勉服丕训。可开府仪同三司守镇州大督督充成德军节度镇冀深赵等州观察处置等使，封如故。主者施行。  

○授郑朗太子少师制  

相辅之臣，贤杰是膺。苟或道茂台阶，功宣时柄，洪化方深於倚注，微疴遽告其退休。宜降宠私，俾安颐摄，庶得君臣之义，实全终始之恩。通议大夫守中书侍郎兼礼部尚书同中书门下平章事监修国史上柱国赐紫金鱼袋郑朗，灵凤耀仪，非熊表德，贞厚可以镇风俗，谦恭可以和神人。量合澄波，气凝金璞，论议必根於王化，文章雅叶於国经。起於卑寮，积乃重望。自周旋台阁，总领藩方，故事尽著於典章，仁声蔼流於谣咏。顷司邦计，国用以殷，逮领宪闱，朝纲载肃。洎乎克符梦卜，遂委钧衡，理庶政而百度惟贞，调元气而三光增耀。而久勤献纳，稍失节宣，屡陈谢病之辞，特举优贤之命。是用释兹机务，允乃至诚，尔其专一精神，辅助药石。将图有闲，务在无营，往参六傅之荣，仍加贰令之职。用为羽翼，爰辍股肱，嘉猷永播於事功，深眷岂忘於兴寝，慎乐多福，祗承恩宠。可检校尚书右仆射兼太子少师。  

○授崔慎由监修国史萧邺集贤殿学士制  

门下：惟政之艰，非贤勿，用熙庶绩，实仗群材。顷所以旰食宵衣，勤求机衡之寄，咸得时哲，副予虚怀。太中大夫守工部尚书同中书门下平章事集贤殿大学士上柱国赐紫金鱼袋崔慎由，器识淹通，风鉴明秀，黄香之祗勤弥切，壶遂之深衷足称。朝散大夫守尚书兵部侍郎同中书门下平章事判度支上柱国彭城县开国男食邑三百户赐紫金鱼袋萧邺，操履清方，词调凝远，孔光之慎密早著，山甫之将明可嘉。而并宏览典坟，博通理道，亟更显重，雅有风教。允副佥谐，当兹钅匀轴，延谋时务，稽参政途。尽心力以经邦，宏礼乐而纬俗，群善必举，庶官乃和，可以勒美太常，书忠甲令者矣。今则三秋式稔，四境无虞，乃眷股肱，厥有成绩。至於总史官之微婉，备帷幄之讲求，继美皋夔，比良迁董，顾兹茂典，式示优，敬尔在公，服我休命。慎由可监修国史，邺可充集贤殿学士，馀如故。主者施行。  

○赠郑朗司空制  

故通议大夫检校尚书右仆射兼太子少师上柱国赐紫金鱼袋郑朗，植操端方，禀气庄重，蔼若瑞玉，澹如澄川。智略合乎蓍龟，诚信服於僚友。自膺宠寄，颇负全才，竭匪躬於谏垣，彰尽瘁於琐闼。载践方岳，亟登师坛，观风推惠爱之心，训士得抚循之术，政溢闻听，念兹徵还。位冠冬卿，职重邦计，经费有节，财用不亏，ム彼休功，明我推择。爰嘉峭峻，俾总纪纲，公望益隆，典彝具举，式谐注意，且沃深衷。俄参化源，以提政柄，三事仰清廉之节，百度见损益之能，近煦和风，远浃膏雨。方俟坐镇雅俗，表率庶官，颐养或乖，腠理生疾。屡陈章疏，乞遂退闲，既坚乃诚，式允其请。每图懿绩，唯冀有瘳，何竟至於弥留，而遽闻於捐代。阅奏兴悼，临轩载怀，将辍视朝之仪，兼列上公之秩，慰兹幽壤，期尔有知。可赠司空。  

○授刘彖平章事制  

阐大化以建皇极，敷至德以黔首，百度惟允，八荒用宁。倚於辅臣，副以邦柄，求之梦猎，协於蓍龟。克谐明谟，允属佥议，稽能必思於庙略，畴德伫焕其国经。朝议大夫守尚书户部侍郎判度支上柱国赐紫金鱼袋刘彖，岳彩舒辉，鸾姿降灵，驭烟霄而六辔齐升，布云和而九成合奏。行居人表，文著国华，润色词林，早参宥密。彩笔既符於宿梦，温树不漏於私言。再秉丝纶，贰於刑谳，振藻益茂，听词无冤。洎尹正洛师，拥旄梁苑，咸能变风俗而求人瘼，和号令以肃军威。重委北门，辑兹王业，既闻报政，果叶予怀。是用付以烦难，慎司邦计，弥月探执，系时功成。已洽咎夔之风，宜膺台鼎之命。尔其平章百姓，敬敷五教，使群职必举，四夷率宾。杜回邪之迹，开谠正之门，大道必置其沃心，忠信无惧於逆耳。於戏！大小之政，既已咨之，成务且辍於司存，均节尚烦於庙算，祗我明训，服兹休嘉。可守本官同中书门下平章事依前判度支。  

○授崔慎由剑南东川节度使制  

夫尊任辅相之道也，入则秉钧衡以临群辟，出则赐弓矢以长诸侯。宠光不渝，寄属咸重，将求良翰，乃命台臣。太中大夫守中书侍郎兼礼部尚书同中书门下平章事监修国史上柱国赐紫金鱼袋崔慎由，继美德门，承家贵位，缙绅伟望，礼乐上流。挺松筠之贞姿，服兰荪之懿行。自居多器，累历清华，禁林才擅於多能，纶阁词推於巨丽，物情愈茂，廷誉甚高。再列贰卿之崇，亟阐六条之化，爰加奖任，益委重难。屡启嘉谋，俄参大柄，而周涉寒暑，备见器能，道已著於始终，恩岂殊於中外。眷兹东蜀，实曰奥区，俾授旌旄，以彰优重。昔叔子望高於岘首，次公声振於颍川，孰有後先，率是为理。勉宏风教，期懋厥庸。可检校礼部尚书使持节梓州诸军事兼梓州刺史御史大夫充剑南东川节度副大使知节度事管内观察处置等使。  

○授萧邺监修国史刘彖集贤殿大学士制  

门下：康济生灵，必在陶甄之化；稽参政事，允归王佐之才。况乎元首股肱，义均一体，叶心同德，予怀所嘉，式兼刊综之荣，用举褒隆之典。朝散大夫守工部尚书同中书门下平章事充集贤殿大学士上柱国彭城县开国男食邑三百户赐紫金鱼袋萧邺，襟神清肃，器鉴精通，敷赞大猷，孙宏有慎厚之行。朝议大夫尚书户部侍郎同中书门下平章事判度支上柱国赐紫金鱼袋刘彖，业履清方，风标峻整，弥纶庶务，安国乃任职之臣。而皆词焕丹青，道润金璧，匡衡贡禹，经术该明。孔光师丹，议论宽博。或顷司邦计，茂慎之规；或尝拥节旄，著缮完之绩。洎膺枢近，益畅谋猷，每见沃心，实谐注意。俾厥后为尧舜，纳百姓於休和，即竭乃诚，期於予理。子长、子骏之职，石渠、天禄之书，稽合异同，裁成褒贬，儒雅之任，迭选攸宜。式表茂勋，用荣兼领，永绥宠渥，往孚於休。邺可监修国史，彖可兼充集贤殿大学士，馀各如故。主者施行。  

○授夏侯孜平章事制  

自古有天下得列圣帝哲王之科者，必由良臣以就景化。故君非辅弼，无以启昌期，时未清平，不得称贤相。契合交感，相须而成，苟非其人，岂副斯举。朝议大夫尚书兵部侍郎充诸道盐铁转运等使上柱国赐紫金鱼袋夏侯孜，礼乐重德，簪裾上流，才可兼人，智可周物。蕴范时之行义，富经国之文章，识探奥微，器抱冲粹。早践清列，克彰令名，（阙）当七月，匡谏无隐。再历三独，纠绳不回，廉风俗而政清，提纪纲而望振。旋领版籍，亦司牢盆，推公秉持，息力完缉。法得其伦要，吏惮其威棱，国财可丰，官事具举。是用陟此邦杰，付之庙谟，既谐朕心，且洽佥论。於戏！宰辅巨任，群伦共瞻。政乖其宜，则四海罹弊；事叶其理，则万人以苏。副吾拔擢之恩，励尔燮谐之道，朝廷耸望，尔其戒之。可守本官同中书门下平章事依前充诸道盐铁转运等使。  

○罢蒋伸判户部制  

门下：辅弼之任，陶钧为重，所以导阴阳而施化，相天地以成功，宣亮皇猷，藻饰王度。苟或婴以他务，兼拘利权，则异乎代天佐理之道矣。通议大夫尚书兵部侍郎同中书门下平章事判户部事护军赐紫金鱼袋蒋伸，紫微上才，清庙雅品，洁如寒玉，峻若孤峰。既高绝俗之姿，能履中和之道。秉吉士之操，时然後言；学君子之儒，仁而且勇。洎宠承内旨，擢处禁垣，嘉言屡沃於朕心，密赞深知其忠恳。委司版籍，益彰器能，遂践台阶，颇洽公望。澄源以正本，循名而责实，岂以司存，尚烦丞相。去兹剧务，俾专缉熙，所宜竭尔一心，开予四目，推至公而平庶政也。依前兵部侍郎同中书门下平章事，散官勋如故。  

○授夏侯孜集贤殿大学士制  

门下：朕居兆人之上，当万机之广，戎夷式叙，阴阳克调。实宗社降灵，辅弼宣力，臻彼富庶，至於洽平。既彰大明，益伫化成之妙；载烦台席，用盛儒林之选。朝议大夫守尚书兵部侍郎同中书门下平章事充诸道盐铁转运等使上柱国赐紫金鱼袋夏侯孜，材协国桢，道称王佐，以孝友为家行，以礼乐为身文。潢陂纳宽，涧松挺节，雄词擅雅，奥学洞微。利刃发硎，而肯綮无滞；代天宰物，而埏埴有馀。薰然至和，霈若潜润，况精列图籍，焕开禁垣，高列隽髦，翔集近署。雅归清重，方在专总，演畅事功，显扬懿美。是宜更一乃志，愈专乃衷，吐辞虽酌於当今，正学必思於稽古。俾密勿之际启沃之间，无忘我以三坟五典，更光丕绩，永孚於休。可充集贤殿大学士，馀并如故。主者施行。  

○答百僚请加尊号第三表诏  

朕获承丕绪，奄有万方，忧物之心，常怀惕厉。荷天之力，渐至宁，此中外元僚，文武庶政，咸有一德，以匡冲人。而卿等猥以鸿名，加於菲薄，拜章沥恳，至於再三。伏念自列圣以来，何尝无今日之请，然率不能让者，上慰宗庙之灵，下迫群臣之愿。奥予小子，岂敢久劳卿士之心哉。敬允乃诚，良深自愧，所乞宜依。  

○以杜黄裳裴度配享宪宗庙廷诏  

朕以宪宗皇帝道叶中兴，威加寰海。开启圣意，则有杜黄裳；弼成功业，则有裴度。著在国史，时无比伦。宜以杜黄裳、裴度同配享礼。  

○令议武臣配享宪宗庙廷诏  

论功配食，文武宜兼。元和一朝武臣，功力最高者定一人，与杜黄裳、裴度同配享宪宗皇帝室。顷李有平蔡之绩，高崇文有收蜀之功，校其二人，功孰为重？宜令尚书省议奏。  

○焚埋匿名文状诏  

比来多有无良之徒，妄於街衢投置无名文状，及箭上并旗幡上，肆为奸言，欲以惑听。自今已後，如有此色，宜准宝应二年正月十八日敕令，所在地界，於当处焚毁埋藏，不要闻奏。  

○敕州县条奏利弊诏  

应天下州县，或土风各异，或物产不同，或制置乖宜，或章条舛谬，或云施之岁久，或缘碍於敕文：有利於人而可举行者，有害於物而可革去者，并委所在县令录事参军，备论列於刺史，具以上闻。委中书门下据事件下观察使，详言列奏，当与改更，各从便安，自当苏息。如或在官因循不举，後来者无以申明利害，较然违慢可见，当重加惩罚。仍更不得授县令录事参军。刺史委中书门下具名奏闻，别议殿责。  

○两税外不许更徵诏  

食力之徒，须令自济。天下仓场所纳斛斗，如闻广索耗物，别置一仓斛斗，又随斗纳耗物，率以为常。致疲人转困，职此之由。自今委长吏切加提举，一切依仓部格。如有违犯，专知官停见任，仍殿两选，所由决脊杖二十，准法处分。所贵利归农亩，耕者不饥。其天下诸州府百姓，两税之外，辄不许更有差率，已频申饬。尚恐因循，宜委御史台切加纠察。如有违犯，县令录事参军判官节级科责。长吏不存勾当，亦委台司察访闻奏。其诸道州府应所征两税匹段等物，并留州留使钱物纳匹段等虚实估价及见钱，从来皆有定额。如闻近日或有於虚估匹段数内，实徵估物，及其分数，亦不尽依敕条。宜委长吏切加遵守，苟有违越，必议科绳，本判及专智官当重惩责。又青苗两税，本系田土，地既属人，税合随去。从前赦令，累有申明，豪富之家，尚不恭守。以後州县觉察，如有此比，须议痛惩，地勒还主，不理价直。  

○饬狱吏推断不平诏  

刑狱之内，吏得使情，推断不平，因成冤滥。无问有赃无赃，并不在原免之限。  

○令详定盗贼赃罪诏  

攘窃之兴，起於不足。近日刑罚颇峻，盗贼益烦。赃至一千，便处极法，轻人性命，重彼货财。既多杀伤，且乖教化，况非旧制，须议改更。其会昌元年二月二十六日敕，宜委所司重详定，条流闻奏。  

○谕州县上佐丞簿诏  

每思前贤设官分职，岂徒然哉。今州有上佐，县有丞簿，俗谓闲官，不领公事，殊乖制作之本意也。自今後州县公事，上佐丞簿得失须共参详，如有败（阙），或不遵法理，及百姓流亡，不先举明，并须连坐。冀得人展其才，官无冗食。  

○万寿公主出降诏  

女人之德，雅合慎修，严奉舅姑，夙夜勤事，此妇之节也。先王制礼，贵贱同遵，既以下嫁臣寮，仪则须依古典。万寿公主妇礼宜依士庶。  

○禁奸吏舞文诏  

法司使法，或持巧诈，分律两端，遂成其罪。既奸吏得计，则黎庶何安？自今已後，应书罪定刑，宜令直指其事，不得舞文，妄有援引。颁示天下，长吏严加觉察。不得辄使奸吏，如有此色，当议停解。  

○委京兆府捉获奸人诏  

如闻近日多有闲人，不务家业，尝怀凶恶，肆意行非，专於坊市之间，恐胁取人财物。又其中亦有曾为趋吏，依倚门栏，自恐愆尤，遂致停解。不思已过，却务怨雠。妄构虚辞，恣行恐吓。要惩此弊，以静奸源。自今已後，宜委京兆府切加访察。如有此色，便捉获痛加刑断。  

○以夏令疏理滞狱诏  

此後除巨蠹所不原外，每立夏至立秋前，犯罪人就州府常条之中，量与减贷，速为疏理，无令淹系。  

○答两省谏幸华清宫诏  

朕以骊山近宫真圣庙貌，未尝修谒，自谓阙然。今属阳和气清，中外事简，听政之暇，或议一行。盖崇礼敬之心，非以盘游为事，虽申敕命，兼虑劳人。卿等职备禁闱，志勤奉上，援经据古，列状献章，载陈恳到之辞，深睹尽忠之节。已允来请，所奏咸知。  

○议立回鹘可汗诏  

朕闻王者立德，必本於念功；天下归仁，莫先於兴灭。回鹘久为与国，常建大勋，累申式配之仪，兼展称藩之礼。天宝末兴兵之後，国步未夷，衅起凶妖，率其忠勇。控弦而至，革车之会增威；止戈而归，犀毗之赐甚宠。殊庸盛礼，焕烈缣缃，是为亲邻，成其边卫。牧马远迹於朔野，烽火罢照於甘泉，虽云华夷，欢若亲戚。会昌中远方丧乱，可汗沦亡，狼顾既困於岁牧，鼠窃或行於边候。时属奸臣作轴，懦将操戈，因乐祸以乘危，遂兴戎而生事。不念救灾之义，尽为助顺之功，驱彼流离，窘为徒隶。情（阙）怀土，自经南冠之悲；迹则乱华，未免北风之思。旧国空瞻其茂草，名王犹困於旅人，相彼穷危，宁无慨叹。朕君临九有，子育兆人，雨露之所г濡，日月之所照烛，欲令自遂，必念好还。乃眷朔易之雄，况当勋力之後，每思报德，实用疚怀。所以频遣诏书，俾勤寻访，穹庐莫睹，瓯脱已平。万骑岂无其忠臣，六角冀存其贵种，颇劳寤寐，屡阅岁时，沙漠既空，井邑犹在。近有回鹘，来款朔方，帅臣得之，送至阙下。又有回鹘，随黠戛斯李兼至朝廷。各令象胥，徵其要领，音尘可访，词旨必同。愿复本邦，仍怀化育，皆云庞特勒今为可汗，尚寓安西，众所悦附，宰相以忠事上，誓复龙庭。杂虏等以义向风，颇闻至。（阙）契素愿，慰悦良多。俟其归还衙帐，当议特举册命。今遣使臣，且往慰谕，况情深振抚，道既切於怀来；而功济艰难，义岂忘於继绝。至如待呼韩以殊礼，约冒顿以和亲，止於嘉其来朝，亦或虑其为患。今则因此离散，追彼功勋，俾立国於狼居，稍聚人於乌合。再寻旧好，宜举良图，报告天下，咸知朕意。  

○遣使册回鹘可汗诏  

夫兴灭继绝，有国之懿图；推亡固存，先王之茂典。在春秋时，齐秦列国之诸侯也，秦穆尚存於晋嗣，齐桓犹继於莒土。况我国家，超迈皇王，并包宇宙。昔者回鹘可汗，在武德之初，始毕效力於太宗；在天宝时，叶护有功於京洛。乾元至德之际，与子仪叶心，大破西虏。自时以降，谊为舅甥，岁有通和，情无诡诈。会昌中，其国实遇天灾，莫能地著，尽皆散徙，遂至灭亡。朕自纂承丕图，常多轸恻，爰命使者，将远抚之，讯厥存亡，俾求嗣立。轺车甫至於灵武，蕃使已及於塞垣，迨至阙庭，深陈血恳。称可汗已立，诸部宾归，宝资神祗之卫，乃藉忠勋之力。果能克绍，叶纂旧图，颇协人愿，深契朕志。尚恐未为诸蕃所信，犹疑新造之邦，是用特命使臣，遵行册礼。於戏！布德茂功，柔远祗迩，前代之所以称礼也。使若敖氏之无後，何以劝善？须布中外，咸使闻知，表朕中怀，不问夷夏。可册为け禄登里逻汨没密施合俱录毗伽怀建可汗。命检校秘书监兼御史中丞王端章持节册使，乃令所司择日，备礼册命。  

○答谏迎道士轩辕集诏  

朕以万机事繁，躬亲庶务，访闻罗浮山处士轩辕集，善能摄生，延龄益寿，乃遣使迎之，或冀有少保理也。朕每观前史，见秦皇汉武为方士所惑，常以之为诫。卿等位当论列，职在谏司，阅视来章，深纳诚意。  

○答河东军民乞留节度使崔彦昭诏  

彦昭早著令名，累更剧任。入司邦计，开张用经纬之文；出统藩维，抚驭得韬钤之术。自临并部，殷若长城，但先和众安人，不欲恃险与马。遂致三军百姓，沥恳同词，备述政能，惟恐罢去。顾兹重镇，方委长材，既获便安，未议移替。想当知悉。  

○遗诏  

生死之理，修短之期，古往今来，是其常也。爰以宗祧所系，嗣续有归，眷彼臣寮，宜申顾。我先朝宪宗昭文彰武大圣孝皇帝，承十圣之基构，翼翼为心；平五道之寇雠，孜孜不怠。虽长庆促运，宝历生奸，文宗扬其耿光，武宗付朕鸿业，自临亿兆，十有四年。每思偃武修文，庶几至德要道，赖诸良弼，罄乎嘉猷。或陈《无逸》之篇，或进勿休之说，东后毕觐，西旅继来。克复河湟，拓疆三千里外；告成宗庙，雪耻二百年间。仅称太平，咸曰丕变，顾朕寡昧，何以堪之？今也天命靡常，冥数先定，与我之龄虽尽，卜世之年甚长。趣彼若遇，归之命而非夭；释然何虑，贻厥孙而有谋。皇太子ㄘ，羽翼早成，春秋已盛，既膺主鬯，克荷承祧，宜於柩前即位。仍以门下侍郎平章事令狐摄冢宰。军国务殷，岂可久旷，以日易月，宜遵旧制。皇帝三日而听政，二十七日而释服。天下节度观察防御等使及监军诸州刺史，职守非轻，并不得离任赴哀。天下人吏百姓，告哀後出临三日，皆释服。无禁婚嫁祠祀饮酒食肉，释服之後，无禁举乐。文武官等朝晡临事，皆十五举音。宫中当临者，非时无得擅哭。前汉与後魏孝文，俱从薄葬，朕甚慕之。营奉山陵，稍减常制，勿以金银锦彩缘饰葬具。医术之徒，夙夜劳苦，深可矜念，不须理问。五坊鹰犬，并令解放。咨尔内外将相，爪牙腹心之臣，其敬保我令子，辑宁我邦家，成朕素怀，克於道。布告遐迩，咸使闻知。  

## ●卷八十一  

☆宣宗（三）  

○给夏州等四道节度以下官俸敕  

夏州等四道，土无丝蚕，地绝征赋，自节度使以下，俸料赏设，皆克官健衣粮，所以兵占虚名，军无战士，缓急寇至，无以支敌。将欲责课，又皆有词，须有商量，用革前弊。夏州灵武振武节度使宜每月各给料钱厨钱共三百贯文，监军每月一百五十贯文，别敕判官每月五十贯文，节度副使每月七十贯文，判官掌书记观察判官每月各五十贯文，推官四十贯文。赏设每道每年给五千贯文，修器械每道给二千贯文。天德军使料钱厨钱每月共给二百贯文，监军每月二百贯文，都防御副使每月五十贯文，判官每月四十贯文，巡官每月三十贯文。赏设每年给三千贯文，修器仗每年一千贯文。如以後依前兵额不实，器仗不修，其本判官重加贬降，主帅别举处分。其所给料钱等，并以户部钱物充，起十月支给。一年以後，仍每秋一度，差御史一人，点简兵士器仗闻奏。  

○宽私酤禁敕  

扬州等八道州府置榷麴，并置官店酤酒，代百姓纳榷酒钱，并充资助军用，各有权许。限扬州、陈、许、汴州、襄州、河东五处榷麴，浙西、浙东、鄂岳三处置官店酤酒，如闻禁止私酤，过於严酷，一人违犯，连累数家，闾里之间，不免咨怨。宜从今以後，如有人私酤酒及置私麴者，但许罪止一身，并所由容纵，任据罪处分。乡井之内，如不知情，并不得追扰。其所犯之人，任用重典，兼不得没入家产。  

○命南郊前速议庶狱敕  

圣人严配圆丘，将以孝理天下，而历代因之，务行大赦。冤滞者可从昭洗，险慝者宜示澄清。所有大礼前据有罪已结者，亦在速令详议，无至惠奸。  

○复废寺敕  

会昌季年，并省寺宇。虽云异方之教，无损致理之源。中国之人，久行其道，厘革过当，事体未宏。其灵山胜境，天下州府，应会昌五年四月所废寺宇，有宿旧名僧，复能修创，一任住持，所司不得禁止。  

○权停听政敕  

门下：朕闻恭顺之道，人伦大经，省奉之仪，臣节攸重。况发自诚悃，稽诸典谟，庶叶礼文，式遵前宪。伏以积庆殿皇太后，坤元降秀，皇极居尊，道冠母临，训彰壶职。属时当濡露，感切於孝思，气爽保和，恙生於寒暑。自春历夏，有加无瘳，焦思匪遑，旦夕增灼，岂尚安於听断，且欲专於候问。恐中外具僚，未谅予意，起今月十四日以後，权不听政，故兹宣示，宜体朕怀。  

○答屯田奏交替职田合计闰月敕  

五岁再闰，固在不刊，二稔职田，须有定制。自此已後，宜依屯田所奏，永为常式。  

○科吴湘狱敕  

李回、郑亚、元寿、魏，已从别敕处分。李绅起此冤诉，本由不真，今既身殁，无以加刑。粗塞众情，量行削夺，宜追夺三任官告，送刑部注毁。其子孙稽於经义，罚不及嗣，并释放。李德裕先朝委以重权，不务绝其党庇，致使冤苦直到於今，职尔之由，能无恨叹。昨以李威所诉，已经远贬，俯全事体，特为从宽，宜准去年敕令处分。张宏思、李公佐，卑吏守官，制不由己，不能守正，曲附权臣，各削两任官。崔元藻曾受无辜之贬，合从洗雪之条，委中书门下商量处分。李恪详验款状，蠹害最深，以其多时，须议减等，委京兆府决脊杖十五，配流天德。李克勋欲收阿颜，决脊杖二十，配流硖州。刘群据其款状，合议痛刑，曾效职官，不欲决脊，决臀杖五十，配流岳州。其卢行立及诸典吏，委三司使量罪科放讫闻奏。  

○禁加徵熟田敕  

朕以俗未臻於富庶，念每切於黎元，衣食罕充，旰昃兴叹。夫百姓田畴，地有高低，岁有善恶，偶有水涝，即低田不稔，稍遇亢旱，即高处无苗。近闻州县长吏，掩其水旱伤损，务求办集，唯於熟苗上加徵，将填欠数，致使黎元重困，惠养全乖。自今後州县百姓，有遭水旱苗稼不收处，简验不虚，便准前後敕文破免，不得加微熟田人户，令本配额外重出斛斗。  

○权停听政敕  

朕闻礼发乎因心，服勤於遗体，周典著问安之范，戴经存就养之文，垂为格言，式示达礼。惟朕小子，敢废前修？伏以太皇太后，母临六宫，子育群品，清净养性，恬和保神。属时暑小侵，违豫不闲，寝膳未复，忧灼靡宁。日欲亲於药饵，情岂安於听断，凡有事务，且委司存。恐中外具僚，未悉予意，起今月二十日以後，权不听政，故兹宣示，宜体朕怀。  

○答崔珙奏敕  

省所奏：当府周公祠，旧有泉水枯竭。十月中因风，泉水五处，一时涌出，又有七处见出，并图画进上。事具悉，朕闻致理之代，地出醴泉，盖以泽可济时，德推上善，徵诸传记，最为休祥。朕以虚庸，敢膺元贶，披图见瑞，省表增惭，岂惟菲德致之，亦卿循良所感。临轩嘉叹，至於再三。今赐名润德泉，想宜知悉。冬寒，卿比平安好，遣书，指不多及。  

○获贼支给赏钱敕  

两军及诸军巡捉得劫贼。京兆府先榜悬赏，近日捉获得贼，都不给付。既违公劝，何以励人？宜令京兆府，所有军巡捉获劫贼，便须支给赏钱。  

○许罪人归葬敕  

先经流贬罪人，不幸殁於贬所。有情非恶逆，任经刑部陈牒，许令归葬。绝远之处，仍量事官给棺椟。  

○允宰臣请御丹凤楼上尊号敕  

没陷河湟，百有馀岁，中原封界，咫尺戎疆，累圣含容，久劳征戍。伏思元和中，将摅宿愤，常欲经营，属诛锄叛臣，未暇收复。今则恭行先志，克就前功，不远徵兵，不劳财力。二州之外，兼得七关，又取维州，粗成边业。尚以息人解甲，未收山外诸州，且以肆眚申恩，所以颁示天下。其御楼依所乞。  

○定州县官请假敕  

设官分局，各有主张，其於在公，责办斯切。诸州府及县官，到任已後，多请远假，或称周亲疾病，或言将赴婚姻，令式既有假名，长吏难为止遏。遂使本曹公事，并委北厅，手力俸钱，尽为己有，勤劳责罚，则在他人，须有条流，俾其兼济。其诸州府县官，如请公廨假故一月已下，即任权差诸厅判官，一月已上，即准勾留例，其课料等，据数每克二百文，与见判案官添给。  

○定诸县主婿官秩敕  

诸县主婿，选尚之初，多无官绪。或正员初秩，授检校朝官，从前条流，都未详备。自今以後，县主婿如先有官，宜超资与进改。如未有官者，且授检校官，待三周年後，与第二任正员官，仍委宗正卿检勘闻奏。  

○公主县主有子女者不得再降敕  

夫妇之际，教化之端，人伦所先，王猷为大。况枝连帝戚，事系国风，苟失常仪，即紊彝典。其有节义乖常，须资立制，如或情有可愍，即务从权。俾协通规，必惟中道。起自今以後，先降嫁公主县主，如有儿女者，并不得再请从人；如无儿女者，即任陈奏。宜委宗正寺准此处分。如有儿女，妄称无有，辄请再从人者，仍委所司察获奏闻，别议处分，并宣付命妇院，永为常式。  

○简勘官健等敕  

如闻诸道军将及官健等，近日所在将帅，多务因循。当召募之时，已不选择，及收补之後，曾莫教招。遂使名在戎行，少能知其弓矢；职居列校，罕见识於韬钤。缓急忽有徵差，便取见在应数，惟忧就役，岂暇图功，虚费资粮，莫克雠敌。为弊颇久，须有举明。自今已後，委诸道观察节度都防御团练经略等使，每道慎择会兵法及能弓马解枪弩及筒射等军将两人充教练使，每年至合教习时，分番各以本艺阅试。其间或有技艺超异者，量加优赏，仍作等第，节级与进改职名。每至年终，都具所教习马步及各执所艺人数，申兵部及中书门下，仍委兵部简勘，都开件闻奏。所冀各尽伎能，自成劲锐。其支郡有兵处，亦委本道点简训练，准诏处分。  

○禁公主家邑司擅行文牒敕  

应公主家有庄宅邸店，宜依百姓例差役征课，如邑司擅行文牒隐庇，兼藏匿要人，便委诸军诸使及府县当时捕捉，收禁闻奏。其邑司官吏及印，本缘徵封须行文牒，今即便因他事，揽挠府县。自今以後，除徵封外，如缘公事，其令邑司申宗正寺，寺司与酌量公事行牒。萁邑司并不得擅行文牒。  

○刺史交代敕  

条疏刺史交代，须一一交割公事与知州官，方得离任。准会昌元年敕，刺史只禁科率由抑配人户，至於使州公廨，及杂利润，天下州府，皆有规制，不敢违越。缘未有明敕处分，多被无良之吏，致使恐吓，或致言讼。起今後应刺史下担什物，及除替後资送钱物，但不率敛官吏，不科配百姓，一任各守州县旧例色目支给。如无公廨，不在资送之限。若辄有率配，以入己赃论。  

○停税茶敕  

裴休条疏《茶法》，事极精详。制置之初，理须画一，并宜准今年正月敕处分。  

○答考功条陈敕  

考功所条流较考功事，颇为详悉，唯一件难便允从。近日俗尚矜能，人少廉耻，若榜门许其论告，则自此必长纷争。当否之间，固有公议。其一件宜落下，馀依奏。  

○禁耳称冤敕  

敕：准开元十三年八月十四日及太和八年二月十三日敕文，耳称冤，先决四十，然後依法勘当。近日无良之徒，等闲诣阙耳，每惊物听，皆谓抱冤。及令推穷，多是虚妄。若不止绝，转恣凶狂。宜自今以後，应有人欲论诉事，自审看必有道理，即任自诣阙，及经台府披诉，当为尽理推勘，不令受冤，更不得辄有自卧阶前耳。有犯者，便准前敕处分後，配流远处，纵有道理，亦不为申明。  

○禁岭南货卖男女敕  

朕自临御以来，常恐一物失所，以伤阴阳之和，致灾厉之变，而重困吾民。故推教化之源，务率先之道，减服御，绝玩好，苟利於民者无不行，阻挠於政者无不改。而郡县灾疫相继，屡奏流亡，惨怛之怀，疚於寤寐，将何以臻于富庶哉！苟害生民，岂惮厘革。如闻岭外诸州居人，与夷獠同俗，火耕水耨，昼乏暮饥，迫於征税，则货卖男女。奸人乘之，倍讨其利，以齿之幼壮，定估之高下，窘急求售，号哭逾时。为吏者谓南方之俗，夙习为常，然不怪，因亦自利。遂使居人男女，与犀象杂物，俱为货财。放（阙）四方，鳏寡高年，无以养活，岂理之所安，法之所许乎？纵有令式，废而不举，为长吏者，何以副吾志？自今已後，无问公私土客，一切禁断。敕诸州刺史，各於界内，设法钤制，不得容奸，依前贩市。如敢更有假事由，以贩卖为业，或虏劫洞，或典买平民，潜出券书，暗过州县，所在搜获，据赃状依强盗论，纵逢恩赦，不在原宥之限。仍仰所在切加把捉，如违节级科断。其方镇及监军使命并州府寮吏等，自当谨守诏条，率身奉法，倘有逾犯，当重科绳。其白身除准敕常数进送外，亦准此处分。其百姓两税定额，各据土地所出，方圆收纳，不得竖色目妄配乱徵，致令艰愁，莫相保守。如有贫穷不能存济者，欲以男女佣雇与人，贵分口食，任其行止，当立年限为约，不得将出外界，还同交关。各委本道长吏专加纠察，仍先具条流闻奏。其馀州县，更有积弊，深害百姓，而因循未革者，说具分析闻奏，当酌量处分，粗安黎庶，称朕意焉。  

○遣宋涯宣慰安南邕管敕  

四海九州，莫非吾之赤子，念兹远俗，尤用轸怀。如闻日南自郭细为乱之後，溪洞频有不安，朗宁去岁已来，屡为南蛮侵轶。远思裔俗，载想疲黎，有枉莫伸，无辜受戮者多矣。想思朝廷之吊问，若大旱之望膏泽也。是用申诏执事，聿求使臣，内外通班，文武多士，爰择敏达，副吾选求。银青光禄大夫检校太子宾客兼右千牛卫大将军侍御史上柱国宋涯，早列和门，夙通军志，公忠有素，文武是经。信义彰美於禁营，政绩茂宣於陇，吾所求者，尔其人乎！昔司马相如奉汉廷之命，通西南夷路，飞檄晓谕，不劳师征。夜郎等，皆生梗之俗，犹能永奉汉法，于今称之。而况安南邕管，皆吾藩方，虽远朝廷，咸遵法理。尔其将我悯怜之意，深访疾苦之源，贫者抚之，富者利之，老者安之，少者怀之，尽尔公廉，究兹利病，因宜制变，临事合权，能安远方，克致宁谧。岂无崇秩，以奖勤劳，俾增石室之荣，以盛轺车之贵，无惮遐役，伫立厥功。可守本官兼御史中丞充安南邕管等道宣慰使。  

○重建总持寺敕  

朕以政闲赏景，幸於庄严。其寺复殿重廊，连薨比楝，幽房秘宇，窈窕疏通，密竹翠松，垂阴擢秀，行而迷道，（阙）天下梵宫，高明寡匹。当建之时，以京城西昆明池势微下，乃建木浮图，高三百尺。藩邸之时，游此伽蓝，睹斯胜事。其总持寺，大业中立，规制与庄严寺正同。今容像则毁，忍草随荒，香径芜侵，尚存基址。其寺宜许重建，以副予心。  

○立郓王为皇太子勾当军国敕  

朕以寡昧，获承丕构，洁诚以奉九庙，恭已以临兆人，宵旰在怀，罔敢暇逸。而忧劳所迫，蒸暑或加，疾恙未瘳，既逾旬朔，万几繁重，不能躬亲。询於大臣，稽以古训，永惟负荷之重，思建储贰之贤，用举徽章，式固大本。长子郓王温，宜改名ㄘ。哲天纵，孝敬日跻，秉德不回，出言可法。英姿齐圣，粹厚而恭，道叶继明，义符立长。可以贰於神器，增辉前星。宜立为皇太子，权勾当军国政事。咨尔三事百辟，内外臣僚，宜协乃心，敬辅元子，罔违於道，俾致时雍。布告遐迩，咸令知悉。  

○平党项德音  

门下：冒法干纪，岂限於华夷；伐罪吊人，固资於典训。朕端拱御寓，六年於兹，兢兢业业，不敢荒怠。常恐一物失所，群心靡宁，旰食宵衣，思於道。属者以党羌恣为侵叛，尤苦农商，朕为人父母，岂无悯恻。虽伤财害物，非朕躬之愿，而禁暴定功，实武经之要。是以爰兴师旅，龚行天讨，而凶渠稔恶，稽旷岁时，师宿既勤，物力将屈。赖宗社储祉，中外叶心，大搜妖巢，荡定关陇，诚殚财而凋力，亦暂费而永宁。今则军功已成，制置将就，息戈解甲，固在及时，舍罪缓刑，所宜布泽。  

南山党项，为恶多年，化谕不悛，颇为边患，近兴兵士，经岁讨除。拒官军者，悉就诛擒；惧法令者，皆从逃窜。大开汤网，已施去杀之仁；远并尧年，宁限可封之屋。今闻残寇，无所依归，皆是王人，岂忘悯恻。其南山党项已出山者，或闻逼於饥乏，犹行劫夺，平夏不容，无处居住。今委李福且先遣蕃官安存招诱，令就夏银界内指一空闲田地居住。所有从前挂涉恶迹者，今一切不问。惟再犯疆界，却入山林，或不从指挥，即召募平夏党项精锐者讨逐，议不容舍。如能革心向化，愿同平夏，即须投诚献款，迹效分明。抚驭之间，便同赤子，如有屈事，即任于本镇投状论理，仍各令本镇遣了事军将安存。平夏党项，素闻为善，自旬月以来，发使抚安，尤见忠顺，一如指挥，便不猖狂，各守生业，自兹必令永戴恩信，长被华风。或闻从前帅臣，多怀贪克，部落好马，悉被诛求，无故杀伤，致令怨恨。从今已後，必当精选清廉将帅，抚驭羌戎，明下诏条，渐令知悉。  

灵盐、夏州、宁坊四道官吏，自用兵以来，责办公事，亦甚辛勤。军将皆已得官，文吏未酬劳绩，宜令每道拣选公勤有劳效官吏，具名闻奏。有官者与依资转迁，无官差摄者当与正官，仍具差摄年月申奏，直须公当，不得转授嘱，如是将帅亲情，亦须具言。四道百姓，徵敛不时，差役至多，疲瘵亦甚。或闻屋宇，被贼焚烧，至於桑麻，亦遭砍伐。生业既失，须加安存，宜各优给三年。其有无屋可居无牛可种者，委长吏量事接借，一一奏闻，仍须早设法招携，令各归复，勿令豪富便占产业为生。自用兵以来，诸道应徵发之处，所有将健，或没於锋刃，或存被疮痍，虽经褒赠，及曾优恤，委本道更加存抚。或自因废疾，不任在公者，终身不停衣粮。如情愿回与子孙兄弟甥侄者，便与补替。应讨伐党项诸道，在行营将士，已颁赏赐，边上制置有叙绩，节级放还，仍委本道叙录，具名闻奏，当加甄奖。  

自用兵已来，京师与坊、宁两道接界，及当路诸县，差役繁并，物力凋残，若无优矜，必难存立。其今年夏税钱及青苗钱，每贯量放三百文，其斛斗粮，量放一半，仍委京兆尹差官子细磨勘。其或虽在乡村，不曾经供应者，不在准例放限，仍一一条件等第闻奏。如是分路处，就中更校便并者，量加优恤，必使均平。其所放钱及斛斗，委户部以实钱支填。仍令京光府各下诸县，散榜乡村要路，晓示百姓，务令知悉。用兵以来，城镇曾遭陷没，官健百姓，因被杀伤，亲戚既无，遣骸在野，委所在长吏差人为收拾，如法埋瘗，仍量事致祭。应有增修城镇，添置堡候，委所在将帅择其要害，绝彼窃觎，切务坚完，令可固守。  

边上不许以兵器於部落博易，从前累有制敕约勒，非不丁宁。近年因循，却不遵守。自今已後，委所在关津镇铺切加捉搦，不得辄有透漏。其有犯者，推勘得实，所在便处极法。其所经过州县关津镇铺，节级痛加惩责，义无容贷，其间或情涉隐欺，准所犯人处分。党项本是边，只合州县抚驭，致令一朝侵叛，由於处理乖方，既往不可加刑，从今必行法令。自此之後，边上逐界皆己有制置把捉，如或更有羌寇侵盗，即是将帅依前贪求，当先加罪於本界边将，然後翦逐寇贼。通商之法，自古明规，但使处处流行，自然不烦馈运，委边镇宜切招引商旅，尽使如归，除禁断兵器外，任以他物於部落往来博易。应缘徵兵处，士马皆效勤劳，亦已各有赏赐。其本道将帅，当续议量加酬奖。  

京畿及坊、灵盐、宁、夏州并泾州、凤翔、振武、天德等道，自用兵以来，人颇劳苦，今颁德泽，须令曲恩。应见禁囚徒，据罪递减一等，惟官典枉法犯赃，及贼中有持杖劫人故杀人等，不在此限。如有积年逋赋，必加徵督，不得者委长吏条流闻奏。  

准格律，大功已上亲，及女婿外甥，不许连任。自用兵已来，诸道节将及长吏，权宜差亲表主持公事，兵罢之后，理当不然。其三族内亲，并不得令主兵权，及充要职。如是元在本军，先充职掌者，亦须具名闻奏。自用兵以来，科配百姓，事取济办，多出权宜。今既罢兵，诸道节度防御刺史及镇使等，不得更依前妄有科配，仍令各具本管侵害百姓事须厘革者，作条件闻奏。自党项扰乱以来，所在多被攻劫，白刃之下，必有孝子顺孙，义夫节妇，事迹有可称者，委所在长吏察访，优恤其家，仍具名闻奏，将加旌异。  

於戏！蛮夷猾夏，固有用於常刑；抚驭乖方，遂致兴於薄伐。伤夷暴露，朕实愧焉。是用覃恩，以慰劳瘁。布告中外，咸使闻知，主者施行。  

○洗雪南山平夏德音  

平夏南山，虽云有异，源流风俗，本实不殊。我国家累圣以来，许居内地，久奉声教，亦立功劳，朝廷抚绥，常布恩信。近者边陲之帅，制御乖方，遂有凶悍之徒，不率父兄之教，或侵暴州镇，或攻掠道途，告谕罔悛，猖狂颇甚。朕君临区寓，深念黎元，凡曰含生，皆同赤子。但欲为人除害，固非黩武佳兵，每睹杀伤，深多悯恻，是以去年洗雪平夏，驱除南山。及闻穷困无归，复有怀来之意，遂令白敏中、李安业分统诸军，先示招携，仍加训练。但知非则赦免，不得已则诛锄，王者之师，义实在此。近得敏中状申，南山尽愿归降，沥恳输诚，惟思展效，请般运粮料，乞保护封疆。阅其奏章，深惬朕意。比者或有剽劫，必推南山，南山或有寇扰，亦指平夏。既相非斥，互说短长，终难辨明，祗益仇怨。今则并从洗雪，咸许自新，但能各务安全，递相劝勉，保其生业，绝彼侵逾，从前所有愆违，自此一切不问。惟盐州深居沙塞，土乏农桑，军士运粮，须通商旅，沿路堡栅，事须修营。今委李安业依朝廷制置，差兵建筑防守，尤恐部落心怀疑虑，委令李安业驻军塞门。朕之屈法从人，斯为极矣，若执迷不返，干犯国章，後悔难追，深宜自省。  

○洗涤长庆乱臣支党德音  

门下：皇王之令，凶逆必置於严诛；天地之仁，含育亦存乎在宥。除恶务绝其根本，原情必谅於亲疏。虑兴诖误之嫌，用安反侧；时举宽宏之典，尽涤瑕痕。追维长庆之初，乱臣贼子之辈，人神共愤，覆焘不容，顷以论刑，是从流窜。面东宫亲昵之党，亦参帷幄之谋，顾偷冒以取恩，隐君父於不义，必资惩创，以荡奸源。议法当然，非朕敢赦，而曾不知过，交构流言，兴谤道途，扇惑人听。盖以从前搜捕未尽，巢穴犹存，再令根寻，果获支党，无非近戚，咸伏其辜。在臣节而既亏，於国章而难逭，并已从别敕处分。除窜逐遐荒，及配诸陵守当外，应诸恶党从祖兄弟子婿妻族内外亲戚门生故吏，及比来别居并从疏远等，降德音後，一切不问。诸司诸使更不用寻勘，务从宽恕，俾绝忧疑。惟先推鞫得姓名合流者，虽已逃窜，如获日准前敕处分。顷者屡降明诏，以顺人心，重此究寻，盖非获已。今则更无馀孽，永绝猜嫌。摅愤之志既申，惩恶之刑亦至，乘春布泽，大与惟新。明示中外，咸知予意。主者施行。  

○赈恤江淮埯姓德音  

门下：朕以寡昧，嗣守睿图。奉列圣之丕训，抚宁四海；受（一作膺）上天之景命，司牧兆人。敢忘励志勤身，虔恭寅畏。虽动思罪己，而阴阳屡愆；每念惠人，而蒸黎尚困。是由政教无素，王泽不流，精诚未达於穹苍，灾遂於下土。是用中宵辍寐，未明求衣，言念及此，良深愧惕。近者江淮数道，因之以水旱，加之以疾疠，流亡转徙，十室九空，为人父母，宁不震悼。此乃天之垂诫，咎实在予，供灼於怀，夙夜增惧，当宁兴叹，遂命使臣乘驿抚巡，便宜救恤。减上供馈运，发诸道仓储，免积岁之逋租，蠲逐年之常贡。尚思灾疫之後，闾里未安，须更申明，用示优轸。  

应扬、润、庐、寿、滁、和、宣、楚、濠、泗、光、宿等州，其间或贞元以来旧欠，逃移後阙额钱物，均摊见在人户，频年灾荒，无可徵纳，宜特放三年，待稍完复却，即令依旧。或逋悬钱物斛斗数内，先已放免，度支却徵收者，宜委本司细详元敕磨勘，如合放免，不得追徵。或先因水旱赈贷，欠常平义仓斛斗，若终不可徵收，亦宜放免。或今年合徵两税钱物，量百姓疾疫处，各委逐州准分数於上供留州留使三色钱内均摊放免。或收管诸色逋悬钱物等，年月深远，但挂簿书，空务追徵，益生劳扰，宜委有司速勘会了绝蠲放，不得留为应在，以资奸蠹之徒。其濠、泗、宿三州大中六年以前所在逋悬，宜亦放免。或以常平义仓斛斗赈恤者，宜委本司收破，其赈贷者，即待秋熟填纳，所减上供运米，及州县诸色斛斗等，已令减价粜贷，救接百姓，用止翔贵，以济周贫。或每年进奉茜草、药物、练、贡布等，亦已条流节级停减，以前诸色应蠲免节目等，或已行敕令，或见勒条流，并委中书门下各令本州及本司速准此处分，仍具各分析闻奏。所有诸道放免事例，宜委州县於乡村要路，一一榜示，遍令闾阎，分明知悉。  

又以数道疾疫，百姓流亡，永言宵旰之勤，岂务珍华之贡。其淮南、宣歙、浙西三道今年贺冬及来年贺正所进奉金银钱帛，宜特放免均融，仍各委本道观察使据所放均融，贷贫下户，填纳税租。其逃亡户，如赈恤使有所不该者，亦以此便宜济助，务令苏息。又江淮数州，水旱相继，安南一境，寇扰初宁；公用之间，必当虚竭。但缘及时锡赉，须遣使臣。其淮南、宣润、安南等四道今年冬衣使，本道合与常例人事物等，亦宜权停。  

於戏！天灾流行，自古未免，属在牧宰，为吾抚安。岂无惠育之方，以济凋残之弊，如或守法不谨，吏缘为奸，纪律乖讹，刑法逾滥，重系者因循不省，逮捕者追扰滋多，或征赋不均，或徵科无算，有一於此，重困吾人，即何以消弭灾谴？用康疲瘵。宜委所在长吏慎恤刑狱，疏决囚徒，必务躬亲，俾无冤滞。检辖暴吏，惩殿慢官，宽常赋之征，罢不急之务，详求病利，悉以奏陈。恭伫良规，用副忧寄，苟不遵诏旨，尚务侵欺，必正刑书，义无容贷。宣示中外，宜谅予怀。主者施行。  

## ●卷八十二  

☆宣宗（四）  

○册回鹘可汗文  

皇帝若曰：我国家诞膺天命，光宅中土，君临九有，包举八荒，声教所加，册命咸及。而况回鹘北方之强，供济其烈，惠行邻境，俗慕华风。立国以来，尝效臣节，代为甥舅，每岁通和，推诚不疑，为我与国。当会昌之际，自属天灾，人罕粒食，上下离散，牙帐为墟，地多种落所侵，国甚《黍离》之叹。朕自登宝祚，每轸素怀，爰发使臣，访其後嗣，轺车既出，蕃使爰来。咨尔回鹘可汗，挺此雄材，生於贵族，能收既绝之烬，常存再振之心。愿嗣天骄，载归地著，发使请命，诚辞可哀。夫亲仁善邻，国家之宝，兴灭继绝，王者之宜。况朕布德滂仁，施於海外，尔乃坚诚励节，行乎域中。所以公侯子孙，道在必复，华夏屏卫，理宜长存。既将还定旧封，式承坠绪，克绍崇构，允膺鸿休。今遣使臣朝议郎检校秘书监兼卫尉少卿御史中丞上柱国赐紫金鱼袋王端章、副使臣朝议郎检校尚书工部郎中兼国子礼记博士御史赐绯鱼袋李浔持节备礼，册命为九姓回鹘け禄登里汨没密施合俱录毗伽怀建可汗。尔其服我恩荣，膺兹位号，勉修前好，恢复故疆。宜克己於带林，长归心於魏阙，无怠尔志，永孚於休。  

○命皇太子即位册文  

维大中十三年，岁次己卯，八月甲申朔十三日景申，皇帝若曰：眷彼群生，必有司牧，缵承丕构，允属元良。故命嗣惟贤，立长则顺，夏禹惟公於圣子，汉文终守其成规，兹乃万国攸同，百王不易之道也。朕以菲薄，获奉宗祧，十有四年，未臻至理。惟天示谴，降疚於躬，药石无功，弥留斯迫。历数云在，天命有归。咨尔皇太子，朕之元子，幼有圣质，孝敬温文，宏博慎敏。禀天地之仁厚，含日月之贞明，承训响方，秉礼抱义，是用命尔，陟於元后。宜令摄中书令中书侍郎兼礼部尚书平章事萧邺奉册，即皇帝位。邦家以宁，统绪以正。惟严恭祗畏，可以事天地；惟宽明睿哲，可以御臣下；惟慈惠钦和，可以抚黎庶；惟道罔弗，惟贤必亲。实尔生知，岂训诲，著於典册，文事无词，懋昭耿光，绍休前驾。於戏敬之！於戏戒之！  

○即位赦文  

天分四时，必始发生之德；帝临九有，是先荡涤之恩。故雷雨作而万物滋荣，庆泽行而兆人悦服，皇王之典，今古所遵。朕以眇身，获纂丕业，上承宗社之眷佑，下系生灵之安危，夙夜祗勤，庶臻於理。永惟黎元之困，同役之繁，干戈未宁，输发尚急，流移未复，冤滞犹多，刑狱未平，奸诈斯起，进献无度，淫巧竞生，思与蠲除，俾从开泰，将以导迎和气，咸致欢心。载因大庆之晨，式举惟新之令。可大赦天下。  

○大中改元南郊赦文  

门下：执大象者，导阴阳之和；帝率土者，茂生植之化。粤自轩昊，暨於唐虞，侧身皇阶，虚己大位。悬金鉴之朗耀，致玉烛之融明，惠中国以绥四方，钦上元而育兆庶，所谓至德，劳深企怀。朕荷先帝之眷求，奉祖宗之成宪，获抚万国，统和三灵，兢严丕构，惕励神器，实赖昊穹嘉飨，神祗降休。蛮夷戎狄之聿来，鸟兽草木之咸若，真宰潜运，元功启光。麦禾丰登，兵革偃息，物不疵疠，人无夭亡，发扬氤氲，敷寡昧。夙夜祗戴，︳谋经纪，尚惧德教之未宣，黎元之未泰，贪虐之害政，朋邪之败风。永念困穷，思臻富庶，每兴赤子之叹，不知黄屋之尊。爰因首正，克洽彝典，告受命之纂绪，展严配之盛仪。柴燎升闻，馨香殷荐，群祀昭答，百神来享。精诚既达，感庆良深，是用肆眚恤刑，改元建号。利时者不废，便人者必行，俾覃在宥之因，以顺发生之气，与之更始，咸使维新。可大赦天下，改会昌七年为大中元年。  

自大中元年正月十七日昧爽已前，大辟罪已下，罪无轻重，已发觉未发觉，已结正未结正，系囚见徒常赦所不原者，咸赦除之。唯犯十恶五逆已上及故杀人，并不在免限。官典犯入己赃，兼情涉巨蠹，及持仗行劫，纵不杀人，并不在免限。左降官量移近处，已经量移者更与量移。如已至刺史者，准刺史月限例处分。诸色官未复资者，有司条疏闻奏。如复资者，五品已上，中书门下速与处分，六品已下依常调选。丁忧去任，服阕日亦与量移。如有亲故在上都，任所司陈状，便与处分，不必更待本州府申请。从九月二十二日降郊礼敕後流贬，及引决妄称冤人等，并重推覆囚徒，并不在此例。别敕因责授降资正员官，及曾因痕累停免，未经引用者，并与进改。流人及降死从流者，与移近地。如有收叙者，量才录用。并僧尼道士移隶者，亦与放还。其情状难容者，更不在量移及放还之限。流贬人如已亡殁，家口欲还，及须归葬者，听随所便。如缘葬事，幼弱饥穷，不能自济者，委所在长吏量给棺榇，优恤发遣。左降官流人先有官者，如已亡殁，各还本官。亡官失爵痕累禁锢者，并从洗涤。诸色流贬人，元敕内云虽逢恩赦不在量移限者，自去年五月五日赦文後已经量移者，五千里外更与量移千里，三千里外者更与量移五百里。情状难容者，不在此限。常参官及诸色刺史，先停替及以病解免，并终制未授官者，委中书门下量才进拟，勿令稽滞。  

国家与吐蕃，舅甥之好，彼此无虞。自今後，边上不得受纳投降人，并擒捉生口。誓著山河，勋铭鼎鼐，恩延後裔，义在劝人。故尚父汾阳王、赠太师晟、太尉秀实、司徒颜杲卿、赠太师颜真卿、许远、张巡、南霁云，子孙中未经甄奖者，每家与一人正员官。元和以来河朔节制，以土地朝者，各与其家一子正员官。回鹘残寇，尚虑窥边，诸道防秋，固是常例。如或别有徵发，久未放还，念其辛勤，须议存恤。应缘回鹘别徵集防戍人等，宜令中书门下节级量事赐物，仍即具数闻奏。歉颇甚，已议赈恤，冀免流亡。自今已後，所在时雨稍愆，有伤农亩，即仰长吏当时闻奏。如涉隐蔽，必节级处分。  

古者郎官出为邑宰，公卿外领郡符，所以重亲人之官，急为政之本。自浇风兴扇，此道稍消。颉颃清途，便至显贵，理人之术，未尝经心，欲使救百姓之艰危，通天下之利病，不可得也。朕为政之始，思厚时风，轩墀近臣，盖备顾问。如不周疾苦，何以膺朕访求？自今已後，谏议大夫给事中中书舍人未曾任刺史县令，及纵曾任有败累者，并不在进拟限。守宰亲人，职当抚字，三载考绩，著在格言。贞元元和频有诏，县令五考，方得改移。近者因循，都不遵守。虽诸州县令，或得三考，两府畿内，亦罕及二年。以此字人，望其成化，转书案牍，宁免奸欺。道路有迎送之劳，乡里无苏息之望。自今以後，刺史县令除授後，一例须满三十六个月，方得替换，其责授迁擢，即不在此限。其受替後，量其在任课效，作三等闻奏。其在第一等，委中书门下及吏曹优与处分；第二等依资改转；第三等量加降黜。其受替後，委刺史录事参军比验等第，申观察使与观察判官勘验，诣实申奏。後因事考核，有不如所奏，观察判官、刺史录事参军据人节级惩罚，观察使奏听进止。其刺史，委观察使判官具考课闻奏。虽去任已久，但因事发露，合惩合奖，并准元敕处分。其合拔擢贬黜者，则不拘此限。长吏举荐县令录事参军，虽有近敕，如涉请，是启幸门。其诸州府县令录事参军，吏部所注之官，虽与替，亦须具所替人罪犯及不胜任事状闻奏。所举之人，须前任曾有殊考，不然，课绩尤异，分明有据者，方得论请。此外中书门下，不得与进拟。  

河东、振武、易定、京西北等道，官吏料钱，过闻寡薄，省司注拟，罔不固辞承乏之由。其新收阙官料钱，说不用收管，便令本府少尹与司录参军勾当，并旧给课料数额，添给见钱。在官无少尹，即仰观察判官与录事参军同勾当，使司辄不敢妄有借贷支用。如违，本州官量加贬责，长吏另议处分。仍委所在盐铁度支院判官参访中书门下。如违，院官准本州官例处分。诸色入仕，近者转多，内外官员，无不填塞。盖因州府论请，多用虚衔，军师论功，或未摭实。自今已後，无正官及无出身者，并不在奏州府县官限，纵有出身，亦须去避，稍近方得奏请。诸军将非有殊功者，不在奏兼州县官限。素非吏部注拟之处，即不在此限，仍委中书门下准此处分。  

京畿之内，荆南数州，或频岁辛勤，或遭罹歉，须免租赋，以慰疲人。京兆府今年夏青苗钱，及元和十五年已後至会昌三年终已前应有诸县欠日掌闲，并宜放免。荆南管内应遭旱损农户，赦书下後，新年夏随地税钱，宜并放免。  

塞上置兵，本防戎虏，苦寒之地，尤要抚绥。如闻军中小有所须，旧例不无科率，或有逋欠，必载簿书，给衣散粮之时，克折略尽。永言此弊，积有岁年，爰因庆泽，须使蠲改。自今已後，边上兵士，除本分差役外，辄不得妄有科配。春冬给衣，及每月粮米，并须当时分付。如依前克折，本判官本将并重加贬责，长吏别议处分。仍从前应有此色欠负，不问多少，更不得科校徵索，所在盐铁度支院切加防察，申中书门下，如违，院官与判官同议贬责。  

榷酤之例，诸道权宜。如闻所设科条，过有严酷。一分抵罪，连坐数家，或没入资财，或身处极刑，里闾之内，遂至无聊，岂有疲人，堪此陷阱。宜令中书门下商量停罢，续作条疏闻奏。州府拆寺，瓦木堆积多时，风雨所侵，朽蠹将尽。所在出卖，虽有敕文，百姓畏惧严刑，莫敢投状。巡检防护，岂免劳人。自今已後，百姓要买者，任二年续徵纳价钱，州县辄不得暴有校科。私茶盐虽要止绝，法或连坐，则害平人。自今已後，但科犯茶盐（阙）要人罪，其买茶籴盐，及经过食宿之处，并不要勘问。  

差役不时，妨农为甚，古者用人之力，岁不过三日，盖为此也。如闻所在修筑，动逾数月，事非甚切，所妨即多。自今已後，所在州县如要修理者，任和雇诸色人役使，仍须据时价给钱。（阙）方今就使农户，辄不得追扰，遇忙时五月六月九月，事非切时，屋宇城垒，不在修筑限。如违，官吏并节级贬责，仍令御史台及所在度支盐铁院检举，申中书门下。如涉隐蔽，本御史及本院官并准前处分。君以人为国，人以食为天，有国有家，舍此无急。如闻州府之内，皆有闲田，空长蒿莱，无人垦辟，与其虚弃，曷若济人。宜令所在长吏设法召募贫人，课励耕种，所收苗子，以备水旱及当处军粮。其初建置，或镇小力微，不办营备，任量常平义仓粟充粮食，种子及耕农具，仍各任本道自详军便条疏处分讫申奏。每年所收营田苗子，除给耕种人牛，量事填补所借常平义仓本物，所冀野无荒田，灾有储备。观察使刺史，起营田二年已後，据见谷为殿最。泉重货轻，当今最甚，庶捐瘠，莫不由斯。输纳租征，须从利便，应天下百姓所出土货，幸是官中每年收市之物，即所在州府具色目，先下文帖指挥，令据官中收市价输纳，不得一一徵纳见钱，切不得令所由妄纳耗剩。如违，本判官录事参军重加贬责。盐铁度支院官不加检举，亦准此处分。  

诸道藩方，牙门将校，不独资以武略，亦在拔其干能。近门下商量停罢，续作条疏闻奏。近年随使人多，冗食要职，倾夺占位，勋旧无依，虑不均平，例有停解。如闻或有自还招收，或因其投募，人材武艺，要籍辕门，或因类能，擢处右职，军中已著劳绩，选众又合甄升，一例勒停，实乖至当。其应随使军将及骁勇官健等，有超轶辈流者，并许待使到後，选验处分。设法施禁，固在长人，访奸去邪，尤系胥吏。若纪纲不漏，上下相同，虽损益悬殊，功利百倍。  

度支户部盐铁三司吏人，皆主钱谷，去留之际，切在类能。若一概节以年劳，众职从何条举，必资奖诱，明示劝惩。其中如有才用智识，昭然独见，自期展效，建立事功，或剔抉疵瑕，或纠正案牍，发明已往之咎，条理将来之规，宜委本司便与奏论，特有选授，仍与勾当，依前本司驱使。如守职多年，无事可称，但循默自容者，一例准旧年限勒赴选，不得妄诉事故，留在本司。其案牍中或有过犯，并不用追理，贵许自新，以示宏贷。  

磐石维城，本支祚庆，亲贤之义，宠渥宜申。文武庶官，中外执事，皆肃恭职任，祗奉郊，俾洽推恩，同г霈泽。亚献福王绾终献抚王绾等各赐物百匹，夹侍正衣进圭捧圭各赐物五十匹，亚献正衣各赐物四十匹。内外文武见任及致仕官，三品以上赐爵一级，四品已下加一阶，合入三品及五品欠考未叙者，考足日听叙。鲁圣儒风，虞宾前典，必须展敬，允叶国章。文宣王之後及二王三恪各与一子官，其祠庙委所司量加修饰。孝惟资爱，礼著事亲，属当布泽之辰，用覃睦族之庆。太皇太后皇太后二等已上亲，皇三等已上亲，委中书门下合择有才行者，量与改官，无官者与出身。皇五等已上亲，三品已上赐爵一级，五品已上加一阶，六品已下及前资常选散官，简选日优与处分。未有出身陪位者，准会昌五年正月三日赦文处分。应陪位皇五等已上亲，及太皇太后皇太后三等已上亲，三品己上赐爵一级，四品已下加一阶。诸亲四等五等并诸色人陪位官，五品已上加一阶，六品已下及白身并赐勋两转，其前资及有出身，各减一选。孝弟之道，王教所先，哀庆之礼，人伦所重。常参官及诸州府长官父母，见存未有官封者，并量与五品致仕官及阶并邑号，如有官者，量与进改。如官已至五品已上，即与五品阶。父母亡殁，未经追赠者，量与追赠官及邑号。  

义深心膂，寄重藩垣，俾命追崇，延恩存殁，用酬勋效，岂吝宠私。中书门下及节度使带平章事，宜与一子正员八品官，祖父母先亡殁，各与追赠，已经追赠者，更与改赠。节度使各与一子正员九品官。东都留守度支盐铁观察处置都团练都防御经略招讨使及神策金吾六军将军大将军上将军统军威远营镇国军等使皇城留守各与一子出身，父母先亡殁，未经追赠者，各与追赠。礼仪使京兆尹各与一子正员九品官。昭宣典册，寅奉郊，宜普恩光，以答公干。应郊庙升坛升殿行事官，普恩之外，中书门下尚书省御史台，三品已上特加一阶，四品已下各赐一阶，如合入三品者量减三考，入五品者减两考，仍待考足日听叙。其合选人与减一选。内行事官，三品已上赐爵一级，四品已下加一阶。内侍省及内坊官，四品已上各赐勋五转，五品已下各赐勋三转。应从驾上郊庙者，普恩之外，三品已上各赐爵一级，四品已下各加一阶，白身赐勋两转。禁营兵仗，列卫爪牙，言念勤劳，宜颁庆赉。神策六军威远营左右金吾及皇城将士，应缘大礼移仗宿卫御楼立仗等，普恩之外，三品已上赐爵一级，四品已下各加一阶，仍准旧例，赐物有差。其神策将士应在京畿内诸县者亦各有赐物。应缘大礼职掌行事官并修撰仪注及留守副留守守仓库卿等，普恩之外，三品已上赐爵一级，四品已下各加一阶。琛赆来朝，梯航入贡，藩方陈奏，职业无亏，或禁署策名，或官司效用，俾同沾渥，各示加恩。鸿胪礼宾院应在城内蕃客等各有赐物，诸道知上都进奏院官在城者各赐勋三转，应缘大礼四方进表疏及贺正官，各赐勋三转，翰林待诏供奉并诸色直见任及前资并员外试官，三品已上赐爵一级，四品已下各加一阶，无官者赐勋两转。掌赞礼仪，祗奉郊庙，理宜优奖，用洽恩华。郊庙行事斋郎减二年劳，室长掌座礼生赞者减一年劳，无劳可减者便放出身。崇文馆行事学生及斋郎礼生，番考已满，所司缘大礼却遣入行事，各减一选。国子监学生陪位者赐勋一转。中书门下专知仪制官各特加一阶。应缘祗奉供作官直司长上诸州行纲考典两县耆寿诸色番役当上在城并量留十二月番者，各赐勋两转。飞龙闲厩宫苑典引掌扇内园掌总监栽接少府将作内作中尚武德军内外弓箭库等诸司使下白身，及无品直司定额长上杂匠巧儿黄衣长上监门直长杂仗三卫七色引驾细行执扇角手广手弩骑武士天文观生漏生典鼓典钟工人乐人主衣主膳主酪典食胡食手宰手闲幕士御士医士兽医门仆药僮御书手楷书手流外行署等，各赐勋两转。  

立敬之本，在敦於耆老；劝俗之道，莫先於节义。天下百姓，九十已上各赐绢三匹，八十已上各赐绢两匹，仍委长吏斋帛就家宣赐。孝子顺孙，义夫节妇，旌表门闾，终身勿事。先已旌表者，量加优恤。岳渎孕灵，公侯列位，助宣景化，利及含生，宜委本州府长吏备礼致祭。皇王应期，贤哲济代，式遵令德，用达明诚，名山大川，及自古圣帝明王忠臣烈士，各令所在以礼致祭。自会昌元年後赦文及诸色条疏有不便於人者，委有司及外州府长吏条疏闻奏。亡命山泽，挟藏军器，百日不首，复罪如初。赦书有所不该者，所司具条疏闻奏。敢以赦前事相告言者，以其罪罪之。赦书日行五百里，布告天下，咸使闻知。主者施行。  

○受尊号赦文  

门下：我国家披皇图以立极，执大象以升中，睿父嗣孙，重熙累盛。逮予稽古圣孝，绍复中兴，洗涤宿氛，廓开昌运，天命不易，赐予元符。荷宗社之耿光，致寰瀛之小泰，干戈载戢，风雨顺时，北狄来宾，西戎效职。岂予菲薄，汔此肃清，皆中外元僚，文武多士，同心协赞，而使之然。益用兢惭，以戒盈满，而乃累陈丹恳，愿上鸿名，牢让不从，沥诚弥切。於戏！昔贤有云：“舜何人也，我何人也”，苟或让之不遂，予亦敢不思齐。今百执事谓予曰“圣敬”，敢忘汤武日跻之诗；谓予曰“文思”，敢忘放勋钦明之典；谓予曰“和武”，敢忘保大之功；谓予曰“光孝”，敢忘继志之义。以是自勖，庶无悔焉。浮实之名，既不获已，乘春之泽，当务惟新。可大赦天下。  

自大中二年正月三日昧爽已前，大辟罪以下，已发觉未发觉，已结正未结正，系囚见徒，罪无轻重，咸赦除之。惟正犯十恶五逆以上，故杀人及官典犯赃，不在此限。持仗行劫，必欲害人，苟遇支敌，即行杀戮，捍逆追捕，肆意奸凶，不惩此流，无以除恶。并故杀人者，虽已伤未死，已死更生；欺冒老小，以取财物者；意欲杀伤，偶得免者：并以杀人法处分，不在赦原之限。（阙）自今以後，稍更广求，如有未曾任刺史县令，居然有诚略才术为众所推者，亦任於诸色人中选择。为两省官。  

周之宗盟，实惟封建；汉之子弟，亦谓犬牙。广磐石之宗，增维城之固。当今源流远大，枝叶蕃昌，王室子孙，不合布素。宜令本司检寻谱牒，明验房从，贫穷不济未有身名者，每房放一人出身。如有父见在朝，门荫可自补身名者，即不在此限。  

应诸州府县等纳税，只合先差车牛优长户，近者多是权要及豪富之家，悉留诸县输纳人，致使单贫之人，却须雇脚般载。从今已後，须令有车牛豪富人户送太仓及州府输纳，其留县并须先饶贫下不济户，如有违越，节级官吏，重加科殿。所在逃户见在桑田屋宇等，多是暂时东西，便被邻人与所由等计会，推云代纳税钱，悉将砍伐毁折。及欲归复，多已荡尽，因致荒废，遂成闲田。从今已後，如有此色，勒乡村老人与所由并邻近等同点检分明，分析作状送县入案，任邻人及无田产人且为佃事，与纳税钱，如五年内不来复业者，任便租佃人为主，逃户不在论理之限。其屋宇桑田树木等，佃人逃户未归，五年内不得辄有毁除砍伐，如有违犯，据根口量事情科责，并科所由等不检校之罪。诸道州府应欠开成三年终已前，因水旱不熟贷借百姓，及军用欠阙，借便度支户部盐铁钱物斛斗，积欠相承，日月既久，百姓或无本户，长吏累又改更，全无本色可以支填，所司徒有徵索之名，终无送纳之日，虚系簿书，宜并放免。  

三公仆射，不常除官，每至上时，须有聚会，委以府县，即须扰人，宜令度支户部勾当局席，便取京兆府本色钱充，不得令府司差配百姓。吏部去年冬选人，如闻多缘文字差错，所司驳放，既添员阙，亦可矜容。若非身名逾滥，及欠选欠考，并准格不合收外，其馀委吏部与重磨勘量收，待残阙比远注拟。上已重阳，曲江宴会，自有本色五百贯钱，费用之间，不合欠阙，每闻差配百姓，不免扰人。从今已後，宜令京兆府先与度支盐铁计料，据所用一物已上，除以本色钱物外，如有欠少，即委度支盐铁据数均给，府县不得辄配百姓。其所市易，并须先给付价钱，如有妄配百姓，买物不给价钱，官吏等并准此同枉法赃例处分，仍令御史台切加察访。天下州府，有官吏犯赃，皆递相蒙蔽，不肯发明，纵有申闻，百无一二。自今已後，管内县令有犯赃事发，州司不举者连坐；录事参军有赃犯，刺史不举者坐刺史；其刺史有赃事发，观察使不举者连坐廉使，则递相检辖，功过可明，各务清廉，悉心为政。度支盐铁户部三司茶纲，欠负多年，积弊期久，家业荡尽，无可徵索，虚系簿籍，劳於囚系者，复委本司各条流疏理闻奏。如先将茶赊卖与人，及借贷人钱物，若文帖分明，的知诣实，即与帖州县徵理。如组织平人，妄有指射，推勘了後，重加决责。  

释氏之教，清净为宗，将悟昏迷，实资善诱。上都除先置寺外，每街更各添置寺五所；东都除先置寺外，更添置寺五所。每寺各度五十人，每处僧寺三所，尼寺二所。西川、荆南、扬州、润州、汴州、太原、河中、襄州已上八道，除先置寺外，更各添置寺二所。每处置僧寺一所，尼寺一所。诸道节度观察使府，除先置寺外，更各添置寺一所。其所置僧寺，各度三十人。诸道管内州未置寺处，宜各置寺二所，僧寺一所，尼寺一所，每寺各度三十人。五台山置寺五所，如有见存寺，便令修饰充数，每寺度五十人，数内置尼寺一所，已前添置寺，宜并先度僧尼，渐渐教化。建造寺宇，不得遽有劳役，其僧尼年几限约，并诸条流，准会昌六年五月五日赦条事例处分。  

道济生灵，功成克伐，晦明虽隔，礼敬宜加。唐功臣坟墓，无子孙者，不许砍伐，委所在长吏差人巡检。爰念农耕，是资牛力，绝其屠宰，须峻科条。天下诸州屠牛，访闻近日都不遵守。自今已後，切宜禁断。内外文武任及致仕官，三品已上赐爵一级，四品已下加一阶，仍赐勋两转。神策六军金吾威远皇城将士，普恩之外，各赐勋两转。道宗鲁圣，礼洽虞宾，式举旧章，以荣後嗣。二王三恪及文宣公各赐物五十匹。环卫星陈，华夷云集，眷兹劳效，俾示恩华。神策六军金吾威远皇城等诸军将，统军以下各有赐物。其将士等长行立仗并守营者各赐物有差。鸿胪礼宾院应在城内蕃客等并节级有赐物。泽贵流根，宜颁禄秩，义隆追远，用慰孝思。常参官及诸州府长吏父母，见存未有官封者，并量与五品致仕官及阶并邑号，父母亡殁未经追赠者，量与追赠官及邑号，摄侍中读宝官摄中书令读册官各赐一子出身。撰册文官赐一子正员官，奉宝绶官书玉册官书宝官各加两阶，进宝绶进册进中严外办礼仪赞导押册押宝绶举舁宝册官各加一阶。其馀应职掌行事官太常修撰仪注礼官并内行事官，三品已上赐爵一级，四品已下加一阶，仍并赐勋一转。镌造玉册官各赐物五十段，中书门下仪制官特加一阶。  

礼崇养老，道贵旌贤，爰示优恩，以宏教化。天下百姓，年九十已上，委所在长吏量加存问。孝子顺孙，义夫节妇，旌表门闾，终身勿事。先已旌表者，亦量加优恤。川岳元功，圣贤幽赞，宜因霈泽，用荐馨香。五岳四渎，宜委本州长吏备礼致祭。名山大川，自古圣帝明王忠臣烈士，委所在以礼致祭。亡命山泽，狭藏军器，百日不首，复罪如初。赦书有所不该者，所司具作条例闻奏。敢以赦前事相言告者，以其罪罪之。赦书日行五百里，布告天下，咸使闻知。主者施行。  

○上顺宗宪宗谥号赦文  

王者之御天下也，莫不懋建皇极，惟怀永图。先德礼以导人，用政刑以佐理。顺四时者并施其化，育万物而各遂其宜。然後辟土开边，远柔迩悦，众享美利，斯为大宁。我国家以仁义有乾坤，以道德抚夷夏。其高祖太宗经纶之，列圣继体守文之，重光累洽，延（阙）景铄，及於宪考。文明武英，划稂莠於甫田，振威灵於殊俗。肃清澄廓，庶绩其凝，实推中兴，历十五年。今予小子，大构是承，祗奉宗祧，敬若天命。遐慕唐尧恭让之德，常励汉文菲薄之躬，懔乎忧勤，惧忝负荷。每念河湟之壤，陷为戎虏之疆，百有馀年，一失莫复。元和中，将雪前愤，尝振睿思，方除孽臣，未就成业。永怀道训，明发疚心。近者祖祢降灵，中外协一，不烦攻伐，不费财储，六郡连收，七关尽复。削衽解辫，树颌乞降，犬羊窜亡，亿兆鼓舞。厥庸有功，继志克成，仰袭丕休，聊用无愧。臣下欲归美誉，强我鸿名，斯实先圣神功，因顾追尊加谥。牢让乃遂，孝思获申，颁告寰区，同兹[A134]庆。且虑蒸黎之困，犹疑狱犴之冤，是用献岁之辰，乃行在宥之典。可大赦天下。自大中四年正月一日昧爽已前，大辟罪以下，已发觉未发觉，已结正未结正，系囚见徒，罪无轻重，咸赦除之。惟犯十恶官典犯入己赃，不在赦限。  

○大赦文  

天将发生万物也，则必假以暄妍，润以风雨；王者之在宥四海也，期必涤其瑕秽，施以渥恩。固频启於幸门，岂无彰於皇泽。朕以菲德，获缵丕图，常慕唐尧之无为，汉文之恭俭，旰不暇食，乙夜观书。万务靡有不亲，一夫尤虑失所，兢兢业业，不敢荒宁，十有四年，至於兹矣。每惧风俗之未厚，赋役之尚繁，政令之未明，刑狱之多滥，思用克济，浩无津涯。上荷昊穹垂休，宗社深，下赖股肱翊化，岳牧懋功。五稼屡登，四夷内附，怀仁庶同於行苇，纳谏无愧於从绳，疵疠不生，飞翔遂性，日月所烛，庶为小康，顾予寡昧，何以臻此？近者藩方之任，抚理或乖，潭广宣ㄈ扰相次，虽兴师殄寇，本於为人，而恶杀好生，良多愍纳。而又缘河数郡，暴水成灾，念其荡飘，深自忧轸。乘此三元之庆，宜宏肆眚之恩，可大赦天下。自大中十三年正月一日昧爽以前，大辟罪以下，罪无轻重，咸赦除之。唯十恶叛逆故杀人官典犯赃，不在此限。  

## ●卷八十三  

☆李ㄘ（懿宗皇帝一）  

帝讳ㄘ，宣宗长子，太和七年生。会昌六年封郓王，名温。十三年八月立为皇太子，改今名，翌日即位。咸通三年正月，上尊号睿文明圣孝德皇帝；十二年正月，又上尊号睿文英武明德至仁大圣广孝皇帝。在位十四年，年四十一。谥曰睿文昭圣恭惠孝皇帝，庙号懿宗。  

○授萧邺荆南节度使制  

入调鼐，作我股肱，出镇藩垣，为予心膂。分命虽殊於中外，倚才皆属於安危，将相迭居，文武兼用，允兹遇者，厥惟艰哉。况地控南荆，土连全蜀，扼五岭之通道，当七泽之要津，统驭所难，抚理为重，颁斯渥命，爰辍重臣。银青光禄大夫守门下侍郎兼工部尚书同中书门下平章事监修国史上柱国彭城县开国男食邑三百户萧邺，昴宿垂芒，山庭表异，膺明诞德，佐理生贤。开济洞达其泉源，进退率由於律度，端亮秉志，宽和待人。而累践华资，克流芳问。债卿云之词藻，焕发皇猷；迈管乐之智谋，掌司邦赋。台阁备详其政事，朝野咸推其上才。由是道观明成，梦叶先帝，爰立作相，陟於台阶。果能经纬岩廊，镇安夷夏，罄乃一心，凝其庶绩。逮予纂承，亟获匡辅，畴庸任旧，宜乎加恩。是用择其巨藩，委之硕德，沿执中枢之柄，仍加右揆之崇。相ト良规，岂忘萧曹之业；戎垣宠寄，更隆羊杜之功。勉服殊荣，伫宏懿烈。可检校右仆射同中书门下平章事兼江陵尹充荆南节度管内观察处置等使。  

○授杜审权平章事制  

天设四序，运寒暑而成岁功；国有三台，仰弼谐以助君道。安危是系，选任攸难，况朕涉道未明，纂图方始，详求英彦，思付洪钧。至诚感通，果获良辅。翰林学士通议大夫守尚书兵部侍郎知制诰上柱国赐紫金鱼袋杜审权，乔岳埒崇，澄波量度，禀五行之秀气，挺百仞之贞材。虹玉潜辉，龙泉蕴利，文穷骚雅，学洞元儒。毛有古人之风，邴吉得大臣之体。自便蕃华贯，践历清途，南宫推起草之工，西掖茂掌纶之业。洎司文柄，俾以抡才，全任至公，号为得士。甘棠廉问，众著讴谣，秋卿恤刑，事无枉桡。先皇帝藉其令誉，擢处禁林，振藻属词，发挥神化，道一贯於终始，器兼适於圆方。逮余建统，屡承密旨，每多宏益，弥见慎修，既彰已试之能，宜懋殊常之宠。是用委兹大政，列在中枢，为朝廷之表仪，实人臣之极地。尔尚竭乃心力，作吾股肱，借箸必罄其嘉谟，推局罔遗於善策。用无党之道，行惟一之心，使爵位功名，并光竹帛，垂於不朽，岂不务乎。可守本官同中书门下平章事。  

○授白敏中宏文馆大学士等制  

门下：朕初承天序，方崇政源，属在辅臣，兼领重职。况仙宫至严，专总尤切，儒林之盛，分列掖垣。良史之能，必归惩劝，将欲比肩上古，耀美一时，克副旁求，允膺茂典。特进守司徒兼门下侍郎同中书门下平章事上柱国太原郡开国公食邑二千户白敏中，气禀岳灵，道洽王佐，致君之志，发於深诚。银青光禄大夫守中书侍郎兼刑部尚书同中书门下平章事充集贤殿大学士上柱国谯县开国男食邑三百户夏侯孜，材为国桢，望贯人表，济物之用，彰於重任。金紫光禄大夫守中书侍郎兼工部尚书同中书门下平章事上护军乐安县开国男食邑三百户蒋伸，识蕴生知，众推邦杰，徇公之操，本乎进思。并词峰峭拔，高逾列岫，学海深奥，远含百川。邃彼岩廊，付以衡轴，动有宏益，居然矩仪。叶心而和平，造膝而启沃，式谐佥议，能弼予违。（阙）乃知功信无与让。是用思阐元化，冀扬清静之规；弥在立言，更伫刊削之妙。愈（疑）其讨论（阙）必以化成为先，副我虚襟，咸佩嘉命。敏中可兼充太清宫使宏文馆大学士，（阙）馀各如故。主者施行。  

○勾并年终赋租委御史郎官论奏制  

旧以天下赋租，年终勾并，或刺史入府，或县令上州，所科群胥，尽出百姓。且官有理所，安可擅离，物犯赃条，何须枉法。从今委知弹御史出使郎官，凡系抵违，明具论奏。仍委预为条目，各遣闻知。  

○赠何武检校左散骑常侍制  

地连山薮，境有逋逃，武能首率郡兵，身殁王事。既嘉忠荩，宜示褒赠，不惟慰彼漏泉，将亦激其群校。  

○授夏侯孜平章事制  

门下：篙楫克修，航舰以之济海；羽翮可厉，鹏於是摩天。朕恭已寰瀛，劳诚梦猎，将以稿楫贤辅，羽翮宝臣，摩三代至理之英，济群生普洽之欲，载仗旧德，期获我心。剑南西川节度副大使知节度使事管内度支营田观察处置统押近界诸蛮及西山八国云南安抚等使光禄大夫检校尚书右仆射同中书门下平章事兼成都尹上柱国谯郡开国公食邑三千户夏侯孜，大昴分精，维嵩挺秀，擅四海之贤俊，作中朝之表仪。《礼》、《乐》、《诗》、《书》，资其懿范，温恭孝爱，辅以多才。服道以致身，含章而力。经国之用，贯百川而不改其清；应物之明，体万象而莫穷其照。周践华列，多识旧章，郎署谏垣，休声夙振。东阳故降，惠爱洽闻。洎甘棠政成，会府征命，兼领台辖之任，再居邦宪之尊。正色无私，当官必举，总征赋以赡国，干山泽而富人。美利无遗，嘉猷益睹，积是朝著，升於台司。内竭谟明，外弘体理，驰咎夔之极挚，陋周汉之遐踪，克彰为辅之声，允叶有开之契。属者以西南重镇，边徼多虞，爰赖专征，以隆外阃。福星时雨，既惠巴庸，景化元和，须归鼎铉。是用召於驿骑，待以天工，重开集凤之池，再仰问牛之化。弼谐万务，师长庶僚，亟付机衡，俾康区夏。於戏！刀非砺不剖，鱼非水不行，为君诚难，得中甚易。决疑定计，我以尔为神龟；肥国救人，吾以尔为上药。尽布四体，懋坚一心，勉哉勿疑，对扬我休命。可尚书左仆射同中书门下平章事，散官勋封如故。  

○授温璋王式节度使制  

门下：豳土名藩，懿门奥壤，理公刘之故国，接炀帝之通津。控地数千，带甲逾万，非威能肃物，勇可贞师，则何以备天子之爪牙，建上将之旗鼓。断自朕志，果叶佥谐。武宁军节度徐泗宿濠等州观察处置等使朝议大夫检校左散骑常侍兼徐州刺史御史大夫赐紫金鱼袋温璋，禀庆德门，腾辉儒苑，节峻大玉，气敷早春。立言锵《韶》之音，行己植松筠之操。尝以懿问，列於通班，佳声克著於埋轮，善价益彰於题柱。累换符竹，颇洽讴谣。前岁问俗苑溪，分麾沛邑，祸息茌蒲之盗，风行铁钺之权。前浙江东道都团练观察处置等使银青光禄大夫检校左散骑常侍兼越州刺史御史大夫上柱国袭魏郡开国公食邑二千户王式，文动星芒，学通奥旨。早以殊艺，射策明廷，孙宏之条奏甚精，晁错之铺陈无阙。既升高第，亟践清途，临事不回，当官有守。迩者擢自交趾，授以浙东，果能清越水之波澜，扫稽山之气。暂举十连之化，全苏一境之人，而并乐镜贞明，黄陂澹泞，风雨不渝於达节，机谋自契於生知。爰命畴庸，是加懋赏，乃眷巨屏，宜委宏材。三礼百工，俱荣於题剑，凿门推毂，共贵於登坛。叠是恩光，我无爱惜。尔宜壮辕门之号令，恤闾井之疲羸。务农训兵，俾先南牧之备；兴利除害，永绝东顾之忧。更树奇功，以酬剧宠。璋可检校礼部尚书兼州刺史御史大夫充宁节度营田观察处置等使，式可检校工部尚书徐州刺史御史大夫充武宁军节度徐泗宿濠等州观察处置等使。主者施行。  

○授蔡京岭南西道节度使制  

门下：天赋全才，所以登将坛而卫王室；国有令典，所以举能吏而惩慢官。其有术业优长，理行彰著，则宜锡殊常之命，行不次之恩，乃崇德报功之旨也。朝散大夫权知太仆卿充荆襄巴南宣慰安抚使上柱国赐紫金鱼袋蔡京，学富缣缃，文含组绣，识略甚远，智能出群。本於孤贞，济以勤恪。骅骝躞蹀，向天路以无疑；雕鹗腾凌，入云程而不返。早以丰艺，陟於高科，周旋宦途，振举官业。簪白笔而获闻峻节，拥朱轮而克播清风，班资既崇，闻望弥重。去岁藩臣失守，蛮寇犯边，就令遐长，莫穷根本。用乐奇事，申予至怀，目前而情伪皆分，言下而安危可决。运深谋而御敌，宁远裔以成勋，适及回车，召於便殿。敷陈之际，备得机宜，浣吾忧勤，赖尔忠荩。遂以月卿之秩，俾酬星使之劳，爰藉变通，更资宣抚。载图嘉绩，用洽优恩。朕惟滨海而南，邕为重地，城临瓯骆，俗本剽轻。居常则委经略之权，有事则付节制之任。是用改其旧号，建以新军，一时之荣，千古无对。尔其颁惠养以驭众，示宽严以训兵，济活乡闾，保安洞。貂冠近侍之首，乌府亚相之尊，当此宠位，宜何如哉！於戏！特举徽章，直谓殊渥，苟或失职，吾何望焉？勉於奉公，勿以为喜。可检校左散骑常侍兼邕州刺史御史大夫充岭南西道节度观察处置等使，散官勋封如故。  

○授裴休荆南节度使制  

门下：王者分职设官，所以理天下。外建州牧侯伯，内置公卿大夫，故野无遣贤，朝无阙政，俾率土绝愁叹之音，接轸有富庶之泰。当是选也，岂可易乎？具官裴休，岩廊重德，文学宗师，才为代生，智尚物表。发言所以兴家国，修己可以服华夷。自奋藻儒林，射策艺圃，迥处颜冉之列，叠升晁董之科。济代之心，已彰於事业；奉君之志，皆推於友朋。抗疏七人之官，正色三署之内。缙绅多士，慕高韵以指南；贝锦巧词，自退身於有北。遂金玉王度，丹青宪章，三领廉车，一剖符竹。皆著去思之称，共兴（一作歌）来暮之谣。宏图岂滞於割鸡，令问果还於振鹭。委兹文柄，任之春闱，大呈公鉴之明，备传德（疑作）人之美。版籍繁务，榷剧权，成富国之奇谋，施安边之大略。先皇帝梦想髦彦，励精理道，采以公论，付以化权，致百度之惟贞，觉三台之益重。羌戎扰叛，调发时雨之师；农亩废荒，申明作霖之旨。凡所经济，知无不为，四镇入境而获安，三军推诚而俱感。整（疑）尽臣节，何愧古人。朕以全楚奥区，荆衡重地，凑舟车之都会，控湖岭之要冲，藉尔分忧，施吾惠泽，苏彼疲瘵，勿倦殷繁。玉帐兵符，既荣冠於今日；文场武库，当继踪於昔贤（一作时）。祗服典章，无替徽烈。可检校尚书右仆射兼江陵尹御史大夫充荆南节度观察处置等使，散官勋封如故。主者施行。  

○授杨收平章事制  

门下：古先圣哲之御天下也，莫不劳於择贤，逸於恭己，是以岩求匪易，殷代称宗，畋获甚难，周王膺命。肆朕在位，天授正人，於言语侍从之间，得亮采惠畴之俊，固亦高迈前烈，垂休当朝。敬遵用汝之文，爰举弼予之典，雅符不让，断自无私。翰林学士承旨朝议大夫守尚书兵部侍郎知制诰上柱国赐紫金鱼袋杨收，器茂浑金，宝钦大玉，莹清冰於溽暑，挺绿桂於严霜。行过曾颜，道兼夷惠。文冠一时，而若非游艺；学该千古，而似不能言。自鸿飞名场，鹭振班列，宪署每闻其守法，曲台咸著於推公。所莅有声，历试皆可。才彰简要，已洽誉於含香；业擅精徵，遂腾辉於视草。戒慎攸至，初终莫渝，常怀造膝之忠，备见沃心之旨。谢安体识，王俭精能，动为佥论所谐，居益具瞻之望。由是擢於禁苑，升以台阶，俾申匡辅之勤，用（阙）燮和之重。尔其慕伊周之志，宏皋益之谟，九流既分，百辟斯正。嘉猷可舒於前席，妙略尚在於止戈，式序三才，允归一德。懋乃致主，副予知臣，无使载笔之，独称於姚宋也。可守本官同中书门下平章事，散官勋赐如故。主者施行。  

○授杜审权镇海军节度使制  

朕垂衣响明，负成化。内则委辅弼之重，论道於岩廊；外则寄垣翰之崇，分忧於抚驭。是以入掌钧轴，出拥麾幢，必仗兼才，乃膺迭任。况军称镇海，地亘长江，建置既殊，宠剧斯在。驾戎车而佩相印，持庙算以统全军，非我诚臣，岂行茂典。特进行门下侍郎兼吏部尚书同中书门下平章事兼修国史上柱国建平县开国男食邑七百户杜审权，独鹤依松，孤鸾上汉，耸三峰之峭壁，澄万顷之清澜。早以重名，洽於时辈，擅谠言於谏署，留正范於南宫。史笔弛而更张，宪纲紊而复正。由是如纶不绝，刈楚无遗，绍蔽芾於讴谣，尽亻刑成於法理。先皇帝知其可用，召入内庭，果能新耳目之见闻，备肺腑之待遇。朕初登宝位，素挹嘉猷，遽行制书，首列台席。故得彝伦修叙，庶政惟和，举去无差於激扬，流品并分於泾渭。出入五载，初终一途，每念鸿勋，布在青简。近者固辞机务，动启恳诚，虽怀好德之言，难抑好谦之智。是用辍盐梅於调鼎，赐斧钺於专征。金陵大藩，正张新幄，式兼启事，载践中枢。不移注意之荣，无替沃心之道，勉服休命，厥惟懋哉。可检校吏部尚书同中书门下平章事使持节润州诸军事兼润州刺史充镇海军节度使浙江西道观察处置等使。  

○授蒋伸毕诚节度使制  

门下：入则持大政以调化源，出则建高牙以主兵柄，安危所属，选任尤难。况地压夷门，镇雄全晋，藉机筹以分阃，资纪律以临戎。爰得上才，乃申并命。河中节度使金紫光禄大夫检校兵部尚书平章事河中尹上护军乐安郡开国公食邑二千户蒋伸，道惟天纵，气实间生，灵芝茂三秀之姿，威凤富九苞之彩。银青光禄大夫守兵部尚书平章事上柱国河东县开国男食邑三百户毕诚，峻同岳立，注若川氵亭，祥□焕五色之章，甘雨洒四时之泽。而皆备更华贯，周历清途，文飞藻丽之词，位蕴名卿之望。或互参禁署，咸称染翰之工；或继秉国钧，俱播和羹之美。以伸辍於台鼎，委以旌旄，虞城兴礼让之风，蒲阪肃关河之禁，驰声甚远，奏课居高，嘉乃懿图，俾迁巨屏。以诚万机所系，微恙忽婴，愿辞傅说之舟，却曳郑崇之履。今则复佩相印，载陟斋坛，用光推毂之劳，式示彝章之重。是咨尔德，作於藩垣，总梁国三郡之雄，控侯卫中条之险。於戏！代天理物，允属英奇，抚俗贞师，岂劳戒厉。有我嘉命，往孚於休。伸可检校工部尚书平章事充宣武军节度汴宋亳等州观察处置等使，诚可检校兵部尚书平章事兼河中尹充河中节度观察处置等使，散官勋封如故。主者施行。  

○授徐商崔节度使制  

门下：建牙训戎，登车问俗，分山河之委寄，授旄钺之宠荣，非夫试可之才，难膺俞往之命。河中晋绛慈隰等州节度观察处置等使正议大夫检校户部尚书兼河中尹御史大夫上柱国东莞县开国子食邑五百户赐紫金鱼袋徐商，植性忠厚，接物通和，爱日可观，澄波莫测。前宣州都团练观察处置等使正议大夫检校礼部尚书兼宣州刺史御史大夫上柱国博陵县开国子食邑五百户赐紫金鱼袋崔，守道坚固，行已端方，良玉齐贞，霜松比操。并以才业优茂，累践清华，或视草於内庭，或司言於右掖，专一时之美价，擅五字之雄词。既彰东里之能，周历南宫之秩。洎筑坛作镇，按部化人，竭尔忠勤，副余倚属。进律当升於重地，酬劳宜处於近关。乃眷汉滨，扼束荆郢，顾兹蒲阪，俯迩郊畿，锡以麾幢，俾之长理。於戏！惟惠可以安百姓，惟威可以整三军，推诚而人必归心，尚廉而吏将自化。谨是四者，以绥一方，服我新恩，勉宏善政。商可检校户部尚书兼襄州刺史御史大夫充山南东道节度管内观察处置等使，可检校礼部尚书兼河中尹御史大夫充河中晋降慈隰等州节度观察处置等使，散官勋封如故。主者施行。  

○恤民通商制  

安南寇陷之初，流人多寄溪洞。其安南将吏官健，走海门者，人数不少，宜令宋式、李良奂察访人数，量事救恤。安南管内被蛮贼驱劫处，本户两税丁钱等量放二年，候收复後，别有指挥。其安南溪洞首领，素推诚节，虽蛮寇窃据城壁，而酋豪各守土疆。如闻溪洞之间，悉藉岭北茶药，宜令诸道一任商人兴贩，不得禁止往来。廉州珠池，与人共利。近闻本道禁断，遂绝通商。宜令本州任百姓采取，不得止约。其徐州银刀官健，其中先有逃窜者，累降敕旨，不令捕逐。其今年四月十八日草贼头首，已抵极法，其馀徒党，各自奔逃，所在更勿捕逐。  

○以南蛮用兵特恩优恤制  

朕以寡昧，获承高祖太宗之丕构，六载於兹矣。罔畋游是娱，罔声色是纵，罔刑戮是滥，罔邪佞是惑，夙夜悚惕，以忧以勤，庶几乎八表用康，兆人以泰，而西戎款附，北狄怀柔。独惟南蛮，奸宄不率，侵陷交趾，突犯朗宁。爰及州，亦用攘寇。劳我士卒，兴吾甲兵，骚动黎元，役力飞挽。每一轸念，闵然疚怀。顾惟生人，罹此愁苦，宜布自天之泽，俾垂及物之仁。如闻湖南桂州，是岭路系口，诸道兵马纲运，无不经过，顿递供承，动多差配，凋伤转甚，宜有特恩。潭桂两道，各赐钱三万贯文，以助军钱，亦以充馆驿息利本钱。其江陵、江西、鄂州三道，比於潭桂，徭配稍简，宜令本道观察使详其闲剧，准此例兴置本钱。邕州已西黎界内，昨因蛮寇，互有杀伤，宜令本道收拾埋瘗，量设祭酹。徐州风土雄劲，甲士精强，比以制驭乖方，频致骚扰。近者再置使额，却领四州，劳逸既均，人心甚泰。但闻比因罢节之日，或有被罪奔逃，虽朝廷频下诏书，并令一切不问，犹恐尚怀疑惧，未委招携，结聚山林，终成诖误。况边方未静，深藉人才，宜令徐泗团练使选拣召募官健三千人赴邕防戍，待岭外事宁之後，即与替代归还。仍令每召满五百人，即差军将押送，其粮料赏给，所司准例处分。淮南两浙海运，虏隔舟船，访闻商徒，失业颇甚，所由纵舍，为弊实深。亦有般（阙）货财委於水次，无人看守，多至散亡，嗟怨之声，盈於道路。宜令三道据所般米石数，牒报所在盐铁巡院，令和雇入海同船，分付所司通计，载米数足外，辄不更有隔夺，妄称贮备。其小同短般到江口，使司自有船，不在更取商人舟船之限。如官吏妄行威福，必议痛刑。於戏！万方靡安，宁忘於罪己，百姓不足，敢怠於责躬。用伸钦恤之怀，式表忧勤之旨。  

○授于琮平章事制  

在天垂象，常星既列於三台；惟国建官，庶政必归於四辅。朕每思致理，益慕无为，苟非正人，莫付大柄。爰得非熊之兆，乃遵审象之求，契予知臣，命尔作相。银青光禄大夫尚书兵部侍郎充诸道盐铁转运使驸马都尉上柱国于琮，识沿蓍蔡，文穷典谟，居然国华，蔚为人瑞。自策名筮仕，淑问益高，伏蒲彰正直之名，起草著经纶之绩。由是道光独立，业擅自强，勇退无俦，谦光有裕。朕早闻博雅，堪备论思，擢於南宫，置之内署。果能恪慎相副，端贞（阙）益实多ム赖（阙）切。洎出贰司寇，亟居版图，见君子之尽心，表才人之果决。鹾府任重，爰命专之，积弊潜闻其日除，嘉庸大彰於岁计。咨尔全美，为予诚臣，历试如斯，佥谐所至。是宜升於辅翊，付以燮和，惟贤式契於《周官》，懋德雅符於殷诰。且有成计，尔其听焉。夫举直则百度可贞，推公则彝伦攸叙，进善则孤寒不弃，用才则滞屈自伸。克勉斯言，是为良弼，敬承休命，往其钦哉！可守尚书兵部侍郎中书门下平章事驸马都尉。  

○授孔温裕忠武军节度使制  

门下：朕欲考名实以临八表，明赏罚以正万机，为官择人，不可废阙。谒郊庙，礼之重也；设坛场，旨之深也。称此剧选，属於佥谐。朝散大夫守尚书户部侍郎上柱国赐紫金鱼袋孔温裕，才为国华，德擅邦杰，心劲而行密，神清而气和。飞文凌迈於曹刘，洁己庶几於颜闵，高标望，迥立正途。凤彩葳蕤，栖止碧梧之月；鹤情潇洒，徊翔紫盖之烟。自步武中朝，驰声内署，甘泉侍从，宣室对扬，相如之工，尔实无愧。河洛神明之政，关防惠养之风。授以版图，陟於兰省，奉二卿之班列，司九典之征徭。时论益高，官业弥举，宜申茂典，式叶至公。朕以长葛故城，颍州重地，兵甲甚锐，赋舆至殷，爰委材能，俾膺统驭。洎於训齐师旅，润泽蒸黎，导（一作追）尔前功，何烦教令，知臣之道，不亦至乎。玉节彤弓，已极儒生之贵；仪曹宪印，用彰贤帅之威。勿替令图，往祗休命！可检校礼部尚书兼许州刺史御史大夫充忠武军节度陈许蔡州观察处置等使，散官勋赐如故。主者施行。  

○贬杨收端州司马制  

人臣之节，莫重於忠良；氏族所修，无外於清顺。二者不立，何以正身？况乎居常伯之崇，应藩侯之寄，虽顾初终之体，当明惩劝之端。宣歙观察使检校工部尚书宣州刺史兼御史大夫杨收，始以文章，选在宥密，才历二岁，擢升台衡。谓其发自寒门，必有操守，行孤贞之道报国，用恭俭之理化时，夙夜励精，以酬恩遇。而乃贪默为业，沟壑难盈，逞其私怀，盗我名器，以官常为货利之径，持僭侈为暴横之资。田产遍於四海，台榭拟於中禁，而又结连奸党，听任忄佥人。险诈千端，回雅万状，欺罔弥甚，顾虑蔑闻。谓日月之照临，或所隐漏；意天地之奸慝，可以包容。殊不知过既不悛，孽无以逭。去岁验其事迹，未忍揭扬，委以察廉，冀塞愆咎。时闻缙绅之内，物论喧然，班列之中，怨讼未息。朕以宽恕驭下，仁闵为心，中外臣寮，悉明此志。负我既甚，其法何如？窜於遐陬，式示严宪。尔惟自弃，无或尤人。可守端州司马员外置同正员，仍驰驿发遣。  

○杨收长流州制  

敕：端州司马杨收，起自孤寒，猥承委任，罔思报效，惟恣奸欺。心每挟邪，言常近利。江西置节制之额，务在虚兵；浙右创造船之名，便其盗用。两地推覆，按验分明，岂可尚佐专城，犹居仕籍，俾投荒裔，用塞愆尤。中外臣寮，各体朕意。宜除名配州，充长流百姓，纵逢恩赦，不在量移之限。仍锢身，所在防押，递送至彼，具到日申闻。仍路次县给递驴一头，并熟食。  

○授蜀王佶西川节度使制  

自古圣帝明王，莫不封建子弟，锡以茅土，宠以圭符，俾藩屏王家，翰维天邑。朕每读《麟趾》识诗人之意，念犬牙知汉祖之心，眷乃坤维，实推奥壤。甲车雄盛，货殖殷繁，钤越则南诏惮严，键松维则西戎畏惧。是用授亲贤而统制，命良将以经邦，维彼远方，称兹公共。蜀王佶，宇量宏广，风神粹和，承颜於日域之中，禀训於大庭之内。弱不好弄，居无愠容，语言皆质於《诗》、《书》，造次不离於孝敬。蚁封占雨，嗣沛献之明规；象舰知斤，继苍舒之敏智。属者南蛮入冠，西蜀缠兵，疮痍生县道之间，荆棘繁师徒之役。虽英儒镇御，火即扑於燎原；而权道改张，瑟难遵於胶柱。由是假尔英略，光予翰垣，分玉叶之清阴，覆铜梁之重地，遥资算画，密受韬钤。必使万井欢声，三军怀德，致蕃夷之稽颡，革蛮貊之非心。将陟永图，在举长策，对扬休命，尔其敬之。可开府仪同三司兼成都尹剑南西道节度副大使知节度事管内观察处置统押近界诸蛮及西山八国云南安抚等使。  

○平徐州推恩制  

朕以眇身，获承丕业，虔恭惕厉，十一载於兹。况荷十七圣之鸿休，绍三百年之庆祚，将求理本，敢忘宵衣。虽诚信未孚，而寅畏不怠，既绝意於苑囿，固无心於畋游。业业兢兢，日慎一日，休徵罔应，气潜生。南蛮将罢於战争，徐寇忽孤於惠养，招谕不至，虐暴滋深，窃弄干戈，擅攻州镇。将邀符印，辄恣凶残，不畏神祗，自诒覆灭。股肱之臣，以罪恶之难舍；腹心之众，谓悖逆之可诛。爰集甲兵，用救涂炭，上将宣力，内臣协心。选用皆得於良材，扫荡才及於周岁，绝干纪反常之噍类，惩乱臣贼子之奸谋。  

今则已及偃戈，重康黎庶。畴庸之典，在丝发以无私；懋赏之时，贵纤毫之必当。其四面行营立功节度使，既成茂勋，宜加酬奖，并取别敕处分。应诸道行营都将以下节级军将，各委本道具功劳名街分析闻奏，当续有处分。如有功效高者仍别具，归本道以後衔节级与迁改职名，及向後本军有职掌员阙，先於行营军将中选拣任使，以奖勤劳。被坚执锐，冒涉寒暄，解甲弓，还乡复业，颁缯帛之赐，免差役之征。应四面行营将士，今妈平宁，宜令次第放归本道。其赏赐匹段，已从别敕处分。至本道後，仍令节度使各加犒宴，放归私第，便令歇泊，未用差使。如行营人，并免差科色役，如本厢本将自今後有节级员阙，且先以行营军健量材递相关署，用酬征伐之劳。回戈将士，赏给匹段，各已支给发遣讫，各令中使押领到军前，仍委四面将帅及本都大将，於本道军营内，与中使对面给付，不得辄令下吏所由，致刻剥一尺一寸。应回戈将士经历州县，令供顿递，朝廷并各有处分，宜令长吏切加勾当，准备供给，不得令有欠阙。临敌用命，力屈殒身，须慰殇魂，以彰忠节。超与职事，仍加任使。如无父兄子弟只有妻女者，即委州使厚加赠恤，常令存抚。如是都将至都虞候阵亡者，具名衔闻奏，当与赠官。应阵殁将士有父兄子弟愿从军者，便令本道填替。如无父兄子弟，仍且与给衣粮，三年不得停给。因战阵伤损，手足永废者，终身并不停给。应阵殁将士及百姓衣冠，为贼杀害者，其骸骨平宁之後，如有家口亲属取归本道收葬，仍委所在州县量事应接发遣。如无亲属来取者，即令所在州县重与改瘗，勿令暴露，兼仰与设祭。  

王者以仁恕为本，拯济是谋，元恶既已诛锄，胁从理宜宽宥。除庞勋亲属及桂州回戈逆党，为贼胁从，及纵因战阵拒敌，官军招谕不悛，惧法逃去，皆非本恶，盖锋刃所驱，今并释放，一切不问。委四面将帅，州县镇戍，所在要路，分明榜示，四散招携。仍许两月内所在陈首，并令长吏便放归本管，任自营生，不得妄有搅扰。其中如有才艺超异者，便收录驱使。应徐宿三州城内收复之後，见在军人百姓，除庞勋及桂州逆党亲属，并为庞勋腹心谋议凶徒须加刑戮外，馀并一切不问。应旧军将官吏，节级所由，既已释放，并令却还本职驱使，用示殊恩。  

地经战伐，人率流亡，闾里既已归还，征赋先宜蠲免。其徐、宿、濠、泗等州应合徵秋夏两税，及诸色差科色役，一事已上，并从十年蠲放三年。州县所由，辄不得妄入乡村，搅扰百姓。待三年已後，量其事力，续议条流处分。馀侧近州县为贼烧劫者，令本道检勘伤残甚处，分析闻奏，待奏到续议放免。编失业，邱井无人，桑柘榆，鞫为茂草。应行营处百姓田宅产业，为贼残毁烧者，今平宁之後，百姓既已招携，并许识认，各本主便自收管，州县及官吏权要，并不得妄有侵夺。如百姓有家业为贼虏劫荡尽，交切饥饿者，委所在长吏牒逐便供军使，量加给恤。如百姓先有仓窖被贼收管者，并还本主。应行营处镇砦曾为打劫占据，收复之後，须令官吏主将，除见在投降将吏官寮，及先是本官勾当外，馀委所在州县选择良吏，委之缉理，俾令百姓有所归投。  

舍逆从顺，臣节既著，颁禄册勋，官常斯切。应有效顺投降军将官吏，节级立功劳，虽有酬浅者，及有未沾惠者，委四面将帅更子细重分析闻奏，待到处分。应募征行，已从犒赏，还乡休役，务令优容。应诸道差赴行营将士，其中本非旧额官健，因缘征计召募差行者，回戈之后，如有不愿食粮，听从其便，亦准前项除两税外，放三年杂役。  

九原可作，千载不忘，尚禁樵苏，宁伤邱垅。应有先贤坟墓碑记，为人所知，被贼发掘，即却与掩藏，仍量致祭。十室之邑，尚有所师，遁迹阖门，独行高节，拒不义之召，非无厌之求，熏穴莫寻，焚林可取。徐、宿、濠、泗等州县管内，有素忠义不助凶徒树谋，归国为贼残害者，具名闻奏，当与赠恤。如诸色人内，有文学节行，因用兵藏避，隐迹山林，并令搜访存抚。自用兵以来，郡邑皆罹攻劫，远念惊挠，尤在慰安。今遣左散骑常侍刘异、兵部郎中薛崇等专往宣抚军人百姓，恤问闾里疾苦，回日具利害分析闻奏。  

於戏！朕以四海为家，兆人为子。一物失所，每轸纳隍之忧；一方未宁，常负阽危之戒。今元凶就戮，逆党诛夷，载戢干戈，永销氛，庶平妖气，允洽嘉祥。遐迩知闻，当体予意。  

○授杜审权河中晋绛节度使制  

开府仪同三司检校司空守尚书左仆射上柱国襄阳郡开国公食邑二千户杜审权，韵合黄锺，行贞白璧，冲粹孕灵岳之秀，精明涵列宿之光。尘外孤标，云闲独步。践历华贯，馀二十年；鉴裁名流，凡几百辈。清切之任无不试，重难之务无不经。静而立名，严以肃物，绝分毫徇己之意，秉尺寸度量之怀。贞方饰躬，温茂缮性，俭不逼下，畏以居高。语默适时，喜愠莫见。顷罢机务，镇於金陵，值淮夷猖狂，干戈悖起。累发猛士，挫彼贼锋，广备糗粮，助兹军食。深惟将相之大体，颇睹文武之全才。王导以萧洒之名，不忘戎事；谢安以恬澹之德，亦在兵闲。及驷马来朝，擢居端揆，严重自处，恬旷不渝。虞芮之故都，前踪尚尔；郇瑕之旧地，往事依然。兼以股肱之良，为吾腹心之寄，改佩相印，更握兵符。仍五教之崇名，极一时之盛礼。可检校司徒同平章事河中尹充河中晋绛节度观察等使。  

○贬康承训蜀王傅制  

河东节度使康承训，将门琐质，戎垒微才，曾不知兵，谬膺重禄。窃韬钤以效任，畜奸恶以事君，几授钺於戎藩，尝执金以邀道，谓其尽节，委以专征。属者徐部匪宁，敢干纪律，俾护诸将，坐覆危巢。罄国币以佐军，颁王爵而赏士，而玩寇莫战，按甲不前。立法未学於穰苴，申令顿亏於孙子。况部伍不战，逼挠无谋，人数空多，军威何振。使农夫释耒，工女下机，始凝望於天诛，翻有思於贼至。洎元凶自溃，元稔效忠，彭门洞开，尔功何有？而负恩已甚，黩货是求，叨荣苟幸於一时，遗患遂逾於积岁。爰行国典，俾傅戎藩。可蜀王傅分司东都再贬恩州司马同正，驰驿发遣。  

○立普王儇为皇太子勾当军国制  

朕守大器之重，居兆人之上，日慎一日，如履如临。旰昃劳怀，寝兴思理，涉道犹浅，导化未孚。而摄养乖方，寒暑婴疠，实有虑於阙政，且无暇於怡神。恙未少瘳，日加寝剧，万务繁综，须有主张。考之旧章，谋於列辟，思阐鸿业，式建皇储。第五男普王俨，改名儇，孝敬温恭，宽和博厚。日新令德，天假英姿，言皆中规，动必由礼。俾崇邦本，允协人心，宜立为皇太子，权勾当军国政事。咨尔中外卿士，洎於腹心之臣，敬保予子，辅成予志，各竭乃心，以安黎庶。布告中外，知朕意焉。  

○授高璩剑南东川节度使制  

门下：南荆旧俗，政美刘公；西陕芳阴，勋传召伯。我用时杰，思齐昔人。况梓潼奥区，贤彦徊翔之地也，稽玉堂之显效，授黄钺之殊荣，辍诸禁林，允叶令典。翰林学士承旨朝议大夫守尚书金部侍郎知制诰上柱国赐紫金鱼袋高璩，潘陆重价，曾颜上流，机神粹和，道业坚白。呈瑞质而凤离丹穴，耸孤标而鹗翥青天。合璧之寒辉，咸资逸韵；聚□霞之秀色，并在高文。光映古今，羽仪中外。顷者名场颉颃，早振词科，桐阁从容，长专奏记。乃升华贯，爰近赤墀。青琐闼中，封章不屈；紫微天上，诏令无双。王褒真侍从之才，徐邈擅文儒之誉，亲提史笔，首列谏垣。俄参起部之荣，遂陟夏官之贵，郁有公望，称於朕心。虽密赞大猷，诚资敏识，而将图善政，亦藉长材。眷彼左绵，实为雄镇，旁控巴峡，高抗蜀门。前以幢盖剧权，委任岩廊旧德，岁久而功懋，军严而吏安。改命廷臣，俾嗣仁化，按节而去，自春徂秋，既以疾闻，则宜代用。尔之俞往，得於佥言，勉竭公忠，用酬倚注。予欲成尔美志，故授以仪曹八座之尊；予欲壮尔威声，故帖以宪闼亚相之秩。红旌启路，紫绶登坛，当年得之，别是殊宠。勉务勋业，副予意焉。可检校礼部尚书兼梓州刺史御史大夫充剑南东川节度副使知节度事管内观察处置等使，散官勋如故。  

## ●卷八十四  

☆懿宗（二）  

○疏理滞狱诏  

至道所先，刑柄最切，向闻鞫断，动隔炎凉，不惟理且未伸，多致疾而成夭。冤霾既聚，和气乃伤，日月星辰，繇此失度，水旱蝥贼，所以为灾。自此委刑法官，条示天下州府长吏，旋即疏理，无致淹延。  

○求言诏  

济济多士，邦国赖之以取宁；蹇蹇匪躬，王臣急之以行义。故内悬谏鼓，外设匦函，思广谟猷，用宏风教。自此在朝行者，勿韬利国之谋；居草泽者，但贡安人之策。必当开纳，择彼所长，勿虑依违，翻成自滞。旌扬之道，无所吝焉。  

○令常参官举人自代诏  

建中元年已有明敕，常参官上後，举一人自代，编诸式令，实广闻见。既开推让之途，将致雍熙之化。闻其近者多废旧规。从今後百官凡有除移，切遵典故，无取掩贤之诮，当明举直之心。我得其人，国无不理。  

○停寿安公主入朝诏  

志兴奏：汝以景崇未降恩命，欲来朝觐，事具悉。景崇素闻孝弟，颇有义方，洽三军爱戴之情，荷千里折冲之寄。缵乃旧服，绰有令猷，朝廷奖能，续有处分。缘孝明太后园寝有日，庶事且停，候庙礼成，当允诚请。  

○贬夏侯孜太子少保分司东都诏  

河中晋绛磁隰节度使开府仪同三司检校司徒同中书门下平章事河中尹上柱国谯郡开国公食邑二千户夏侯改，早以文词，遂登科第，累更清贯，亦有能名。东阳推抚俗之能，故绛著临人之称。其彼用司风宪，宠领藩条，皆以公才，不辜时选。洎掌於经费，备历重难，居然要会之权，颇得均平之道。录其绩效，擢处钧衡。造膝之时，亦闻其筹画；沃心之际，备见其谋猷。於是念彼边隅，控临巴蜀，藉其才术，再静蛮陬。翻致帑廪空虚，军资窘竭，冤流阖境，寇逼连甍。虽易帅已来，颇移星，而无备之後，岁有干戈。昨者徼障初安，疮痍复衅，敷寻事实，果验根由。既乖经济之源，益昧君臣之义。出於物议，非独予怀。是议难处近藩，爰更散秩。可太子少保分司东都。  

○罪己诏  

动天地者，莫若精诚；致和平者，莫若修政。朕顾惟庸昧，於王公之上，於兹十一年矣。祗荷丕构，寅畏小心，慕唐尧之钦若昊天，遵周王之昭事上帝，念兹夙夜，靡替虔恭。同驭朽之忧勤，思纳隍之轸虑，内戒奢靡，外罢畋游，匪敢期於雍熙，所自得於清净，止望寰区无事，稼穑有年。然而烛理不明，涉道唯浅，气多堙郁，诚未感通。旱是虞，虫螟为害，蛮未宾於遐裔，寇盗复蠹於中原。尚驾戎车，益调兵食，俾黎元之重困，每宵旰而忘安。今盛夏骄阳，时雨久旷，忧勤兆庶，旦夕焦劳。内修香火以虔祈，外罄牲玉以精祷，仰俟元贶，必致甘滋。而油云未兴，秋稼阙望，因兹愆亢，轸於诚怀。矧复暴政烦刑，强官酷吏，侵渔蠹耗，陷害孤茕，致有冤抑之人，构成灾之气。主守长吏，无忘奉公，伐叛兴师，盖非获已，除奸讨逆，必使当辜。苟或陷及平人，自然风雨愆候，凡行营将帅，切在审详，昭示恻悯之心，敬听勤恤之旨。应京城天下诸州府见禁囚徒，除十恶忤逆，官典犯赃，故意杀人，合造毒药，放火持仗，开劫坟墓，及关连徐州逆党外，并宜量罪轻重，速令决遣，无久系留。雷雨不周，田畴方瘁，诚宜愍物，以示好生。其京城未降雨间，宜令坊市权断屠宰。昨陕虢中使回，方知蝗旱有损处，诸道长吏，分忧共理，宜各推公，共思济物。内有饥歉，切在慰安，哀此蒸人，母俾艰食。徐方寇孽未殄，师旅有征，凡合诛锄，审分淑慝。无令胁从横死，元恶偷生，宜申告伐之文，使知逆顺之理。於戏！每思禹汤之罪己，其庶成康之措刑，孰谓德信未孚，教化犹梗。咨尔多士，毗予一人，既引过在躬，亦渐几於理。布告中外，称朕意焉。  

○赐张元稔诏  

去岁灾兴分野，毒起徐方，蕞尔庸夫，称兵犯命，招谕不复，猖狂罔悛，胁从三州之人，染万姓之俗。逆顺之理，邪正坐分，果有忠臣，悉歼逆党，再清郡邑，不举干戈。此皆众人协心，阖州受福。但以首尾周岁，取制凶威，里闾不安，农桑失业，言念於此，倍积忧怀。已有诏指挥，令授元稔银青光禄大夫检校右散骑常侍兼右骁卫大将军御史大夫，赐分帛五千匹，金一枚，盖碗一具，金腰带一条。军将张皋已下二十人，等第优给。今差高品李志承押领宣赐。  

○责授郑畋梧州刺史诏  

畋顷以行迹玷秽，为时弃捐，朝籍周行，无阶践历。竟因由径，遂致叨居，尘忝既多，狡蠹尤甚。且居承旨，合体朕怀。一昨刘瞻出藩，朕岂无意，尔次当视草，过为美词。呈谲诡於笔端，笼爱憎於形内，徒知报瞻唾之惠，谁思蔑我拔擢之恩。载详言伪而坚，果明同恶相济，人之多僻，一至於斯。宜行窜逐之科，用屏回邪之党。可梧州刺史。  

○答宰臣曹等请加尊号第四表诏  

夫功合天者称皇，德合地者称帝，皇帝二者，朕已享之。况孤寡不谷之名，靡遵於元祖；明圣孝德之号，久忝於冲人。业业兢兢，惟惧不称。南蛮未，师旅尤屯；东寇虽平，疮痍尚大。方将罪己，曷敢矜功。卿等修德锐於皋陶，耻君不如尧舜，铺陈故事，增饰洪名。廉恭愈坚，表章叠至，对扬之际，忠恳弥彰。私我以奉先，勉我以从众，亦念乙酉之岁，坚请不渝，今复固违，似矜小让。名实未副，朕当不敢荒宁，始终相成，卿亦勤於献替。勉俞来请，深用愧怀。  

○答亳州太清宫使李蔚表进老君灵应诏  

我国家系承混元，教遵清净，苦县旧里，圣祖故乡，宫宇具严，庙貌斯设。昨者馀妖奔突，纵火将欲焚烧，阴雾覆闭於晴空，狂寇颠迷於道路，散逸原野，遂至诛夷。缅维元功，申兹灵贶，内出青词，又委李蔚虔申告谢。布示中外，仍付史官。  

○以天台山获石函册文付史馆诏  

上天降祉，厚地呈祥。爰有白简灵书，出於混元宝殿。告国祚延洪之兆，示坤珍启迪之符。顾此殊休，宜为上瑞。宣付史馆，颁示四方。  

○遣卢简方谕李国昌诏  

李国昌久怀忠赤，明著功劳，朝廷亦三授土疆，两移旄节，其为宠遇，实寡比伦。昨者徵发兵师，双令克让将领，惟嘉节义，同绝嫌疑。近知大同军不安，杀害段文楚，推国昌小男克用主领兵权。事虽出於一时，心岂忘於长久。段文楚若实刻剥，自结怨嫌，但可申论，必行朝典。遽至伤残性命，刳剔肌肤，惨毒凭陵，殊可惊骇。况忠烈之後，节义之门，致兹横亡，尤悚观听。若克用暂勿主兵务，束手待朝廷除人，则事出权宜，不足猜虑；若便图军柄，欲奄有大同，则患繁久长，故难依允。料国昌输忠效节，必当已有指挥。知卿两任云中，恩及国昌父子，敬惮怀感，不同常人。宜速与书题，深陈祸福，殷勤晓喻，劈析指宜，切令大节无亏，勿使前功并弃。  

○答给事中李汤封还旧诏  

朕少失所亲，若非楚国夫人鞫养，则无朕此身。虽迂朝典，望卿放下。仍令後不得援以为例。  

○遗诏  

朕祗事九庙，君临四海，夕惕如厉，宵分靡宁，必求政化之原，思建大中之道。至於怀柔夷貊，偃戢干戈，皆以德绥，亦自驯致。冀清净之为理，庶洽平之可臻。自秋以来，忽尔婴疹，坐朝既阙，逾旬未瘳。六疾斯侵，万几多旷，医和无验，以至弥留。呜呼！数之有穷，圣贤所同，明於斯言，是为达节。载申顾命，式叶典谟，皇太子权勾当军国事俨，性禀宽和，生知忠孝，德包睿哲，圣表徇齐，必能扬祖宗之重光，荷邦家之丕构。宜令所司具礼，於柩前即皇帝位。以司空门下侍郎平章事韦保衡摄冢宰。军国务殷，岂可久旷，况易月之制，行之自古。皇帝宜三日而听政，二十七日而释服。诸道节度观察团练防御等使及监军诸州刺史，受寄至重，并不得离任赴哀。文武常参官朝晡之临，十五举音。宫中当临者，非时无得擅哭。天下人吏百姓，告哀後出临，三日皆释服，勿禁食肉饮酒婚姻祭祀，释服之後，无禁举乐。薄葬之礼，宜遵汉魏之文。其山陵制度，切在俭约，并不得以金银锦绣文饰丧具。五坊鹰犬等，除狩外，馀并解放。其医官段遂、赵、符、虔休、马等并释放。咨尔将相卿士，中外臣寮，竭力尽忠，匡予令嗣，送往事居，无违朕志。布告遐迩，咸使闻知。  

○许令狐氵高应制举科敕  

令狐氵高多时举人，极有文学，流辈所许，合得科名。比以父职在枢衡，避嫌不赴。今因出镇，却就举场，况谐通规，合试至艺。宜令主司准大中六年敕，考试只在至公，如涉徇情，自有刑典。从今已後，但依常例放榜。本司取士，贵在得人，去留之间，惟理所在。  

○分岭南为东西道敕  

岭南分为五管，诚已多年。居常之时，同资御捍，有事之际，要别改张。絮州西接南蛮，深据黄洞，控两江之犷俗，居数道之游民。比以委人太轻，军威不振，境连内地，不并海南。宜分岭南为东西道节度观察处置等使，以广州为岭南东道，邕州为岭南西道，别择良吏，付以节旄。其所管八州，俗无耕桑，地极边远，近罹盗扰，尤甚凋残。将盛藩垣，宜添州县，宜割桂州管内龚州、象州，容州管内藤州、岩州，并隶岭南西道收管。  

○降徐州为团练使敕  

徐州本贯支郡，先隶东平。建中初，李洧以畏忌归降，遂创徐海使额。贞元初，张建封以威名宠任，特贴濠、泗两州。当时缘拒捍淄、青，掎角光、蔡，务张形势，广树藩垣。自寇孽冰消，区域无事，武宁一道，翻长乱阶。曾靡悛心，殆成逋薮，须为置制，以削骁锋。徐州宜改为本州团练使，除当州诸县镇外，别更留兵二千人，隶属兖海节度使收管。濠州本属淮南节度收管，宿州地居角口，路厄彭门，北接睢阳，南临淮甸，当漕运之要，盖水陆之冲，宜置全师，以临列郡，仍置宿泗等州都团练观察处置等使，便以宿州为理所。王式且充武宁军节度使兼徐泗濠宿等州制置使，其兵马除留在徐州外，仍令王式与元质量其多少，分配宿州团练使及泗州兵马留後濠州涡口城使下。如人数犹多，即分隶属淮南、浙西、天平、兖海、淄青等道，逐便收管。各给本分衣粮，其家一任相随，官中接借发遣，令其存济。其割配诸道将士，级皆有家属，须令装束，每人各赐绢两匹，以户部物充。其徐州诸县先有镇堡处，亦量利害轻重，差配人数守捉。武宁军大将，如素有军功，及官已至中丞大夫以上者，各具名荐闻，别加委用，其馀割送兖、宿两道军前收管。如情愿住徐州者，亦听稳便。王式、元质一切共为置制，待公事分配总毕，必知宁帖无事，即令王式与崇宪等自领两道兵马，直到汴州，分付仲齐及滑州都将，各押领送归本道。王式、元质放许、滑将士归後，既无公事，便赴阙廷，别加劳奖。其衙内银刀等将官健，有逃匿未捉获者，若能束身自首，所在归投者，一切不问，仍准前敕割配诸道，与衣粮，并家口任去。敕到後一月内不出陈首者，即不在此限。馀准诏旨处分。  

○太皇太后寝疾权不听政敕  

门下：朕闻孝养之道，发於因心，诚敬之文，著在前典。平时以问安自慰，寝疾则省侍宜专。太皇太后玉衣兆祥，瑶斋启圣，母仪天下，德被寰中。春秋既高，饮膳微减，朕亲自迎奉，移居永安，期速就平，勿药有喜。而精诚未感，良医无徵，情方切於焦忧，政岂遑於听断，须躬问视，以冀平和。恐中外具寮，未谅予意，起今月三十日以後，权不听政。故兹宣示，宜体朕怀。  

○疾愈推恩敕  

朕比寒暑致疾，绵滞经时。今旬朔之间，寝膳已复。蒙天地保，宗社宠灵，既疾痛之有瘳，念疲羸之无告，为之父母，得不悯伤。虑赦令之或频，则奸人之得计，倘恩惠之远布，冀穷氓之稍苏。应天下百姓僧尼道士女冠等，有年七十以上，疾病症痼，委顿床榻者，宜各赐绢两匹。在军旅行阵，经敌伤害手足眼目，不能营生，亦各赐绢两匹。应州县病坊贫婚，多处赐米十石，或数少处，即七石、五石、三石。其病坊据元敕各有本利钱，委所在刺史录事参军县令纠勘，兼差有道行僧人专勾当，三年一替。如遇风雪之时，病者不能求丐，即取本坊利钱，市米为粥，均给饥乏。如疾病可救，即与市药理疗。其所用绢米等，且以户部属省钱物充。速具申奏，候知定数，即以藩镇所进贺疾愈物支还所司。此敕到，仰所在州县写录敕，榜於州县门，并坊市村闾要路。其州县所给恤绢米，恐下吏之所隐欺，仍委刺史县令设法颁布，不得令不到本身。所在给恤之後，一一分析闻奏，俾令速济疾病，称朕意焉。  

○赐杨收自尽敕  

州流人杨收，谬承奖擢，任以台衡。志每构其贪叨，迹颇章於黩货，欺天罔上，罪不可赦。俾其全生，是为妄贷，宜令内养郭全穆所在赐自尽。  

○赐严撰自尽敕  

前镇南军节度使检校工部尚书严撰，器本琐微，志惟凶险，广用贿货，交结奸邪，致杨收不顾刑章，恣为威福。以桂林江西之重，举尔为名，纳陈珍奇宝之私，窃我良守，所令按复，不欲追穷。顷闻海隅多难，调发为备，蛮寇未息，馈饷方繁。或擅纳衣粮，或广补戍卒，克剥求取，知无不为。罔地欺天，保尝自愧？而又因榷使罔奏阙庭，欲以资财用为排却。杨收既当极典（阙）严刑将令肃振朝纲，贵免紊乱邦宪。中外臣庶，当体予怀，宜令所在赐自尽。  

○收崔雍敕  

臣子之节，无如尽忠；士人之风，宜当远耻。崔雍任居牧守，贼犯州城，御捍曾不发言，从容乃与命酒。况石琼未脱衣甲，志在当锋，不能奖其赤诚，翻令擒送贼所。原其源意，与贼通和。臣节全亏，情状可见，将行朝典，更要推穷。其崔雍家口，并在宣州。宜令宣歙观察使追崔雍收禁勘责，速具事繇申奏。  

○赐崔雍自尽敕  

当崔雍守郡之日，是庞勋肆逆之初，属狂寇奔冲，望风和好，置酒以邀贼将，启关而纳凶徒。城内不许持兵，皆令解甲，致使三军百姓，扌文血相视，连头受诛。初闻奏陈，深骇观听。锡望守城而死，已有追荣；杜忄舀孤垒获全，寻加殊奖。既褒忠节，难赦罪人。玉石固分，惩劝斯在，将垂诫於四海，当何爱於一夫。其崔雍宜差内养孟公度专往宣州赐自尽。  

○遣使宣慰徐宿二州敕  

徐宿二州将士百姓等：去岁徐州戍卒，专擅回戈，杀戮都头，剽夺器仗。当时远近言论，朝廷便欲诛锄。朕以好生为心，怀土可恕，不令究诘，但任归还。将及本州，又自疑阻，俄兴悖乱，遽恣猖狂。囚辱廉使监军，戕害小使大将，邀求符节，专挠城池。朕再三招怀，丁宁慰谕，启自新之路，垂宥过之言。奸计逾坚，慢辞弥犯，涂炭百姓，虐毒四封，近年以来，剧贼无比。爰思止杀，乃命兴戎，稽缓灵诛，殆将周岁。然而凶党之外，平人甚多，皆被胁从，遭其驱使。每闻胜捷，倍所叹伤，今既宁，专令宣抚，缕申明之。深委使臣，除弊利人，蠲税节用，军士衣赐，俾其计量种麦。是时已令给恤，仍遣临时裁度，唯务便安。皆负周才，以展良术。军人百姓，罹此横祸，灾数致然，勉於营生，安兹乐土。其馀事件，并在德音，指挥使臣专临，重此颁述。今遣左散骑常侍刘异、兵部郎中薛崇宣慰，想宜知悉。  

○命备边敕  

荆南节度使杜，据司天奏：有小孛星气经历分野，恐有外夷兵水之患。缘边藩镇，最要堤防。宜训习师徒，增筑城堡。凡关制置，具事以闻。  

○增制举及第敕  

去年属以用军之际，权停贡举一年。今既偃戈，却宜仍旧。来年宜别许三十人及第：进士十人，明经二十人。已后不得援例。  

○改徐州为感化军敕  

徐州地当沛野，军本骁雄，实为壮国之都，固协建侯之制。况山河素异，土俗甚殷，岂欲削卑，挫其繁盛。盖缘比因稔祸，或至乱常，罪由已招，孽非天作。桂林叛卒，继有逆谋，涂炭生灵，首尾周岁。杀伤黎庶，污染忠良，所不忍言，寻加翦灭。是以卑其镇额，隶彼藩方。近属大兵已来，饥年荐至，且闻军人百姓，深耻前非，愿行旧规，却希建节。朕每深轸念，思致雍熙，欲示渥恩，特议改易。既崇军额，要备供须，宜赐宣徽库内绫绢一十万匹，助其宴犒，必获周丰。累岁用兵，甚费国力，特与借助，功在节量。如初有胁从，後成亡命，或未还乡里，或逃匿诸州，加意招携，各归本业。若称自乐所止，亦可徇其私情。贵众士获安，恐一物失所，用期昭泰，必在均平。典故具存，废兴不昧，仍更镇额，盛彼军威。冀睹封疆，就保宁谧。其徐州都团练使仍改为感化军节度徐宿濠泗等州观察处置等使。  

○恤刑敕  

慎恤刑狱，《大易》格言。《语》曰：“如得其情，即哀矜而勿喜。”而狱吏苛刻，务在舞文，守臣因循，罕闻亲事。以此械系之辈，溢於狴牢，追捕之徒，繁於简牍。实伤和气，因致氛。况时属高蒸，化先茂育，并赦罪戾，式顺生成。应天下所禁系罪人，除十恶忤逆，及故意杀人，合造毒药，持仗行劫，开发坟墓外，馀并宜疏理释放。如或信任人吏，多有生情系留，续察访得知，本道观察使判官州府本曹官必加惩谴，以诫慢易。到後十日内，速疏理分析闻奏。  

## ●卷八十五  

☆懿宗（三）  

○孝明太皇太后山陵优劳德音  

门下：园陵之重，典礼是崇，故宪章既尽於旧仪，严奉式遵於古训，载深追感，用切哀怀。公卿大臣，洎百执事，竭忠体国，宣力叶心，诚敬有加，恭恪无懈，永告勤瘁，宜洽优恩。山陵使所摄大行事官与一子九品正员官。山陵礼仪使与一子出身，内山陵副使昨者责办事重，与一子出身。山陵使加一阶，仍赐物四十匹，副使二十匹，判官各十匹。山陵监修桥道使赐物四十匹，判官各十匹。内山陵副使加一阶，仍赐物四十匹，判官各十匹。山陵置顿桥道使与一子出身，副使加两阶，判官巡官巡检专知官各加两阶，合选人前资见任各减两选，卤簿使赐爵一级，仪仗使加一阶。陵所造作押当官及中使等，三品已上赐爵一级，四品已下各加一阶，其中正员六品已下合选人，前资後任各减两选。白身各赐勋两转。诸司诸使应缘山陵修造及专知造作诸色检校执事当官白身及直司掌上巧儿工匠等，五品已上赐一阶，六品已下各赐勋两转，合选人前资见任各减一选，白身各赐勋一转，其给直和雇者不在此限。吉凶仪仗诸色行从官等，五品已上各加一阶，如已至三品未合叙者，赐勋两转，四品已下各加一阶。诸司诸使押当官置顿营幕往来检校军将中使等，五品已上六品已下，并各加两阶，白身各赐勋一转，合选人前资见任各减一选。两仪卫官及中使大内皇城留守并押当官等，五品已上六品已下，各加一阶，白身赐勋两转。撰谥册哀册谥议书册及读谥册书宝读宝官等，三品已上赐爵一级，四品已下各加一阶。镌造册宝装宝及检校官，五品已上各加一阶，六品已下各赐勋两转，合选人前资见任各减一选。题神主官加一阶。舁宝册官及举宝官，五品已上各加一阶，六品已下各赐勋两转，其中合选人前资见任各减一选。押卤簿仪仗挽郎各加一阶，合选人前资见任各减一选。山陵礼仪置顿使判官各加两阶，合选人前资见任各减两选。仪仗卤簿使判官及诸副使判官并省诸使诸司监当杂职掌官吏等各加一阶，白身各赐勋两转。挽郎放出身後，七选许集。挽士挽歌等各减一年劳，合选人前资见任各减一选，无劳可减者各赐勋两转。诸色行事官及斋郎礼生并阴阳生，三品已上各赐爵一级，四品已下各加一阶，合选人前资见任各减一选，白身各减二年劳，考满人放出身，其数处职，任取稳便，从一头处分。庆缘仪仗三卫纩骑，及诸色夫匠代选，并缘山陵应役人夫车牛等，各委本府长官本军大使本司量事优赏。太常礼直官及中书门下仪制官，主务皆重，事无遗缺，特加一阶，如先已加阶者，委中书优与进拟。诸道应奉使赴山陵幕府军将等各加一阶。诸色职长官吏中应合减选人，如无选可减者，令所司非时与处分。如有诸司流外充者，各与本色中量减一年劳，无可减者，优与处分。充奉陵寝，劳役实繁，新泽所沾，异渥斯及。其奉先县宜放今年夏税青苗钱，如已有诸色折纳者，即放於秋税，斛斗据数矜免。布告中外，称朕意焉。  

○夏令推恩德音  

门下：朕闻惟天为大，惟尧则之。施及文王，昭事上帝。朕遐思古训，顺考前闻，仰止於皇王之间，规范於尧文之际，始如徒涉而望超溟渤，中若策蹇而求蹑云霄，思逮於三，希之则至。由是力於恭已，锐以济人，九载於兹，一致不怠。然而德未甚腆，信未甚孚，虽怀汔可之诗，敢企康哉之咏。尚赖社稷降，祖宗垂休，兵革向宁，朝野斯。自顷诞施渥泽，冀获{滂}流，犹虑莫及昭苏，愈多乏困。今则夏田丰稔，倍於常时，不足之忧，暂免兴虑。又以西成未保，虫蝗是虞，永惟惠恤之宜，庶叶消禳之要。苟能利於百姓，赖於四方，可使稼穑有年，边疆无事，则惟恐不及，岂惮於必行，是用更理阙遗，载新提举。  

一阳斯始，爰开荡涤之恩；晏除将成，色继矜蠲之令，副我诚切，在尔司存。应京畿及天下见禁囚徒，暑毒之时，要令疏理。牢狱之内，虑有滞冤，宜令台府及诸军司，并所在州县长吏，据见禁囚徒，限德音到後七日内，亲详罪名，疏理讫闻奏，不得更延引时日。除非巨蠹有碍去年赦条外，馀并节级递减一等，从轻处分。左降官及诸色流人，近虽累有赦令，皆已沾恩。欲其悔过自新，岂吝频施霈泽。经去年赦条已得量移者，更与量移，合复资者，准前例处分。其去年十一月十日後至今年五月以前，续有左降官及流人，亦更与量移。如合放还者，所司速与处分。内人久在深宫，常膺役使，不惟勤劳可悯，固亦亲爱是思。宜令拣选宫人五百人放出，各归其家属，俾无离怨，用叶推恩。现在宫人尚令拣放，诸节进奉，宜有指挥。应诸亲及公郡主等，每年端午及延庆并妃嫔生日所进女口，自今已後，腚并停进。鹰鹞之设，本资畋游。朕端居穆清，不好驰骋，所宜解放，以遂物情。左右神策军各放二十联，五坊放三十九联，飞龙放一十一联。其左右神策军每年进鹰鹞，於数内停减，春秋二社两进九月十五日各停进鹰二联，共停一十四联。  

应租庄宅使司产业庄岂店铺所欠租斛斗草及舍课地头等钱，所由人户贫穷，无可徵纳。年岁既远，虚系簿书，缘咸通七年赦条不该。今宜从大中三年已後至大中十三年已前，并令放免。京兆府奏云阳等一十二县百姓，论去年宿种麦苗下子後，旋被蝗虫食损，今年尽不滋生。虽京畿之间，去冬蠲放不少，但以疲人恳诉，须务哀矜，已令府司差官巡检，如有损处，即时特与减放，令府司具合放数，指实闻奏。戍役辛勤，道途绵历，将还乡土，在赡供须。安南邕州已奏放回北军，其於顿递经过，本州县界并须如法先自备办排比，切不得临时差配百姓，及借索扰人。仍录前後德音赦条，於乡村分明榜示，不得违越。仍委所在长吏严立条制，专加觉察。枷禁所施，在防奸蠹，举便欠负，未涉重条。如闻府县禁人，或缘私债，及锢身监禁，遂无计营生，须有条流，俾其存济。自今日已前，应百姓举欠人债，如无物产抵当，及身无职任请俸，所在州县及诸军司，须宽与期限，切不得禁锢校料，令其失业。又辄不得许利上生利，及回利作本，重重徵收。如有违越，勘实奏闻。  

去年德音赦令，条流事件极多，贵其普及生灵，惠沾寰宇。尚闻所在未尽施行，今重举明，俾无留滞。宜令天下长吏差清强判官专勾当，切更分明检举，一一据事节施行讫奏闻，如更因循，必行朝典。其所差判官，仍速具名衔分析闻奏。好生之德，宜及禽鱼，卵育之时，须加条制。旧敕每年起三月一日至五月末，不许采捕水虫禽鸟，虽有敕禁，尚恐因循。宜令台府并诸军司，每及时禁之月，更严提撕，勿使违犯。俭德之修，圣贤所重。近日俗多浇靡，时尚矜夸。朕常慕素风，斯遵俭制，去年赦文之内，已曾明有指挥，所宜克副朕心，用诫奢僭。东川每年进蜜浸荔枝，道路遥远，劳费至多。自今已後，宜令停进。由告中外，称朕意焉。主者施行。  

○安恤天下德音  

自累年以来，四方多故，虽已宁谧。尚切防虞，居安不忘於虑危，有备可期於无患。况海隅封略，犹集戎兵，天下租庸，半资军食。而又徐泗战争之地，疮痍仅平；江淮灾之乡，流亡未占。遂使物力凋耗，人情艰危，言念蒸黎，良深悯恻。朕临宝位，十有四年，忧勤无一日之安，怵惕居兆人之上，绍先王之遗训，守列圣之丕图。所以未明求衣，分夜方寝，静思致理，罔敢怠荒。顾臣寮而委以腹心，视寰宇而同於掌握。管弦娱乐，不替於万几；稼穑艰难，每临於千亩。今又物惟丰茂，岁获顺成，宜宏覆焘之恩，用作生灵之福。应诸道州府军人百姓，委所在长吏，各承诏令，切务慰安。疮仅平者，尤在抚绥；流亡未占者，倚深招谕。物力凋耗之处，速致安全；人情艰危之时，无更侵扰。远年逋欠，且缓并徵，近日归还，勿更加税。劝农重谷，以备饥荒，训卒练兵，用防寇盗。但躬行俭约，政不烦苛，省宴乐则务赡军需，绝饷遗则尽资公用，渐使疲羸苏息，帑藏充盈。减朕之忧勤，宽朕之怵惕，虽臣子之分，必竭其忠诚，而君父之心，宁忘其诫励。我有爵赏，以训有劳；我有宪令，以惩不一。凡在方镇岳牧，邑宰僚佐，各扬尔职，克副予怀。  

○册魏王佾文  

维咸通三年，岁次月日，皇帝若曰：夫翦圭分器，事炳周经；裂地疏封，道光汉册。莫不克隆盘石，作固本枝；并建亲贤，以崇藩翰。朝有定制，朕安得私，爰稽盛时，俾荣锡社。咨尔长男佾，通晖日月，禀庆霄汉，荫若木之凝华，派源之积润。天姿岐嶷，神授聪明，早彰乐善之规，夙有辨牍之智。卓尔器度，蔼然徽猷，宜荷宠章，以开土宇。今遣使门下侍郎兼吏部尚书平章事杜、副使左散骑常侍赵格等持节册尔为魏王。於戏！河外名都，漳滏奥宅，尔其竭奉上之孝敬，慎临下之仪刑。守道宜鉴於远名，尊贤无忘於置醴，用新鲁卫之政，以昭闲平之德。服我休命，可不慎欤。  

○册凉王亻廷文  

维某年月日，皇帝若曰：夫维城作，实隆定鼎之业；犬牙列国，以盛建瓴之功。故广树戚藩，毕王子弟，历朝茂典，列圣宏规，举而行之，朕不敢废。咨尔第二男亻廷，分晖紫极，质丹宫，器度沈详，姿容端粹。蔼有成人之量，形乎佩<韦>之年，志玩楚诗，情通沛易。不劳师傅之训，动形忠孝之规，爰嘉令猷，俾建侯社。今遣使门下侍郎兼吏部尚书平章事杜、副使左散骑常侍赵格等持节册尔为凉王，尔其奄长洪河，大启西土，绍於前烈，恢我旧疆。敬慎於朱邸之间，谨睦於玳筵之上，靖恭其位，克广其心，无从匪彝，服我休命。  

○册蜀王佶文  

维某年月日，皇帝若曰：夫尧序九族，周列五等，事高维翰，道在睦亲。况居帝子之尊，宜荷封王之典，用彰庆羡，以固洪基。咨尔第三男佶，符彩昭融，姿容朗悟，腾英日域，储秀星枢。已多秤象之能，才是胜衣之岁，静不好弄，言必成文。曾无纨绮之心，每服《诗》、《书》之训，嘉其幼智，锡以大封。今遣使门下侍郎兼吏部尚书平章事杜、副使左散骑常侍赵格等持节册尔为蜀王，尔其宅於坤维，建兹赤社，疏以江汉，镇以岷れ。列为侯王，迩我宫禁，以谨恭而接下，秉忠孝以律身，服是宠光，终於戒慎。  

○即位赦文  

门下：朕闻龙之腾天汉也，则必乘风□鼓雷电以震六合；君之践大宝也，则必敷仁惠涣号令以煦万方。是以地不间於幽遐，事罔论於轻重，洪圣兴而皇渥溥，德音振而庶类苏，故愆咎咸除，枯沈尽起。斯皆前代令典，国朝成规，委辔谅戒於惠奸，凝命始怀於布泽。肆予寡德，嗣缵丕图，夙夜乾兢，若俯泉谷。永惟我高祖太宗之艰难缔构，又惟我列圣之慈俭统承，思所以克绍休明，宏济亿兆，俗之弊，清理化之源，肇祥导和，应天顺物，致欢心於率土，知恭已以临人。爰申在宥之恩，用洽惟新之庆。可大赦天下。  

自大中十三年十月九日示爽已前，大辟罪已下，罪无轻重，已发觉未发觉，已结正未结正，系囚见徒常赦所不免者，咸赦除之。惟犯十恶叛逆，及故杀人，官典犯赃，及持仗行劫，并不在此限。其故杀人者，已伤未死，已死更生，意欲杀伤，偶得免者，并同已杀人法处分。又刑狱之内，官吏用情，推断不平，因成冤狱，无问有赃无赃，不在原免之限。左降官量移近处，已经量移者更与量移。其合复资者，五品已上中书门下即与处分，六品已下仍依常例选集。丁忧去任，及在忧制受贬者，服阕日亦与量移。如有亲故在上都，任经所司陈状，便与处分，不必更待本州府申请。其别敕因责受降资正官，及曾因忤累停免未经引用者，并与进改。流人配隶及别敕安置，不问道路及已到未到者，并与量移近处。先已再经量移者，仍并放还。流贬人中，纵元敕云虽逢恩赦不在量移之限，或长浪及充百姓终身勿齿者，并与中书门下量与收叙处分，及量移近处。如已亡殁；家口欲还，及须归葬者，听随所在便。如缘葬事，幼弱饥穷，不能自济者，委所在长吏量给棺榇，优恤发遣。坐累岁深，加刑已众，累经赦令，久未该恩，用宏开网之仁，俾释向隅之戚。应元和末恶党，前後处断，人数已多。自今已後，宜一切不问，先有敕令追捕未获者，亦更不复追寻。应先关连上件配流人并家口等，纵元敕云长流充百姓虽逢恩赦不在量移及放还限者，并与量移近处。如到流所经六载，仍并放还。如已亡殁，家口欲还，并准前流人等例处分。天德五城流人负罪素重，元敕未经十载，不得放还，今属鸿恩，须令沾及，宜减三年，如年已满便放还，如情愿便住者亦听。左降官及流人先有官者，如已亡殁，各还本官。亡官失爵痕累禁锢者，并从洗涤。惟自今年八月九日已後坐事流贬，并不该此新恩之限。  

营奉园陵所资发未备，虑其科率，困挠黎元，应缘山陵制及丧仪礼物，宜委中书门下及诸官之长讲求故实，必诚必信，务遵遗旨，用副朕怀。所缘山陵用度，近已出内库及户部钱物充给。应缘人夫工价，宜各速令所司以不折估匹段兼见钱分数支给，不得令侵屈百姓。山陵未毕，情礼有异，其降诞进奉，宜且权停。志方思於遂物，心匪乐於从禽，止备畋，所宜节减。诸道进鹰鹞，每年共许进二百联，仍选择堪处进奉，馀悉放免。贡献无艺，物力难充，华靡不除，时风岂厚。诸道节度观察使除大例合贡献外，不得别有进奉。雕文刻镂及异色绫锦难得宝货，一皆禁绝。  

京畿赋役颇繁，河洛凋瘵亦甚，欲其综息，当在蠲除。京兆府今年秋青苗钱，宜每贯量放五百文，所放钱如是府司占留色目，即委户部准旧例据数支填，不得令有虚折。其大中七年已前百姓积欠两税斛斗，及青苗榷酒并税草职田<麦屑><麦戈>棘等，徵收不得，空系簿书，亦并放免。如在官典所由腹内，不在此限。河南府今年秋青苗钱，宜每贯量放三百文，如是府司占额钱数，亦委户部准例支填。应人户积欠府司及度支户部盐铁诸司大中七年已前诸色钱物斛斗银锡草等，如身已逃亡，及身在贫穷，家业荡尽，频经校料，终无可徵纳者，宜并放免。如在主掌人吏所由腹内者，不在此限。逋负年多，徵摊力竭，咸令已责，庶可惠贫，度支户部盐铁三司应收管在城及在府州并诸色场盐大中七年已前欠负诸色钱物斛斗等，除官典所由请领官钱和籴市及在场官招商所由腹内外，其馀人户所欠钱物，如身家已亡殁，或在贫穷，家业荡尽，无可徵纳，并逃窜捕捉未获，囚系妻男摊徵保人等，如此之类，虚挂簿书，终无填纳之日，宜并放免。如闻後赦令蠲免放欠负，所司不及时处分，元系簿书，徒有蠲免之名，却为分外搅扰。今所放钱物，宜各令本司差办事官典据年额人户姓名所欠钱物色目检勘，便下文帐，不得更起条样，勘逐所徵可放，生事扰人。仍令所在场盐院及州县，於要路分明悬榜示人户，俾令知悉。仍仰所司各限月日处分讫，具所放钱物单数分析闻奏。灾流行，黎困窘，免其租税，渐冀辑宁。诸道州府有遭水损甚处。其今年合纳苗税钱等，委长吏酌量蠲放。如大中十二年已前欠负两税米在百姓腹内徵收不上者，亦宜特放，其实遭灾处，仍具分析闻奏。  

抱器逢时，谅思展用，卑栖疏迹，能不怀嗟。如闻中外官僚，或有滞屈，虽限以员阙，致此因循，而念其考历，孰非勤旧，宜令中书门下各量才分，渐与迁改。广我四聪，在於多士，才宏景化，思拜昌言，诸色人若上封事极言时政得失有官司者，官吏长收状闻奏。无禄位者，任自投匦进状，当必亲览，须务体国公言，不得用情谤讪。  

每想侯封岁（阙）思於荒稔，莫非王土，物合通其有无。诸道州府闭籴禁钱，颇为弊事，前後赦敕，累有条具。尚恐因循，依前壅塞，宜委出使郎官御史切加察访，如有违越，即具奏闻。叛徒相扇，既已翦除，属类潜逃，宜从宽宥。湖南、江西、岭南、宣歙等处，去年所遭狂寇扰乱，尚恐军人百姓，至今未安。如先有为患者关连亲族，或逃窜尚未复归，今一切不问。仍各委本道长吏分明晓谕，切加招诱安存，勿令疑惧。如百姓曾经被贼俘劫钱物，官与收获得者，仰分明勘认本主给还，勿使暧昧欺隐，仍具分析闻奏。如闻京城内富饶之徒，不守公法，厚利放债，损陷饥贫。前後累有敕文，约勒非不丁宁，无良者都不遵守，致贫乏之人，日受其弊。宜令京兆府准宝历三年四月二十日及开成二年八月二日敕文，切加提举晓谕，严切约勒处分。凶险之辈，情状难容。如闻将吏佣保奴仆之徒，或因愆过发遣之後，辄生怨谤，捃拾本使及郎主细微之事，意在侥求，苟无所得，便成恐胁。或暗投无主文字，或擅进文状，此若不绝，交害平人。自今已後，宜准律文及大中二年九月十日及大中六年八月二日敕，便於当处焚烧，所由不得收领及与闻奏，甚擅进文状，宜勘责重加科诫。如所由固违敕文，不焚烧所投文书，尚敢将出，当与告诉者同罪。其容修文状挟奸蠹者，委台府及诸军诸使切加察访。如有此色，便捉获送府县推问，须令痛惩。  

天下州郡，於所公用之馀，收籴年谷，自备水旱，以救疲人，赈绝及时，免待奏请，探闻惠物，颇谓通规。今年正月一日赦文，但令不别置仓，虑烦别差官吏主当，所以令寄常平义仓，任自分别支用。如闻所在州郡，未能尽喻诏旨，衮入常平义仓，纵遇年丰，不务籴敛，谬为废阁，切在举明，令所在州郡细详今年正月一日赦条处分。其刺史去任日，仍委本道观察使便以在任日所收贮斛斗多少支数，以为考课。言念士子，禄以代耕，选人例迫饥寒，远赴调集，频年被驻，情实可矜，宜令吏部准今年正月一日赦文处分。  

广敬坤仪，当举推恩之典，垂仁磐石，在沾霈泽之荣。太皇太后及元昭皇太后第二等以上亲，委中书门下量才叙用。大长公主、嗣王各与一子出身。九庙子孙陪位者，普恩之外，各加两阶，无官者各赐勋两转。仍据始封主後与一人出身，委宗正寺卿检详图谱一房最沈翳者充数，具名奏闻。宗子中有行义可称才干足用者，亦委搜彩，具名衔事状，送中书门下量才叙用。内外文、武见任及致仕官，三品已上赐爵一级，四品已下加阶，仍赐勋两转，应入三品欠一考未足者，考足日听叙。致仁官量与转，依前致仕。弼谐万物，镇靖四方，洎於文武具寮，咸宣忠力，并禀义方之训，宜推锡赉之恩，追饰宠光，式彰孝理。中书门下及诸道节度使带平章事，祖父母亡殁，未经追赠者并与追赠，已经追赠者更与改赠。东都留守诸州府长守在京及分司常参官神策卫金吾六军统军将军四卫十二卫将军威远营镇国军等使，父母殁亡，未经追赠者并与追赠。品秩已崇，请回赠祖父母者亦听。父在无官者量与致仕官，父殁母存，量与邑号，已有邑号者量与进改。竭力扶危，舍生取义，不旌後嗣，曷表遗忠。故尚父汾阳王、赠太师晟、赠太尉秀实，子池中各与一人正员官。张巡、许远、南霁云、颜真卿、杲卿子孙中各与一人出身。祗奉典册，诚礼无违，宜被优恩，以酬厥效。即位日摄太尉奏词，中书令读册，侍中进宝，承旨宣制奏外办礼毕，各与一子正员七品官。奉宝书绶读册及书玉册官各特加一阶。书宝押宝绶举舁宝册官，溥恩之外，各加两阶，合选人减一选。其馀应职掌人行事及写制令太常条选仪注等官，三品已上更赐爵一级，四品加一阶，仍并赐勋两转。中书门下仪制官内侍省内教各特加一阶，镌造玉册并填金字造宝装宝册人等各赐物五十段，承顾命撰制册文及写制诰官并已有升，其馀自八月九日至十三日，诸写制诰官各加二阶。大明宫留守及缘国庆告郊庙太清宫行事官，三品已上赐爵一级，四品已下加一阶，应缘崇册太皇太皇及追谥元昭皇后册礼职掌行事官及镌造册宝填金字人等节级赐物。周诗歌白马之客，鲁国阐素王之风，尚德崇儒，宜旌胄裔，二王三恪文宣王子孙各与一子出身。藩邸臣僚，诚勤久著，各加优奖，用示恩荣。郓王府官今年八月九日已前在任者，五品已上并与进改，六品已下所司非时与分，流外番考已足未足，并放入流。内侍省及郓王府官，三品已上赐爵一级，四品已下加一阶，五品已下赐勋两转。八月九日至十三日北内当上及从驾者，四品已下溥恩之外赐爵一级，五品已下更加一阶，白身更赐勋两转。神策六军金吾威远皇城将士，三品已上赐爵一级，四品已下加一阶，仍并赐勋两转。驰奉章奏，分居职役，册勋进级，甄彼勤劳。诸道进奏官及缘国庆奏表到京者，溥恩之外各加一阶，仍赐勋两转。翰林待诏并诸色直长及供奉人等，三品已上赐爵一级，四品已下加一阶，无阶者赐勋两转。飞龙闲厩宫苑典引掌扇内园总监栽接少府将作中尚书武德军器内外弓箭库等诸司诸使下白身及无品直司定额长者杂匠巧儿黄衣长上监门直长杂仗二卫七色引执驾细引执扇角手弩手纩骑武士天文观生历生漏生典鼓工人乐人主膳主酪典食手宰手掌闲幕士驾士御医工兽医门仆药童御书手流外行署等赐勋两转。宿陈仗卫，师旅有劳，委质蕃方，偏裨著效，咸加奖赉，庶洽恩荣。应赴御楼立仗神策六军金吾威远及皇城等将士，宜准旧制量赐钱帛。其神策军应在畿内镇将亦各赐物有差。应诸道将校，三品已上赐一级，四品已下加一阶，无阶者赐勋两转。远人慕义，上国贡献，将表怀柔，俾沾宠锡。鸿胪礼宾院蕃客蕃等各赐物有差。  

《礼经》重於问年，宜加廪饩；王化存於劝善，用激里闾。天下耆老八十已上者各赐绢两匹，粟二石，九十已上各赐绢三匹，粟米五石。并以上供钱常平义仓粟充给，仍令令长亲致，县庭宣诏颁赐，不得委人吏，致有欺隐。其九十已上者仍加板授。孝子顺孙，义夫节妇，旌表门闾，终身勿事。先有旌表者，准耆老例优赐。除弊安人，由於制命，寝而不用，致理良难。大中以来，频有赦令，有司废阁，多不遵行。宜委中书门下检寻提举，有便於人者，次第施行，或有事理未尽，不便於人者，仍委中书门下及所在长吏条具闻奏。其守法详断刑狱，今年正月一日赦书已有条具处分。仍本司切加提举，遵守施行，不得辄有隳紊。峻极灵长，效祥兴利，俾申祀典，以达明诚。五岳四渎，名山大川，各委本道长吏以礼致祭。亡命山泽，挟藏军器，百日不首，复罪如初。赦书有所不该载者，所司明作条具闻奏。敢以赦前事相告言者，以其罪罪之。赦书日行五百里，布告遐迩，咸使闻知，主者施行。  

○大赦文  

我国家膺天明命，光宅万方，二百有五十载矣。梯航所及，昭显於夏殷；文轨攸同，逾於汉晋。朕承十六圣之业，居亿兆人之上，猥惟眇身，钦荷丕构，远奉贞观开元之至理，近宗宪祖宣考之宏规，常慕虽休勿休，岂敢自暇自逸。然而仁不遂於百生，德不参於二仪，莫致感通，更延灾。近者兵革未弭，虫蝗相仍，方怀徵发之劳，复起饥（阙）之叹。虽频加锡赉，累有蠲除，尚虑泽未遍通，信未旁及。是用连宵假寐，每食忘餐，思所以拯我黎元，臻其寿考。或多方以革弊，尽虑以鼎新，庶或上下，欲从人欲。况善为国者以好生为首，行王道者惟悯物是先，苟可胜残去杀，亦冀止戈为武。  

於戏！诚明之志，既悉於斯，涣汗之恩，夫何所爱。可大赦天下。自咸通七年十一月十日昧爽以前，大辟罪已下，已发觉未发觉，已结正未结正，系囚见徒，罪无轻重，咸赦除之。惟犯十恶叛逆以上，故杀人，官典犯赃，不在此限。持仗打劫，必欲害人；苟遇支敌，必行杀戮；拒敌追捕，肆意奸凶；并故杀人者，虽已伤未死，已死更生，意欲杀伤，偶得免者：并同杀人法处分。其卖毒药，开劫坟墓，及刑狱之内，官吏用情，推断不平，因成冤滥，无问有赃无赃，不在原宥之限。  

朕君临四海，子育兆人，常恐万类之中，一物失所。况云南素推诚节，久慕华风，顾帅臣抚御乖失，不谕朝旨，遂令滋扰边隅。初陷交、邕，旋侵越，屡移星岁，弥纵干戈，靡思量力之言，曾无事大之礼，轶我疆理，劳我堤防，爰用徵兵，谅非获已。锋刃之下，多有杀伤，每念於怀，良深惭悼。宁屈己以徇众，不穷兵以害人，断自予怀，更宏招谕。应安南、邕州、西川等道诸军兵士，各守疆界，不用进师。仍委刘潼审详事机，明国晓谕，如能重修和好，信使如初，朕当虚怀，一切不问。云南先差专使，昨已有诏旨处分。其先配隶习读质子，各本道供给，续当指挥。安南、邕管、西川三道军士，皆逾山越海，擐甲荷戈，志切勤王，诚深报国。固内侵之封域，收已失之城池，尽欲捐躯，咸思贾勇。亘沦历数，终始一心，言念忠勤，诚用嘉叹。今南蛮已加招抚，冀就弭宁，日下但严守封疆，且备要害，虽未用更图攻讨，亦未可便绝训齐。其将士等，义感风□，志谐金石，屯营既久，立效已多，大功将成，恳节无夺，候其归款，别有指挥。仍委刘潼、高骈、李耽等具此慰劳，以副予怀。其三道军粮，地界悬远，致其尽力，当令充肠。如诸道戍兵，未免饥馁，因之殒命，尤用伤怀。宜令常宙、刘潼严国条流，丁宁期限，无使供馈，更闻失时。其府赴三道行营兵，有亲老及妻子在家者，各委本道切加存恤，勿使冻馁ゐ惶，俾无回顾之忧，以励当锋之志。其诸将士，勇敢用命，当锋殁身，义节可嘉，孤弱是念，并委本道节度使据所申报，各须安存。如血属单弱，不能自存者，即厚加给恤。遗骸在野，深可悯嗟，今春已降德音，尽令优给收葬。尚虑暴露，未契幽阴，今更举明，用慰泉壤。宜令所在长吏访寻收敛，如法瘗葬，仍以酒醪，殷勤尊酹。应三道兵士经过，累路州县，供应顿递，徵配里闾，水程船夫，陆路车役，劳弊斯甚，疲瘵可哀。其岳州、湖南、桂、广、邕、容管内沿路州县，今年二月一日德音，已蠲放今年夏秋两税各一半。尚恐乡村未普，更要加恩。宜於今年夏税正钱，每贯量放三百文。沿路州县，亦甚凋伤，先未沾恩，今须优假。宜於来年夏税正钱，量放一半。仍各委本处长吏亲自点检，明阅簿书，勿使恩不布於疲羸，幸或生於桀黠，副予深意，必及远人。诚信之道，蛮貊可行，苟或未孚，其肯怀惠。应安南、邕州、容州、黔南、西川诸溪洞酋长首领，务加优恤，喻以恩信。若须节级赐官秩赏给者，委当管速具分析闻奏。  

京畿之内，蝗旱为灾，稼穑不收，凋残可悯。其京兆府今年青苗地头及秋税钱，悉从放免。仍并出内库钱二十四万五千三百六十馀贯，赐官府司充填诸色费用。河南及同华陕虢等州，遭蝗虫食损田苗，奏报最甚，除合放免本色苗子外，仍於本户税钱上，每贯量放三百文，如今年秋税已纳，即放来年夏税。其诸道有蝗虫甚处，并具奏闻，亦议蠲减。其河南府水灾之後，仍岁飞蝗，想彼蒸黎，尤多凋瘵，宜别赐盐铁。河阴人运米三万石，委崔充诸色用。其诸道州县应有逋悬两税斛斗青苗地头榷酒等钱，既存簿书，不免徵剥，咸通三年以前者，并一时放免。从四年至七年，其中有准敕蠲者，亦不得因此重徵。京畿之内，供亿事繁，色役差科，曾无虚日，黎人困苦，深可悯伤。更有逋悬，日久徵迫，无由收敛，徒系簿书。应京兆府诸县从大中八年後至咸通六年应欠诸司税草斛斗粮棘番匠知食使玉苏，及府司欠延资，并度支户部钱物，及赈贷折籴粟，并诸县欠填省修堰埭等钱匹庄宅，监察使拆寺并佛堂材木树等价，及欠左右神策军捉贼赏钱，及诸县应欠咸通三年至六年合送府夏秋税钱物斛斗，并<麦屑><麦戈>庄田地租，及诸县咸通三年至五年赈贷粟，并长安县大中八年先借太仓粟充赈贷，除已纳外，馀欠斛斗等，并从放免，兼簿书一时毁废。从今年以後，别立帐内库。一年支放，费用虽广，有司积久，追呼固多，虚系簿书，颇为烦弊。朕方宏俭约，深轸凋残，特示优矜，用蠲逋责。应度支积欠大盈库年支匹段丝钱，从太和八年以後至咸通元年以前，并宜放免；及欠琼林库年支金银锡器锦绫器皿杂物等，自开成五年以後至咸通元年以前，并宜放免。  

左降官量移近处，已经量移者更与量移。如复资者，任取本官选数听集。丁忧放还者，服阕日各与量移。并别敕因责降除正员官，所司亦与处分。其左降官及流人先有官者，如已亡殁，各还本官。失爵痕累禁锢者，并从洗涤。左降官并流人，元敕令终身勿齿，及长流远恶，并云纵逢恩赦不在量移者，并与量移。如已亡殁者，并许归葬。如缘葬事困穷，不能自济者，委所在官吏量给棺榇，优恤发遣。中外前资见任官中，其有顷因瑕累，未阶录用者，并左降官，如事情可恕，才行足称者，委中书门下量加简拔，随能录用。  

戎狄款塞，边陲无虞，或使臣因备制弛慢，切在搜访利病，济便兵农，勿以久安，遽忘远虑。所宜常加备境，每切训戎，将宏安抚之功，须为经久之计。其边上方镇本军兵数，节度使皆位崇元帅，誓立殊功，必能阅军实以静边，抚单寒以和众，素有定额，固非空文。然亦虑或因犯死亡停解，不便招募，阙额遂多。并须检勘分明，仍委御史三司监院并加察访，即时闻奏。  

江淮诸州百姓，只合输本分苗税，不合分外差科，多为所在长吏权立条流，临时差配，或强名和市，都不给钱。自今除纳本分苗税外，一切禁断。  

牧守之任，慈惠为先，欲安远人，须求廉吏。如闻邕、容、桂、广等道管内刺史，每州皆管三县，人户不少，其间选用，尤要得人。访闻本道观察使所奏监州官，多是本土富豪百姓，兼杂色人，例皆署为本道军职，或作试衔，便奏司马权知军州事。既不谙熟文法，又皆纵恣侵欺，多取良家以为奴婢，遂使豪酋构怨，溪洞不安。若不条流，生人转困。其邕、容、桂、广等道管内，自今以後，刺史必须精选贤良，久历官途，不越资序者，始许奏请。其军职试衔，并不在奏署限。藩条之例，刺举是资，郡政之方，邑宰是选。斯纪纲共设，次第相临，苟皆推公，必无败政。如闻近者廉车殊无刺举，牧守率务并容，邑宰非才，疲人罹弊，必在惩革，以惠嫠。自今以後，委观察使专刺举之职，如郡守不理，或临财不廉，酬饮是营，狱讼靡息，以时奏劾，按罪安刑。如藩方不谨察廉，或致下人上诉，推覆得实，观察使别候敕旨，本判官远加谴罚。其郡守亦仰察访县令，如或有过不举，停任後另有处分，录事参军，重加削罚。如刺史县令有异政灼然可举者，仰具录奏，必议超升。  

人命至重，在慎典刑，国章苟隳，必多枉挠。近日执法之吏，罕得其人。或制敕不行，曾无提举；或奸巧为患，莫能辨明；遂使可死者生，可生者死，而又缧绁繁壅，断决淹延，乃致怨嗟，或成灾，予怀よ怛，寝食靡宁。宜委御史台刑部大理寺慎择官吏，皆须素能折狱，俾务尽心，则人必（阙）法当画一。其天下州县官等，皆罕悉律令，莫知重轻，唯任胥徒，因多枉滥，委本道观察使觉察闻奏。又刺史县令，多务游宴，不思官常，决遣既妨，囹圄自满，永言冤滞，岂不由斯。委观察使表率条流，以惩深弊。  

度支盐铁户部三司欠负钱物，频有赦令，据年额节级矜蠲。如闻所司尚有徵迫，妄竖可徵可放。多因奸吏恣情，遂使恩不及夫穷危，事无补於经费。其诸色人户所由等应欠三司钱物，自大中十二年以前，并宜放免。县道之间，邮亭具列，行李供亿，格敕著明。如闻节度观察刺史等所经过，不遵品式，公券之外，私费至多。或在道途，有六百七百人行李，所在地主，务求交欢，别差吏人，号为置顿，必皆率配，弊及疲人。自今以後，所在长吏切加遵守格文，不得违越。  

赦令所在，（阙）苏疲瘵。如闻远处州县，告示不得分明，今要条流，永为定制。赦书到後，各委本道全写录於县门榜示，但缘事理烦细，纸数颇多，减放矜蠲，头项埋没，乡村百姓，无因得知。宜令所在长吏细详，各据本处百姓合得免科，一一竖项，作小榜於要路晓谕，令百姓知悉。  

宗室子孙，不合凌替，班列之内，人数至稀，宜令宗正寺搜择宗子有行义文学吏事堪有清实者，具名闻奏，委中书门下量才叙用。如在郡县，年已蹉跎，士行可奖，困於寒馁，宜委所在长吏，随分驱策优假。如闻编户之中，素非宗室，因缘识故，写录诸书，投入宗枝，妄认房籍，恃凭搅扰，侵害乡村。近日此徒，败露非一，虽已行法，未绝根源。从今已後，委所在长吏切加收获。如涉疑妄，即收录闻奏，当加痛惩，用安里闾。  

前代为宾，素（阙）德，理合颁恩，二王三恪及文宣公各赐物五十匹。衡雕拱卫，执玉会同，俾申怀远之恩，用展酬劳之锡。神策六军威远营金吾及皇城应缘御楼立仗将士等，各赐物有差。鸿胪礼宾院应在城内蕃客等，并节级赐物。功播一时，名流千古，念其後代，观以将来。故尚父子仪、赠太师晟、赠太尉秀实，各与子孙中二人八品官；颜杲卿、张巡、许远、南霁云，子孙中各与一子出身。中书门下仪制官及内侍省内教并特加一阶。勋著燮和，道彰镇抚，牧守宣力，卿士叶心，永言尽瘁之诚，宜给追荣之典。中书门下及节度使带平章者，祖父母父母并与赠官封，已经追赠者更与改赠。京文武常参官东都留守度支盐铁等使，诸道节度观察都防御经略等使，及神策金吾六军将军大将军威远营镇国军等使，父母已殁，未经追赠者与赠，已追赠者亦与改赠。父殁母存，未封邑号者，（阙）父见存未有官者，量与致仕官。其曾任常参官，出为刺史县令分司等官，今已得替，兼前资郎官以上官，其父母并准有见任常参官例与追赠。冠冕相先，悬车自遂，纪纲之仆，轩陛攸陈，宜升阶级之荣，式进勋封之宠。内外文武及见任及致仕官，三品已上赠赐爵一级，四品已下加一阶。神策六军金吾威远营皇城等将士，普恩之外，各赐勋两转。天下百姓，年九十已上，各赠米五石，绢两匹，绵一屯，羊酒有差，仍令本县令就家存问。今州府方员，多不给付，所用无几，系体则深，宜令以上供馀钱物充给讫，各具分析闻奏。  

○迎佛骨赦文  

朕以寡德，缵承鸿业，十有四年。顷属蛮寇猖狂，王师未息。朕忧勤在位，爱育生灵，遂乃遵崇释教，志重元门，迎请真身，为万姓祈福。今观睹之众，隘塞路岐。载念狴牢，寝兴在虑，嗟我黎人，陷於刑辟。况渐当暑毒，繁於缧绁，或积幽冤，有伤和气，关连追扰，有妨农务。京畿及天下州府见禁囚徒，除十恶五逆、故意杀人、官典犯赃、合造毒药、光火持仗、开发坟墓外，余罪轻重，节级递减一等。其京城军镇；限两日疏理讫闻奏；天下州府，敕到三日内疏理闻奏。  

## ●卷八十六  

☆李儇（僖宗皇帝一）  

帝讳儇，懿宗第五子，咸通三年生。六年封普王，名俨。十四年七月立为皇太子，改今名，是月即位。乾符二年正月，上尊号圣神聪睿仁哲明孝皇帝；光启元年五月，再上尊号至德光烈孝皇帝；文德元年五月，又上尊号圣文睿德光武宏孝皇帝。在位十六年，年二十七。谥曰惠圣恭定孝皇帝，庙号僖宗。  

○授李钧灵武节度使制  

朕以沙陀骁勇，重累战功，六州蕃浑，沐浴王化。念其出於猜贰，互有伤残，而克璋报仇，其意未已。被我君临之德，轸吾子育之心，爰择良能，俾之宣抚。惟尔先正，尝镇北门，待国昌以雄杰之才，置国昌於济活之地，既藉奕叶之旧，又怀任土之观。是用付以封疆，委之军旅，必集王事，无坠家声。  

○授崔彦昭中书侍郎判度支制  

彦昭历试有劳，佥谐无愧，涉於六月，秉是一心。修乃文可以兴文教，励乃武可以成武功，重整前规，两司大计。清能壁立，政乃风行，奸欺屏绝於多岐，请销摧於正议。不烦内库，有助涓毫；不假外藩，有进丝发。军食所入，馀剩於明年；郊庙所供，克办於今岁。颇符神化，真谓庙谋，不有良臣，安能富国。宜酬勋於黄ト，俾正位於紫垣，敬服诫词，永坚茂业。呜呼！秉均之道，何所难哉！覆车之涂，近已多矣。与其树党，不若修身；与其收恩，不如秉直。买暂胜者，贻其永败；沽小智者，囊其大愚。不贵及人，唯争自我，初诚润屋，寻以危家。金玉满堂，莫之能守，纵经营而得位，用枉挠而当辜。唯尔选自朕心，采於人望，宣诏既毕，闲门未知，来遂奔车，退无私谢。独推元老，曾请急徵，以守道而自臻，实荣亲之最重。尔其坚持正直，允执规程，但畏幽阴，必归公当。甘言可惮，叙往可嗤，奖善须明，惩奸须锐。利於人者，虽难必举；利於己者，虽易勿为。频念孤寒，每思耕织。常自勤於数事，便有望於中兴。彰朕知臣，在卿匡国，必使恩从下布，法自上行，但立直标，终无曲影。苟致我於尧舜，亦比尔於皋夔。可中书侍郎依前判度支事。  

○授郑畋同平章事制  

顷者时郁正途，权归邪幸，尔畋执心无惑，秉节被谗，徵复鸳行，愈洽人望。既负弥纶之业，宜居辅弼之司。可本官同平章事。  

○贬郑畋太子少傅分司东都制  

门下：将相之权，安危所系，注专戎律，秉持国钧，谓成靖乱之谋，以著匡时之绩。方期功就，俄以疾辞，仍乖抚字之方，且异毗予之道。尚居崇秩，犹念初心。诸军四面行营都统凤翔陇等州节度观察处置等使开府仪同三司守司空兼门下侍郎同中书门下平章事凤翔尹上柱国荥阳县开国子食邑二千户郑畋，艺高册府，誉动词林，礼乐在躬，衣簪奕代。虹玉动连城之价，朱弦含清庙之音，才无不周，识无不综。践历既久，闻望时称，禁林传丽藻之工，凤沼著经纶之业。洎凶徒犯顺，上国罹灾，驾当出於全蜀，镇方临於右辅。因时建策，遂首兴师，上宽焦灼之怀，下慰蒸黎之望。念其竭节，频降殊恩，任三事之优崇，授四面之节制。许於除授，皆俾遵行，则朕於施功之臣，可谓无有爱惜。而不能倾心养士，尽力惜人，致兴半菽之嗟，竟起多寒之怨。既乖抚驭，几误权宜，赖仗义之徒，叶心王事，主善暗符於朕意，推奸必建於勋庸。尚保傅於承华，仍优游於东洛，未妨颐养，犹示渥恩。凡百庶寮，宜体朕意。可太子少傅分司东都，散官勋封如故。仍且於兴元管内逐便将养，候疾损日赴任。主者施行。  

○授郑从谠河东节度使制  

古者公卿，在朝则辅主致理，有事则统众出征，是以却谷行师，爰求说“礼”；祭遵推毂，不废雅歌。今者羌寇未宁，烽烟尚警，慎择镇安之路，尤资柱石之功。若非文武兼才，将相全业，夙蕴峻望，为吾鼎臣，岂倾丹赤之怀，以授股肱之任。开府仪同三司门下侍郎兼兵部尚书同中书门下平章事充太清宫使宏文馆大学士延资库使上柱国荥阳郡开国公食邑二千户郑从谠，秀禀岳灵，操含冰洁。赵衰冬日，乐广青天，端操而峭壁宁偕，旷度而澄波未测。周密得大臣之体，诚明宏君子之儒，许月品题，人伦自警，膺门步武，明彦知归。奋飞早践於修途，育德迈高於舆论，仗节三光於侯府，题剑累涉於崇班。洎擢处钧衡，若来麟凤，才惟应物，动必研几。屹若嵩峦，炳符台曜。嵇松磊落，长标构厦之姿；和璧温良，克表如虹之气。朕以北门重镇，兴王故都，披全晋之山河，有陶唐之风俗。以尔曾施惠化，尚有去思，方当用武之时，暂辍调元之职。尔其厚抚战士，谨备粮储，必使黠虏革心，征师贾勇，善守训齐之令，以图台鼎之勋。帖以上公，式光元辅，伫歼凶丑，副我忧勤，往惟钦哉！可检校司徒同中书门下平章事行太原尹充北都留守河东节度管内观察处置兼行营招讨等使。  

○授郑畋平章事依前都统制  

门下：朕闻天下安注意於相，天下危注意於将，尔今应吾内外之委任也。朕以尘昏宇县，血染生灵，乘舆播越於道途，巡幸奔驰於巴蜀。夙夜思咎，寝食不遑，期早殄於群妖，冀速清於国步。今则重烦台德，再秉钧衡，碧幢不离於岐山，黄阁暂移於陇坻，安危倚望，中外具瞻。诸军四面行营都统凤翔陇等州节度观察处置等使开府仪同三司检校司空同中书门下平章事兼凤翔尹上柱国荥阳郡开国侯食邑三千户郑畋，岳渎炳灵，星辰焕发，雅裁既扬於冰玉，冲襟咸契於神明。连古今理乱之源，识文武经纶之道，作时柱石，为国栋梁。洎周旋（阙）荣，出入将相，功业每留於史册，懿范允播於缙绅。昨镇近藩，首摧巨盗，今虽狼心渐革，虿尾将攻，干戈尚遍於咸秦，也豕犹侵於宫阙。运虽至此，天实赉予。况誓扫寇雠，志收社稷，蕴沈机而愈劲，奋独断而不回。激谕军行，倡率义旅，下必中，传檄无疑。指呼而方面悦随，慷慨而懦夫请命，风生貔武，川涌熊罴，期系颈於逡巡，伫舂喉於旦夕。朕且念用兵陇，驻跸坤维，指挥而远在一隅，请急而动闻逾月。於以举畴庸之典，於以图必胜之谋，在乎盛以军戎，任其陶铸，使统制并遵於麾下，︳谟皆在于彀中，将候凯还，伫其册命。於戏！簪裾礼乐，俨然丞相之风；旗帜鼓鼙，蔚尔将军之贵。裴度以出征淮蔡，敏中以招讨羌戎，皆仗以节旄，付之枢柄。期树功业，固不同年；勉图大勋，同酬殊渥。位正台阶之重，官崇水土之荣，敬之哉！无忝我重命，可守司空兼门下侍郎同中书门下平章事依前充四面行营都统凤翔陇等州节度观察处置等使兼凤翔尹，散官勋赐如故。仍令所司候收复京城後备册命。主者施行。  

○授王铎兼判户部制  

夫足食足兵，古之善政，故赵充国以屯田为上策，诸葛亮用祁连作奇谋，皆前代伐叛之良规，兵家聚众之急务也。况乎命我元老，平彼群凶，必兼才力之司，方济军师之用，赖兹一举，以保万全。诸道行营都统指挥收复京城兼租庸等使权知义成军节度使郑滑等州管内观察等使开府仪同三司守司徒兼中书令判延资库使上柱国晋国公食邑三千户王铎，伟望宏材，宏襟远虑。三登台辅，久领枢机，蔚为社稷之臣，实重岩廊之器。近以京都未克，寇孽尚存，妙算屡陈，忠诚奋发，思登坛以纠合，誓建旆以扫除。朕由是暂辍陶，俾专统制。五侯九伯，尽列戎行；猛将谋臣，皆瞻马首。得不分其国柄，委以地征，收租赋於四方，从便宜於万里。军须无阙，天讨必行，副予倚注之怀，全仗庙廊之力。敬承休命，伫策大勋。可兼判户部事，馀如故。  

○授王铎义成军节度使兼中书令制  

门下：朕以烟尘犯阙，士庶贻灾，思九庙以怀惭，顾万邦而是愧。危同驭朽，诫甚履冰，遂乃虔祝上元，冀平积愤，劳於宵旰，实贯神明。其有舍元辅之崇，副大朝之切，拜章沥恳，面奏请行者，得不超兹爵秩，盛以统临。今则厘旆经时，驻军未进，宜更戎号，以焕宠光。诸道行营都统指挥诸军兵马收复京城庸等使兼判延资库户部事权知义成军节度郑滑颍州观察处置等使兼开府仪同三司守司徒兼中书令上柱国晋国公食邑三千户王铎，硕德名门，清风直道，为一时之圭表，作百行之源流。骐骥绝尘，方知逸势；松篁犯雪，更耀寒光。洎中第从军，升朝擅价，掌纶业茂，选士功高。进必流芳，劳惟可则，专铜盐之任，副舟楫之权，雅有令名，不诬信史。尔後再持钧轴，重领藩维，智识愈精，始终无替。旋属省方之际，犯难而来，首冒锋，忠贯天地。由是将我大柄，答尔明诚，当其危阽之时，实有整持之计。沈机累献，秘画频闻，渐理纲条，俨予班序。致使簪裾复盛，礼乐重兴，克念尔劳，谅洽人听。而又忿兹国难，期以身先，恳望统师，力求专伐。既伫平於狡穴，贵独耀於将星，宸命登坛，俾之仗钺，及之白马，叠降紫泥。虽嘉将就之勋，尚滞进军之策，而诸军观望，相顾迁延。将谋汤定之期，因有改更之制。在吾优贤之道，求旧之心：俾循和峤之荣，敷其五教；更假却之用，惠此一方。尔宜振彼宏图，耸於东夏，式资论道，共赞中兴。体我深怀，敬承休命。可检校司徒守中书令使持节滑州诸军事守滑州刺史充义成军节度使滑颍等州观察处置等使，散官勋封如故。主者施行。  

○授王铎萧遘平章事制  

门下：五帝垂衣，本资乎辅弼；三王御宇，必藉其谋猷。诚圣哲之规章，实邦家之轨范。然则得其人则天下致理，轻其任则海内多虞，兴废之端，古今斯在。开府仪同三司行太子少师上柱国晋国公食邑三千户王铎，台阶降瑞，鼎位呈祥，峻极承天，清晖助日。保道德而立性，因文章而饰身，良玉重龙，贞金百炼。道惟经济，自西虢以安人；术本匡时，辞东山而为国。洎历扬中外，出入班行，栖息鸾台，优游凤沼，荣膺三事，冠绝群寮，致君之业弥深，及物之功益著。朝散大夫守尚书兵部侍郎判度支上柱国赐紫金鱼袋萧遘，紫庭锺律，元圃琳琅，韵协金茎，光昭衮黻。自精通艺行，履历清崇，逸翰摩云，高踪绝地，近者台纲称职，岁计成功，霜威已戢其奸邪，日用无亏於馈挽。昨以东隅寇盗，啸聚为群，ㄈ扰关防，奔冲畿甸。朕巡游梁益，将复京都，欲救生灵，必资贤相。铎乃朝廷硕德，社稷诚臣，戴君之力无穷，许国之心益励。是使重敷五教，爰总万端，勿弃前修，无忘厚奖。遘乃孤标特立，洁白不渝，利可犀，清能鉴发。辅成乾道，兼领冬曹，各副忧勤，可安宵旰。铎可门下侍郎兼司徒同中书门下平章事，散官勋赐如故，仍令所司择日备礼册命。遘可银青光禄大夫守工部侍郎门下平章事，仍落下判度支事。主者施行。  

○萧遘罢判度支制  

门下：夫宰相之任，本於佐理阴阳，节宣风雨，允厘百工，康济万邦，岂可以经费之烦，劳弼谐之重。比以戎车方驾，国用未充，将欲定其准绳，遂兼委於衡轴。今则立事有制，成规可遵，既陈坚确之诚，益尚执持之节。宜加懋宠，用示渥恩。特进行中书侍郎兼户部尚书同中书门下平章事监修国史上柱国萧遘，功高作砺，业茂秉钧，韵同戛玉之清，应作铿钟之响。九流百氏，供笔下之波澜；五色六章，集人间之光彩。真为王佐，众号国桢，射策词高，曳裾望重。优游华贯，黼黻明庭，和符律吕之音，合鸾皇之影。誉洽多士，声振天朝。负严乐之才华，既司天语；将徐庾之事业，尤润帝谟。爰执宪纲，绅自肃，及专邦计，馈馈无亏。倚注之期，朝昏是属，旋以尘侵羽卫，寇犯郊畿，保於患难之中，不改始终之节。首奔行在，备竭忠谋，明知管葛之才，足副皋夔之选。朕念兹士庶，深痛伤痍，授以盐梅，拯其涂炭。及总机务，大庇生灵，盥荐之道益光，奉上之心尤著。藉其敏果，委畀繁难，果能穷利病之源，去奸欺之弊。事皆条贯，法以彰明，特进退让之诚，益重燮调之任，尔宜潜施秘略，益进昌言，激猛将以弭群凶，召和风而销戾气。焚巢荡穴，促其献捷之音；定赏策勋，乃是铭钟之日。则更加峻秩，别示宠章，宜升黄阁之尊，式表纳言之贵。可门下侍郎兼吏部尚书门下平章事监修国史，散官勋如故，仍落判度支。  

○授萧遘监修国史韦昭度集贤殿大学士制  

门下：宰相之任，调元气以作辅，执大柄以匡君。况狂寇未平，戎车尚驾，顾我勤劳之意，在兹筹画之功，虽循旧规，式加新宠。光禄大夫行中书侍郎兼礼部尚书同中书门下平章事充集贤殿大学士上柱国萧遘，琮璜上瑞，《韶<音>》正音，洒落襟灵，品流多士。有仲山补衮之助，抱子房借箸之谋。银青光禄大夫行兵部侍郎同中书门下平章事上柱国韦昭度，山岳蕴灵，星辰耀彩，澄澹不挠，端庄自持。恳恳常务於燮谐，孜孜不忘於赞理，而皆便蕃显贯，履历清华。为宗庙之栋梁，作邦家之柱石，言成损益，知合蓍龟。弥彰及ニ之诚，尽著匪躬之节。每听尔嘉话，宽我殷忧。所宜纵掌上之奇兵，弭兹寇孽；启胸中之利器，翦彼妖狂。伫见中兴之期，须兹辅臣之力，安危是注，倚仗弥深。地官既示其加恩，大仪式彰其峻秩，掌东观阳秋之重，总石渠刊校之权。茂勋增荣，崇阶示贵，久处黄阁，宜正紫垣。庶其更运筹谋，速见平荡。伫丹青垂美，鼎鼐勋高，永兹鱼水之欢，用契云龙之会。承我茂宠，尔其勉之。遘可特进行中书侍郎兼户部尚书同中书门下平章事监修国史，勋如故。昭度可光禄大夫行中书侍郎兼礼部尚书同中书门下平章事充集贤殿大学士上柱国，勋如故。主者施行。  

○授韦昭度平章事制  

门下：朕闻先王之道，相者调燮阴阳，则四时顺其序，均和品汇，则万物适其宜，然後扶危持颠，易乱成理，俾生植咸遂，邦家克康。故周卜帝师，得诸渭水；殷梦贤佐，求之傅岩；我择股肱，获之侍从。翰林学士承旨银青光禄大夫行尚书兵部侍郎知制诰上柱国韦昭度，诚贯金石，行通神明，气含元精，识洞蓍蔡。穷文武弛张之道，作楝梁舟楫之资，为时闲生，作我良辅。洎升名俊造，历官清华，鸿翥九霄，骥逸千里。旋召宥密，备著声猷，使我语言追三代之风，使我典则符百王之法。当风雨之如晦，励节敬恭；念艰难之在途，夙勤晨夜。临难得近臣之体，效忠彰明哲之心，是用总以万机，纳於百揆，作邦之桢，秉国之均。若鱼水之相欢，谅云龙之合应，君臣之道，今古攸同。於戏！窃逆滔天，兵戈散地，宫朝未复，宗社靡宁。尔宜动察安危，居图匡济，设六奇之秘策，发三略之沈机，定元凶於一戎，振颓纲於四裔，绍贞观太平之业，启开元中兴之期。光赞一人，永阜群庶，勉集盛烈，勒功盘彝。往钦哉！敬服休命。可守本官同中书门下平章事，勋赐如故。主者施行。  

○授建王震魏博节度使制  

门下：玉斗七星，降作帝王之子；金枝百代，生为列圣之孙。冬夏教以《诗》、《书》，春秋训以《礼》、《乐》，然後封其茅土，示以宠光。建王震，天赋明哲，气禀粹和，含日月之英华，蕴山河之瑞秀。心悬寿镜，腹贮学川，智烛不禀而自明，德车非驾而引重。信逾翦叶，名掩刻舟，九苞之凤仪赤霄，五色之麟行丹地。瑶池仙派，非百水之同流；银汉灵源，自三天而别注。况幼禀师训，生知义方，氵存雷之象克明，元良之名益著。四教咸备，三善永全，喻葛ぱ之延长，表瓜瓞之昌炽。仁义道振，孝忠声闻，似睹卿云，如观景宿。堪膺宠擢，可赐爵封，列国之荣，暂领雄藩。宜遵故事，可授开府仪同三司守太保充魏博节度管内观察处置等使兼魏州大都督府长史，仍令所司择日备礼册命。主者施行。  

○授郑畋平章事制  

门下：任贤勿贰，有国之令图，惟帝念功，昔人之善训。朕遐观往代，每慎厥终。其有道济邦家，任已崇於屏翰；忠存宗社，义可贯於神明。宜徵帷幄之谋，重委庙堂之算，冀清大难，以启中兴。开府仪同三司守太子少傅分司东都上柱国荥阳县开国侯食邑二千户郑畋，八柱比崇，三阶垂耀，《繁露》演先儒之学，高风追大雅之文。外标威凤之仪，内贮函牛之量。焕如纶之旨，共许才高；被贝锦之辞，弥彰道直。体兹全德，历试崇资。燮赞中枢，极致君之事业；镇临三辅，标从树之威名。洎虏犯封畿，尘飞象魏，避狄之谋既决，微管之赖诚深。而能竭预虑之机，用安君父；举从权之计，以误奸凶。当代之勋，格天莫比。此际虽咸思义举，尽蕴忠谋。且闻盟主臧洪，登坛有誓，将军祖逖，击楫忘身。致蕃汉之齐驱，由怀柔之有术。今则不从人望，内断予衷，罢列岳而登三公，自金坛而升玉铉，鱼水之欢尽在，君臣之契可知。於戏！寰宇未清，予则仗绥怀之毗；园陵失守，予则伫收克之功。次则扬惠化以拯穷人，宏无私而叙群品。山河有誓，金石岂渝，更俟殊庸，以膺极宠。可守司空兼门下侍郎同中书门下平章事充太清宫使宏文馆大学士，馀如故。仍命所司择日备礼册命，主者施行。  

○封徐州节度使时溥钜鹿郡王制  

天用日月，司之以晦明；帝赖股肱，寄之以休戚。念其功则报无所吝，厚其赏则诫在可危。尔勿徇於骄盈，吾靡劳於姑息也。时溥为时杰出，临难慨然。用礼乐为身基，知德刑为战器，文惟附众，武足取威，万旅无哗，一方定。朕以彭门人兼伧楚，地控淮河，因命专征，果闻善训。公忠所化，气俗自平，极将相之崇高，作藩宣之轨则。噫！成功未易，持禄尤难，倚伏相循，安危是系。朕尝览祖宗之纪，每钦兼济之图。尚父汾阳王、太尉武穆王，皆道合中兴，勋高往烈。然子仪以恢宏体国，保富贵於永年，而光弼虽刚正奉公，积猜嫌於晚节，荩坦怀未至，则全美或亏。言念大臣，足为前鉴，惟尔竭诚保奉，著节始终。畴咨虽显於上台，制爵宜加於异姓，彼邦遗事，故老当传，勿劳铭鼎之恭，用就绅河之誓。服兹休宠，慎乃令图，庶俾君臣，就於竹帛。  

○授郑愚岭南节度使制  

门下：朕推毂求才，登坛命将，每於边远，尤属贤能。况邕南地界蛮乡，甫新戎号。外虞连岁，创痍焚劫之馀；上将开藩，兵甲缮完之始。中权所寄，慎固尤难，（一作慎束固难）用回攘接之仁，往整律竭之旅。某官郑愚，价高东序，气茂南薰，挺超卓之奇名，蕴精刚之利器。词源独浚其波澜，经笥莫穷其韬略。伫自郄堂搴秀，俭府增华，霜署谏垣，联翩羽翰。郎曹史馆，洋溢声光，益部播戎率之功，商岭著条刺之迹。博洽强志，居无流心，远略精能，动有馀地。日者熟其业用，委以察廉，果能宣布惠和，讲求利病。才报下车之政，已苏阖境之人，发为歌谣，流满道路。朕以朗宁地分零桂，共控夷蛮，将以重城镇於两江，壮服领於西道，俾崇旄节，用固疆陲，而属统驭有乖，拊循生变。戎章既失，城守已离，宜得通敏之材，以敷劳来之旨。是用辍於邻部，授以军麾，载观易地之能，俾服扬旌之贵。既懋师节，仍长宪台，勉承顾遇之荣，伫观辑柔之绩。可守邕州刺史兼御史大夫充岭南西道节度观察处置等使，散官勋封如故。主者施行。  

○谕秦宗权制  

我国家天历自归，君临无外。十七圣滂流元泽，积润山灵；三百年保定鸿基，方延运祚。其间数缠灾运，祸起凶狂，才闻窃命之称，已触震雷之怒。或腹心生变，或骨肉相图，近事可明，灵诛不漏。盖人祗之共愤，乃宗社之储休，亦赖中外重臣，佐佑薄德。大耻既雪，小康可期，须申诰谕之勤，用致绥怀之旨。尔宗权藩垣攸属，倚仗特深，虽章表继来，至诚可验，而兵戈未戢，物论犹疑。是生交构之端，益惑亲邻之听，况位崇将相，爵极侯王，图功则国祸可平，快志而家冤已雪。劝忠贞於部伍，莫若率先；鉴成败於古今，当思释祸。犹冒属厌之诫，适摇怙乱之机，且患难虽繁，封疆有制，各图侵轶，自掇悔尤。高浔之下泽州，将攻伪帅；周岌之窥临汝，本利危邦。翻为致寇之资，盖昧启雠之衅，得土地为他人所有，得货财亦他人所资。势敌则相倾，力均则相忌，害莫深於归怨，利莫厚於图安。况井邑皆空，耕桑尽废，叹疮痍而未复，轸哀痛而难忘。且雒邑通都，非列蕃之所并，河阳要地，亦诸夏之必争。若不制自本朝，岂可公然窃据，节旄宠授，须俟王人，赋税均输，合资国用。至於封疆邻接，续可商议指挥，但将还旧京，尤藉近镇，继闻蒲陕，已受攻围。河外既事於枝梧，关中自妨於漕转，回车或阻，奉国逾亏。今者先在息兵，各令守境，爵位幸非爱惜，君臣足保初终。尚或执迷，方知误计，若法制不行於一处，即征伐须徇於众情。人亦有言，理难为党。虽万方之罪，当责朕躬；而九庙之威，更凭天力。纵以黄巢顷盗宫阙，曾会师徒，既戮元凶，须遵後命。所以寝兴念虑，诏示殷勤，犹期远保宿心，不欲便乘众怒。山河著誓，当明指日之心；圣哲好生，必用舞干之德。伫披深款，勉蹈良图。  

○修奉太庙制  

朕以凉德，祗膺宝图，不能上承天庥，下正人纪。兵革竞兴於宇县，车舆再越於藩垣，宗庙震惊，尝废阙。敬承典礼，倍切哀摧，宜付所司。  

## ●卷八十七  

☆僖宗（二）  

○答高骈请停差发三道兵士诏  

蛮如尚凭陵，固须倍兵御敌，若已奔退，即要并力追擒。方藉北军助平南寇，其三处兵士，宜委高骈，候到蜀日分布驱使。且务多多之辨，宁辞整整之师。其河东一千二百人，令窦汗不要差发。  

○讨王郢诏  

王郢江乡贱卒，营伍微材，忽抚御之小乖，敢凭陵而构乱。迫胁将相，恣窃干戈，劫资财於建邺之城，聚徒党於狼山之戍。寻则浮江泛海，掠镇攻城，В掠三州，伤残万户。又於福建管内，毒害生灵，凌犯纪纲，悖违天地。朕为人屈法，恶杀好生，累降敕书，曲存招谕，王郢包藏奸慝，诳惑军师，诈示归降，密为抗拒。昨者拘留鲁实，已验凶狂，今闻再犯温州，显与官军抵敌。鲁实陷在舟楫，王师败於锋镞，两浙震惊，百姓忧扰，滔天之罪，擢发难书。  

然以分野兴灾，虽关定数，神祗助顺，必翦群凶，既违雨露之恩，宁逭雷霆之殛。是以别铨名将，更益雄师，兼福建之精兵，杂番禺之战士，水陆俱发，腹背齐攻，须克旬时，必破妖孽。除先徵诸道五千一百人，及福建、南海并虔、吉、衢、婺等州兵士外，今更抽忠武军一千五百人，感化军五百人，泗州五百人，宣州五百人，都计一万五千以上。前左武军大将军宋皓，负关张勇智，有韩白英雄，累著战功，再居环卫。思豺狼之未灭，耻荆棘之犹存，誓愿长驱，速清群丑。今除授检校左散骑常侍守右龙武大将军兼御史大夫充江南诸道招讨使，应新旧行营兵士，悉取指挥，各宜愤激忠诚，淬厉戈戟，识机翦扑，取势芟夷，速立殊勋，迎俟超奖。  

其王郢部下徒党等，或本同谋议，或偶被胁从，或因穷饿依投，或遭俘缧指使，所宜舍逆取顺，去暗趋明，勉图富贵荣华，勿受驱除翦戮。如生擒及斫得王郢头归顺者，当授四品正员官，并赏钱一万贯，赐庄宅一区；如能率众於所在解甲归降者，亦当厚与爵赏。明垂信誓，必不欺渝。凡在忠烈之徒，皆宜贾勇增气。  

○奖高骈筑成都罗城诏  

省所奏：修筑罗城毕功并进画图事，具悉。卿天平急召，井络专征，临邛梦叶於三刀，按部恩覃於两剑。上言大镇，空有子城，殊百雉之环回，是千年之旷阙，便依陈奏，未隔寒暄。每日一十万夫，分筑四十三里，皆施广厦，又砌长砖。城角曲收，逸迭攻而势胜，瓮门直截，容拒守之兵多。利及後人，智高前古，继孔明於掌内，坐张仪於腹中。是以轻笑木牛，感通金马，增上头之睥睨，架裹面之阑干。桥象七星，不移旧岸；锦逢三月，可濯新濠。役徒九百六十万工，计钱一百五十万贯，卓哉懋绩，固我雄藩。罄府库之资储，舍阴阳之拘忌，但为国计，总忘身谋。并无黎庶之怨嗟，不请朝廷之接借，忽闻进奏，言已毕功，见图写之甚明，举神化而急速。方念处身廉洁，报国忠贞，始终能协於一心，清美久闻於万口，欲人检验，具见公忠。朕已知臣，何劳请使，便欲宠渥，恐卿自往雅州，既发师徒，方劳馆驿，且留赏典，专俟回军。蜀川既及於春风，蛮寇尽离於河岸，便酬勋绩，各进官阶。勉效七擒，伫闻三捷，故兹诏示，想宜知悉。冬寒，卿比平安好，遣书，指不多及。  

○招讨王仙芝等诏  

乱常干纪，天地所不容；伐罪吊人，帝王之大典。历观往代，遍数前朝，其有怙众称兵，凭凶构孽，或疑迷於郡县，或残害於生灵，初则狐假鸱张，自谓骁雄莫敌，旋则鸟焚鱼烂，无非破败而终，盖以逆顺相悬，幽明共怒。近者庞勋拒命，王郢挺灾，结聚至多，猖狂颇甚。寻则身膏原野，喉毙仆姑，资财分散於他人，亲戚诛夷於利刃。亦有方从叛乱，忽悟归降，因吉凶於反掌之间，变祸福於立谈之际。诸葛爽今为刺史，朱实见作将军，宏伯郎任职於禁营，宋再雄策名於淮海，莫不身名光显，家族辉荣。  

近者诸道奏报，草贼稍多，江西、淮南，宋、亳、曹、颍，或攻劫郡县，抗拒官军，或窘厄商徒，俘掠进奉，出彼入此，鸟逝风驱。虽云俊利於一时，岂不忧危於终日，以有限之逆党，敌无数之王师，宁论岁时，必自歼灭。朕以宽宏致理，慈愍居心，每念苍生，同为赤子，恨不均其衣食，各致丰肥，宁忍迫於锋，断其身首，是以诞敷文诰，且务招携，如或不共，用兵无悔。  

其王仙芝及诸道贼头领等，见制敕後，各宜洗心悔过，解甲收兵，诣所在州府投降，便令申奏，必当超授官爵，厚赏资财，永作忠臣，常居禄位。其节级自补职掌等，亦於大藩镇内，量材与职额衣粮。其抛弃田园胁从队伍者，并当抚绥慰劳，各令归业营农，是谓舍暗从明，得生逃死。依朕命者，岂不休哉。如或顽傲不悛，凶强自恃，犹事兵甲，尚困乡闾，使田者不耕，蚕者不织，则须为人除害，非曰黩武佳兵。宜令诸道帅臣，选练骁勇将卒，分兵截道，并力合威，必务翦除，不得纵玩。其主兵大将，若全擒戮得一火草贼数至三百人已上者，超授将军，仍赏见钱一千贯文。如斩首级，移兵攻徒党，收夺资财器械，覆验摭实者，据其功绩高下，授官赏财。如逢寇不追，临阵不战，贪渎逗挠，败失师徒，宜令本州道勘寻，准军法处分。应乡县田园之内，有材杰敢勇之人，若能纠率丁夫，捍御寇贼，搴旗斩将，破阵成功者，委所在长吏速具奏闻，亦与官职优赏。如郑溢、汤群之辈，皆已分领郡符，朝廷必不食言，乡党所宜助顺。  

於戏！宿麦将实，秋苗正滋，渐及蒸燠之时，岂是战争之日。惟愿务农偃甲，布德行恩，遍告州闾，各宜知悉。  

○谕河南方镇诏  

王仙芝本为盐贼，自号草军，南至寿庐，北经曹宋，半年烧劫，仅十五州，两火转斗，逾七千众。诸道发遣将士，同共讨除，日月渐深，烟尘未息。盖以递相观望，虚费饣侯粮，州县罄於供承，乡村泣於侵暴。今平卢军节度使宋威，深愤萑蒲，请行诛讨。朕以威前时蜀部，破南诏之全军；比岁徐州，摧庞勋之大阵。官阶甚贵，可以统诸道之都头；骁勇素彰，足以破伏戎之草寇。今已授指挥诸道兵马招讨草贼使，候宋威到本道日，供给犒设，并取上供钱支给，仍命指挥都头，凡攻讨进退，取宋威处分。  

○改元广明诏  

朕祗膺宝祚，嗣守宗祧，夙夜一心，勤劳八载，实欲驱黎元於仁寿，致华夏之升平。而国步犹艰，群生寡遂，灾眚荐起，寇孽仍臻，窃弄干戈，连攻郡邑，虽输降款，未息狂谋。江左海南，疮痍既甚，湖湘荆汉，耕织屡空。言念疲羸，良深轸恻，我心未济，天道如何？赖近者严敕师徒，稍闻胜捷，皆列圣之潜，宁菲德以言功。属节变三阳，日当首岁，乃御正殿，爰命改元，况及发生，是宜在宥。自古继业守文之主，握图御宇之君，必自正月吉辰，发号施令。所以垂千年之懿范，固百代之洪基，莫不繇斯道也。可改乾符七年为广明元年。近日东南州府，频奏草贼结连，本是平人，迫於饥馑，驱之为盗，情不愿为。委所在长吏子细晓谕，如自首归降，保非诈伪，便须抚纳，不要勘问。如未倒戈，即时翦扑。东南州府，遭贼之处，农桑失业，耕种不时。就中广州、荆南、湖南，盗贼留驻，人户逃亡，伤痍最甚。自广明已前诸色税赋，宜令十分减四。其河中府、太原府遭贼寇掠处，亦宜准此。吏部擢选人粟错及长名驳放者，除身名逾滥欠选考外，并以比远残阙收注。入仕之门，兵部最滥，全无根本，颇坏纪纲。近者武臣多转入文臣，依资除授，宜惩僭幸，以辨品流。自今後武官不得转入文臣选改，所冀轮辕各适，秩序区分，其内司不在此限。  

○命京兆府修郭子仪墓诏  

汉祖护信陵之冢，厥有前闻；晋朝修子房之墓，垂有故事。况本朝元老，功冠鼎彝，属允嗣凋零，墟域摧毁。虽古无修墓，孔子有言，而义存掩骼，周王是命。断从朕意，适表念功，宜减赐御膳钱三千贯文，雇丁匠即日修筑。仍令所司明年春仲以太牢祭子仪庙。  

○赐郑从谠诏  

卿志安封域，权总戎麾，夷夏具瞻，社稷全赖。今月五日草贼黄巢奔冲，十六日驻跸梁汉，上惭九庙，下丑万方，藩阃乍闻，痛愤应切。专差供奉官刘全及往彼慰喻，卿宜差点本道兵士，酌量多少，付北面副招讨使诸葛爽，俾令入援。  

○赐薛应辞诏  

卿等素挺至诚，克彰奇节，举灵旗而誓众，顾狡穴以生威，每振军声，实扬我武。今者烟尘未息，羽檄尚飞，相彼交锋，终宵疚虑。况逾年稔祸，连岁兴师，念其战阵之劳，深究拊循之意。将士等皆争功用命，悉力摧凶，唯坚抵捍之心，共雪宗祧之耻，哀兹疮痛，不舍朝昏，尔宜各励始终，速收城阙。殊功上赏，延子及孙，带砺之言，神明不昧。  

○赐薛应辞诏  

卿等淬砺戈，激扬志气，决战而誓平贼垒，争雄而远镇军麾。久历辛勤，继当矢石，念其报国，惟伫酬功。所宜早复都城，速擒巨猾，唯悬信赏，以奖殊庸。  

○赐薛应辞诏  

朕自违奉寝园，播越梁蜀，日往月来，首尾三年。比元宗避难之期，校德祖蒙尘之数，星霜已过，收克未期。每北望山河，东瞻陵庙；想豺狼辱，宫殿荒凉，士庶黔黎，悉遭涂炭；松楸桑梓，半作蒸薪；未尝不当寝震惊，临食吁叹；气填胸臆，泪洒衣襟。蜀国素号繁华，朕不观绮艳；教坊乐官继到，朕不听笙歌。思将帅阙乏衣装，朕服疏布大练；悯兵士欠少粮食，朕进粝饭素餐。言必告天，心惟罪己，祗待还京之後，永期修德覃恩。爰自二年以来，累与卿等书诏，无不殚词沥恳，实贵感动卿心。其於超擢官资，迁转阶级，存则母妻邑号，殁则考妣封荣，幽明之间，无所爱惜。将士等离亲别爱，冒镝当锋，有修城下寨之劳，逐北追亡之役，最为辛苦，尤所悯伤。正当穷蹙之秋，若不合力齐心，一时进逼，此时不了，更待何时。卿宜乘发使人，密持书札，与诸将帅类会，约一两日佳辰，四面进军，诸门齐入，以二十万忠勇之众，讨三二万残逆之妖，用正击邪，破之必矣。最忌者，不和不叶，相嫉相争，论位妒功，彼进我退，用军之弊，莫过於斯。实希七月以来，刷朕三年之耻，向上极有官爵，酌报功臣，勿更因循，以孤倚注。垂泪修语，宜体朕心。  

○赐杜光庭诏  

敕光庭：昔得郭遵大奏，青城山斋醮祥异事，具悉。夫宗元道观，灵宝斋场，星官上奏於殊庭，驿骑初传於诏命。光ゼ五凤，状列宿於空中；声吼长鲸，若飞霞於丰岭。祥鳞忽现，棕干分荣，神仙难期，阴阳不测。验兹祥应，自帅精虔，追踪於五利文成，事美於文皇汉武，嘉叹所至，寤寐不忘。故兹诏示，想宜知悉。秋冷，师皆好否，遣书，指不多及。其修斋道士等一十七人，各赐有差。  

○改元中观为青羊宫诏  

太上元元大帝与弟子文始先生，讲真经於楼观之台，约後会於青羊之肆，便乘云驾，俱入流沙。仙记传闻，地图标载，自周昭至於此日，历数约二千馀年，景象寂寥，基踪牢落。今因巡幸，灵贶昭彰，殊光跳踯於庭前，灵篆申明於树下。砖含古色，字验休徵，中和之灾害欲平，厚地之祯符乃见。足表元穹降，圣祖垂祥，将歼大盗之兵戈，永耀中兴之事业。须传简册，兼示寰区，以付史官，备令编录。仍模勒文字，告示诸道及军前。其观可改号青羊宫，仍置殿堂屋宇。侧近属观田地，约有两顷。近来散属黎，多植葱蒜，清虚之地，难使熏蒸。已赐钱二百贯，便令收赎，仍给公验，永归精庐。宗子特立除官道士李无为已赐紫，所宜升奖，用庆灵休。敬位冠公台，风行郡国，效节於延洪之代，修心於道德之乡。遂令境内销兵，地中呈宝，其如休美，倍可嘉称。  

○令诸道修紫极宫诏  

太上垂祥，青羊应现，礼宜崇饰，用答殊休。诸道州府紫极宫，宜委长吏量事修饰，仍选差有科仪道士祭醮。  

○讨杨师立诏  

朕以眇身，恭临大宝，唯思克相上帝，宠绥四方，而况於垣翰之中，臣僚之内，岂不能掩其瑕衅，而欲肆之法纲乎。其包藏祸心，违拒君命，罪恶已彰，其悖乱诛锄，难逭於彝章，迫於群情，盖非获已。光禄大夫检校司空兼尚书右仆射上柱国中山县开国公食邑二千户杨师立，本实庸材，曾无远虑，幸因薄伎，久列禁军。遂委节旄，盖循事例，必谓保其富贵，励乃忠贞。况自朕出狩巴庸，频加渥泽，进水土之剧任，兼辅相之殊荣，不能上报国恩，而乃敢亏臣节。昨因制置防遏，不肯发兵，遂有替移，寻升端揆，罔思宠待，辄瓷凶谋。鼓潼水之惊波，作左绵之袄气，不遵诏命，偷固戎藩，动众兴师，欲收其郡邑，重门守险，显绝於朝廷。据绵州奏闻，杨师立已於涪城顿兵下寨，又差都将郝蠲等占夺绵州，带甲数千，去州十里。赖有奉国兵士，御敌杀戮，大挫锋，城池方遂保全，士庶免罹涂炭。续据剑州申报，杨师立与刺史姚卓文欲领兵士直赴西川，兼署姚卓文充指挥应使，仍与镇县书板，反状具明。况闻广集庸丁，教习武艺，税外恣行掊敛，支郡无处完全。别制亲军，用为心膂，及令捍寇，莫整鼓旗。大校阻谋，延颈被戮，而又致害监库，家累骨肉。洎於判官元从，无不罹殃，又杀送官告内使，更无噍类，深用惊叹，此固天地之所不容，人神之所共弃。其杨师立在身官爵，及先父所赠官兼母所封邑号等并削夺。  

西川节度使太尉兼中书令陈敬，以义事君，拥锐敏之师徒，擅训齐之政令，必能剿除逆竖，镇定蜀川。已兼诸州都指挥等使，宜令差兵攻讨处分。应杨师立叛官及将校官吏等，如或不同谋议，及衣冠僧道百姓等临事胁从者，宜名审详情状，切务安存，无令误有杀伤，致其冤滥。其将校等，如有枭擒杨师立归顺者，朝廷别议奖酬。其立功将校等，委敬等第闻奏，亟行赏典。  

呜呼！作孽者诚自投於法网矣，亦由吾理化之道，未信於人焉。负凝思，良深自咎，布告天下，咸使闻知。  

○平杨师立诏  

杨师立趋走庸流，缶筲残品，因缘禁旅，忝冒藩方。迷天地覆载之恩，亏臣子忠孝之道，积祸既久，怀奸已彰。爰自左川，擢居右揆，盖亦全君臣之分，益亭育之仁。殊不知枭獍逾凶，豺狼难养，敢违敕命，贼害使臣，据蛙井以睢盱，固牛涔而旅拒。敬开张武略，并奉睿谋，选将果得於雄才，练兵莫非於教士，舞梯冲而将平雉堞，整旗鼓而已挫虫沙。付高仁厚攻心之谋，授郑君雄反掌之策，果枭逆首，尽戮凶徒。捷音才奏於九天，喜气自孚於四海，殊勋盛烈，前古无俦。已赐诏命奖示讫，其首级宜令西川节度使准例处分。  

○平杨师立宣示中外诏  

朕子育万方，为人父母，常欲含哺四海，均养九州，去三面之网罗，惟一心於教化，共跻仁寿，永使洽平，岂於将帅之间，勋旧之内，不思终始，遽及诛锄。但杨师立，本无汗马之劳，擢取建牙之任。年才五十，位及於公侯；恩被一门，荣沾於骨肉。有弟与子，皆列朝班；自母及妻，毕开邑号。师立之爱君体国，未见一毫，唯朕之优遇宠私，实为异等。而不知逆顺，但使贯盈。初则寝废诏书，扇动军伍，後又容纵盗贼，残害乡里。且巡使是朝廷官员，有除移则不许交代；监务是庶邦公事，遣区分则坚拒敕文。本道不屯甲兵，妄占上供钱物，命便寻究，虚有支分。害监军使於本城，杀官告使於近驿，干纪之谋有素，不臣之迹转彰。中外臣寮，共知狂悖，包含掩慝，未忍疵瑕。竟迫於多难之时，须明国法，止杀之义，难顾私恩。逆命西川节度使兼太尉中书令颍川王敬点校土军，仍委行在都指挥使十军军容令孜量抽三两道迎驾兵士，指期齐进，同议讨除。三令五申，止擒元恶，戢兵禁暴，不损平人。整王师而易若建瓴，歼叛卒而势同破竹。初虽闭垒，旋乃下城，果见支党离心，魁渠付首，不假别令将帅，不劳远取干戈，謦之馀，遂夷枭獍。  

代宗朝同华节度使周智光，亦因国家多难，敢逞凶心，擅杀杜冕一家，以报私憾。及逆节萌露，又劫诸道供献，及掠剽行路衣冠，将谓朝廷力不能制。亦是未烦征讨，已为帐下所戮。师立之事，颇类智光。磨牙，豺狼当道，若存凶逆，必长乱阶。朕知人不明，爵赏逾量，盈兹小器，烦我大刑。况善阵不交，曾无大枉，未劳一矢，便戮元凶。  

诸道节度观察防御等使，位重藩寄，义均休戚，未睹平戎之奏，常深许国之诚，副我分忧，固同庆快。郑君雄能分逆顺，卓有功名，拂秋水以捐躯，向锦川而献首。姜胆遽剖，袁颅遂枭，须议加恩，以激忠节。已从别敕，超受官资，仍赐庄宅锦彩银器宝带法服等，馀准诏宜处分。  

## ●卷八十八  

☆僖宗（三）  

○委使臣徵访兵术贤才诏  

朕每念艰难之本，思拯济之图。理少乱多，古犹今也。盖搜扬之未至，非爵赏之不行。况自乡里沽名，物情贾怨，朝市有争先之党，山林多独往之人，彼岂自穷，而莫知返。其有文苞经纬，道贯儒元，贞遁自肥，浮名不染，岂无加等之命，以待非常之流。今委使臣，远近徵访，必行备礼，以耸群方。且几贵研深，用惟体要。运当无事，固垂拱而可持；时属多虞，非拔奇而不振。或有材优将略，业洞兵钤，辨胜负於风□，计长短於主客，妙得神傅之决，耻成儿戏之名，不俟临机，方期制变，或销声于屠钓，或屈志於风尘，勿愧自媒，当期致用。至乃旁规国病，动适时宜。深探货殖之源，备得富强之术，排於浮议，郁彼良图。又有志擅纵横，久潜缁褐，材虽超异，见辱侪流，苟全一艺之工，不必万夫之敌。亦有推研历象，校步星辰，言必效於机先，术岂疑於亿中，是资奇器，孰曰异端，亦在劝来，伫加殊赏。噫！功名可慕，少壮几何？在君亲则忠孝相资，念国家则安危同切。勿甘流落，犹徇宴安，并委使臣，榜示访求。长吏津置发遣，同心体国，无使淹延，悬赏俟能，必期升擢。朕虽锺艰否，亦谓忧勤。高祖太宗之在天，固当垂；社稷生灵之有主，夫岂乏贤。达我敷求，咨尔将命，勿孤翘瞩，苟自因循。其间儒学优游，军谋宏远，密陈时务，愿应制科者，已从别敕处分。斥也遗才，沈沦末位，不碍文武，并须升闻。布告天下，咸使知悉。  

○命相度河渠诏  

食乃人天，农惟国本，兵荒益久，漕挽不通。关中郑白两渠，古今同利，四万顷沃饶之业，亿兆人衣食之源，比者权豪，竞相占夺。堰高下，足明弃水之由；稻浸浇，乃见侵田之害。今因流散，尚可经营，宜委京兆尹选强干僚属，巡行乡里，逐便相度，兼利公私。或署职特置使名，假之权宠；或力田递升科级，许免征徭，因务劝分，冀能兼蓄，亦宜速具闻奏。  

○求言诏  

古者进善翘旌，蔽贤削地，苟异至公之选，适开浮党之门，要在拔奇，方资济理。昔贞观戡乱既久，理具毕张。而马周徒步献书，上犹前席；魏徵直言替否，下得竭诚。况朕久致履危，实惟懵道，欲新庶政，益赖群才。已诏中外臣僚，必使搜罗淹滞，仍令文武各陈所见，冀有可裨。苟申筹国之谋，是济同舟之患，非无上赏，伫称勤求。布告远近。咸使知悉。  

○优恤扈驾兵士并训饬神策诸军诏  

政在有经，动惟可久，事能师古，安则易持。今者初复旧京，须申定制，大汉之术兼王霸，先儒之权有弛张，重举纲条，且务辑睦，未遑改作，尤贵适时。夫万乘抗威，四方从令，虽资强干，是切安人。迎驾诸军都士等，扈从经年，乡关积念，永言忠力，合假恩优，节级议功，爵秩无吝。其情愿住京邑者，便充填两军，欲归本道者，即仰所司各与公牒，到本道後，递加粮赐，别立名额，给复终身。如诸都中人数稍多，优赏未遍，即令所司计其积欠，指挥某郡某县，或各逐将校任去处，上供财赋，令自差人请领。神策军自经乱离，久未训整，孤儿渐散，壮骑多亡，羽林之垂象空存，天阵而疾雷不震。虽言无战，岂忘有虞，宜委中书门下与本军商量，案旧籍裁减冗数，惟务摭实。仍令三司资助，各修营垒，贵使缮完。又金吾诸卫等，城禁日严，徼巡务切，须令集事，不可阙人，亦宜条录修补。  

○议盐法钱法诏  

近京赡国之资，榷盐为本，法禁久废，奸蠹实繁，陷误藩方，依凭城社，须知根柢，乃可改张。委本司选周术通财，庶期革弊。其江淮食货利害，亦须详究，指挥沿路占留，遣使亲谕。兵革之後，铜铅至多，折纳铸钱，尚资兴利，燮要议其可否，不令旁挠农商。  

○答宰臣萧遘等上尊号诏  

朕猥以寡德，丕承耿光，宵旰虽勤，干戈继作。困生灵於豺豕，委宫阙於榛芜，罪己则深，噬脐何及。尚赖天地悔祸，祖宗降灵，内之则公卿大臣，外之则方伯元老，上凭眷，下悯蒸黎，允叶一心，克济四海，靖妖氛於宇县，戎垒於郊圻。虽复旧都，匪遑高枕。於戏！大耻才雪，群生未苏。文武典章，坠无半在；威权法制，行亦几何？土疆徒系於地官，征赋罕归於国帑，肃恭常祀，尤在正辞，昭格上元，宁容溢美。卿等同匡艰运，当识深衷，加以虚名，斯为不急。步骤锱铢之际，自有至公；照临明晦之间，宁资外奖。当勤纳诲，宜断来章。  

○允宰臣萧遘等上尊号诏  

朕以寡昧，嗣守丕图，思臻太和，不敢宁处。干戈载戢，稼穑少登，礼乐中兴，声教遂被，是用郊上元以报本，解密网以缓刑。岂非九庙降灵，群贤叶力，共赞薄德，致兹小康。永惟眇躬，实惧虚饰。卿等上稽天意，下采人谣，旁访典谟，仰奉明训。以为天地之道，既不让於强名；皇王之心，宜屈己而从物。累贡殷勤，至於再四。虽凿井耕田，未及勋华之理；而乐推欣服，难违亿兆之情。既徇众词，疑终溢美，勉俞来请，深用愧怀。  

○立寿王杰为皇太弟知军国事诏  

门下：朕幼荷丕构，夙夜不遑，盖以三百年之鸿基，十七圣之大业，守文重事，偃武贞期，惟惧冲人，不克负荷。果致干戈四处，寇盗连年，再省藩维，两违陵庙。上愧高祖太宗之缔构，下惭中外群后之匡扶，既积殷忧，俄成疾疹。而上天降，中道获痊，万乘还宫，六龙挽驾，御端门而肆赦，阅诸夏而骏奔，虽有愧中兴，而克全旧物。ム尔中外，方事报功，宁期瘥疾未瘳，尚婴沈痼，徒思勿药，讵报有徵，腠理是加，连绵莫疗。永惟八方之大，万务之殷，既不躬亲，固当拥滞。朕亲弟寿王杰，天资永悟，生禀温文，孝友通於神明，仁爱格於上下。必能体我忧惕，济我艰难，用叶和平，得就颐养。宜册为皇太弟，知军国政事。咨尔内外大臣，群方庶尹，悉宜听监国处分，尽心辅戴，宁国安人，酌燮从宜，同於理。布告天下，咸使闻知。  

○遗诏  

门下：朕以冲眇，祗荷鸿基，每惟祖宗之缔构艰难，念中外之始终匡辅，常同驭朽，岂忘纳隍。而乃重去庙朝，两违陵寝，始则黄巢犯阙，後则朱玫干天，险阻道涂，苍黄播越，唯思罪己，但念劳人。宗社降灵，妖氛寻荡，六龙回辔，万乘还宫。方将陈玉帛以充庭，会蛮夷而向阙，宁期殷忧成疹，宵旰夺神。走群望而靡徵，希勿药而罔效，臣僚爱我，攻疗无遗，曾未小瘳，以至大渐。  

於戏！修短定分，古今常期，著在格言，斯为达理。是用降兹训誓，祗听朕言。皇太弟知军国事敏，听政明敏，孝友天资，聪明神助。龙颜表异，日角标奇，居大麓而风雨不迷，辅中兴而山河备历，宽宏及物，清明在躬。必能保守宗祧，奉承天地，内抚百姓，外镇四夷。实亿兆之念同，固威灵而是属，付无恨，予复何忧。宜令所司备礼，於柩前即皇帝位。仍以太保兼侍郎韦昭度摄冢宰。军国事重，不可暂阙，以日易月，抑惟旧章。皇帝三日而听政，十三日小祥，二十五日大祥，二十七日释服。天下节度观察防御等使及监军诸州刺史，职守非轻，并不得离任赴哀。应天下人吏百姓，告哀後出临，三日皆释服，无禁婚嫁祠祀饮酒食肉。释服之後，无禁举乐。文武官朝晡临时十五举音。宫中当临者，非时不得擅哭。五坊鹰犬，除备狩外，馀并解放。医官及伎术人等，昼夜劳苦，知无不为，宜各安存，勿或加罪。  

噫！朕念兵革以来，耕农久废，尤伤畿甸，莫不流亡，岂堪复土之规，独昧吊人之旨。且累朝遗制，毕及山陵，以汉文薄葬之词，为列圣循常之命。约锦绣金银之饰，禁奢华雕丽之工，皆例作空文，而并违先旨。今者流离若是，痛毒堪悲，仗百姓即百姓一空，捐国用则国用无取，不可踵从前之计度，困此日之生灵，俾朕厚颜，下见先帝。应缘山陵事务，宜令中外商量，比从来每事十分各减六七。桐棺瓦器，朕所慕之，况在今晨，勿欺大夜。咨尔股肱重臣，内外文武，爪牙之士，腹心之徒，合志同心，辅予令弟。布告天下，咸使闻知。  

○戒约新及第进士宴游敕  

进士策名，向来所重，由此从官，第一出身。诚宜行止端庄，宴游俭约，事务率醵，动合兢修。保他日之令名，成在此之慎静，岂宜纵逸，唯切追欢。近年以来，浇风大扇，一春所费，万馀贯钱。况在麻衣，从何而出？力足者乐於书罚，家贫者苦於成名。将革弊讹，实在中道，宜令礼部切加戒约。每年有名宴会，一春罚钱及铺地等，相许每人不得一百千，其勾当分手，不得过五十人。其开试开宴，并须在四月内。稍有违越，必举朝章。仍委御史台当加纠察。  

○宣抚东都官吏敕  

敕：东都留守王氵风、河南尹刘允章及分司御史官僚、皇城将吏、府县官、僧道、耆寿百姓等：朕端居上京，默念东洛，常恐宗庙不得严肃，宫阙或至萧条。省寺荒凉，井ㄩ凋耗，府县有疲羸之苦，郊原贻蝗旱之灾。虽銮辂翠华，未期巡幸，而临轩负，常注忧勤。昨者草寇冯陵，王师讨伐，勤劳车甲，绵历星霜。巡环於十二郡间，涂炭於数千里内，方闻翦灭，又致猖狂。王仙芝等纵胁生灵，联攻县邑，才收阳翟，又破郡城。不日复陷汝州，兼掳郡守监军使，凶党既盛，人心易摇。寻闻洛邑震惊，都城纷扰，旧相护几筵回避，群官挈妻子奔逃，工商失业以无依，黎庶舍家而竟出。朕每闻奏报，弥切惊忧，心如纳隍，手若驭索，便罢重阳内宴，以示焦怛之怀。而宗社降灵，神祗助顺。寻闻寇盗，不敢侵逾，吹燎火以南旋，却洪波於北注。今则官兵渐集，王室顿安，公卿可以还旧居，闾巷足得复生业。况闻秋田大稔，物价稍低，虽暂履於艰危，必终成於康济。今差左谏议大夫杨授、工部员外郎李巢专往宣慰，凡居长吏官僚等，切在条理安存。必令减节征徭，均平赋税，无使虐吏，重困疲人。诸道师徒，多已屯集，累敕有司官吏，不令供馈阙遗。亦委使臣，劳谕将卒，专俟凯旋之日，当行庆赐之恩。  

○停福建观察使李播等任敕  

福建观察使李播、荆州刺史杨权古、蔚州刺史王龟范、璧州刺史张贽、濮州刺史韦浦、施州刺史娄傅会、邢州刺史王回、抚州刺史崔理、黄州刺史计信卿等：刺史亲人之官，苟不谙详，岂宜除授。比为朕养百姓，非独荣尔一身，每念疲羸，实所伤叹。李播等九人授官之时，众词不可；王回等三人到郡无政，惟务贪求。实污方州，并宜停任。  

○遣使宣慰蕲黄等州敕  

君后恻隐之心，必先於济物；朝廷发生之泽，本务於吊人。纳隍虽轸於四维，灭燎尚延於数月。朕每念愁毒，良增震嗟。王仙芝、尚君长等，迹自椎埋，结成啸聚，呼泽而豺狼相应，掠地而鸡犬无遗。是以所寇州城，便为荆棘，黔首尽逃於山谷，遗骸欲遍於邱墟。皆由时平不务於讲兵，岁久遂至於忘战，以至望风丧败，迎刃歼夷，县道皆空，人灵胥怨。叹凶徒之未服，念赤子之无辜，盖朕诚信未能感昭，慰晓莫能通达。须渐资於完复，俾稍慰於流离，爰命腹心，往询疾苦。  

今故遣国子司业李夷遇，将我惠渥，恤彼荒残，拯涂炭之沈沦，解疮痍之呻痛。应、汝、随、申、安、蕲、黄等州，凡经王仙芝、尚君长所攻劫处，悉加抚育，遍问存亡。其有已归复人户，仰所在州县各酌量遭罹重轻，减放租税。其今年并至来年春季内所有差役，并宜放免。其田苗如经军马践踏，兼人户有战阵死亡者，全与放免。其有衣冠士族，经乱兵横罹杀戮者，仰於属省钱内量给衣衾椟，速与葬送，并为设祭，慰其营魂。众暴骨遗骸，委在城郭郊野，无亲故收认者，宜作大冢以瘗之。将校常主牙旗，新曾加战，折股断臂，解胫陷胸，进不念身，誓思报国。亡殁者当与褒赠，见在者终身不停衣粮。仍令本州县官吏（阙）遇难不挠，临危向公，枉陷兵锋，合嘉名节，仰所在录名奏闻，当与追赠。其有道路邮馆之所，传递警急之时，或驿吏惊奔，贼徒焚，仰宣慰使量所在物力，重为经营，冀备追风，免妨乘ㄞ。其衣冠将吏，军人百姓，遭焚劫甚者，委州县审细检勘，以义仓斛斗赈救，且令粗济饥危。所在府库仓，亦有不经劫盗，或恐奸吏乾没隐欺，切仰勘验虚实，分析申奏。其有留州留使钱物，皆是十月已前秋赋之初，须仗循良，渐自收敛。节其横费，酌彼军须，讲於耕战之馀，用济公私之急。其须添器械，更峻城隍，犹防乌合之徒，重有鲸冲之势。  

推我隐忧之意，俾观急病之能。况十室之中，必有忠信；数郡之内，渐复人烟。所宜互佩韦弦，重张琴瑟，全由良吏，善抚疲人。应有缓急之间，便宜所切，州县之利病，奏请之未行，仰宣慰使与所在刺史县令，细详事由，逐件闻奏。兼期知我万机之重，俟黎元而共安；九重之深，愿风俗而常泰。委是将命，以布朕心。  

○赐亳州太清宫敕  

亳州太清宫是混元降圣之地，名高道祖，福荫皇基。九龙之瑞井涵空，一尘之仙踪在木，累代之祺祥可纪，近年之感应尤彰，所宜严盛於福庭，安可荒凉於净宇。潘稠能施善政，久染真风，广出俸钱，备修宫观。垣墙栋桷，无不精新，像设丹青，弥加焕丽。观图考事，深可慰嘉。其住宫威仪道士吴重元可赐紫，仍号凝元先生。道士马含彰、孙栖梧并赐紫。潘稠加金紫光禄大会检校工部尚书，馀如故。  

○封丈人山为希夷公敕  

元气斯剖，维山结成，孚□雨於林峦，乃神仙之窟宅。丈人即天关紫府，镇於蜀郡青城。方象外之昆邱，状海边之蓬岛。南巡鹤庙，轩皇与元祖俱来；少驻銮车，展敬则封崇宜及。俾使琅函署德，常传万岁之声；玉检铭功，速建太平之业。其山宜封希夷公，仍令本州刺史亲备香斋，冀申虔祝，供奉官袁易简、刺史王兹、县令崔正规等入山致醮行礼。  

○厘革选人敕  

朝廷悬爵赏之科，设抡才之政，言其藻鉴，在乎清通。况当求理之时，方切任贤之术，将宣至化，实赖平衡。宜於取舍之间，必叶公忠之论。如闻羁栖旅食，贫苦选人，守数考而方及选期，望一官而时希寸禄，注唱才毕，旋又更移，多被逗遛，莫遂便稳。脂膏之地，须因有贿而升，迁避之官，即是孤寒所受。言斯猥弊，乃积岁年，纵有条流，寻亦隳改。况今行在，宜溥渥恩，不欲使叹惋栖迟，吁嗟屈滞，归乎允当，倚在有司。宜令中书门下切在条流，如选人实有考课堪理繁剧者，临时注拟，可能甄升。系生民之惨舒，任铨衡之推择，勿令留滞，切速指挥。仍将朕意，宣示百寮，及吏部三铨并选人等，各令知悉。  

○诛萧遘等敕  

逆贼伪宰相萧遘、郑昌图、裴彻，皆代荷国恩，身极人爵，或两府钧衡之任，或六官兵赋之权，所宜罄竭丹诚，祗膺茂宠，而遽乖臣节，辄肆逆谋。挟扶疏属之人，遂成篡夺；驱胁端良之士，大恣猖狂。扇惑藩方，驰书边徼，妄徵故事，欲动人情。并居伪廷，同干相位，事主之道，何以为心？赖远近输诚，祖宗垂，忠臣发愤，妖孽就诛。今则兴复有期，庙朝重正，顾惟凉德，益所兢惭。然则刑赏之科，所以示天下而申惩劝也，其於用舍，朕不敢私，抚事论辜，难逃极典。宜令所在集众，斩讫闻奏，宣示天下，宜体朕怀。  

○赐潘稠敕  

移县就宫，必多秽渎。县依旧所，宜准万年例升为赤县。仍降青词，修斋告盟。  

○册尊号德音  

天地运无私之道，以遂群生；帝王宏在宥之仁，是章含垢。得不广沾沛泽，昭洽寰区，爰施解网之恩，用忻垂衣之化。朕君临大宝，子育含灵，前岁中外臣僚，藩方将帅，献我徽号，询於典章。虽云前赦不遥，既受鸿名，咸施庆泽，禀列圣之法嗣，致兆人之劝康。然以赦宥恐频，变通宜审，权停旧典，再及新春。每念贬降遐荒，迁流裔土，倾心望阙，延颈祈哀。系於朕怀，常深恻悯，宜顺阳和之候，追行荡涤之恩。自乾符四年正月五日已前，京畿及天下州府，大辟罪已下，见禁囚徒，各委长吏递减二等，限五日决遣。唯十恶五逆，故杀人，及官典犯入已赃，持刀行劫，合造毒药，不在此限。於戏！朕居亿兆之上，於今四年，业业兢兢，如履冰驭朽，苟有阙教道，何致时雍，未尝不更自劳心，尤思致理。况允契群臣之望，钦承列圣之规，特降鸿恩，获遵彝典。今则已覃惠泽，俾洽生成，复遇阳春，同均煦育。宣布中外，深体朕怀。  

## ●卷八十九  

☆僖宗（四）  

○车驾还京师德音  

朕闻天以阳居大夏，地以阴居元冬，是明任德而不任刑也。在帝舜则举两阶之干羽，在成汤则开三面之网罗，是明好生而不好杀也。朕以眇身，嗣膺大宝，垂三百年之宗社，奉十七圣之威灵，夕惕朝乾，不忘寤寐。岂谓衅生於地，谪见於天，霾尘暴起於两京，蛇豕交横於四野，宗庙乏飨，干戈日寻。盖获戾於上元，俾流灾於下土。前岁才归大国，又及播迁，信由倚任之非良，有愧精诚之未至。贬衣损食，庶塞乎愆违；履薄临深，每增於战惧。方修郊庙，且复京畿，而驻驿才安，还宫可俟。虔诚罔通於穹昊，兵革又起於藩维，盖以朕不敏不明，君临兆庶，仁不能叶生成之旨，义不能符断割之几，智无周物之明，信寡应时之用，陷蒸黎於涂炭，致王室之险艰。绵历岁时，於兹八稔，顾兹颓紊，职朕之由。且朕深宫九重，跬步千里，目虽视而不见，耳虽听而不闻，罪在朕躬，痛入骨髓。但仰天而投泣，恨无地以容身，抚几兴言，何嗟及矣。  

今则敬行避殿，减膳彻县，食无海陆之珍，耳绝管弦之乐，唯加惕励，冀遂感通。将宏及物之恩，在布惟新之令。应天下见禁囚徒，除十恶忤逆，官典犯赃，持仗劫杀，合造毒药，开发坟墓，其馀罪轻重递减一等。左降官各与详所犯量移，如已经两度量移者，宜并放还，仍仰所在州府，限德音到日，准敕处分讫，分析闻奏。左降官及流人，身有死者，并许归葬。其凤翔府所管吏军百姓等，切令招葺，务令归安。纵与李昌符关连，情非巨蠹，及父兄在陇州城内，事出胁从者，一切不问。其陇州城内军吏百姓，不得辄令损伤。《戴礼》之文，务先掩骼，应有未葬骸骨，及横尸在路，委所在长吏速与收敛藏瘗。其自兵荒以来杀伤之处，委所在州县以孟冬赏死事之日，於北郭除地，用鸡豚设祭，所贵以导和气，且慰幽魂。前年冬未出京之时，如闻文武朝臣，怆惶奔窜，或因冻馁，或遭锋刃，遂致毙踣，深可悯伤。自累年来，朝臣有因谪宦，遂至殒身，或制使遽闻枉横，宜令中书门下寻访，各与赠官。  

孝弟承家，忠贞奉国，既显扬名之道，宜加布泽之荣。应内外文武臣及诸道节度观察防御使随驾诸军头亡父母，并准旧例，各与追赠追封。如有母亲见存者，各与进封。左右神策及随驾诸部兵士等，荷戈负弩，侍卫勤劳，既效节以输诚，实竭忠而排难，永言勋绩，宜有甄酬。其随驾诸都头，宜各与勋爵，未有功臣名号，具将士次第填补，不得虚被衣赐，有紊典章。如覆视不实，节度使奏取进止，本判官重加贬责。其边地沃壤极多，岁收可望。如闻耕牛素少，戍卒苟安，唯长蒿莱，俱乏衣食。委节度使良田之处，更议添人，均配膏腴，令其耕种，制置利便，务令酌中。其南山及平夏党项，尽是百姓，须令保安。长吏若能抚绥，蕃人自然宁息，切不得妄有侵扰，致其怨嗟，常须使商旅往来部落，不得阻塞。  

致理必先於尚俭，伤风莫甚於穷奢。朕苑囿不修，珠玉不宝，所思敦素，每务去华。如闻卿大夫庶士，近者竞崇侈靡，莫辨等威，服玩车舆，皆越制度，蠹於教化，朕甚悯焉。卿大夫当助我纪纲，为人表则，宜修俭约，以变嚣风。其京师应有奢僭违令式者，闻之当行朝典。  

应诸道申奏，有草贼州县，本皆齐人，迫於冻馁，召聚徒侣，遂肆猖狂。并仰所在长吏明加晓谕，有能自新首罪，一切不问。如稔恶不悛，事状难恕，委所在长吏设法擒捕，不得漏网。上京诸司及天下州府负犯逃走罪人，今春已降德音，除本罪合至死者，从咸通五年以前，并停追捕，归还故土。其数至多，虑被奸人递相恐动，悉委所在告谕，令其乐业，无致惊惶。如归复者恶迹贯盈，不能改过，更有违犯，寻勘不虚，便仰并举前愆，一时痛断，不得容隐，侵害良善。  

江淮商贾，业在舟船。如闻近日官中掳借甚苦，或倾夺以充运米，或题关以备载军，非理滞留，散失财货。州县虽云和雇，商人焉敢请钱。本求锥刀，翻成损折，纵有冤屈，岂能申论，道路怨嗟，莫甚於此。自今以後，委所在长吏切加禁断。其所合供过军等舟船，唯许空载航船，便给见钱雇召，如见装货物者，切不得强令腾倒。其州县所合雇船脚，多无本色钱物，皆是率配疲人。起今以後，并仰以上供钱充给，如有茶盐舟船，关系三司榷课者，任准元敕处分。自蛮寇侵扰，连岁用兵，耗蠹生灵，海运为甚。驱我赤子，深入沧波，睹骇浪而魂飞，泛洪涛而心死。继有覆溺，多不上闻，仍遣赔填，急於风火。哀其已死之众，不可复追，念兹将毙之徒，用延馀息。应江淮四道运粮，所有沈覆米损船纲官所由船户及元发州县合赔填者，并从放免，更不得校料追徵，应阙海运留系勘者，并一时释放。唯造船官吏须有勘覆者，不在此限。  

近日虫蝗，米谷翔贵，所在州府，须使通流。况闭籴之条，著在格令，近关州府通舟船处，不得约勒商人，固违敕旨，等候江淮钱物到，各宜优赏。  

以身许国，致命捐躯，虑兹尽瘁之诚，宜饰始终之典。应自兵兴以来，所在都头大将，身殁王事，未经赠官者，仰本道各与分析闻奏，量功劳优与赠官。如有子孙，仰本道各与补职，务令存济。行营将士，如身殁王事者，其衣粮并仰给与兄弟男侄。如有父母无给养者，切在安存，勿令冻馁，虽累有处分，可一切施行。或有义士忠臣，图功立事，力当国难，身殁贼锋者，宜委中书门下优与赠官。兼访子孙，俾沾禄仕，用伸激劝，冀洽恩荣。扈从之劳，辛勤备履，若升外进，何以奖酬。其到兴元宫文武官等，宜令优与迁改。如已经奖擢者，特与量加阶爵。自贞观、开元之後，建中、元和以来，翊戴皇家，扶持宗社，勋绩已铭於鼎鼐，谋猷实在於册书。如闻子孙或多凌替，赠太师汾阳王子仪、临淮王光弼、西平王李晟、咸宁王浑、赠太尉秀实、颜真卿、颜杲卿、以下子孙宜各与一子九品正员官。其子孙有才术可称，委中书门下量才叙用，以劝勋贤。律有驱率之科，所宜原宥；人无险讠皮之路，固可矜宽。其陷伪庭官寮，多因迫胁，旋宜叙用，勿使栖迟。左右神策军及沿边诸镇将士，或堤防藩[B13M]，或控扼封陲，戴甲荷戈，眠沙卧碛，无抱子弄孙之乐，有离乡去里之嗟。自乱离以来，衣粮多阙，顾兹疲弊，深轸朕怀。盖缘诸道赋税未来，致使如此，宜委度支户部及盐铁使，各委官吏催促江淮及三川上供钱物，充给两军及边镇将士衣赐。如催勘有序，其官吏各与优奖，如全无次第，必议惩责。  

於戏！朕以寡昧，亿兆之上，不能克相上帝，宠绥四方，履地戴天，痛心疾首。是在股肱叶力，藩翰同心，保列圣之洪基，佐冲人之薄德，共成兴运，以副殷忧。  

为政之方，实资共理。且一邑之政，由乎令长；一郡之政，由乎牧守；一方之政，由乎藩翰之臣。夫政修於上，则化行於下，可以安人理国，可以阜俗康时，此古今之通理也。自乾符之後，广明以前，节制廉问之臣，州牧县宰之吏，或抡拟不当，或铨择非良。镇藩翰者，则惠养抚绥之术蔑闻；居牧宰者，则贪忄林苛虐之风益甚。或淫刑滥杀，或剥衣及肤，失业亡家，父南子北，多使饥者不得食，寒者不得衣，奔窜道途，ㄣ藏山谷，耕桑甚废，旱相仍，结为仇雠，聚为盗贼。冤愤之气，上达於九天；激怒之威，横行於千里。虔刘郡邑，屠戮生灵。怀逆节者，得以逞其凶桀，恣为暴扰；蕴忠诚者，虽欲平其祸乱，益费机谋。既往难追，将来可保，切在递加激谕，渐致和平。倘或刺史知惠养之方，县令有抚绥之术，公清克己，廉慎当官，绩效彰闻，当与迁擢。如或贪残不理，害我疲人，委中书门下重加惩殿，仍令诸道长吏观察判官切加察访，每岁具善恶奏闻。自属兵戈，全妨耕稼，遂令垅亩，尽变莱。盖以杀伤之馀，流亡益甚，宜加招抚，渐复农桑。如有刺史县令，招收户口，开垦荒田，置买耕牛，修置农具者，委所在观察使精加点勘，具数闻奏，当据课效高低，优加升奖。  

朕端拱穆清，思宏理道，用忧勤而补过，守慈俭以律身，上展孝思，下康庶务，其於祀事，尤在精崇。常忧多难以来，有乖敬慎。至於牲币之数，醯醢之宜，必尽吉蠲，或免简易，宜委所司切加钤辖，不得因循。夫俭者德之恭，侈者恶之大，唐尧土阶三尺，夏禹菲食卑宫，先圣遗风，後王轨范。其有司合进常膳三分，宜减一分。六宫嫔御，见在者人数不多，此外不令更有添置。或有因缘寇盗，流落外方，宜委所在长吏，便与嫁遣，任自营生，不用送到驾前，冀免虚有劳费。自此诸道更不用进声乐及女弟子，歌舞衣服。绮缯组绣，雕镂珠玑，颇害女工，实妨农事。奇技淫巧，往哲所讥，况遇艰难，尤宜俭素。其诸道不得进奉纹绣宫锦雕镂轻靡彰施之物。五坊鹰犬，以备时，方当勤恤之时，宁有畋游之乐，其鹰犬并令解放，不用更置，诸道亦不须进送。艰难已久，增修未知，展瑞披图，良多内愧。且以为白乌丹鹊，不如孝子忠臣；甘露醴泉，未若风调雨顺。自今以後，诸道所有祥瑞，冻要图画及进。  

辅成教化，实在贤良，用副旁求，必资博采。宜令文武常参官举刺史县令有异政殊绩者，沦滞山林有奇文异行者，所期表异，无或面欺。孝子顺孙，义夫节妇，各国旌表，以示乡闾。父老有年九十以上者，赐帛二匹，粟五石，仍令所在以上供物支付。聋跋鳏寡孤独者，委所在切加存恤，无使ゐ惶。名山大川，兴□致雨，冀保顺成之岁，宜申望祀之仪。太清宫及骊山华岳南山广惠公岩谷湫凤翔启圣宫州要册湫，宜各差官祷谢。其诸道应有祠庙标於祀典，及先圣灵迹，各委长吏差官精诚启告。凡关百姓安危，风土利病，俾其苏息，切在抚绥。讹弊既多，固难遍举，仰所在长吏审详利害，一一条奏。所冀凋残，渐成完辑，勿辜委遇，副我忧勤。於戏！朕为人君父，累属乱离，一发言未尝不兢忧，一足蹲水尝不愧悼，徒思罪己，安敢尤人。中外臣寮，宜悉朕意。  

○册王景崇常山郡王文  

维乾符五年，岁次戊戌，十二月壬戌朔三日甲子，皇帝若曰：朕闻尚德尊贤，九命有专征之寄；论功诰道，四履标列国之荣。眷惟硕臣，统兹巨屏，茂勋克树，殊宠未升。爰增疏土之恩，式表类能之重。成德军节度使镇冀深赵等州观察处置等使开府仪同三司检校太尉兼中书令镇州大都督府长史上柱国赵国公食邑三千户食实封二百户袭实封一百户王景崇，德星垂耀，嵩岳降神。抱匡君济俗之宏才，蕴武库文房之重器。智逾炙果，利比决云。运协祥符，怀茂先之博识；道高时杰，同季野之阳秋。临戎克布其恩威，命代荣彰乎经济。惟乃祖祢，名光简书，正气冲霄，忠诚贯日。永言勋绩，著美华夷，承家得驭众之方，共理契无为之化。成吾心膂，藉乃栋梁，加以政洽兵农，惠分黎庶。俾貔貅之众，敬若神明，衤发衤之徒，爱如父母。况位升台鼎，绩著翰垣，华资复异於陈蕃，显秩尤光於朱宠。更举封齐之典，冀同继越之尊。於戏！启金滕於周公，翦桐圭於康叔，皆昭彰前史，蔚著殊庸。况今荣耀八绂，富居千乘，式兹优异，尚此渥恩。往惟钦哉，敬服厥命。今遣使给事中柳韬、副使吏部郎中赵秘持节册尔为常山郡王。  

○南郊赦文  

元化序时，日月启贞明之照；神功宰物，乾坤垂覆焘之仁。万物仰而遂生，百王体以为用。朕虔膺眷命，恭守丕图，惧忝所承，虑违厥道，每驭朽以思戒，若涉川而靡宁。自临御以来，夙宵增励，幸而文修政简，岁稔人安，赏罚惟公，忠厚成俗，道渐臻於清净，理将致於雍熙。由是礼上帝用答天休，御端门以崇皇极，是彰报本，式叶体元。尚念蠹於政事者未除，害於时宜者未革，尽施条制，以绝根源，更表申恩，仍行肆眚。昔殷汤解网，实谓至仁，汉文措刑，永称圣理。在宥乃为君之德，好生实有国之规。今复承以阳春之时，布其涣汗之典，上符天意，旁契人心，大礼备陈，彝章克举，谋猷广备，声教遐宣。期昭泰於寰区，亦涵濡於动植。溥天率土，既乐元风；四海九州，宜覃庆泽。可大赦天下。  

自乾符二年正月七日昧爽以前，大辟罪以下，罪无轻重，已发觉未发觉，已结正未结正，系囚见徒常赦所不原者，咸赦除之。惟犯十恶叛逆以上，及故杀人，官典犯入已赃，兼情涉巨蠹，及持仗行劫，并故杀人者，虽已伤未死更生，意欲杀伤，偶时死者，并同已杀人法处分，买卖毒药，开劫坟墓，及刑狱之内，官吏用情，推勘不平，因成冤滥，无问有赃，并不在原免之限。敦本睦亲，古今典制，永惟负葆，常切忧兢。应宗室有材行可外，沦落在外，并委宗正卿专加察访，旋申尚书门下，量材处分。惠安皇太后凡有缌麻已上亲，各委所在搜访闻奏。仰酬顾复，何择亲疏，爰念播迁，重命牵复。至於殂谢，亦使惠绥，用表深仁，以彰元化。左降官量移近处，已经移者更与量移。如官至刺史，准刺史月限例处分。诸色官未复资者，有司别条流闻奏。如合复资者，五品已上中书门下便与处分，六品已下任依常例选集。丁优去任及在忧制贬官者，服阕日亦与量移。缘责除降资正员官，及缘累停免未经引用者，并量与进改。流人及降死从流者移近地，如已收叙者，量材录用。并僧尼道士移隶者亦放还，劝善惩违，朝廷大典，苟或隳紊，何以耸人。其流贬人中，或有情状巨蠹，物议不容者，不在该恩。流贬人如已亡殁，家口欲还，及须归葬者，听随所便。如缘葬事，幼弱饥寒，不能自济者，委所在长吏量给棺榇，优恤发遣。左降官及流人等有官者，如已殁，各还本官。亡官失爵痕累禁锢者，并从洗涤。诸色流贬人，元敕内云虽逢恩赦尖量移之限，有自前年十月十二日赦书後已经量移者，五千里更与量移一千里，三千里外与量移五百里，情状难容者，不在此限。天德五城流人，负罪素重，元敕未经十载不得放还，今属洪恩，须令沾及，宜减三年，如年已满，便放还。从九月四日降郊礼敕後流贬，及引决妄称冤人等，并重推覆囚徒，并不在此限。近日奸险之徒，多造无名文状，或张悬文榜，或撰造童谣，此为弊源，合处极法。应捉获此色者，准持仗劫人合造毒药例，经赦不原。其所得文状，准律文於所在焚毁。  

不得徵逋贼以利疲人，是叶政经，期为理本。京兆府去年夏青苗钱，每贯放三百文，所放钱如是有司占留色目，委户部准旧例据数支填。其咸通十一年以前百姓积欠两税斛斗，及青苗榷酒钱，并税草职田糠<麦屑><麦戈>棘等，徵收不得，空繁簿书，前年十一月十二日赦令已蠲放，至今尚未了绝，宜令所司速具放免钱物数目，分析奏闻。如在官典所由腹内者，不在此限。从咸通十三年夏以前京兆府所欠诸陵园及诸军诸使钱草斛斗，并诸杂物，一物以上，宜并放免。其诸县所欠府司钱草斛斗，一物以上，亦并放免。从咸通十三年夏以前，京兆府所欠诸陵掌闲纩骑丁资三卫等资钱，亦并放免。甸内逃亡人户，尚徵税物，切要条流，以安疲瘵，委京兆府差官逐县勘覆。其逃亡人户产业田地，未有人承佃者，其随田地苗税除陌榷酒钱及斛斗等，并权放三年，勒常切招召人户，三年後再差官勘覆，据归复续却收税。从咸通十三年以前，甸内所欠延资库户部度支榷酒除陌，及和籴赈贷钱物斛斗，一物以上，并宜放免。内庄宅使巡官及人户等，应欠大中十三年以前至咸通八年以前诸色钱六万二千三百八十贯三百文，斛一十万三千七十四石九斗，丝二十二万七千五百八两，麻二千四百七十斤，草二十六万五千八百五十五束。念其累岁不稔，人户贫穷，徒有鞭笞，终难微纳，并宜放免。三司所欠钱物，已遣不徵，必虑依违，尚犹追扰，度支户部盐铁三司庆收管在城及诸州府诸场监院所欠咸通十年以前诸色钱物斛斗等，前年十月十二日赦文并令放免，所司不得更生节目，妄有进取。如闻所司官吏，缘循至今，尚有盘勘，都非公事，但务生情，岁月转深，奸弊颇甚，各委本司差定官一人专勾当，但据现在文帐检勘，除官典所由请领官钱和籴和市，及在场官供官招商所由帐内正身见在外，其身已亡殁，曾经检责，及身见在贫穷，家业荡尽，无可徵纳者，并逃窜捕捉未获，囚系妻男摊徵保人等，仰便据年额请免，除去簿书，不得更行文牒，妄有盘问。赦书下後，限一个月内，具放免钱物单数，分析闻奏。如更稽迟，本勾当郎官当议贬黜，典吏等痛加惩断停解。  

天下州县官，铨司注拟，便是选自朝廷，何故三司监院官索州县承迎，云是制院，恐吓州县，影占富豪。从今後有监院处，亦仰州县常加听察。如监院官有不公不进，各申本州，行牒本司，便如状事稍重，仰专差使送申状本司，事大则任闻奏，兼申中书门下御史台，以凭推勘，所冀递相检察，不敢侵凌。诸司更换，素有定规，近日苟且缘循，渐至虚折。商徒则获利倍於往日，所司则侵损转难任持，若不条疏，积成蠹弊。其三司更换，宜令准咸通十五年闰四月二十一日度交以所奏处分。如尚踵前，必举朝典。  

制置新岁酒钱，其户贫契者，州县不令破户，或卖柴佣力以纳税，令所由司条流闻奏。其河南府界蒿荒地，委河南尹於税钱三分内量与免二分，勿令无路营生，聚为草贼。其天下州县，除已准元敕徵收两税榷酒钱茶盐利旨支米价等分外馀额外，加徵别配及贩柴炭之人纳税等，元无敕文，缘本道奏请降敕，并仰敕内便皆停罢，仍限敕到後二十日内分析闻奏，并不罪今日已前之事。如又不已，必举明刑。曾经水旱，已放徵科，或虑缘循，须更提举。诸道州府，或有遭水旱甚处，去年夏税合纳苗税等钱，委本州府长吏酌量蠲放。其咸通十年以前所欠负两税钱米等，在百姓腹内徵收不上者，前年十一月十二日赦书已放免，仍委州府速检勘蠲放，分析闻奏。所在州县，除前资寄住实是衣冠之外，便各将摄官文牒及军职赂遗全免科差，多是豪富之家，致苦贫下。准会昌中敕，家有进士及第，方免差役，其馀只庇一身，就中江南富人多，一武官便庇一户，致使贫者转更流亡。从今後并依百姓一例差遣，仍委方镇各下诸州，准此检点。  

江淮运米，本实关中，只缘徐州用军，发遣全无次第。运脚价妄被占射，本色米空存簿书，遂使仓廪渐虚，支备有阙。缘循弛慢，全自职司，宜令转运使速具条流，分析闻奏。才及春缓，便须差清强官吏节级催驱，严立科条，须及旧额，苟或踵前容易，必举朝章。邮传供须，递马数目，素有定制，合守前规。河南馆驿，钱物至多，本来别库收贮，近日被府司奏请，衮同支用，遂使递马欠阙，料粮不充。宪司又但务缘循，都不提举。宜令东台馆驿使速具条流，分析闻奏。东都留守，所管兵数不少，无非市肆之人，缓急抽差，全不堪用，防卫官阙，尤非所宜，须有条流，以革前弊。宜令速分析见在阙额，并老弱人数闻奏。应缘州府经费，悉有旧规，近者不务在公，惟思润己。或联遇丰稔，亦不贡羡馀，若小有水旱，即竞有论请，致朝廷事力转困，在臣下诚敬何乖？自今以後，如辄将上供一钱物支用者，并当加谴责，不在原贷之限。如本道实有灾荒，积歉为甚，众所知者，不在限例。  

朝廷徵发兵士，固非获已，道途顿递，费劳至多。又闻节级须得人事裨补，每县不下五千文，尽配疲人，深可哀悯。自今後但供备无阙，辄不得踵前率配，如或违犯，县令本曹官重加贬降，人吏决杖配流，其都知兵马使以下，并以枉法赃论。立法之始，当在必行。诸处本置作坊，只合制造干戈兵甲，及进献供须。昨徐方用军，诸道多无兵器，内库般送，填塞道途。如闻作坊惟使杂伎，弓甲之匠，十无一人。打筑即惟务精新，器甲则忘修整。自节察至刺史，皆为信臣，不能委曲条流，各宜自知改革。诸道兵士，非惟阙额不堪，兼又军将数多，一员敌官健数分，又占官健当直遣纳课钱，其弊数重，深要除荡，仰诸道各自检点。如或本自书题，又无功效，非军中子弟，空请职名，并皆疏理。其军将等各遣纳课钱者，并准入已赃结罪科断。东畿之内，留守影占最多。稍富者不拣城外村中，尽有一虚名文牒，亦犯罪者亦称此名。府县若追，但行牒却取，事小则推勘了牒送，事重事则与勒停委留，切不得遮夺，免致斗伤。其在京诸司，亦仰各依此斧正，如被抑屈，但具奏闻。  

且徵两税，自有常期，苟或先自催驱，必致齐人凋弊。盖缘机织未毕，┖钱未终，便须零卖缣缯，贱粜斛斗，致使豪首迫蹙，富户吞侵。须更申明，俾其通济。计诸州府如有不依旨限，先期徵税者，长吏听奏进止，县令录事参军并停见任，书下考，不在矜恕之限。关要之外，声教至遥，每念疲人，尤多横役。访闻五岭诸郡，修补廨舍城池，材石人工，并配百姓。至於粮用，皆自赍持，既不折税钱，又全无优恤，永言凋瘵，实可悯伤。自此委节度观察使接借本钱，并刺史百计收拾运转，别立修造，案名额遣干济官主持，常令急遂修营，勿遣大段摧毁，永放百姓额外差科，已责恤人，斯为盛美。遐荒贱吏，尤可哀矜。先於咸通五年梧州籴十万石米，停贮数载之後，方令盘送邕、交。如闻卑湿损伤，雀鼠耗折，计其所言，六万石馀。累载以来，亦颇校料徵纳，主持军将十馀辈，摊保累数百家，或科决不轻，或资财荡尽，典男鬻女，力竭计穷，尽虚挂簿书，徒为羁絷。宜从宽宥，用释人忧，其所欠米，委度支一时放免。  

邕管、交趾，屯驻兵士，全无运粮，俾其足食。湖南、江西管内诸郡，出米至多，丰熟之时，价亦极贱。纲官若得钱收籴，每斗必有盈馀，道途既可经营，输纳自无败阙。缘於官仓领米，刮铁平量，既润资陪，便致吞侵耗折。所以经年累月，舳舻相交，江路多有沈沦，军食常忧欠阙。自今仰所在长吏，切须饶润纲官，并令交付脚钱，仍与善价籴买，严示刑赏，不使稽迟。邕州、安南、晏州见屯诸道行营兵士合食米钱等，三处兵数近四万，日食钱米，费用极多，全在诸道州使巡院馈运相继，免失支持。近日以南中为警急，抽差皆务循将，相同常事，盖缘地远，差纲无利，皆以盐铁户部，指挥未得分明，申报逗遛，图延界分。或有未有本色，皆云额望收钱，及纲官进发之时欠脚钱，途路侵盗钱米，所至稽停。每发一纲，便逾星岁，致令供军使频申，三处月限，不相接续。所司前後申奏，行牒督责，非不丁宁。盖缘只有科贬之名，曾无必行之令，遂致全无凛惧，但务缘循。若不严立科条，必恐转成败失。其诸道州使巡场监院，所合般送南中供军钱米，各委所在长吏并发纲船，以济军用。仍委逐道节度观察防御经略刺史差最大判官一人，专判校料。其巡场监院官场官，自专催促，各令设法勾当，克济军需。如依前逗遛，不早送申，遂使边军粮储，久阙供奉，不得相续，便据所欠钱米处勘，还重加贬责。如州使官吏巡场监院官能罄诚节，慎选行纲支遣，及至舟船继至，即重议酬奖。  

河东向管延资库斛斗五十万石，每岁出陈入新之际，劳扰州县百姓至多，未有用时，积为深弊。宜令本道节度使检点，除道路与边镇接近，缓急堪般充军粮者，即且准前，春馀深僻州县，并速条流，分析闻奏。义仓斛斗，本防灾年，所贮积岁多，翻成侵害。又差重丁大户充仓督，子弟主管，凡节察及监军使刺史县令到任，仍须一一毫量。差役乡夫，数重劳扰，每一量覆，欠折转多，主掌之人，贴家竭产，生灵涂炭，州县困穷。从今後宜五年一度变换，便籴货收钱，入冬却籴，仍委本道监使常加访察，如有上下蒙蔽欺隐，破除闻奏。但不要初上之日，须重覆量，每度扰人。朝廷大弊，在於令不行。只如经水旱州，三降敕命，不许将逃亡规摊见在人户，遭灾水旱处有於见在户两倍徵或至三倍。又近年以来，节度观察使或初到任，或欲除移，是正二月百姓饥饿之时，公遣二日条先抽徵见钱，每一千文令纳三四百，此时无不两倍三倍，生生举债，至典卖男女，以充纳官。行彼贪心，残我赤子，从今後有如此者，必举极法，以谢生灵。诸道事例，差使结欢，法信出於官中，答币归於私室。驻留供备，迎送优丰，进献不副常程，结好却为公事，惟奏欠阙，不思本源，且邻境结欢，何必事须厚币，来者若为私物，去者何必官钱？  

道慕空门，名为释子，若非精进，何以住持？应城及诸州府僧尼，元敕人数外，不得转令私度。如有死亡等阙，即任据人数填补，年终闻奏。待五年限满时，每收补皆须选择有戒行事业者，勿令滥杂之辈，於此容身。  

天下刑狱，申到法寺及刑部，有经数年不得了绝，省寺人吏竞邀赂出入律文，大理寺及刑部官僚不亲公事，致使一案之内，半死狱中。从今後委中书门下每日点检，如停滞者，大则贬降，小则勒停。其刑部郎中员外，切须选择，亦不得辄冀奉使，以望贿财，有文案则并送对厅，行货财则独收私第。  

准咸通十一年条流，诸州刺史，三千里外限三十个月，二千里外限二十七个月，近者勒刺史到郡交代，则可以计到郡月满，便且除移。如新除者，则须待月限满除替，其馀内外诸官，并依咸通十一年条流。如有限未满错替者，任经中书门下过状，便与追敕。有过失须替，则不在此限。两省官本令先任四赤令，贵欲知人疾苦。近者才三五月则替，何殊罔生，空倍扰人。从今後宜以十五月为限。两畿令府判司，从前吏部注拟，顷年或除三人两人，近者乃至除望县令及部尉等，中书自不存体，百司何以仰瞻？其进马千牛，本限五年方满，近者旋替年深，致使入仕多门，三铨无阙。从今後如或用年深阙补人，兵部郎官必议贬降。词科出身，士林所得，本贵践历，渐至显荣。近者惟扇浇风，皆务躁进，麻衣才脱，结绶王畿，是能十年宦途，今来半岁迁授，颇为讹弊，须举重明。自今以後，进士及第并须满二周年後，诸道藩镇及户部度支盐铁及在京诸司方得奏请。如未及奏官，限内有摄职处，一任随牒摄。其宏文馆集贤院奏请直馆校理，并依此月限，如出身後诸道奏已请初衔，未得两考者，辄便奏畿内尉充。在职两考，方得依资除官改转。其授使下官，先自有月限资序，一一须守旧规，不得超越比拟，准咸通十四年十月九日敕文处分。  

关节取受，本身值财，素来贫无，亦多举债。祗缘从来赦文，未甚分明，赏罚若行，必当止绝。自今以後，如有人钱买官，纳银求职，败露之後，言告之初，取与同罪，卜射无舍。其钱物等，并令没官，送御史台，以赃罚收管。如是波斯番人钱，亦准此处分。其柜坊人户，明知事情，不来陈告，所有物业，并不纳官，严加惩断，决流边远，庶绝此类，用其清平。乐官乞，本自人情，既越旧规，过於债负，虽累有明敕，尚不遵行。两巡不切追擒，教场双不钤辖，从来上於方镇。近日方镇与乐官人事转多，别有迁除，例皆乞觅，喧呼门户，拥塞阶庭，以此得官人不愿除授。自今以後，除方镇外，两巡使及诸司外巡切加擒捉。如有此色，具送本司，枷禁勘责，痛加惩断，以绝此风。  

近岁以来，风俗奢侈，不营根本，各务夸张，及第登科，倾资靖产，屋（阙一字）竟逾於制度，丧葬皆越於礼仪，为册使吊赠之臣，或争财货乞赐章服之类，不畏惭羞，致使儿童或轻朝列。念兹靡愧，常行叹嗟，委中书门下次第条流，稍为改革。  

输其常赋，尚虑不充，更或加徵，其何以济？近年百姓流散，税钱已多，如闻自朝廷用军，有终百姓正税外，每贯纽四十五十文，已是数年，至今不矜放，黎冤抑，腿脊疮疾，所徵钱则将充诸色支分，所添兵则逐月销减，每思此事，深可叹伤。其天下缘用军奏加纽贯之外，更有敢徵一文，其长吏及判官录事参军，并准入已赃，仍不在以官赎之限。其郑州庚道尉在任日加徵税钱，如或却徵，亦依此例。  

衡镜之司，去留虽切，念其羁寓，须与商量。吏部选人，如闻累年驳放至多，或文状粟错，或书判差迟，有司守文，不得不尔。况选人例迫饥寒，远来调集，频年被驳，情实可矜。既遇鸿恩，合与优假。委吏部检勘去冬选人，若有此色，除非身名渝滥，及欠选欠考外，并以比远残阙取。其情愿者，特与却收注拟。诸道奏官，奏者缘要阙旧人不理。从今後并须分明具不理罪愆，先加惩责。有罪空替，则是惠奸。其奏前资及见任，多有虚竖头衔，用钱计会。从今以後，有官更奏者，便仰兼递告身进奏院，以凭点检。如告身不到，不在奏行。其虚衔所奏，只与九品初任。仍奏状内须是三代官讳，及乡贯户头年几，馀各依资奏请。河北三道，不在此限。守土长人，切资士族，品流混杂，必害生灵。刺史县令，如是本州百姓及商人等，准元敕不令任当处官，不系高下，盖以事体不可。兼又十室九亲，多有憎爱，一切阻碍，公事难行。近年此色至多，各仰本道递相检察，当日勒停。百姓商人，亦不合为本县镇将。若有违越，必举典刑。裨补除任，实在奖劳，奏请繁多，则为过滥。咸通七年赦书条流，诸州府奏军将官，不许除上佐，如有功须奖，即於本管内除授，仍不得占优厚处。近日诸道不守条章，或分两三度奏来，所贵前後不相见，但行会计，贵得人多。从今以後，诸道军将官并限七月表到京，令之妆行，宜武臣之叙进，据所合奏人数一表令，如有别劳效者，即待明年七月，不得两度贵行欺隐。  

忠在社稷，誓著山河，或盟府书勋，或宫配食，宜举赏延之典，式彰义烈之名。故尚父汾阳王、赠太师晟、赠太尉秀实、赠司徒颜杲卿、太师真卿、张巡、许远、南霁云，子孙中未甄奖者，每家与一人正员官。安金藏顷申忠节，实异等伦，合为畴庸，以劝义士。如有子孙，与一人正员官。武德以来配享功臣，名迹尤著，节义显闻，子孙凌替，官阀废坠，未经甄录者，委中书门下搜访嗣人，量加优奖。  

庆连宗室，义重维城，洎文武群僚，恪恭事务，用酬劳绩，宜降恩私。亚献抚王、荣王忄责等各赐物一百匹，夹侍正衣进捧各赐物五十匹，亚献终献正衣各赐物四十匹，大长公主嗣王郡主县主各赐物。内外文武见任及致仕官，三品已上赐爵一级，四品已下加一阶，合入三品五品欠考未合叙者，待考足日听叙。  

封孔圣之後，加虞宾之恩，式表崇儒，以明继绝。文宣王後及二王三恪各与一子官，其祠庙委所司量加修饬。  

义在奉亲，道惟睦族，将申孝敬，合示恩荣。皇五等已上亲，三品已上赐爵一级，五品已上加一阶，六品已下及前资常选散官，简选日优与处分。未有出身陪位者，准会昌五年正月三日赦书处分。应陪位皇五等已上亲，三品已上赐爵一级，四品已下加一阶，四等亲并诸色陪位者，五品已上加一阶，六品已下各白衣并赐勋两转。其前资及後出身各减一选。皆怀追养之愿，尽有荣终之心，授任封崇，式光存殁。常参官及诸州府长官父母，见在未有追封者，并量与五品致仕官及阶并邑号，如有官者量与进改，如官已至五品已上者，即与五品阶。父母亡殁未经追赠者，量与追赠及邑号。  

任荣辅相，寄重藩方，洎於亲军，咸秉忠节，俾令追赠，以显荣名。中书门下及节度使带平章事各与一子八品正员官，祖父母父母亡殁，各与追赠，已经追赠者更与追赠。节度使与一子正中九品官。东都留守度支盐铁使观察处置都团练防御经略招讨使皇城留守各与一子出身，先亡殁未追赠者，各与追赠。  

虔奉典章，肃供祀事，宜覃渥泽，以奖劳能。礼仪使大礼使京兆府尹各与一子正员九品官。应郊庙升坛行事官溥恩外，中书门下尚书省御史台，三品已上特加一级，四品已下各加一阶，如入三品者量减三考，入四品者量减三考，入五品者量减两考，仍待考足日听叙。其合选人与减一选。内行事者官，三品已上赐爵一级，四品已下更加一阶。内侍省及内坊官，四品已上各赐勋五转，五品已下各赐勋三转。应从驾至郊庙者，溥恩之外，三品已上赐爵一级，四品已下各加一阶，白衣赐勋两转。位列牙爪，职掌警卫，念其宣力，宜国畴劳。（阙）  

○祭丈人山文  

维中和元年，岁次辛丑，七月丁未朔十八日甲子，皇帝遣将仕郎内侍省内府局令员外置同正员上柱国赐紫金鱼袋袁易简，赐紫道士杜光庭等，备香火之奠，封丈人山为希夷公。惟山高极太清，下蟠厚地，含雪霜於阴谷，吐日月於阳崖，助铜柱以标雄，齐玉垒而增固。本大末小，谅千载而不倾；布泽施云，实万物而斯植。虽郡祠丰洁，山庙肃清，未闻崇建之名，徒有丈人之说。朕以黄巢干纪，翠辇蒙尘，火未灭於燎原，书每烦於挥羽，窃思冥助，冀仗灵功，俾资千仞之崇，式示三公之秩。况希夷懿号，藻佳羞，斋诚宣室之中，虔祝云衢之外，阴兵俟役，孽竖期消。重新日月之光，再奉宗祧之祀，别申明命，永镇坤维。尚飨！  

○灵宝道场设周天醮词  

嗣皇帝臣某，以流星谪见，分野虑灾。谨遣赐紫道士杜光庭等於宗元观修灵宝道场、丈人观设周天大醮。伏以至道无形，时符於人事；元天垂戒，必见於星文。非凭悔谢之门，岂格修禳之念，是用斋心宣室，稽首名山，为百姓希恩，设周天大醮。臣自尘惊关辅，驾出梁，九庙靡依，群生失庇。致祖宗之大业，危若缀旒；念士庶之求生，势同累卵。省过敢忘於罪己，恤人深切於救焚。布服蔬餐，赎愆尤於既往；祈天悔过，希保助於将来。大道以慈惠为基，高明以广大为本，降福必归於有德，除灾当务於庇人。使气潜消，飞星暗逝。蜀郡士庶，永绝於札瘥；京国黔黎，早离於霾а。誓将仁育，以答元功，仰望灵恩，不任恳悃之至。  

## ●卷九十  

☆李煜（昭宗皇帝）  

帝讳煜，懿宗第七子，咸通八年生。十三年四月封寿王，名杰。乾符四年遥镇幽州，文德元年立为皇太弟，改名敏。翌日即位，改今名。大顺元年正月，上尊号圣文睿德光武宏孝皇帝。天元年，朱全忠逼迁於洛阳，遂被弑。在位十六年，年三十八。谥曰圣穆景文孝皇帝，庙号昭宗。  

○削夺陈敬官爵制  

朕以赏罚二柄，不可废也，助顺诛逆，自古行之。陈敬出身屠沽，骤窃旄钺，包藏奸逆，侮慢朝廷。敢行专杀之威，尤显不臣之迹，恶昭图之直笔，溺（阙）赡於中流。傲狠之心，惟思残害；猖狂之志，日甚沈迷。先皇帝再幸梁洋，方当艰否，广张形势，欲胁乘舆。全蜀赋租，不共天府；百城牧守，皆出私人。近者爰命台臣，往持戎律，冀因交代，亦许罢归。而又结党连群，以拒王命，深沟高垒，辄恣兵威。罪既滔天，诚宜共弃。其陈敬在身官爵，并宜削夺。儿侄等委中书门下商量处分。  

○削夺李罕之官爵制  

朕闻君天下者先赏而後罚，立教化者贵德而贱刑，其或道之以爵而不劝，是禀匪人之性，岂悛不救之谋。虽军旅屡兴，有惭区宇，而干戈勿用，何去顽嚣？邢磁等州节度观察处置使金紫光禄大夫检校司徒同中书门下平章事守邢州刺史上柱国陇西郡王食邑三千户李罕之，闾阎下品，窟穴微生，凭厉气以感时，依凶徒而干纪。剽劫郡县攘害蒸黎，水绝安流，陆无砥道。先皇帝舍於斧，委以招修，唯闻屠伯之名，宁有字人之称。而双擅离河内，窃据东郊。壑贪心，涸伊面不润；乌鸢利觜，啖郏辱阝以成空。旋逃原野之诛，还聚萑蒲之众。时以上京初复，群情未安，宥十死之正刑，委三城之重地，仍国相印，俾耀兵权，冀怀再造之恩，就戢无厌之暴。而乃复招逋逸，辄留贡输，始则结王友遇而寇攘，终则投李克用而侵轶。且山北以邢、为要害，尔则引戎马以屠攻；洛京以怀、孟为咽喉，尔则肆爪牙而搏噬。谓其当路，终可欺天，不知祖宗垂休，予缵继，中外陈恳，成我荡平。专攻之令才行，同德之捷已献，度其鼎斧，无一安存，降以丝纶，用彰攻伐。其李罕之在身官爵，并宜削夺注毁，委招讨使宰臣张、（阙）骆全雍悉加存恤。呜呼！祸福无门，惟人自召。尔为将相而不能全身，尔授旌旗而翻行起乱，罪在册府，朕安敢私。凡百同盟，共惩始祸，布告中外，咸使闻知。  

○贬张鄂岳观察使制  

昔汉武因恭俭富庶之後，建置朔方，孙宏沮之，十不得一。良史以宏有宰相之体，诚以爱人理国为先，拓境开边为末。及孝宣帝值雄才削平之馀，将议北伐，魏相争之，五将旋罢，果致中兴，号为贤辅。况朕值天厌干戈之际，人思休息之时；敢望皋夔，共成尧日；庶几孙魏，粗及汉年。苟异於斯，知何倚注。  

光禄大夫守尚书右仆射兼中书侍郎同中书门下平章事集贤殿大学士判度支兼京畿诸道营田修葺太庙使充河东诸道行营兵马招讨指挥制置等使河东节度观察处置等使上柱国河间郡开国公食二千户食实封二百户张，早以盛名，称为奇士。由是再加召用，委以钧衡，谓其必致小康，克胜大任。而乃罔思守道，但欲邀功，是不询之计谋，起无名之兵甲。自云一举，止在旬时，妄请抗论，势莫能夺。轻葛亮渭滨之役，小裴度淮右之行，而经历寒暄，糜费百万。虚诞彰於朝野，诈诡布於华夷，横草蔑闻，燎原愈急。俾拥旄乘驿之使，囚於虏庭；致勤王奉国之军，怀归本土。忘廊庙之威重，结藩屏之寇雠。是使海内生灵，竭於贡赋；岂独河中郡邑，荡为邱墟。生此厉阶，欲谁归咎？  

呜呼！徵晁错之故事，仍王恢之旧章，固有明文，尔当何逭？尚以爱人以礼，理体宜然，廉镇极权，武昌善地。宜罢枢轴之任，仍停支度之司。勉自深惟，以逃後命。可检校尚书右仆射充鄂岳等州都团练观察等使。  

○贬孔纬荆南节度使制  

朕垂衣响明，负成化，内则委辅翼之任，外则寄藩屏之臣，比用股肱，是为心膂。况荆衡巨屏。《禹贡》古封，南制百蛮，西控三蜀，或受统临之命，爰崇迭处之荣。持危启运保功臣开府仪同三司守太保兼门下侍郎同中书门下平章事国子祭酒充太清宫使宏文馆大学士延资库使诸道盐铁转运等使上柱国鲁国公食邑四千户食实封五百户孔纬，阙里传宗，儒林植操，出入累更於华贯，超升遂陟於鼎司。宜成我无为，歌我有截，岂可但崇朋助，罕究否臧。昨者张首请兴师，亲求伐叛，且陈谋画，累赞征行。决言旬朔之间，克著殊常之效。延英互奏，几宜朕言，文字继来，固违朕志。以至干戈一举，星纪将周，并、汾之寇孽未除，蒲、晋之生灵已尽。构兹纷扰，职尔披陈，罔思惑乱之由，坚执比周之计，询於舆论，曷副简求。今则止罢中枢，俾安外阃，尚顾始终之念，用成进退之宜，勉服明恩，往祗休命。可检校太保兼御史大夫荆南节度观察使。  

○贬杜让能梧州刺史制  

辅弼之事，安危所属，大则调阴阳以期昭泰，次则抚夷夏以务洽平。俾比屋之可封，致乃后於无事，兆人允赖，百辟具瞻。苟异於斯，则将安用？扶危启运保功臣开府仪同三司守太尉兼门下侍郎同中书门下平章事充太清宫使宏文馆大学士延资库使兼诸道盐铁转运等使上柱国晋国公杜让能，轩裳贵胄，礼乐清门，蹈姬孔之康庄，迈韦平之阀阅，夙推重望，早历华资。洎陟台司，亟更年，方谓伟儒，克承大任。而乃首居帷幄，轻议干戈，弃卿士之臧谋，构藩垣之深衅。启询之际，证执弥坚，果至兵集甸畿，人散都邑。尚赖祖宗垂，贤智叶谋，顿悟朕心，别施制命。询彼舆人之论，咸推上相之尤，须示典章，用息腾沸。尚居列郡，式重大臣，可贬梧州刺史。  

○讨董昌制  

夫雷霆雪霜，上天降以成物；明罚敕法，哲王垂以理人。是则阳春不可以独为岁功，仁恕不可以专为君德，刑威之作，其在斯乎！朕以眇身，祗膺大宝，奉祖宗之丕训，荷天地之洪休，八年於兹，一日无怠，逊於志者，必本於情，苟惩诫之不明，惧典章之斯废。  

威胜军节度使检校太尉同中书门下平章事陇西郡王董昌，出於行伍，属遇艰难，权握兵戎，位崇将相。器将盈而自覆，鼎必折而遂倾。因凭生祠，辄有狂计，假陈妖异，或乱邪巫，鼓噪危楼，伪为建国。不思理代，徒生犬吠之音；欲就丛祠，妄举狐鸣之兆。赖浙西节度使钱Α与诸州等，皆忠诚愤激，壮志坚高。始以逆顺之理，飞章谕之而不悟；次以攻伐之谋，与约胁之而不回；至於率兵，直以靡刂垒，虽假言诱惑，止遏凶邪。终为闭壁偷安，不使束身归罪，是其阴诈，犹欲张皇。鱼戏鼎而虽亦可哀，螂怒辙而终为不率，天讨有罪，鬼得而诛。其董昌在身官爵，并宜削夺。仍委钱Α进兵攻讨。越城之内，士庶且多，宁无勇敢之徒，善以功名自许。如枭戮生擒董昌者，授三品正员官，赏钱一万贯。如有官者，超三资酬奖。如是董昌威制，曾助妖谋，翻然改过图功，转祸为福，有所自效者，罪并不问，赏即与之。  

於戏！恶杀好生，人君令德；仗顺伐逆，武夫令猷。鸣鼓而攻，盖非获已，奋戈而起，亦宜愤诸。勿发勿焚，无误无失，罔俾观听者谓我黩武而佳兵也。  

○贬孙南州司马制  

金紫光禄大夫守礼部尚书安乐郡开国侯食邑一千户孙，夙通朝籍，累践华资，窃顾多岐，遽堕直道。秉弼谐之大政，附伎术之小人，罔畏公言，自为良策。处嫌疑而不愧，谓宠利之可安，而属我艰危，匪能匡救。顷因丕变，亦贷彝章，虽罢万机，尚分六职。是惟循省，俾息沸腾，观谏臣所上之章，陈取戾不已之状，则正卿之位，非尔宜居。将儆後来，遂投荒服，行当罪己，无或尤人。可贬南州司马员外置同正员，仍令所在驰驿发遣。  

○昭雪杜让能等制（节文）  

其有任崇柱石，位重台衡，或委以军权，或参诸宥密，竟因连谤，终至祸名，郁我好生，嗟乎强死。应大顺已来，有非罪而加削夺者，并复官资。其杜让能、西门君遂、李周潼已下，并与昭雪，还其爵秩。韦昭度顷处台司，每伸相业；王行瑜求尚书令，独能抑之；致於沈冤，谅由此事。李奚文章宏瞻，迥出辈流，竟以朋党之间，挤於死地。凡在有识，孰不咨嗟？宜并与昭洗，仍复官爵。  

○授薛王知柔户部尚书判盐铁度支制  

国家自盗螫中原，兵缠九县，支度牢笼之务，施张经制之宜，率烦台臣，旁综使务。纲条既正，丰阜可期，宜择通才，俾继成绩。佥曰叔父，膺予简求，询谋协同，毗赖惟允。即以虚位，并而授之，匪私吾宗，示张王室。惟尔嗣薛王知柔，我之近属，国之材人。识大体以立朝，蕴嘉谋而致用。粤自典司宗┙，尹正神皋，庇本枝而敦序有伦，临帝甸而污莱尽辟。政惟务本，生灵怀衣食之源；令著先威，豪右屏椎埋之迹。人怀其惠，吏不敢欺。封畿新转置之规，园寝备荐羞之礼。府署完葺，京师宁，畴兹多能，孰可加尔。朕言念铜盐之重，赋舆之殷，劳於钧衡，多历年所。今将授尔，用展其材，矧乃司存，此专郎吏。乾元多难，方委公卿，离之合之，各系缓急。今我用尔，思复旧章。惟简身可以律人，惟奉公可以御下，取舍勿因於利，任使惟其所知，无以公务结私恩，无以公方树私怨：惟是六者，竭乃一心，副吾超拔之恩，济我艰难之运，悉仍旧贯，别示殊恩。於戏！朝廷之本，军国之用，伫尔康济，纾吾焦劳。往佩宠光，勉施才术。苟不称是，又何敢以叔父私於天下哉！  

○授大理李卿黔中宣慰使制  

将我诏命，使於四方，必惟其人。矧乃旧服，咨於辅相，佥曰汝谐。用之不疑，行矣思济。李，国朝名相之令嗣也，文行器业，雅有家风，政事规为，克绍先志。践履亟更於中外，练达深得其本根。顷镇黔江，洽闻善政，四年问俗，五郡怀仁。恩信被於昆夷，盛名振於县道，寻移旌盖，往理桂林。载扬休声，屡著嘉绩，两地遗爱，万人去思。今闻黔巫易帅之时，颇失睦邻之道，虑成间隙，又动干戈。念远俗之无辜，向中宵而不寐，升尔揆路，为吾使星。尚念汉地人情，必怀龚遂；河内风俗，未忘寇恂。宜其宣我忧勤，导予宵旰，强者抑之，弱者抚之，无俾黔人，又堕涂炭。用尔专达，膺予简求，伫其响风，闻乐称职，殊恩好爵，无所吝焉。  

○授崔允崔远平章事制  

门下：择股肱良臣，为社稷大计，斯实安危之本，必资经济之才。应星象而践三台，平阴阳而调六气，成彼非熊之兆，叶兹审象之求，既偶通贤，爰申并命。扶危匡国致理功臣新授武定军节度湖南管内观察处置等使金紫光禄大夫检校礼部尚书同中书门下平章事持节都督潭州诸军事兼潭州刺史上柱国清河郡开国侯食邑一千户崔允，公台贵胄，礼乐名门，秉直道以匡时，挺贞观以华国。玉山孤峭，迥出千峰；冰镜澄明，能涵万象。翰林学士承旨银青光禄大夫行尚书兵部侍郎知制诰上柱国博陵县开国男食邑三百户崔远，璋蕴德，鸾鹤呈姿，持伟望以标奇，蕴神锋而匿耀。朱弦逸韵，既可礼天，宝剑雄，宜乎折滞。或继膺倚注，屡执钧衡；或亟处深岩，尝司诏诰。燮调茂绩，敏嘿嘉名；昭布朝伦，洋溢休称。而体国励志，问牛之美早传；致君载诚，吐凤之名夙著。宜陟重任，详观厥能，升诸喉舌之司，宠以垆锤之用。专秘殿之图籍，度会府之财征，俾操化钧，仍绾邦职。当此艰难之运，爰系辅弼之功。噫！未复神州，尚兹多垒，仍岁有征巡之役，兆人怀苏息之期，予心浩然，罔知克济。咨尔良弼，共成懿图，勉膺三事之荣，恪奉一时之宠。允可守中书侍郎兼户部尚书同门下平章事集贤殿大学士判度支，远可守本官同中书门下平章事判户部，散官勋封如故。  

○授孙判度支兼诸道盐铁使陆判户部制  

门下：朕闻天所以运行不息，维之者星辰；地所以载厚无疆，纪之者海岳。故尹、说相殷而帝道盛，旦、佐周而王业昌，时之替兴，事系辅弼。朕励精理道，梦卜披贤，继叶旁求，并膺爰立。皆号人杰，实为国华。银青光禄大夫守中书侍郎同中书门下平章事充集贤殿大学士判户部事上柱国安乐县开国子食邑五百户孙，大昴分辉，维嵩孕秀，直如金矢，洁若冰壶。处谏诤之司，言无畏忌；守驳正之任，道不依违。当官而行，遇事必立。自擢居台席，兼领地征，蕴持危扶倾之心，负忧国忘家之志，卓尔孤迈，超然不群。稽於众多，佥曰名相。银青光禄大夫行尚书户部侍郎同中书门下平章事上柱国嘉兴县开国男食邑三百户陆，清庙升歌，朱干《象舞》，内健外顺，动直静专。早践清华，旁流休问，既登禁密，润畅皇猷。言有准绳，心无吝悔，爰人近侍，委以化钧。目无全牛，刃有馀地，不斯须而离道，不造次以违仁。考於群词，咸称良辅，而皆道符夔益，业冠萧曹，楷式一时，仪刑四海。和松磊落，郁为大厦之材，赐琏晶莹，宛是接神之器。今朕以运丁艰否，时未洽平，贼臣尚恐其跳梁，国计未臻於丰羡。煮海之利，多失於旧规；量地之征，未登於贡式。须分重务，属我名臣，冀大振於颓纲，俾渐昌於衰历。是用迁皇极紫微之位，总简书刊集之司，兼以利权，尽付全德。尔宜振提百度，荡定九围，勉服宠光，以绥夷夏。可门下侍郎同书门下平章事监修国史判度支兼诸道盐铁转运使，可中书门下平章事中书侍郎充集贤殿大学士判户部事，散官勋封如故。  

○立德王为皇太子制  

我国家尚法夏殷，远遵汉魏，爰设储贰，式固宗祧。既明两而作离，在立嫡而惟长，矧兹冲眇，获嗣丕基，将宏永图，宜举令典。德王，朕之元子，孝敬日跻，早茂温文，克将岐嶷。属者朝廷多故，兵革尚兴，怀柔方务於舞干，典礼未行於主器。而忠臣献议，百辟上言，请建元良，至於三四。以奉祖宗之彝教，必在前星；系亿兆之人心，宜崇嗣体。由是考彼史册，询於蓍龟，厥惟旧章，乃建嘉命。尔其严奉师傅，敬慎威仪，必使流庆万邦，垂芳三善。禀教谕之道，作图牒之祥，勿怠令猷，克光帝载。服我明训，永孚於休。可册为皇太子，仍改名裕。令所司择日，备礼册命。  

○贬朱朴郴州司户制  

羲州司马中外置同正员朱朴，本在寒微，偶升科第，复尘簪组，且列胶庠。不为自审之谋，但务夤缘之计，实因奸幸，潜致显荣。亦谓术可弭兵，学能理国，叨半岁容身之贵，无一朝辅政之功。惟辱中台，颇兴群论，斥於散外，未绝他肠。越法制以有图，信愆尤之自作，封章所指，窜逐尚轻，掾彼方州，亦云宽曲，非我好黜，惟尔深思。可郴州司户参军。  

○授太子宾客王牍诸王侍读制  

王者之子，在襁褓中，置三师训之，繇古道也。我思成人已来，遘此多难，师训之义，翦焉阙闻，南面称尊，愧於寡昧。繇是言念诸子，疚於厥心，宜择正人，为之傅导。今丞相言尔牍老於《大学》，雅有德行，明君臣父子之道，知《礼》、《乐》、《诗》、《书》之源。可使高步承华，大参望苑，琢磨羽翼，朕有冀焉。爰授正卿，以加峻级，且旌优异，往为傅师。邪蒿鲍鱼，勿俾登俎，胄筵讲肄，为惜分阴。使其知东平为善之规，喜王洞箫之赋，承万代之业，固磐石之基，斯实赖於老成人也。  

○授崔允吏部尚书制  

门下：天地广运，寒暑所以推迁；帝王任人，理乱系於周稔。故叔敖三相，往道（阙）；胡广七为，前功斯在。因详文册，爰示徽章。扶危匡国致理功臣光禄大夫守中书侍郎兼吏部尚书同中书门下平章事判度支上柱国清河郡开国公食邑二千户崔允，金茎擢用，玉烛资和，朱弦含理代之音，苍璧是礼天之器。自付政柄，累遇时艰，或已去而复还，每勤官而莅事。虽务直道，终失中庸。朕昨者初复上京，方安庶品，且期静理，贵保和光，而於敷奏之间，独有去留之说，徒妨事体，俾长纷争。是用辍乃钧衡，专兹铨镜，亦将示朝廷之典制，保君臣之始终。更茂前功，永孚於道。可守吏部尚书。  

○贬王抟工部侍郎制  

天地之数，寒暑有推迁；辅弼之臣，任用有进退。盖以其宣力斯久，克修是亏，俾夫退列贰卿，式示朝典。以礼之使，其在兹乎。扶危匡国致理功臣开府仪同三司守司空兼门下侍郎同中书门下平章事监修国史判度支上柱国鲁国公食邑三千户食实封一百户王抟，始以菲才，擢升重位，亟移星律，蔑效公忠。惟务回邪，罔思致正，紊朝廷之纲纪，致经费之空虚。而又朋附近臣，隳弛大典，岂可尚持国柄，所宜降处周行。犹念含宏，勉为循省。可特进尚书工部侍郎。  

○贬王抟溪州刺史制  

工部侍郎王抟，久司邦计，复掌国钧，致帑藏之不丰，则材谋而安在？曾无谠正，但务回邪，尽非燮理之心，惟是贪婪之志。今则罢其大柄，复列贰卿，虽优宏之制已行，在问俗之司俾任。可谪授溪州刺史，所在驰驿发遣。  

○再贬王抟崖州司户制  

溪州刺史王抟，久居重位，罔著嘉猷，掌邦计而罕致丰盈，顾私室而惟多贪积。虽示朝黜，未塞群情，俾从行使之权，许履掾曹之职。可贬崖州司户参军员外置同正员。  

○授乐仁规兵部尚书制  

兵部司马之职，尚书法从之官，古不轻授，今难其人。盖戎务之出入，马政之弛张，莫不攸系，非有奋励之材，练达之智，不足以奉扬威武，毗替机密者矣。尔光禄大夫兵部尚书乐仁规，粤自蚤岁，有志事功，自北而南，在朕左右。及其给事内廷，论思献替之益，亦时有焉。夏官之选，唯尔之能，然以八座之官，朕非轻以畀人者也。尔尚一乃心力，以报朕所以见知之意。於戏！惟秉义守礼，则可以谨科条；惟趋事赴功，则可以行邦正。尚思自勉，服我训词。  

○赐御史大夫史实制  

古置御史，绳愆纠察，为朕耳目，董正朝纲，厥任非轻，必惟其人。尔御史大夫史实，风裁严毅，学识渊源。劲正之气，足以配昔人之贤；明敏之才，足以周当世之务。今朕丕承鸿绪，值造多艰。外有侵侮之虞，内赖修攘之略，特简命尔，尔宜益励初心，毋荒朕命。  

○特敕新进士授官制  

念尔登科之际，当予反正之年，宜降异恩，各膺宠命。  

○封成上谷郡王制  

门下：朕闻赏有功则劳者劝，考其绩则政事彰，能否既分，黜陟斯在。其有勋已铭於简册，化复被於讴谣，表率公侯，澄清土宇。静梦泽於千里，尽辟莱；曜轸宿於九霄，光生芒角。行爵继禄，显忠遂良，式副佥谐，爰登宠寄。具官成，氯合冬日，志烈秋霜。蕴雄特之标，中能抑畏；抱介洁之操，外富通明。自节制衡巫，统临荆楚，承菲人之贪虐，属生聚之流离。比卫文之革车，兼无三百；同魏相之版户，略不盈千。曾未逾时，俄成乐国，井阎富庶，人物殷繁。玑组之赋聿修，苞茅之贡常入，丹靡阙，咸臻，睦邻而四境风行，荡寇而三峡浪息。况蔓联湖岭，辐凑梯航，既水陆之靡艰，致赋输之罔滞。积兹功绪，实谓忠劳，苟无举善之文，是废畴庸之典。今则移紫微之尊秩，疏异姓之殊封，位冠三台，爵逾五等，用奖分忧之绩，乃申进律之恩。勉力在公，倾心报国，报我休命，无忘恪恭。  

○授李践由安州别驾李惟可鄂州别驾制  

门下：朝议大人前使持节房州诸军事守房州刺史上轻车都尉李践由、朝议大夫行蕲州司马护军李惟可等，出自士林，频迁官序。或方圆异用，道有变通；或昆友官同，法宜回避。俾从新令，用协旧章。践由可守安州都督府别驾，散官如故；惟可可鄂州别驾，官勋如故。  

○命皇太子监国制  

门下：朕以眇身，祗膺大宝，十有三载，惧不克胜。上荷祖宗之灵，托於兆人之上。虚受谦益，每励於恭勤；示俭守文，靡忘其宵旰。而乃两经播越，屡兴兵革，生类莫跻於仁寿，理道示致於洽平。尚赖左右大臣，尊奖侯伯，共戡多难，归复神州。岂我眇冲，拯此艰运，恭念高祖、睿宗、元宗、顺宗，或经多难，或苦沈疴，遂厌万几，授於令嗣。是使进退无爽，孝慈两全，人心尽服其至公，天性克彰於具美。近者忽婴疾疹，旦夕未瘳，虽思养襟灵，而亦循典故。皇太子裕，温恭有立，和粹积中，蕴孝悌以（阙），禀聪知而夙赋。动惟尔义，进则思贤，必能广继绝之心，副传归之命。万机至重，不可暂阙，宜令皇太子裕监军国事。咨尔中外匡弼，将相卿士，辅朕元子，永孚於休。凡有庶务，悉宜听监国处分。布告遐迩，当体朕意。主者施行。  

## ●卷九十一  

☆昭宗（二）  

○修葺国学诏  

有国之规，无先学校；理官之要，莫尚儒宗。故前王设塾庠，陈齿胄，所以敷扬至道，宏阐大猷者也。国学自朝廷丧乱已来，栋宇摧残之後，岁月斯久，榛芜可知。宜令诸道观察使刺史与宾幕州县文吏等，同於俸料内量力分抽，以助修葺。  

○复陈敬官爵诏  

大海所以长百川者，下流必纳；大地所以载万物者，有质皆容。哲后体之，事无常势。吊人拯溺，则龚发王师；录旧弃瑕，则大开法纲。断自朕志，又何愧焉。陈敬发迹禁军，遂居大镇，因缘遭遇，穷极宠荣。先皇帝顷属艰难，遂至巡狩，敬当镇都会，颇罄忠诚。大则有天下赴难之师，皆求宿卫；次则有官司奔走之吏，重创朝廷。玉帛波输，梯航露集，实竭勇智，备极经营。度支日费，而未省告劳；供馈星烦，而竟无横敛。全由尽节，果叶中兴。朕初奉宗祧，未熟政理，遽忘前绩，俄至兴师。责楚子之包茅，尔虽旷职；忘公孙之豆粥，予亦无恩。致我劳臣，莫明素志。近者视朝无事，乙夜观书，则卢绾之在四夷，尚紧宿卫；周勃之居一县，足表厚诬。前史具存，殷鉴何远。矧朕冲眇，敢忘勋劳，相印兵符，高爵显位，既从昭雪，宠宜如初。勉思祸福之门，重契君臣之分。抑人情而遵天道，既已无疑；思福善而诫祸盈，便当自省。王建、顾彦朗等，久屯师旅，颇罄忠勤，尽怀颇牧之谋，俱奉及瓜之戍，眷言勋效，常所叹嘉。今则大布宽仁，永安诖误，在禀垂橐之令，勿辜偃革之恩。便令部领师徒，各归所任，其回戈将士等，仰彦朗、王建以奉本道上供钱物量事优赏讫奏。兼闻杨晟等深知逆顺，首率归投。陈劲草之心，备舆榇之礼，书之信史，就播忠规。敬重作藩侯，列牧复为州将，勉思和叶，以保初终，无构厉阶，重贻伊戚。敬可开府仪同三司太师兼中书令成都尹上柱国颍川郡王食邑四千户食实封八百户充剑南西川节度副大使知节度事管内观察处置统押近界诸蛮及西山八国云南安抚制置营田供军粮料等使。於戏！刻舟求剑，取笑古人；胶柱调瑟，故难忘理。兹以通变，冀息干戈，苟有利於苍生，又何辞乎改作。布告遐迩，咸使闻知。  

○诛杜让能宣示天下诏  

夫赏功而刑有罪，飨国明规；邪务去而任无私，君人大节。其有显犯典宪，谋危宗祧，难贷大刑，式谢四海。崖州流人李周潼、州流人段诩、儋州流人西门君遂、雷州司户参军杜让能等，结为奸党，请发禁军。假言防山南，心乃攻伐近镇。倾危宗社，谗构忠良，包藏祸心，附会狂计。昊穹降监，宗庙炳灵，大臣继有封章，列藩沥恳论奏，朕亲鞫问，罪状显然，须行宪章，谅非获已。於戏！朕以冲眇，嗣膺丕图，任用之间，固无疑事。而让能一居台鼎，八换星霜，必谓能罄忠诚，不辜所仗。殊不知手操国柄，身作乱阶，政以贿行，化由财进。举枉错直，爱憎系於一时；鬻爵卖官，聚敛逾於巨万。仍复举倍息之利，恣兼并之心，市肆货财，曰归私第，邻伍店宅，旋入所居。政事决於胥吏，奢华纵於妇女，邱某一家杖杀，曾不奏闻；湖外二年兵戈，曾（阙）败（阙）。或以（阙）益藏，或以狂误交通。朕以久务含宏，未能决谪，一旦彰露，万口咨嗟。君遂等始终同谋，表里相济，纳货则更相问遗，谋人即放还（阙）。至於烟尘四郊，纷被九陌，拥兵而固请巡幸，差人而纵火宫中。顷刻之间，警跸无禁，缀旒累卵，未足为危。四罪既诛，中禁立定，国法斯在，朕何敢私。尚虑道途传闻，远近误谬，四海之内，未委事端，故降命书，明示天下。凡在臣庶，宜体朕怀。  

○赐李克用诏  

朕以景宣、全、行实、继鹏为表里之奸谋，纵干戈於双阙，烟尘倏忽，动杀纵横。朕偶脱锋，遂移辇辂，所为巡幸，止在近郊。盖知卿统领雄师，驻临蒲坂，累飞书诏，继遣使人。期卿以社稷为忧，君亲在念，必思响应，速议龚行。岂谓将涉两旬，未有来表，忧虞是切，寝食不遑。岂忠义不切疚怀，而道途或有阻滞。今则专令亲信，恳勋贤，故遣延王戒丕、丹王允与供奉官王鲁纡等宣示。卿宜便董貔貅，径临、凤，荡平妖穴，以拯阽危，是所望也。  

○答李克用请车驾还宫诏  

昨延王回言，卿忧时体国，执礼输忠，接遇之间，周旋尽节。备知肺腑，识我恩荣，静惟尊主之心，果契知臣之分。朕欲取今月二十四日却复都城，冀宁兆庶，倚我勋德，有若长城，速伸翦荡之谋，以慰黔黎之望。  

○赐州行营都统诏  

州节度副使崔，破城之时，勿令漏网。与崔昭纬去年朋党，交结，王行瑜构合祸胎，原繇此贼。付四面行营知悉。  

○诛崔昭纬诏  

朕猥以眇身，恭临大宝，修前王这法度，奉列圣之纪纲，未尝以喜怒之心行其赏罚，唯务以诚信之道示於寰区。有功有劳，既不吝於爵禄；负恩负法，宁可贷其诛夷，是谓至公，庶臻理道。左降官崔昭纬，顷居内署，粗著微劳。擢於侍从之司，委以变调之任。不能忠贞报国，端慎处身，潜交结於奸臣，致漏泄於机事。星霜累换，匡辅蔑闻。其罪一也。又快其私忿，辄恣阴谋。崔之险，连行瑜之计画，遂至称兵向阙，怙众胁君。故宰臣韦昭度、李，并以无辜见害，几危宗社，显辱君亲。其罪二也。及行瑜败灭，京国甫安，而乃自惧欺诬，别谋附。又於藩阃，潜请荐论，不唯苟免罪愆，妆亦再希任用。贪荣冒宠，僭滥无厌，败俗伤风，贤愚共鄙。其罪三也。又将厚赂，欲结诸王，轻侮我宪章，玷渎我骨肉。货财之数，文字具存。赖诸王作朕腹心，嫉其蠹害，尽将昭纬情款，兼其亲吏姓名，直具奏闻，拒其求。昭纬曾居宰辅，久历清崇，但欲逞其回邪，都不顾其事体，观其识见，实骇听闻。其罪四也。自奸邪既露，情状难容，尚示宽恩，未行严宪，投於荒裔，冀其自新。而不能退省过尤，恭承制命，速赴贬所，用守常规，而犹自务宴安。寻闻所在留驻，搅扰藩镇，侮慢朝章，曾无懔畏之心，可验包藏之计。罔知愆咎，唯谤朝廷。其罪五也。朕以恩泽者帝王之雨露，刑法者邦国之雷霆。无雨露则庶物不荣，无雷霆则万邦不肃。体天道以化育，遵王度以澄清，罪既昭彰，理难含垢。凡百多士，宜体予怀。其崔昭纬宜差使往所在赐自尽。  

○答韩建表请车驾幸华州诏  

镇国军节度使韩建，忠贯雪霜，义坚金石。十陈章表，备竭忧国之诚；一诣行宫，愈验爱君之志。况华州城垒牢固，粮储赡丰，兵士又免远行，车舆且绝他虑。  

○赐韩建诏  

卿武抱七德，瑞应四灵，挺生德门，佐我丕祚。彩衣就养，深知百行之原；布被奉家，不以三公之贵。朕闻卿高节，奖卿崇勋，迁幸已来，社稷是。卿宜每关朝政，莫惜揣摩，既位列大臣，亦不为越分。至於道路警候，晨夜是防，皆伫良筹，用致高枕，无令奔轶，以慰焦劳。诸道节度使知卿至忠，服卿威望，卿宜各移书檄，告以安危。使有兵者陈勤王赴难之谋，丰财者展急病上供之效，合成忠孝，同济艰难。启我中兴，允属上将，山河为誓，不在他人。  

○答韩建让封昌黎郡王诏  

卿始以勤俭镇关辅，为列岳准绳，近以忠赤扈和銮，立大朝纲纪。诚恪备尽，丰省中规，下有慰於孝思，上无累於供亿，创行庙之功也；群后在廷，盛典咸举，复累朝之废坠，崇万代之本根，建储宫之效也。而又请散兵甲，大斥奸邪，忠言屡闻，成绩可数，以身许国，其心动天。虽仲尼兴微管之言，汉祖有必勃之谓，方用经济，殊曰寂寥，永言茂恩，讵非异数。但念成人之美，君子所先，执德不回，格言斯尚。是用寝美号重封之泽，就谦光崇让之规，足以警励贪夫，教化疲俗。已议依允，尤切叹嘉。  

○答韩建让兼辅国军节度使长春宫使诏  

卿才本济时，道惟师古，致君不欺於辱市，忧国每至於忘家。自朕薄狩近关，倏逾周岁，备见忠勤之效，莫非倾尽之心，允谓良臣，宜膺重寄。会同州元戎失职，军旅不安，况接行朝，尤思得帅。是用资尔兼领，镇乎危邦，冀疲瘵之渐苏，而烟尘之彻警。何乃遽陈章表，过有冲。方藉当仁，岂宜多让，固难依允，无至再三。  

○贬崔允工部尚书诏  

食君之禄，合务於尽忠；秉国之钧，宜思於致理。其有叠膺异渥，继执重权，遽萌狂悖之心，忽构倾危之计，人知不可，天固难容。扶危定乱致理功臣开府仪同三司守司空兼充太清宫使宏文馆大学士延资库使诸道盐铁转运等使判度支上柱国魏国公食邑五千户崔允，奕叶公台，蝉联圭组。冠岁名升於甲乙，壮年位列於公卿，趣向有闻，行藏可尚。朕采於群议，询彼舆情，有冀小康，遂登大用。殊不知漏卮难满，小器易盈，曾无报国之心，但作危邦之计。四居极位，一无可称。岂有都城，合聚兵甲，暗养死士，将乱国经，聚貔武以保其一坊，致刁斗远连於右辅。始则将京兆府官钱，委元规召卒；後则用度支使榷利，令陈班聚兵。事去公朝，权归私室。百辟休戚，由其顾盼之间；四方是非，系彼指呼之际。令狐涣奸纤有素，操守无堪，用作腹心，共张声势。遂令滥居深密，日在禁闱，罔惑朕躬，伪行书诏，致兹播越，职尔之由。岂有权重位崇，恩深奖厚，曾无惕厉，转恣睢盱，显构外兵，交图不轨。朕以士庶流散，兵革繁多，遂命宰臣，与之商议。五降内使，一贡表章，坚卧不来，拒召如此。况又拘留庶吏，废阙晨趋，人既奔惊，朕须巡幸。果见兵缠辇毂，火照宫闱，烟尘涨天，干戈匝野，致朕奔迫，及於岐阳。翠辇未安，铁骑旋至，围逼行在，焚烧屋庐。睹此阽危，咎将谁执？近省全忠章表，兼遣幕吏敷陈，言宰臣继飞密缄，促其兵士西上，静详构扇，孰测包藏？无功及人，为国生事。於戏！君人之道，委之宰衡，庶务殷繁，岂能亲理？尽将机事，付尔主张。负我何多，构乱至此。仍存大体，不谓无恩。可责授朝散大夫守工部尚书。  

○诛宦官诏  

宦官之兴，肇於秦汉。赵高、阎乐，竟灭嬴宗；张让、段，遂倾刘祚。肆其志则国必受祸，悟其事则运可延长。朕所以断在不疑，祈天永命者也。  

先皇帝嗣位之始，年在幼冲，群竖相推，奄专大政。於是毒流宇内，兵起山东，迁幸三川，几沦神器。回銮大始，率土思安，而田令孜妒能忌功，迁摇近镇，陈仓播越，患难相仍。洎朕纂承，益相侮慢，复恭、重遂逞其祸，道弼、季述继其凶，幽辱朕躬，凌胁孺子。天复返正，罪己求安，两军内枢，一切假借。韩全诲等每怀愤惋，曾务报雠，视将相若血仇，轻君上如木偶。未周星岁，竟致播迁，及在岐阳，过於羁绁。上忧宗社倾坠，下痛人庶流离，茫然孤居，无所控告。全忠位兼二柄，深识朕心，驻兵近及於三年，独断方诛於元恶。今谢罪郊庙，即宅宫闱，正刑当在於事初，除恶宜绝其根本。先朝及朕，五致播迁，王畿之，减耗太半。父不能庇子，夫不能妻室，言念於兹，痛深骨髓。其谁之罪？尔辈之由。帝王之为治也，内有宰辅卿士，外有藩翰大臣，岂可令刑馀之人，参预大政？况此辈皆朕之家臣也，比於人臣之家，则奴隶之流。恣横如此，罪恶贯盈，天命诛之，罪岂能舍？横尸伏法，固不足矜，含容久之，亦所多愧。其第五可范已下，宜并赐死。其在畿甸同华、河中，并尽底处置讫。诸道监军使已下，及管内经过，并居停内使，敕到并仰随处诛夷讫闻奏。已令准国朝故事量留三十人，各赐黄绢衫一领，以备宫内指使，仍不得辄有养男。其左右神策军，并令停废。  

○赐王建诏  

朕以眇身，於人上。皇天不佑，寇难荐兴。外无桓文，内无平勃，每一念至，芒刺在怀。卿忠义贯日，至诚许国。三川不宁，一麾已定。清净中原，再造我国家，朕有望於卿也。  

○赐王建诏  

朕去年在凤翔，与茂贞熟计，诛韩全诲等以谢全忠。崔允固请废两军，尽去北司。朕止欲诛有罪之人，全忠、允必欲尽杀。朕方危迫，不得不从。而允与郑元规朋助全忠，闲谍诱惑，欲起兵收凤翔，次及西川。天人助顺，崔、郑就诛。昨正月二十日，朕御楼抚慰军氓，具告允等罪状。宰臣裴枢等受全忠密旨，亟奏凤翔川军已及咸阳，胁朕迁洛。後二日，东兵拥朕出长安，朕与后妃宗室吏人，匍匐就道，艰苦万状。六军偕废，朕益孤危。再赐茂贞密诏，使告卿纠合诸镇，共迎朕西归。侦知全忠迁朕至洛，尽斥内外侍卫，虽有书诏，不可复通。藩镇诸侯，或信伪诏，强者归之，则贼势转盛。卿自先帝时立功，数助朕征讨，受贼诬构，宁不冤愤。计此贼必先讨凤翔，次及卿与河东，然後取天下。卿安忍负高祖、太宗三百年德泽，而束手黄巢馀党？宜亟告茂贞、继徵克用、行密及襄、幽、镇、魏，同举勤王之师，迎朕还京。朕兵尽力穷，危及宗社，临轩西望，洒血告卿。  

○遗诏  

我国家化隋为唐，奄有天下，三百年之盛业，十八叶之耿光。朕自缵丕图，垂将二纪。虽恭勤无怠，属运数多艰，致寰宇之未宁，睹兵戈之屡起。赖勋贤协力，宗社再安，岂意宫闱之间，祸乱忽作。昭仪李渐荣，河东夫人裴贞一，潜怀逆节，辄肆狂谋，伤[  

U51]既深，已及危革。万机不可以久旷，四海不可以乏君，神鼎所归，须有缵继。辉王祚，幼彰岐嶷，长实端良，裒然不群，予所锺爱，必能克奉丕训，以安兆人。宜立为皇太子，仍改名，监军国事。於戏！孝爱可以承九庙，恭俭可以安万邦，无乐逸游，志康寰宇。百辟卿士，佑兹冲人，载扬我高祖、太宗之休烈。  

○授张实段逸兼御史中丞敕  

张实等忠勇冠时，韬钤出众，俊轻雕鹗，气激风□。六奇之妙术难偕，三略之英谋有素。拔山背水，曾不逊於昔贤；左马右人，已无惭於今日。但以中兴启运，举善从宜，将激劝於功庸，合甄升於义烈。岂可尚淹宪省，示副陟明。宜进霜威，勉承光宠，更观後效，勿替前劳。  

○赐钱Α敕  

朕惟兵兴以来，人情厌苦，苟有预备，多免侵伤。钱Α能於本乡建筑城垒，况闻不扰蒸庶，尽出军行。省阅奏章，良用嘉叹，宜依所奏者。  

○赐钱Α安众营额敕  

未息兵戈，须依营寨。钱Α安人抚众，爰建危墙，累有奏陈，须赐营额。宜以安众为务，仍不致妨耕农，牒至准敕者。  

○平杨守亮等敕  

夫胜残去杀，古圣之格言；阜俗安人，前王之令典。逆贼杨守亮、杨复恭、杨守信等，结於当援，聚作奸邪，谓天可欺，谓神可罔。言惟讪上，既验於无君；动即谋人，非因其有道。枉杀元舅，沈溺一家，（阙）节旄，阻留恩命。隔西川之贡奉，绝数镇之纲商，欲使朝廷支费不充，又遗藩方资粮有阙，擢发不足以数罪，糜躯未足以当辜。万姓脂膏，苛敛作奉身之具；一方丁壮，尽驱为不轨之兵。以至夫不得耕，妇不得织，愁叹寻盈於道路，疮痍仅遍於乡闾，每切焦劳，不忘顷刻。昨者幸赖股肱重寄，心膂元臣，共兴貔武之师，尽破豺狼之窟。今则烟尘顿息，戈甲以宁，成（阙）堵之期用遂息肩之泰，得不去其前弊，示以新恩？爰兴恻隐之心，乃降优宏之命。应兴元界内及洋州金商等州，兵火伤残之後，各委长吏切国安存。至於赋税，并宜酌量矜减。其杂色差役，悉仰权停。如有百姓军人，前资见任，凡百诖误，一切不问。其京畿界内有兵马屯驻之处，亦委京兆府量宜蠲免，俾令通济，无令重伤疲瘵。其凤翔、宁、秦州、东川、华商等道将士等，二年于役，苦战摧凶，竟於荡平，宁忘酬奖。应立功大将节级等，各委本道节度使定其功状，具名衔闻奏，当议处分。又飞挽之劳，宴赏之费，尽出方面，不在朝廷。诚曰嘉谋，亦由协力，应用军已来本判官并主掌官吏，各仰分析奏闻，各与奖拔。於戏！王者为心，不忍一物失所；君人御宇，岂忘四海为家。全资有土之臣，共广无私之化。布告中外，咸使闻知。  

○答钱Α奏进安众营图敕  

钱Α押衙王高至，省所进版筑茆山安众营图一面事具悉。卿茂绩勤王，功深守土，动惟有备，居必思危。以数邑之地里稍遥，虑外寇之窥觎为患，爰兴版筑，式固金汤。况力役自尽於介夫，劳扰岂问於黔首，寻则邻封充斥，果使众庶保安。既彰先见之明，复有及人之利。阅其绘事，实验长才，岂惟列在缣缃，固可垂於简素。嘉叹之极，寐兴不忘，想宜知悉。冬寒，卿比平安否，遣书，指不多及。  

○赐新及第进士敕  

高宗梦傅说，周文遇子牙，列位则三公，弼谐则四辅。朕纂承鸿绪，克绍宝图，思致理平，未臻至化。今大朝方兴文物，须择贤良，冀於佥选之间，以观廊庙之器。今年新及第进士张贻宪等二十五人，并指挥取今月九日於武德殿祗候，委中书门下准此处分，仍付所司。  

○覆试进士敕  

朕自君临寰海，八载於兹，梦寐英贤，物色岩野，思名实相符之士，艺文具美之人，用立於朝，庶裨於理。且令每岁乡里贡士，考核求才，必在学贯典坟，词穷教化。然後升於贤良之籍，登诸俊造之科。如闻近年已来，兹道寝坏，多披於隼翼，羊或服於武皮，未闻一卷之师，已在迁乔之列，永言其弊，得不以惩？昨者崔凝所考定进士张贻宪等二十五人，观其所进文书，虽合程度，必虑或容请，莫致精研。朕是以召至前轩，观其实艺，爰於经史，自择篇题。今则比南郭之竽音，果分一一；慕西汉之辞彩，无愧彬彬。既鉴妍媸，须有升黜。其赵观文、程晏、崔赏、崔仁宝等四人，才藻优赡，义理昭宣，深穷体物之能，曲尽缘情之妙。所试诗赋，辞艺精通，皆合本意。其卢赡、韦说、封渭、韦希震、张、黄滔、卢鼎、王贞白、沈崧、陈晓、李龟祯等十一人，所试诗赋，义理精通，用振儒风，且蹑异级。其赵观文等四人并卢赡等十一人，并与及第。其张贻宪、孙溥、李光序、李枢、李途等五人，所试诗赋，不副题目，兼句稍次，且令落下，许後再举。其崔砺、苏楷、杜承昭、郑稼等四人，诗赋最下，不及格式，芜颇甚。曾无学业，敢窃科名，浼我至公，难从滥进。宜令所司落下，不令再举。其崔凝爵秩已崇，委寄殊重，司吾取士之柄，且乖慎选之图，辜朕明恩，自贻伊咎。委中书门下行敕处分奏来。其进士张贻宪等二十四人名，准此处分，赐陆、冯渥银器分物，其落下举人，并赐绢三匹。  

○贬崔凝合州刺史敕  

国家文学之科，以革隋弊，岁登俊造，委之春官。盖欲华实相符，为第一用。近寝讹谬，虚声相高，朕所以思得贞正之儒，以掌其事。而闻刑部尚书知贡举崔凝，百行有常，中年无党，学窥典奥，文赡菁英。洎遍践清华，多历年数，累更显重，积为休声。遂辍其宪纲，任之文柄，宜求精当，稍异平常。朕昨者以听政之馀，偶思观阅，临轩比试，冀尽其才。及览成文，颇多芜，岂宜假我公器，成彼私荣。既观一一之吹，尽乏彬彬之美，且乖朕志，宜示朝章。尚遵含垢之恩，俾就专城之任，勉加自省，勿谓无恩。可贬合州刺史。  

○升华州为兴德府敕  

有虞氏之为君，始言省狩；周襄王之告难，乃曰出居。或肆觐於他邦，或播迁於近服，然则地图之内，车辙所临，备庶官而取象拱辰，入九贡而以时述职，是云守宇，皆可建都。昔者德祖省方，平戎服国，升汉中之列郡，同诸府以正名，藩翰之光，典章实重。朕越在关辅，屡经岁时，苟宽失驭之忧，盖获视朝之所。镇国军节度使韩建，始者星驰感愤，雪涕奉迎，邀天力以来同，激人情而共固。以兹驻跸，安类覆盂，邑无夜犬之惊，野有春耕之乐。今则元龟告吉，六马将还，望山河而信是金汤，顾宫室而若无风雨。眷言至此，我实怀之，俾慰众心，爰遵故事，宜改为兴德府。其所置官员资望，一切与五府同。郑县升为次赤，诸县为次畿，其将校并赐华州安跸功臣。  

○赐镇东军押衙乐仁厚敕  

镇东军节度使左押衙充明州都押衙银青光禄大夫检校刑部尚书兼御史大夫上柱国持节辩州军事乐仁厚，居总大藩之万里，出扬阜俗之双旌。况辩州昭五岭之冲，南浦控三峡之要，俾尔勋忠，列於奏荐。隼飞万里，熊耀双幡，右副尔知，同安疆域。故敕。  

○答钱Α奏重修天柱观敕  

省所奏：进重修建天柱观图一面事具悉。我国家袭庆仙源，游神道域，普天之下，灵迹甚多。然自兵革荐兴，基址多毁，况兹幽邃，岂暇修营。卿考一境图经，知列圣崇奉，亲临胜概，重葺仙居。仍选精悫之流，虔备焚修之礼，冀承元贶，来佑昌期，岂惟观好事之方，抑亦验爱君之节。既陈章奏，披玩再三，嘉叹无已，想宜知悉。冬寒，卿比平安好，遣书，指不多及。  

○诛王抟敕  

王抟材类萧苇，器劣瓶筲，秉钧无数於时情，畜志常多於奸计。结朋竖党，蠹物害公，包聚货财，肥浓私室。管领官职，赡济一门，虽行降黜之宽恩，未塞众心之忿怨，须归极典，方正朝章。宜令所在赐自尽。  

## ●卷九十二  

☆昭宗（三）  

○诛李师虔徐彦回敕  

朕临御以来，十有四载，常慕好生之德，固无乐杀之心。昨季述等幽辱朕躬，迫胁太子。李师虔是逆贼亲厚，选来东内主持，动息之间，俾其侦伺。每有须索，皆不供承。要纸笔则恐作诏书，索锥刀则虑为利器，凌辱万状，出入搜罗。朕所御之衣，昼服夜濯，凝冽之际，寒苦难胜。嫔御公主，衾皆阙。缗钱则贯百不入，缯帛则尺寸难求。六辈同其主张，五人权其威势。若言罪状，翰墨难穷，若许生全，是为贷法。宜并处斩。  

○赐钱Α奏取淮南敕  

省所奏：差节度副使钱传，马步都虞候传球部领马步兵士楼船，取二月十日进发，各赴水陆，攻取淮南。卿自到常、润界筑墙一所，指挥兵士，请天军往庐、寿等州应援，并请诏示湖南、荆襄速入洪、鄂应副事具悉。卿天赞忠贞，神扶正直。万里限江山之远，虽隔仪形；一心推金石之坚，益明尊戴。匡佐无渝於臣节，操持遂峻於戎权，威望弥高，功业居最。欲海内之干戈渐戢，愤淮南之枭獍未除，每赖韬钤，用舒宵旰。凡观陈奏，愈念勤劳，辍过庭而分总师徒，离所部而自施制画。况继览东南探报，备闻卿水陆训齐，累挫凶妖，频知胜捷。征伐方推於重柄，施张克建於殊庸，将置升平，弥深眷倚。但以未诛残孽，尚属分兵，只俟才殆犬戎，便当并集貔武，用为应副，庶叶机谋。钦重奖称，再三无已。王延嗣回日，已有诏旨，必体予怀，想宜知悉。秋凉，卿比平安好，遣书，指多不及。  

○封钱Α吴王敕  

朕嗣登大宝，统理万方，有推诚待人之心，少拨乱反正之略。京畿叛乱，宗庙震惊，采周公宅洛之谋，定商王迁殷之业。当兹更始，式表殊勋。检校太师守侍中兼中书令上柱国越王钱Α，一代伟人，三朝元老。定衰救乱，素存忠义之心；济世经邦，夙擅英雄之志。乡兵一起，义声四驰，黄钺初麾，江表大定。包茅时登乎天府，版籍岁贡於有司。日月尘昏，牛女寻常拱北；淮河鼎沸，浙江日夜朝东。用徙於越之封，大畀勾践之境。尔其纠率侯服，翼戴中朝，选将练兵，务农积粟。进可参桓文之烈，退可守吴越之区，宁俾古人，专美前史。於戏！夫差遇颠沛之际，罔替尊周；仲谋方争攘之时，犹知有汉。况尔名德，殿此大邦，必能宏济艰难，一匡天下。予一人实有赖焉。《诗》不云乎：“干不庭方，以佐戎辟”，尔尚勉旃。可徙封吴王，加食邑二千户，实封二百户。馀如故。  

○赐王建  

朕罹此多难，播迁无常，旦夕栗栗，不能自保，而况保天下事。为朕藩护，有望於卿也。  

○平孙儒德音  

朕以冲眇，嗣守丕图。思我高祖、太宗创业之劳，宪宗、宣宗理平之道，何尝不兢兢业业，旰食宵衣。上冀绍於耿光，次期臻於无事，不懈一日，於兹五年。然近者藩翰未宁，兵戈屡动，复以星辰乖忒，运行斯愆。每推爱物之诚，深轸纳隍之念。销兵罢战，前古之佳猷；宥过涤瑕，当今之令典。将敷霈泽，以遂群伦。淮南、浙西、宣州三道，自孙儒结衅以来，涂炭益甚。井邑多成灰烬，里闾变以邱墟，父母妻孥，不得相保，田园第宅，无以自安。如闻州府急於征徭，官吏切於课绩，徵科（阙）罕有完肤，禁絷狴犴，更无生路。苛纵如此，何以和元气？何以致太平？须示优勤，将（阙）富庶。  

共淮南三道管内州县，自大顺二年以前诸色逋悬，并宜放免。自景福元年以後夏秋两税，委长吏斟酌乡县户人厚薄，其有凋残甚处，别议矜放。纵有稍可任持，亦在薄其徵敛，所冀逋逃渐复，封境安，不惟减九重之焦劳，抑且显诸侯之风化。又孙儒未平之日，兵力方强，侧近专城，固难支敌，当不免与之来往，时有供须。盖是胁从，岂皆情愿。淮南节度使杨行密，位冠侯藩之右，名兼卿相之崇，自当推厚下之规，修睦邻之好，无乘时以兼微弱，无恃大而结仇雠。应与孙儒踪迹交涉者，并宜免罪，不在究寻，各保封疆，用苏疲瘵。《易》称作解，史载泣辜，庶将罪已之兴，亦冀从人之欲。应京畿及关辅内见禁囚徒，除官曲犯赃及杀人外，并宜递减。敕命分析，限赦文到後三日疏放闻奏。  

被褐怀玉，固逸代之奇才；灌园鬻蔬，亦超时之独行。将期致理，岂可遗贤。应天下山林之中，衡泌之际，或悬头刺股，枕石漱流，有志未言，无媒自达者，委所在长吏速以名闻，仍接借入京，委中书门下量才奖用。其乡闾父老八十以上，及鳏寡孤独并聋跛辟者，委所在长吏量加优恤，庶便栖迟。於戏！（阙）天子也，如手足之奉躯，左右上下，动须保持，本或不宁，亦难知济。凡曰股肱，宜体朕意。宣布内外，咸使闻知。  

○赐钱Α钱券文  

维乾宁四年，岁次丁巳，八月甲辰朔四日丁未，皇帝若曰：咨尔镇海镇东等军节度浙江东西等道观察处置营田招讨等使兼两浙盐铁制置发运等使开府仪同三司检校太尉兼中书令使持节润越等州诸军事兼润越等州刺史上柱国彭城郡王食邑五千户食实封一百户钱Α，朕闻铭邓骘之勋，言垂汉典；载孔悝之德，事美鲁经。则知德策勋，古今一致。顷者董昌僭伪，为昏镜水，狂谋恶贯，渫染齐人。而尔披攘凶渠，荡定江表，忠以卫社稷，惠以福生灵。其机也氛清，其化也疲羸泰。拯於粤於涂炭之上，师无私焉；保馀杭成金汤之固，政有经矣。志奖王室，绩冠侯藩，溢於常，流在丹素。虽锺繇刊五熟之釜，窦宪勒燕然之山，未足显功，抑有异数。是用锡其金版，申以誓辞，长河有似带之期，泰华有如拳之日，惟我念功之旨，永将延祚子孙，使卿长袭宠荣，克保富贵。卿恕九死，子孙三死，或犯常刑，有司不得加责。承我信誓，往惟钦哉！宜付史馆，颁示天下。  

○改元天复赦文  

门下：三阶彗孛，暂移宸极之尊；两曜暗昏，始表忠正之救。朕临御寡德，妖孽殊常，蒙尘於便殿之中，受制於逆臣之手。夺玺捩指，备肆侵凌；挟刃扌甚胸，几罹酷毒。闭关行伪，则公卿不在其谋；悬榜见诬，则黎庶不堪其诈。害我骨肉，杀我嫔嫱，悖恶滔天，古今未有。侧陋尝胆，幽忧下宫，皇穹降悔祸之灵，将相竭同心之德。凤翔节度使尚书令岐王茂贞，镇於右辅，首激刚肠，有食失匕箸之惊，有车及蒲胥之怒。关内之沈几贯日，刚纳卫兵；夷门之忠愤凌云，显惩邸吏。三藩唱义，四海协词，咸以密谋，咨於上相。於是禁军之内，三杰挺生，上元假以良时，高庙付其英断。月正元日，新正吉辰，质明而逆首枭悬，中旦而凶渠剖裂，共申匡复，皆著功庸，寻下诏书，递行赏典。而茂贞既平国难，来觐天庭，驱武旅而箪食争迎，驻皇都而秋毫不犯，推殊功以荐同志，留爱侄而董雄师。继筠能禀规程，肃清辇毂。人神洽庆，华裔偕来。亦既十旬，暨於初夏，朕以脱於幽辱，复正宸严，重守宝图，不改旧物，上愧於列圣，下惭於兆人，思宏荡秽之恩，仍革纪年之号，庶明有罪，皆在朕躬。可大赦天下，改光化四年为天复元年。  

四月十五日昧爽已前，大辟罪已下，罪无轻重，已发觉未发觉，己结正未结正，系囚见徒常赦所不原者，咸赦除之。惟十恶五逆，屠牛铸钱，合造毒药，谋故杀人，及持仗行劫，官典犯入已赃，兼以逾滥身名，冒优官秩，及刑狱之内，官吏用情，致成冤滥，不问有赃无赃，并不在原免之限。其刘季述、王仲先、王彦范、孽齐同谋凶逆，徒党支属，追究未到者，不在赦原之例。其疏远亲属，素不通连，众知良善，一切不问。其左降官，非与十一月五日交涉者，并与量移，元敕不在量移者燮与量移，已经量移者更与量移近处。其情非蠹政，心不挟邪，曾经两度量移者，便与复资，委中书门下酌量处分。流人及降流者与移近处，如已收叙者量才叙用。其左降官与流人已达贬所者，或至亡殁，家口欲还，及须归葬者，任从所便。如孀幼孤穷不能自济者，则委所在州府量与优恤发遣。先有官者各还本官。  

上帝降灵，将安丕祚，中朝多难，爰有诚臣。登好爵以报殊庸，寻行令典；锡嘉名而溥大庆，用表洪勋。静海军节度使检校太保平章事李继昭、岭南西道节度使检校司徒平章事李继诲、宁远军节度使检校司徒平章事李彦弼，并早参禁卫，累著勋勤，生知忠孝之源，洞识君臣之义。齐心沥血，果成复国之功；左袒一呼，遂定安刘之业。叔侄继先臣之烈，彦弼禀大父之规，据其大勋，旷古难比，宜加美称，以播无穷。继昭、继诲、彦弼宜赐号扶倾济难忠烈功臣，各加实封一百户。六军将士并赐号怀忠定难功臣。应楼前左右神策及诸军并凤翔、兴德两道立仗兵士等，各委所司准例各与优赏，以报勤劳。宰臣司空崔允，挥涕入朝，含酸莅事。防窃发於趋翔之际，阻凶谋於谭议之间，明大直若屈之机，见反经合道之旨，忠惟爱我，奋不顾家。始则裂帛为誓，合契禁军，班列之臣，忠良景附，再安宗社，宁愧古贤。虽已畴庸，未为报德，宜赐回天兴祚平难功臣，并加实封一百户，仍图形凌烟阁。  

功著定倾，名高死难，永言风烈，讵废赏延。故尚父子仪、赠太师晟、赠太尉秀实、赠太保、赠司徒杲卿、赠太师真卿、张巡、许远、南霁云等家，有主祭祀本房子孙中，每家各与一子九品正员官。功格一时，赏延後嗣，既配庙廷之享，仍传戟之门，所以励仗节於千秋，劝能臣於百代，况新诛叛党，尤景英风。武德、贞观以业历朝配享功臣及安金藏等，宜委中书门下各搜访本房主祭子孙，第其勋荫，量其人才，各与叙用。其有进状叙陈者，委所司磨勘，不得令有僭滥。  

关畿不守，先帝西巡，惟我辅臣，首图义计。故收复京城西面行营诸军都统夏节度使李思恭，扬威北鄙，决胜东桥，佐郑畋匡复之谋，ヘ岐阳统制之命，提戈奋勇，运策摧凶，终成逐雀之功，显就回銮之计。逮予初位，尚洽嘉谋，追瞩崇勋，宜膺庙食。其郑畋已有别敕处分。其思恭宜委中书门下特与加赠，仍配享僖宗皇帝庙廷。故西面行营副都统泾原节度使程宗楚，故收复京城行营都统行军司马前朔方军节度使唐宏夫，各持将节，来佐台旌，争锋而深入王城，力屈而衔冤寇垒。莫睹归元之貌，空留不朽之勋，言念竭忠，更隆茂典，宜委中书门下并与追赠。故南面招讨使天平军节度使曹全政，顷当强敌，大振奇勋，弯弧百战於阵前，夺槊横飞於马上，天时莫救，壮气空存。宜从超等之褒，用劝百夫之特，委中书门下优与嘉赠。有客之诗，前经具载，继绝之义。历代所先。言念於此，岂忘旧典。介公、阝公各与一子九品正员官。其二王三恪後，各委有司准旧制修建。  

夫匡国之臣，殁身无悔，所祈後代，雪彼沈冤。太和七年故宰相王涯已下二十七家，并见陷逆名。本蒙密旨，遂令忠愤，终被冤诬，六十馀年，幽枉无诉。宜加恩霈，用慰泉扃，宜并与洗雪，各复官资。如有子孙在人家隐藏者，任自诣阙及州府投状，如非虚谬，则与量才叙用。故镇海军节度使李顺节，顷岁奸邪乱政，慨慷不平，偶泄藏谋，遂罹横祸。仍遭诬构，被以罪名，虽已行昭雪之文，未降褒崇之命，宜申缛礼，以慰忠魂，委中书门下优与追赠，  

寝园之内，充奉之间，夙夜兢忧，虑有遗阙。其诸陵台令，委中书门下切加选用，仍令所司给与优料段丁柏子，不得别有役使，切须优料，以时栽殖。其每年奉陵诸县差配芟刈人夫不少，殊不切用，徒为劳扰。自今已後，但每年芟之时，委京兆府於本县苗税钱数内，酌量功价，支付陵令，遣自和雇人夫，委拜陵官常加点检，其下宫宇舍，委宗正卿京兆尹差官县司同加点检修饰，务致尊严。维城之重，本枝之良，叙敦是先，渥恩当厚。其宗室子孙，自兴德行在及光化元年所放出身，及合许非时而参选者，并委本司准旧例处分施行，切令详实，不得致令逾滥，仍令吏部切加磨勘。修集之人，辛勤可闵，访闻旅食，动必逾年，皆是吏曹及门下省因循，致兹留滞。始於靡勘，远至进黄，自冬涉春，不得了绝。自今委中书门下切加提举，吏部一事以上，并须准旧例程限，不得致有淹延。自兵兴以来，吏道全消，办已者或众，恤人者几希。遂使桑枯日擢，荆榛岁茂，半将救黎元之命，宜求抚字之仁。应两京畿赤县，委中书门下切加选择，务在得人。诸州府县令录宜三选，不得轻有注受，切须当以人材。  

畿内编人，久罹兵革，虽连年丰稔，而尚困艰贫，念彼疮痍，宜加恻隐。应光化元年二年三年秋夏税，合输纳属府州县，及诸州斛斗草钱等，所有逋悬，并宜放免，不得辄令官吏，尚有追徵。其去年秋所欠，即不在此限。郊圻之内，兵革以来，言念凋残，固宜矜悯。差徭人役须罗，挠人在司，局中之人，又宜集事。其京兆府每月合差赴飞龙掌闲，虽是轮差诸县，不免长挠疲人。宜令府司於苗税钱内，每月据所差人数目，每人支钱送付飞龙司，仰自和雇人夫充役。途路所先，通商是切，开畿之地，横赋非宜。致物价之益高，自商徒之难济，令盐铁司及两神策军，先有两市杂税，并令停罢。自今已後，畿内军镇，不得擅於要路及市井津渡，妄置率税杂物，及牛马猪羊之类。其有违犯者，有人纠告，以枉法赃论。诸镇县节度及诸津渡，访闻每年兴贩百姓，广有邀求，致令滞停，切令两军京兆府差人觉察痛断。都市之内，屋宇未多，闻浮造之人，常须更出地课，将期招葺，宜有指挥。应诸坊於公私地内浮造屋宇，每月地课，不得更有收徵。甸服生灵，正当凋瘵，太仓输纳，务在均平，傥容厚敛之奸，颇失忧人之意。自今後太仓所纳斛斗，仰司农卿准旧例主掌，校量之际，切在奉公，不得先任吏人抑屈百姓。朝廷向来旧例，止有榷酒，丧乱以来，遂行卖曲。本自度支营利，近年兼借两军，畿甸之人，皆言不便，所宜徇众，不废赡军。起今年五月已後，京畿内任自制造私曲，仰度支京兆府依旧例，於酒店量户大小，逐月纳榷沽酒，仍酌量随月依前借军诸司，充诸色支用。其两军元造曲，制下後便勒逐斤减价，六月三十日已前货卖官曲，其私曲不得更货卖，至七月一日已後不得更卖官曲之限。  

爰自乱离，殆将二纪，关畿之内，掠夺颇多，遂令黔首之徒，或被丹书之辱，眷兹冤抑，须杜奸讹。旧格买卖奴婢，皆须两市署出公券，仍经本县长吏引检正身，谓之过贱，及问父母见在处，分明立文券，并关牒太府寺。兵戈以来，条法废坏，良家血属，流落他门，既远家乡，或遭典卖，州府曾不寻勘，豪猾得恣欺凌。自此准京兆府并依往例处分。两市立正印，委所司追纳毁弃，改给朱记行用。其传典卖奴婢，如勘问本非贱人，见有骨肉证验不虚，其卖主并牙人等，节级科决。其被抑压之人，便还於本家，委御史台切加察定。天下州府，如有此色，说仰本道观察防御刺史各行条制，务绝沈冤。  

尧悬谏鼓，禹拜昌言，在明哲之尚然，实古今之所重。况乍蒙昧，希致和平，思謇谔而若疗朝饥，虽激讦而亦不加罪，谏官举职，须务济时。其文武常参官素怀术业者，任上封事，极言得失，必当召见，亲问所陈。  

其有才识幽深，事裨时政者，即职升擢。或藏器俟时，隐於岩谷者，委文武朝官所在州县以行实闻荐。举众目者，实资於纲领，总庶务者，必究乎本根，将寻沿革之宜，谅系张弛之道。其有事不稽古，官不易方，欲正滥原，须遵故实。应有诸司法制，废坠多时，未复旧规者，自今後宜委诸司各检举，条录闻奏，委中书门下详酌处分。汉徵极谏，晁董陈理乱之端；晋策能言，诜元贡阙遗之政。乃登道广，请举公平，诚在得人，以匡不逮。应天下诸色人中，有贤良方正，能直言极谏，博通坟典，达於教化，军谋宏远，政术详明者，文武常参官及诸道节度观察等使具姓名闻荐。至十一月到京，朕当亲临策试，择其可否施行。骀背燕毛，礼经所重；即验颂系，汉诏所矜。克存尚齿之规，免致遗年之诮。天下高年鳏寡八十已上，委所在长吏切加安恤，其有不幸者，量与葬送，仍存抚孤裔。於戏！文王里，克建周邦；大甲桐宫，用兴殷道。朕不敢忘六旬之辱，公侯宜奖成万代之功，进忠贤以启政途，黜邪佞以惩覆辙。庶乎上下共保我高祖太宗之洪基。  

○改元天赦文  

乃眷中州，便侯伯会朝之路；爰逢百六，顺古今禳避之宜。况建鼎旧京，我家二宅，に辕通其左，郏、辱阝引其前。周平王之东迁，更延姬姓；汉光武之定业，克茂刘宗。肇葺新都，祈天永命，皆因否运，复启昌期，或西避於戎狄，或载歼於妖孽。朕遭家不造，布德弗明，十载以来，三罹播越。亦属灾缠秦雍，叛起、岐。始幸石门，以避卫兵之乱；载迁华岳，仍惊畿邑之侵。忧危则矢及车舆，凌胁则火延宫庙。迨至逆连宦竖，构结奸凶，致刘季述幽朕於下宫，韩全诲劫予於右辅。莫匪兵围内殿，焰亘九重，皆思假武以容身，唯效指鹿而威众。矫宣天宪，欺蔑外藩，行书诏以任情，欲忠良而获罪。虽群方岳牧，协力扶持，拘戎律於阻修，报朝恩而隔越。独有副元帅梁王全忠，以兼镇近辅，总兵四藩，远赴岐阳，躬迎大驾。辛勤百战，尽剿凶渠；营野三年，竟回銮辂。咸、镐载新其宫阙，让、绝类於阉徒。方崇再造之功，以正中兴之运，而又延延结衅，岐蜀连兵，上负国恩，下隳邻好。焚宫烈火，更延於亲邻；却驾凶锋，复近侵於禁苑。抑又太乙游处，并集六宫，罚星荧惑，久躔东井。元象荐灾於秦分，地形无过於雒师。爰有一二荩臣，洎四方同志，竭心王室，共誓嘉谋。魏、镇、定、燕，航大河而毕至；陈、徐、潞、蔡，辇巨轴以偕来。披荆棘而立朝廷，划煨烬而光轮奂。左郊兆而右社稷，肃尔崇严；前广殿而後重廊，蔼然华邃。公卿佥议，龟筮叶从。甲子令年，孟夏初吉，备法驾法离陕分，列百官而幸雒郊，都此殷繁，良多嘉慰。谢罪太庙，忧惕惊怀；登御端门，轸恻兴感。盖以一人寡，而万姓靡宁，工役艰疲，忠良尽瘁。克建再迁之业，冀延八百之基。宜覃涣汗之恩，克俟雍熙之庆，涤瑕荡垢，咸与维新。可大赦天下，改天复四年为天元年。  

应依天元年闰四月十一日昧爽已前，所犯罪轻重，已发觉未发觉，已结正未结正，见繁囚徒常赦所不原者，咸赦除之。唯十恶五逆，故杀人命，合造毒药，持仗行劫，官典犯赃，不在此限。长流人罪无轻重，一切放免。左降官与量移，已经量移者更与量移，经两度量移者便与复资，纵元敕云逢恩赦不在量移者，今亦与洗涤，一例施行。如所在亡殁者，便许归葬。朝贬官前资官，及父母丧服阕，委中书门下先与叙用。存树勋庸，殁留义烈，宜锡子孙之泽，永流苗裔之恩，庶邀英风，以光壮魄。武德以来，立功效节，著在史策，兼与搜访子孙继嗣，量才叙用。其近年随全忠凤翔迎驾，及青州讨伐，身殁王事者，委全忠录奏。如未经追赠者与追赠，已与追赠者更与加赠，有子及妻在者优与存恤，用表始终。  

土木之工，辛勤斯极，朴斫既元刂於斤斧，结构悉冒於梯登，转石如生，翦茨就坦，或简差於军伍，或徵役於他州，下不告劳，吏皆戮力，言念於此，先布尔恩。应修都邑工匠人夫军将节级军人百姓等，共赐钱一十万贯，以见在东都诸道上供物充，委全忠分给。其军将仍委具名衔闻奏，量材酬奖。天旋日转，取象神明，雷震电升，盖资仪卫。称警前导，清跸至都，帐赫奕於行宫，旗纛披靡於长路，建兹班仗，整肃无亏，禀教扬威，宜膺赏贲。应自陕州执掌仪仗随驾马军及楼下立仗将士等，共赐钱五万贯，以见在东都钱充，委全忠分给。  

文修纪律，武静难氛，当於建国之辰，体尔荣家之志，大颁蜡印，用慰泉扃。应内外文武常参官已上及节度观察防御刺史，并与追赠追封，先已有者更加封赠，务表哀荣。汉宗萧何，周师吕望，不有人杰，孰拯屯危。况兹定鼎之方，甫尔建侯之所，嘉其勋德，一何巍峨。回天再造竭忠守正功臣守太尉中书令宣武护国宣义天平等军节度诸道兵马副元帅知府事判六军诸卫事梁王全忠，四溟伟量，五岳奇姿，挺将相之兼才，行公侯之全孝。迎銮岐邑，忠贯於神祗，作辅凤池，智周於今昔。副予爱子，仍董卫兵，既久久而称芳，见多多而益办。一昨痛思国难，首建良谋，追周官卜雒之规，述殷后迁都之策，故得会盟咸萃，遐迩遄臻。分功尽禀於指踪，表位悉归於心匠，躬勤巡抚，频散财粮，荷畚锸以骈罗，执斧斤而翕习。千门万户，化雒宅之新宫；三署六军，逾西京之旧制。人谋既叶，天相扶，俾我眇躬，享兹垂拱。策勋之典，别降麻制处分。  

眷惟良帅，活济疲人，果因富庶之基，遂创缮修之事。表得人之斯理，见有开而必先，叶节元勋，贲尔同德。东都留守国军节度使检校太师兼中书令河南尹张全义，保东雒，二十馀年，惠行而蔼若春和，令简而煦犹爱日。璋特达，桃李无言，劝勤靡惮於身先，敬善每闻於国事。宫商迭应，杞梓相扶。诛茅棘为平坦之田，变黍离为垣墉之峻，役均甸服，莫不子来。夙驾而勤陕宫，戴星而营新殿，讲论勋绩，实为亚焉。报功之典，别降麻制处分。  

国有大庆，先及辅臣。佥同既赖於经纶，夙夜颇勤於扈从。道途久次，已闻启沃之言；朝闼方新，更伫谋猷之力。裴枢等宜与进改，另降麻制处分。凡营都邑，宗庙为先，非良臣，孰能尽礼。魏博节度使罗绍威，经文纬武，本孝资忠。奉三百年之威灵，构十二堂之栋宇，将亲，式畏崇严，获展尝，预怀凄感，天属所荫，百代无疏。矧我居新，尤宜共乐。镇冀节度使王，代延勋戚，躬尚礼仪，采常岳之瑰椽，制棠华之广第，内列雍和之殿，外开朱戟之扉，用宏友爱之风，切慰睦亲之思。行銮所驻，供亿攸难，淹留将及於十旬，忠敬备倾其任土。陕州节度使朱谦，骅骝得路，雕鹗逢秋，识将臣事君之仪，导季父扶天之业。仲春迎跸，西自於阌乡；闰夏撰行，东及於都界。馈献有丰於国制，赡济尽费其家财，卓立茂功，宜膺异赏。并别降麻制处分。  

伏思明祖之幸蜀都，旋阙则恩施父老；代祖之驻陕服，回銮乃泽布州闾。德祖之巡梁州，冲人之省华郡，前则以兴元列号，後则以兴德标名。矧乃甘棠，抑惟右镇，俾新称谓，用慰藩方，宜追列圣之旧文，兼循往年之近事。宜改陕州为兴唐府，长史为尹，其所置官属，一准兴元等例。其将士等仍赐钱三万贯充优赏，委所司逐便支给。其潞州节度使丁会，左创文昌之省，右新执宪之台，军令严明，兴功迅速。河阳节度使张汉瑜，宵程来觐，两舍不归，问彼春芳，躬巡板筑，宫庭驰鞠，盖阅骁才。王处直远罄规模，备周场殿，则有留阳上相，献岚谷之瑰材；浙右元侯，贡夏金之三品。咸镐缉缮完之政，荆襄开水陆之途，豫章倾尊奖之心，鄂渚竭忠贞之恳，潭桂守弭兵之略，瓯闽勤纳贡之仪，夏川孤立以安边，朗陵两州而效悃，岭表则番禺尽节，海滨则青社自新，交驰陕渑之途，并集涧之阙。嗟朕菲德，何以致兹，履薄临深，莫申兢畏。其诸道藩镇牧守，并委中书门下等其功绩，进改处分。礼仪使、御营使各与进阶。  

执政乖方，自罹众怒，任使斯久，忍忘旧恩。故太子少傅崔允，顷者朕在下宫，实输忠节，後全忠迎奉，双罄裨谋。不慎满盈，遽投於覆饣束，今逢旷荡，兴念於遗簪。宜复本官阶爵，准天复四年正月十四日已前从别敕处分。  

夫为下不二，为上不疑，适当树鸡之辰，将陈刑马之誓，咨尔藩岳，敬听朕言。敦好睦邻，诸侯大义，兴兵动众，有土深灾。居人不保家室，战士身膏草野，为人上者，何所忍焉？恃安者危，逞欲者败。齐桓葵邱之会，但整衣裳；晋文践土之盟，唯论职贡。古贤虽远，仰止何殊。如有邻境自相攻讨，情理不容者，先具奏闻，朝廷为平其事理。若有不用王命，擅举兵者，委诸道共伐之。含垢匿瑕，国君所尚，雷惊雨洗，域内斯同，乾坤尽欲其包容，日月不私於照耀。其有负江山之固，纳奸谄之谋，虽恣猖狂，或思改革。禹诛後至，予不忍为；舜用舞干，窃所景慕。如其执迷不悟，长恶不悛，国有刑章，非朕能舍，祸福二事，审自择焉。李茂贞、杨崇本，顷朋阉孽，罪已贯盈，近抑强锋，谓知大德，喘息才缓，翻覆如初。尝怀枭獍之心，欲恣豺狼之噬，劫胁群下，安忍不臣？此而可容，是隳王法，即宜经略进讨。然念彼一境，独困凶残，罪止二人之身，其下并许立功自赎，俟续处分。  

人伦之间，天性或异，特起因心之孝，独坚匪石之贞，方迁国於土中，贵广教於区内。应天下有孝子顺孙，义夫节妇，事绩彰显，为众所知者，仰所在长吏标录闻奏，当与旌表门闾。将安疲瘵，须委循良，共理者太守之能，亲人者县宰之任。戈稍戢，政术为先。刺史县令，有劝课农桑，招复户口一倍已上於前者，委本道观察使条件奏闻，当加进陟。如贪堕不理，害及於人者，速使停替。务加葺养，称朕意焉。思拯艰难，实资材干，尚虑非常之士，犹怀自进之嫌。苟或失人，焉能致理，倘有怀才抱德，隐遁山林，武艺绝伦，湮沈卑贱者，仰所在处长吏察访奏荐，如得才实，当待以不次之位。  

於戏！肆眚阊阖，即安宫闼。虽九庙几筵，已开於新室；而诸陵松柏，遥隔於旧都。将务宁，难申顾慕。文武百辟，执事具僚，从我千里而来，渴尔一心莅政。恩覃既往，效责从新，方当开国之初，必举慢官之罚。分茅邦国，外相大官，愍兹多难之时，无爽勤王之业。协告元辅，毗予一人。砺山带河，敬守汉高之誓；卜年与代，希同穆满之言。永安新京，无忝我高祖太宗之景命。赦书日行五百里，布告天下，咸使闻知。  

## ●卷九十三  

☆李（哀帝一）  

帝讳，昭宗第九子，景福元年生。乾宁四年封辉王，名祚。天复三年二月拜开府仪同三司，充诸道兵马元帅。天元年八月，朱全忠矫昭宗遗诏立为皇太子，改今名，寻即位。四年三月，禅位於梁。梁奉帝为济阴王，迁於曹州。开平二年二月遇害，在位四年，年十七。谥曰哀，後唐明宗追谥曰昭宣光烈孝皇帝。  

○授杨涉平章事制  

门下：持钧轴以燮阴阳，是资至德；掌地征而富邦国，必仗通才。难虚作砺之求，式叶为霖之望。金紫光禄大夫守尚书吏部侍郎上柱国宏农县开国伯食邑七百户杨涉，代袭轩裳，业通坟典，践履华胄，周旋大寮。陈太邱雅尚清贫，葛稚川不贪荣禄，绰有休问，喧在群言。往典贡闱，则文行兼采；近司铨管，则清浊咸分。至必可称，动皆垂范。朕嗣守丕祚，虔思小康，是用授以钧衡，委之征赋。尔其克申蕴蓄，用副旁求，使干戈速偃於四郊，玉帛继归於内帑。仍司仙殿，更重化源，勉辅冲人，臻於理道。可尚书吏部侍郎同中书门下平章事充集贤殿大学士判户部事，散官勋封并如故。  

○授裴枢崔远左右仆射制  

门下：入则秉钧衡而凝庶政，出则正冠冕以长百寮，式资夙旧之臣，咸谓重难之地。银青光禄大夫守尚书右仆射兼门下侍郎同中书门下平章事充太清宫使宏文馆大学士延资库使诸道盐铁转运等使上柱国河东郡开国侯食邑一千户裴枢，周事四朝，慎守三纪，再持国柄，屡竭︳谟。光禄大夫门下侍郎兼兵部尚书同中书门下平章事监修国史上柱国博陵郡开国公食邑二千户崔远，语默有程，得丧无扰，中构氵存履，尽瘁克彰。俱宣夙夜之勤，备罄匡扶之业，是用均其劳逸，显尔便蕃，燮辍於剧权，师长并资於硕望。无亏懿效，式使当仁，或增疏爵之荣，更表优贤之礼。枢可光禄大夫守尚书左仆射，仍进封开国公，加食邑一千户，勋如故。远可守尚书右仆射，散官勋封并如故。  

○贬陆王溥制  

朕以凉德，获嗣丕图，将宏至公，以凝庶绩。宪章不滥，赏罚惟宜，俾恢理政之风，用正纪纲之典。其有常居宰辅，但协奸邪，苟玉石之未分，则稂莠而将茂。须行黜责，用致澄清。吏部尚书陆，早以文儒，亟扬华显。自先皇帝议征陇，而确有救论，果犯雷霆，旋经迁贬。其後茂贞之势援，凭阉监之梯媒，寻复旧官，再升重位。惟知周比，宁务燮和，迩来多难，罔不由此。工部尚书王溥，亦茂贞奥主，崔允门人。骤历禁闱，俄尘衮职，但恣诡随之志，曾无匪懈之称。崔允既置严诛，而溥独居清列。况朕恭承大宝，思拯彝伦，非为洗垢求瑕，但冀惩恶劝善，兼宜斥於外掾，不可容在中台。尚谓宽恩，勉当省过。可濮州司户参军，溥可淄州司户参军。  

○责授柳璨密州司户制  

明罚饬法，固有彝章，惩恶除邪，用摅众怒。责授官登州刺史柳璨，素矜忄佥巧，每务回邪。幸以庸才，骤持重柄，曾无微效，显负明恩。诡谲多端，包藏莫测，但结连於凶险，独倾陷於贤良。罪既贯盈，理宜窜殛，尚处一麾之独任，亏三尺之常刑。将塞群言，须行重典，自贻颠覆，无或怨尤。可贬密州司户参军。  

○允群臣请停观送山陵诏  

朕以痛深创钜，园陵有期，冀当复土之辰，以慰终天之报。而公卿大臣，敷陈典故，援引今古，以为一日万几，不可斯须而旷，既执礼而愈切，难顺情而有违。深抑荼蓼之哀怀，俯徇股肱之谠议。爰因晨省，已启慈颜，倍极哀摧，勉从来请。  

○许宰臣已下游宴诏  

朕以宰臣已下，常拘官局，罕获欢娱。今膏泽不愆，丰年有望，将臻上瑞，宜示优恩。及此芳辰，不兹丽景，稍令暇逸，俾务游从。宜令自今月十二日至十六日，各令逐便，选胜游宴。  

○修省诏  

朕以宿麦未登，时阳久亢，虑阙粢盛之备，轸予宵旰之忧。所宜避正位於宸居，减珍羞於常膳，谅惟眇质，深合罪躬，庶期昭感之详，以致滂沱之泽。今月八日已後，不坐正殿，及减常膳，  

○改上清宫为太清宫诏  

元元皇帝肇基圣绪，敷佑神孙。派灵长，共乾坤而莫极；瑶图坚固，与日月而无穷。是以我朝追崇，奕叶昭祀。礼因尊祖，爰陈恭敬之文；事惟求真，且异虚无之旨。比者当如九庙，另置一宫。东迁以来，欲修奉而未暇；北观之内，遂荐享以从宜。每备粢盛，靡稽古实。祝史正辞而追远，虽属犹龙；宰臣肃拜於当阳，如求罔象。徒陈玉，莫对琼彝，璨练达旧章，振举重职。爰思改作，颇谓协宜，庶不愆而不忘，致来顾而来享。又寻元圃，如得濑乡，古殿清，乔木阴翳，可以仰规紫府，便号清宫。舍短从长，斯为智士；寻源正始，实赖贤臣。合议允俞，殊可嘉奖。  

○注拟专委三铨诏  

设官分职，各有司存，铨衡既任於吏曹，除授宁烦於宰执。但所司注拟，申到中书，过验酌量，苟或差舛，难可尽定。近年除授，其徒实繁，占选部之阙员，择切当之优便，遂使三铨注拟之间，皆旷职务。且以宰臣所任提举，百辟唯务公平，将致无私，克臻有道。应天下州府令录，并委吏部三铨注拟，中书门下自天二年四月十九日後，并不除授。或有诸道荐奏量留，据状详度可否施行。庶几各司其局，免致繁隳，宰相提纲，永存事体。  

○常朝改东上阁门诏  

东上西上二阁门，制置各别。至於常事，则以东上居先，或大忌进名，遂用西阁为便。同於礼式，何表区分。顷缘阉竖擅权，乃以阴阳取位，不思南面，但启西门。迩来相承，未议更改，详其称谓，似爽规仪。自五月一日已後，常朝取东上阁门，或遇忌日奉慰，即开西上ト门，永为定制。  

○改雒都诸门与西京门同名者诏  

法驾迁都之日，雒京再建之初，虑怀土有类於新丰，惟更门以合於旧制。今则妖星既出於雍分，高闳难仿於秦馀，宜复别门之名，以壮卜年之永。是用分疆画界，实显验於否臧；东雒西京，靡互参於制度。其京都见在门同西京门名者，并宜改复雒京旧门名。  

○答河南尹张全义进嘉禾合穗诏  

多稼如云，已称大稔，异亩同颖，益表殊祥。张全义尹正邦畿，从容廊庙，动必垂於惠化，静每著於燮调，佐时之略弥彰，阜俗之风益显。爰昭元贶，可卜丰年，训农遐掩於卫文，献瑞迥同於唐叔，载观祯异，尤切叹嘉。仍付史馆。  

○百官逐月支半俸诏  

所有百官俸料，实系国用盈虚。昨自去冬领给全俸，及支遣之後，公帑不充。盖道途初通，纲运未集，徒挂忧勤之念，尚牵经费之资。若不议均分，则必至悬绝，量其物用，须有指挥。其百官逐月料钱，宜令左藏库自今年正月支半俸。  

○允吏部请诸道申送员阙诏  

比者吏部注官，只凭格式送阙。近以诸州不申阙解，且从权指挥。选人指射之时，既不详审；铨司注唱之际，遂使交加。颇属弊讹，频起论讼，所司厘革，合议允从。  

○新除官不得停住诏  

朝廷命官，量能授职，中书奏拟，旋已施行，抡才既备於班员，立政兼伸於沈滞。况迁都之後，制度聿兴，新授官者，翔於外藩，不议赴阙，前资任者，蛰於列屏，自谓安时。矧尔代受国恩，身荣朝请。养高保性，既不能解印挂冠；论级嗜名，又不能擘肌分理。况新罗渤海，外国远戎，奔程已至於新都，入贡不亏於旧典。复於朝士，有愧夷人。既除官者，尚不归班，则前任者，良难恋主。宜令诸道节度观察防御刺史等，如部内有新除朝官前资朝官，敕到後三日内发遣赴阙，仍差人监送。所在州县，不得停住，苟或稽违。必议贬黜。付所司。  

○允朱全忠请注拟准旧式处分诏  

应合赴吏部常调选人等，三铨公事，素有条流，近年多不公平，遂致授任重叠。既闻争竞，须暂停留。今者元帅梁王，动静推公，周旋陈理，或虑选人羁旅，特请准式施行，兼缘已及深冬，所司未有起请，若或稽滞，必缓程期，功在考详，务令精当。今年冬常调选人，宜委三铨并准旧例处分。如或逾滥，辄违格文，罪在官曹，非止猾吏。其四镇管内官员，须候本道申阙到省，方可注拟。  

○罢柳逊诏  

逊尝为张租庸判官；又王溥监修日奏充判官，授工部侍郎；又与赵崇、裴贽为刎颈之交。昨裴枢等得罪之时，合当连坐，尚矜暮齿，且俾悬车。可本官致仕。  

○贬李延古卫尉寺主簿诏  

司勋员外郎李延古，世荷国恩，两叶相位，幸从筮仕，累忝宠荣，多历岁时，不趋班列。而自迁都卜洛，纪律载张，去明庭而非遥，处别墅而无惧，罔思报效，姑务便安。为臣之节如斯，贻厥之谋何在？须加惩责，以肃朝伦，九寺勾稽，尚谓宽典。可责授卫尉寺主簿。  

○答中书门下表贺朱全忠进白兔诏  

上天眷，灵<兔>效珍。道既协於坤慈，祥乃彰於月窟，雪霜是比，皎晶可观。全忠道贯神明，功高鼎鼐，果因嘉瑞，归善天庭。俾颁示於有司，冀流光於不朽，再三嘉玩，叹注良深。  

○复排廊餐诏  

百寮入朝，两廊赐食，迁都之後，所司阙供。元帅梁王欲整大纲，复行故事，罔思劳费，悉自再图。是使端简在廷，咸思感悦。峨冠就列，益任优隆，备睹宠规，弥增钦叹。宜赐诏奖饬，仍付所司。  

○诛孙秘诏  

秘是故崖州司户参军孙乘亲弟，其兄既处极典，其弟难贷馀生。宜除名配流爱州，充长流百姓。仍委御史台差人所在赐自尽。  

○禅位梁王诏  

宰臣文武百辟，藩岳庶尹，明听朕言：夫大宝之尊，神器之重，傥非德充宇宙，功济黔黎，著重华纳麓之功，彰文命导川之绩，允熙帝载，克伐天工，则何以统御万邦，照临八极。元帅梁王，龙颜瑞质，玉理奇文。以英谋睿武定寰瀛，以厚泽深仁抚华夏，神功至德，绝後光前。缇油罕纪其鸿勋，讴诵显归於至化，二十年之功业，亿兆众之推崇，迩无异言，远无异望。朕惟王圣德，光被八，宜顺元穹，膺兹宝命。况天文符瑞，杂沓宣明，虞夏昌期，显於图。万几不可以久旷，天命不可以久违，神祗叶心，归於有德。朕敬以天下传禅圣君，退居旧藩，以备三恪。今敕宰臣张文蔚、杨涉等，率文武百僚，备法驾奉迎梁朝，勉励肃恭，尊戴明主。冲人释兹重负，永为虞宾，获奉新朝，庆泰兼极。中外列辟，宜体朕怀。  

○发内库银充文武常参官救接敕  

朕奉太后慈旨，以两司纲运未来，百官事力多阙，旦夕霜冷，深轸所怀。令於内库方圆银二千一百七十二两，充见任文武常参官救接，委御史台依品秩分。  

○停嘉会节敕  

三月二十三日嘉会节，伏以大行皇帝仙驾上升，灵山将卜，神既游於天际，节宜辍於人间。准故事嘉会节宜停。  

○封屈原敕  

楚三闾大夫屈原，正直事君，文章饰己。当椒兰之是佞，俾蕙ぇ之不香，显比干之赤心，蹑彭咸於绿水。虽楚烟荆雨，随强魄於故乡；而福善祸淫，播明灵於巨屏。名早流於竹素，功有益於州闾。爰表厥封，用旌良美，宜封为昭灵侯。  

○诛李彦威等敕  

彦威等主典禁兵，妄为扇动，既有彰於物论，兼亦系於军情。谪掾遐方，安能塞责？宜配充本州长流百姓，仍令所在赐自尽。  

○皇太后册礼改期敕  

据太常礼院奏：於十二月内择日册太后者。朕近奉慈旨，以山陵未毕，哀感方缠，凡百有司，且虔充奉，吉凶之礼，难以并施。太后册礼，宜俟山陵毕日。庶得桥山攀慕，彰尽节於君臣；兰殿承荣，展盛仪於朕志。情既获遂，礼实宜之。付所司。  

○亲送山陵敕  

朕祗荷丕图，仰惟先训，方追号弓之痛，俯临同轨之期，将展孝思，宜亲营护。皇太后义深鸣凤，情极攀龙，亦欲专奉灵舆，躬及园陵寝庙，冀尽追摧之道，用终哀敬之仪。其大行皇帝发引日，朕当从皇太后亲至陵所，宜令中书门下准此指挥。  

## ●卷九十四  

☆哀帝（二）  

○均文武俸料敕  

文武二柄，国家大纲；东西两班，官职同体。咸匡圣运，共列明廷，品秩相对於高卑，禄俸皆均於厚薄。不论前代，祗考本朝，太宗皇帝以中外臣寮，文武参用，或自军卫而居台省，亦由衣冠而秉节旄，足明於武列文班，不令分清浊优劣。近代浮薄相尚，凌蔑旧章，假偃武以修文，竞弃本而逐末。虽蓝衫鱼简，当一见而便许升堂；纵拖紫腰金，若非类而无令接席。以是显扬荣辱，分别重轻，遽失人心，尽隳朝体。致有今日，实此之由，须议改更，渐期通济。文武百官自一品以下，逐月所给料钱，并须均匀。数目多少，一般支给，兼差使诸道，亦依轮次差遣。既就公平，必期开泰，叶群情於天下，崇故事於国初。凡百臣庶，宜体朕怀。  

○皇太后册礼再改期敕  

朕获荷丕图，仰遵慈训，爰崇徽号，已定礼仪，冀申为子之心，以展奉亲之敬。昨所司定今月二十五日行皇太后册礼。再奉慈旨，以宫殿未停工作，蒸暑不欲劳人，宜改吉辰，固难违命。册礼俟修大内毕功日，所司以闻。  

○彗星见避正殿敕  

朕以冲幼，克嗣丕基，业业兢兢，勤恭夕惕。彗星谪见，罪在朕躬，虽已降赦文，特行恩宥，起今月二十四日後，避正殿，减常膳，以明思过。付所司。  

○贬裴枢崔远敕  

朕谬将眇质，叨荷丕图，常怀驭朽之心，每轸泣辜之念。谅於黜责，岂易施行。左仆射裴枢、右仆射崔远，虽罢机衡，尚居揆路，既处优崇之任，未伤进退之规。不能秉志安家，但恣流言谤国，颇兴物论，难抑朝章。须离八座之荣，尚付六条之政，勉思咎已，无至尤人。枢可责授朝散大夫登州刺史，远可责授朝散大夫莱州刺史，并委御史台催促出京，所在驰驿发遣。  

○妖星不见敕  

上天谪见，下土震惊，致夙夜之沈忧，恐生灵之多难。不居正殿，尽辍常羞，益务斋虔，以申禳祷。果致元穹覆，孛彗消除，岂罪己之感通，免贻人於灾。式观陈奏，深慰诚怀。  

○诛裴枢等敕  

责授陇州司户裴枢，琼州司户独孤损、白州司户崔远、濮州司户陆、淄州司户王溥、曹州司户赵崇、濮州司户王赞等，皆受国恩，咸当重任。罔思罄竭，唯贮奸邪，虽已谪於遐方，尚难宽於国典。委御史台差人所在州县各赐自尽。  

○贬裴贽李煦敕  

君臣之间，进退以礼，矧於求旧，欲保初终，苟自掇於悔尤，亦须行於黜责。特进守司空致仕上柱国河东县开国公食邑二千户裴贽，早以公望，常践台司，靡闻竭力以匡时，每务养恬而避事。洎从请老，不谓无恩，合慎枢机，动循规矩，虽云勇退，乃有後言，自为簿从之酋，颇失人臣之礼。谪居郡掾，用正朝纲，尚谓从轻，所宜自咎。可责授青州司户。刑部郎中李煦可莱州司户。  

○贬敬沼敕  

卫尉少卿敬沼，是裴贽之甥，常累於舅。或以明经挠文柄，或以私事窃化权。贽已左迁，尔又何逭？可贬徐州萧县尉。  

○停贡橄榄敕  

禹别九州，秦分百郡，勉务随方之职，须资利物之源。朕所以鄙酱於汉朝，慕菁茅於周室，用为儆戒，以省征徭。福建一道，远在海隅，尝勤土贡，每年所进橄榄子，颇甚劳役往来。本因阉竖生长瓯闽，自为耽爱，率令供进，以为定规。况非荐熟之珍，仍异厥包之礼，虽彰忠荩，无济阙如。每年但供进腊面茶外，不要进奉橄榄子。永为常例。  

○令张全义摄行太尉中书令敕  

汉代元勋，邓禹冠诸侯之上；晋朝重位，王导居百辟之先。皆道著匡扶，功宣寰宇，其於崇宠，迥异等伦。朕获以眇躬，重兴丕运，凡关制度，必法旧章，实仗勋贤，永安宗社。副元帅梁王正守太尉中书令，忠武军节度使河南尹张全义亦正守中书令，俱深倚注，咸正台衡。其朝廷册礼，告祀天地宗庙，其司空则差官摄行，太尉、侍中、中书令即宰臣摄行。今太尉副元帅任冠藩垣，每遇行礼之时，或不在京国，即事须差摄太尉行事。全义见居阙下，任正中枢，不可更差别官又摄中书令事。其太尉官，如梁王朝觐在京，便委行事，如却赴镇，即依前摄行。所合差中书令，便委全义以本官行礼。其侍中、司空、司徒即临时差官。付所司。  

○放司空图还山敕  

前大中大夫尚书兵部侍郎赐紫金鱼袋司空图，俊造登科，朱紫升籍，既养高以傲代，类移山而钓名。志乐漱流，心轻食禄。匪夷匪惠，难居公正之朝；载省载思，当徇幽栖之志。宜放还中条山。  

○奖朱全忠收荆襄敕  

梁王躬临貔武，收复荆、襄，拔岘首若转丸，平荆门如沃雪，连收两镇，并走二凶。乃眷勋庸，载深嘉注，宜赐诏奖饰。  

○禁论认洛阳田宅敕  

洛城坊曲内，上有朝臣诸司宅舍，经乱荒榛。张全义葺理已来，皆已耕垦，既供军赋，即系公田。或恐每有披论，认为世业，须烦按验，遂启幸门。其都内坊曲及畿内已耕植田土，诸色人并不得论认。如要业田，一任买置。凡论认者，不在给还之限。如有本主元自差人勾当，不在此限。如荒田无主，即许识认。付河南府。  

○改卜郊敕  

先定此月十九日亲礼南郊，虽定吉辰，改卜亦有故事。宜改取来年正月上辛。付所司。  

○五日听朝敕  

汉宣帝中兴，五日一听朝，历代通规，就为常式。近代不循旧仪，辄隳制度，既奸邪之得计，致临视之失常，须守旧规，以循定制。宜每月只许一、五、九日开延英，计九度。其入阁日，仍於延英日一度指挥；如有大段公事，中书门下具榜子奏请开延英，不计日数。付所司。  

○禁宫人擅出内门敕  

宫嫔女职，本备内任，近年以来，稍失仪制。宫人出内宣命，き御参随视朝，乃失旧规，须为永制。今後每遇延英坐朝日，只令小黄门祗候引从，宫人不得擅出内门，庶循典仪，免致纷杂。  

○追戮蒋元晖敕  

蒋元晖身居密近，擅弄威权，鬻爵卖官，聚财营第，而包藏悖逆，稔浸奸邪。虽都市己处於极刑，而屈法尚慊於众怒，更示焚弃之典，以惩显负之踪。宜追削为凶逆百姓，仍委河南府揭尸於都门外，聚众焚烧。  

○追废皇太后何氏敕  

皇太后位承坤德，有愧母仪。近者凶逆诛夷，宫闱词连丑状，寻自崩变，以谢万方。朕以幼冲，君临区宇，虽情深号慕，而法难徇私，勉循秦汉之规，须示追降之典。其遣黄门收所上皇太后宝册，追废为庶人，宜差官告郊庙。  

○停郊祀敕  

朕以谬荷丕图，礼合亲竭郊庙，先定来年正月上辛用事。今以宫闱内乱，播於丑声，难以惭恧之容，入於祖宗之庙。其年年上辛亲谒郊庙宜停。  

○责授张廷范等敕  

太常卿张廷范、太常少卿裴间、温銮、祠部郎中知制诰张茂枢等，蒋元晖在枢密之时，与柳璨、张廷范共为朋扇，日相往来，假其游宴之名，别贮倾危之计。苟安重位，酷陷朝臣，既比阴谋，难宽大辟。柳璨已从别敕处分，廷范可责授莱州司户。裴间等常同聚会，固共包藏，间可青州北海尉，銮临淄尉，茂枢博昌尉，并员外置。  

○诛张廷范等敕  

张廷范性惟庸妄，志在回邪，不能保慎宠荣，而乃包藏凶险。密交柳璨，深结元晖，昼议宵行，欺天负地。神祗共怒，罪状难原。宜除名，委河南府於都市集众，以五车分裂。温銮、裴间、张茂枢并除名，委於御史台所在赐自尽。柳璨弟、，送河南府决杀。  

○赐柳璨自尽敕  

密州司户柳璨，交通悖逆，背负明恩。每稔祸於偷安，欲危人而自固，罔知畏惮，惟肆奸回。既凶恶以贯盈，实朝野而共怒。况复聚贪爵秩，恣逞威权。据其狡猾之端，须降诛锄之命。宜降名，配崖州长流百姓，委御史台差人所在赐自尽。  

○册吴王钱Α敕  

定乱安国功臣镇海镇东军节度浙江东西道观察处置等使淮南东面行营招讨营田安抚两浙盐铁制置发运等使开府仪同三司守侍中兼中书令杭越两州刺史上柱国吴王食邑九千户实封五百户钱Α，总临两镇，早立殊功，抚制三吴，久闻异政。一荣封爵，再换星霜，盖缘道路阻艰，遂致册书留滞。近者潭洪水陆，并已通流，元勋举议，请行典礼，冀免稽於制命，俾速远於朝恩。须议施行，实为允当。明甄酬之宠，谐佥属之情。其所封吴王策礼，宜令所司择日，备礼册命。  

○明经科准常例送礼部敕  

取士之科，明经极重，每年人数，已有旧规，去夏虽举条流，盖虑所司逾滥。今者国子监既有闻奏，河南府亦具陈论，不念远人，何以诱进？只在乎升降之际，切务公平，又何必解送之时，便为沙汰。将免遗才之叹，须开积善之门，特改旧条，俾循往例。国子监河南府所试明经，并依准常例解送礼部。所放人数，亦许酌量施行，但不得苟徇属求，遂致侥幸。兼下诸道准此。  

○允增贡举额数敕  

朝廷取士之科，每岁择才之重，必资艺实，以副勤求。或来自远途，或久稽乡荐。今年就试，多有屈人。所司奏论，是宜俞允。苟叶无私之道，俾开振滞之门，切在精详，伫观公当。其礼部所放进士，於旧年人数外，宜令更添两人。  

○停戎昭军额敕  

天二年九月二十二日，於金州置戎昭军，割均、房二州为属郡。比因冯行袭叶赞元勋，克宣丕绩，用奖济师之效，遂行割地之权。今命帅得人，畴庸有秩，其戎昭军额宜停。其均、房二州，却还山南东道收管。  

○停忠义军额敕  

襄州近因赵匡凝作帅，请别立忠义军额，既非往制，固是从权。忠义军额宜停废，依旧为山南东道节度使。  

○令崇勋殿候对敕  

贞观大殿，朝廷正衙，遇正至之辰，受群臣朝贺。比来视朔，未正规仪。其入阁，自今後宜令宰臣文武百寮，於崇勋殿候对。付所司。  

○黜王震敕  

震就列朝行，守官宗寺，俄从私便，久去上京，既稍失於规程，宜特示於黜免。勒停见任，并落下袭封。  

○停河南监牧诸司敕  

牛羊司牧管御厨羊，并乳牛等御厨物料，元是河南府供进，其肉便在物料数内，续以诸处送到羊，且令牛羊司逐日送纳。今知旧数已尽，官吏所繇多总逃去。其诸处续进到羊，并旧管乳牛，并送河南府牧管。其牛羊司官吏并宜停废。  

○奖王茂章敕  

王茂章能分逆顺，舍彼狂迷。弃杨渥之乱邦，不同奸险；投钱Α之巨镇，思贤良。既明向国之心，颇见立身之道，元戎所荐，义节昭然，须行激劝之规，用示奖酬之宠。宜授金紫光禄大夫检校太保兼御史大夫。  

○禅位册文  

皇帝若曰：咨尔天下兵马元帅相国总百揆梁王，朕每观上古之书，以尧舜为始者，盖以禅让之典，垂於无穷。故封泰山，禅梁父，略可道者七十二君，则知天下至公，非一姓独有。自古明王圣帝，焦思劳神，惴若纳隍，坐以待旦，莫不居之则兢畏，去之则逸安。且轩辕非不明，放勋非不圣，尚欲游於姑射，休彼太庭。矧乎历数寻终，期运久谢，属於孤藐，统御万方者哉！况自懿祖之後，嬖幸乱朝，祸起有阶，政渐无象。天纲幅裂，海水横流，四纪於兹，群生无庇。洎乎丧乱，谁其绥。洎於小子，粤以幼年，继兹衰绪。岂兹冲昧，能守洪基？惟王明圣在躬，体於上哲。奋扬神武，戡定区夏，大功二十，光著册书。北越阴山，南逾瘴海，东至碣石，西暨流沙，怀生之伦，罔不悦附。矧予寡昧，危而获存。今则上察天文，下观人愿，是土德终极之际，乃金行兆应之辰。况十载之间，彗星三见，布新除旧，厥有明徵。讴歌所归，属在睿德。今遣持节银青光禄大夫守中书侍郎同中书门下平章事张文蔚等贲皇帝宝绶，敬逊於位。於戏！天之历数在尔躬，允执其中，天禄永终。王其祗显大礼，享兹万国，以肃膺天命。  

## ●卷九十五  

☆徐惠（太宗徐贤妃一）  

贤妃名惠，湖州长城人。八岁自晓属文，太宗召为才人，再迁充容。帝崩，哀慕成疾，永徽元年卒，年二十四。赠贤妃。  

○奉和御制小山赋  

惟圣皇之御宇，鉴败德於前规。裁广知以从狭，抑高心而就卑。惧逸情之有泰，欣静虑於无为。於时季春移序，初光入暑，露溽池台，烟霏林。睿情悒以无欢，怀仁智而延伫。思寓赏以登临，非骋丽於茅宇。殊华岳之削成，异罗浮之移所。尔其表玩宸衷，故作离宫。含仁自下，带非崇，分上林之卉木，点重峦之翠红。叶新抽而不树，花散植植而无丛。杂当窗之带柳，交约砌之圭桐。纤尘集兮朝岭峻，宵露兮夕涧空。影促圆峰三寸日，声低叠嶂一寻风。风轻兮拂兰蕙，日斜兮荫阶砌，蝶留粉於岩端，蜂寻香於岭际。草临波而侧影，石莹流而倒势。虽蓬瀛之蕴奇，故未留於神睇。彼昆阆之称美，讵有述於天制。岂若数篑之形，於掖庭，俯依绮槛，仰映朱楹。耻岩崖之鄙薄，荷眺瞩之恩荣。期保终於一国，奉天眷於千龄。  

○谏太宗息兵罢役疏  

自贞观以来，二十有二载，风雨调顺，年登岁稔，人无水旱之弊，国无饥馑之灾。昔汉武守文之常主，犹登刻玉之符；齐桓小国之庸君，尚图泥金之事。陛下推功损己，让德不居。亿兆倾心，犹阙告成之礼；□亭伫谒，未展升中之仪。此之功德，足以咀嚼百王，纲罗千代者矣。然古人有言：“虽休勿休”，良有以也。守初保末，圣哲罕兼。是知业大者易骄，愿陛下难之；善始者难终，愿陛下易之。  

窃见顷年以来，力役兼总，东有辽海之军，西有昆邱之役，士马疲於甲胄，舟车倦於转输。且召募役戍，去留怀死生之痛；因风阻浪，往来有漂溺之危。一夫力耕，卒无数十之获；一船致损，则倾数百之粮。是犹运有尽之农工，填无穷之巨浪，图未获之他众，丧已成之我军。虽除凶伐暴，有国常规，然默武玩兵，先哲所戒。昔秦王并吞六国，反速危亡之兆；晋武奄有三方，翻成覆败之业。岂非矜功恃大，弃德而倾邦；图利忘害，肆情而纵欲。遂使悠悠六合，虽广不救其亡；嗷嗷黎庶，因弊以成其祸。是知地广非常安之术，人劳乃易乱之源。愿陛下布泽流仁，矜弊恤乏，减行役之烦，增《湛露》之惠。  

妾又闻为政之本，贵在无为。窃见土木之功，不可兼遂。北阙初建，南营翠微，曾未逾时，玉华创制。虽复因山藉水，非无架筑之劳；损之又损，颇有工力之费。终以茅茨示约，犹兴木石之疲；假使和雇取人，不无烦扰之弊。是以卑宫菲食，圣王之所安；金屋瑶台，骄主之为丽。故有道之君，以逸逸人；无道之君，以乐乐身。愿陛下使之以时，则力无竭矣；用而息之，则人斯悦矣。  

夫珍玩伎巧，乃丧国之斧斤；珠玉锦绣，实迷心之毒。窃见服玩纤靡，如变化於自然；职贡珍奇，若神仙之所制。虽驰华於季俗，实败素於淳风。是知漆器非延叛之方，桀造之而人叛；玉杯岂招亡之术，纣用之而国亡。方验侈丽之源，不可不遏。作法於俭，犹恐其奢，作法於奢，何以制後？  

伏惟陛下明鉴未形，智周无际，穷奥秘於麟阁，尽探赜於儒林。千王治乱之踪，百代安危之迹，兴衰祸福之数，得失成败之机，固亦包吞心府之中，循环目围之内，乃宸衷之久察，无假一二言焉。唯恐知之非难，行之不易，志骄於业泰，体逸於时安。伏惟抑意裁心，慎终如始，削轻过以滋重德，择後是以替前非，则鸿名与日月无穷，盛德与乾坤永大。  

☆武（高宗武皇后一）  

后名，并州文水人。工部尚书荆州都督封应国公士之女。高宗立为昭仪，进号宸妃，永徽六年立为皇后。上元元年进号天后。中宗即位，尊为皇太后。临朝称制，寻自称皇帝，改国号曰周。在位二十二年。中宗反正，谥曰大圣则天皇后。天宝八载，定谥则天顺圣皇后。  

○劳韦安石手制  

闻卿在彼，庶事存心。善政表於能官，仁明彰於镇抚。如此称职，深慰朕怀。  

○褒广州都督王方庆制  

朕以卿历职著称，故授此官，既美化远闻，实副朝寄。今赐卿杂彩六十段，并瑞锦等物，以彰善政也。  

○释教在道法上制  

朕先蒙金口之记，又承宝偈之文，历教表於当今，本愿标於曩劫。大云阐奥，明王国之祯符；方等发扬，显自在之丕业。驭一境而敦化，宏五戒以训人。爰开革命之阶，方启惟新之运，宜叶随时之义，以申自我之规。虽实际如如，理忘于先后；翘心恳恳，畏展於勤诚。自今已後，释教宜在道法之上，缁服处黄冠之前，庶得道有识以皈依，极群生於回向。布告遐迩，知朕意焉。  

○置鸿宜鼎稷等州制  

鸾台：朕闻先王疆理天下也，莫不料其土宇，相其地宜，分五服以应财成，宅三川而适通变。辨方树辟，协和之道以隆；置郡罢侯，经始之图载远。而区分或异，制度罕同。连率法於在镐，牧守仪於起沛。官稀则政毁，地狭则人劳。义在随时，斯於致。  

我大周席萝阐化，梦梓登期，通三授元扈之滨，得一升翠沩之。维嵩设险，耸危峰於少室；在河称防，导洪波於太史。卜兹洛食，是曰奥区，物产孔殷，形胜斯在。朕仰膺眷命，俯叶乐推，即涧之基，恢鼎革之运。珍符宝贶，贲发郊薮，佳气荣光，昭焕川泽。建明堂而陟配，立清庙以严，方阐隆周之业，以光卜年之兆。况成王定鼎，此则馀基，永言朝贡，实归中壤。是霜露之所均，当水陆之交会，庶齐劳逸，无隔遐迩。  

作制王畿，虽宪章於故实；缅维帝邑，未折衷於新规。宜宏自我之典，式广来苏之泽。但京兆之地，旧号秦中，乃眷编，最为繁殖。一州独理，事多拥滞，宜令雍州管内，析置五州。其间於雍州以西安置潼关，即宜废省。然以千里之内，旧制通畿，征赋所出，事资广远。又王侯设险，以固其国，若无襟带，何以为守？雍州并所析州同州、太州，并通入畿内洛州，南面东面北面仍各置关。庶食采之地，自分汤沐之邑；弃之客，更从轩盖之游。其雍州旧管及同、太等州，土狭人稠，营种辛苦，有情愿向神都编贯者宜听。仍给复三年。百姓无田业者，任其所欲。即各差清强官押领，并许将家口自随，便於水次量给船乘，作般次进发至都，分付洛州受领。支配安置讫，申司录奏闻。  

朕闻人惟邦本，本固邦宁，将以不肃而成，既庶而富。欲令率土黔黎，咸得遂性，劳来安堵，人不失业。其有诸州人，或先缘饥岁，流宕忘归，或父兄去官，因循寄住，为藉贯属，恐陷刑名，荏苒多时，未经首出。卫士杂色人等，并限百日内首尽，任於神都及畿内怀、郑、汴、许、汝等州附贯。给复一年，复满便依本番上下。其官人百姓，有情愿於洛、怀等七州附贯者亦听。应须交割，及发遣受领，并委本贯共新附州分明计会，不得因兹隐漏户口，虚蠲赋役。并新析五州三及雍州以西置关处，所司具为条例，务从省便奏闻。  

○以郑汴等州为王畿制  

鸾台：朕闻上图列宿，垂七纪而环紫微；下料物土，制八而尊赤县。是以帝猷方盛，开甸服於平阳；王业肇基，创神郊於景亳。虽政或沿革，道有隆，强干弱枝，率由兹典。用能体国经野，阜俗安人，法天险之崇高，显宸居之壮观。朕膺此符命，大庇黎元，俯顺讴歌，君临区夏。绍隆周之睿业，因丕洛之鸿基，相彼土中，实惟新邑，五方入贡，兼水陆之骏奔；六气运行，均霜露而调序。山川形胜，祥祉荐臻，远寤乾心，近收欲。式建宗社，大启神都，知王者之无外，明在德之可久。（阙一字）自夏殷，分土列爵，爰及秦汉，置守罢侯。所以东姬握图，王畿存千里之制；西京御历，帝里据三辅之饶。否泰既殊，损益且异，务归於适物，义尚於随时。朕以鼎业惟初，宝祚伊始，斟酌今古，申画封疆。征赋科徭，实资宽简，沃脊劳逸，宜有平分。缅怀习武之规，载隆辨方之术，可以洛东郑州、汴州、南汝州、许州、西陕州、虢州、北怀州、泽州、潞州、东北卫州、西北蒲州为王畿。内郑州、汴州、许州可置八府，汝州可置二府，卫州可置五府。别兵皆一千五百人，所司详依格式，明为条例。庶使固本之道，蔺轹於前修；足兵之义，牢笼於振古。主者施行。  

○禁丧葬逾礼制  

丧葬礼仪，盖惟恒式，如致乖越，深蠹公私。乃有富族豪家，竞相逾滥，穷奢极侈，不遵典法。至於送终之具，著在条令，明器之徒，皆有色数。遂敢妄施队伍，假设幡︾，兼复创造园宅，翦花树。或桐窬木马，功用尤多；或吉举凶（阙），彩饰殊贵：诸如此类，不可胜言。贵贱既无等差，资产为其损耗，既失刍灵之义，殊乖朴素之仪。此之愆违，先已禁断。州牧县宰，不能存心；御史金吾，曾无纠察。积习成俗，颇紊彝章。即宜各令所司，重更申明处分。自今已後，勿使更然。  

○暴来俊臣罪状制  

来俊臣闾巷小人，奸险有素，以其颇申纠摘，将谓微效款诚，遂拔自泥涂，齿於簪绂。岁月滋久，涓埃莫施，专构凶邪，每相朋扇。隐逆贼之妹，尤深嬖宠；逼良家之女，以为妾媵。作威作福，无礼无义。剥夺甚萑蒲之盗，赃贿逾邱山之积。诸王等盘石宗枝，必期毁败；南北衙文武将相，咸将倾危。冀得窃弄机权，方拟潜为悖逆，无君之心已著，不臣之迹显然。天下侧目，含灵切齿，擢其发不足以数罪，粉其骨不足以塞愆。弃市之刑，严酷未极；污宫之辟，舆议所归。宜加赤族之诛，以雪苍生之愤。  

○改定闰月制  

顷所司造历，以蜡月为闰，稽考史籍，便紊旧章。遂令去岁之中，晦仍见月，但恐寒暑未节，有爽天经。用深钦若之怀，式陈敬授之典，重更寻讨，果差一日，履端举正，属在於兹。宜改历惟新，革非於既往，可以十月为闰，十月一日甲子朔旦冬至。  

○定伎术官进转制  

量才授职，自有条流，常秩清班，非无差等。比来诸色伎术，因营得官，及其升迁，改从馀任，遂使器用纰缪，职务乖违，不合礼经，事须改辙。自今本色出身，解天文者进转官不得过太史令，音乐者不得过太乐鼓吹署令，医术者不得过尚药，奉御阴阳卜筮者不得过司膳寺诸署令。有从勋官品子流外国官参佐视品等出身者，自今以後，不得任京清要等官。若累限应至三品，不须进阶，每一阶酬勋两转。  

○禁僧道毁谤制  

佛道二教，同归於善，无为究竟，皆是一宗。比有浅识之徒，竞生物我，或因怼怒，各出丑言。僧既排斥老君，道士乃诽谤佛法，更相訾毁，务在加诸，人而无良，一至於此。且出家之人，须崇业行，非圣犯义，岂是法门。自今僧及道士敢毁谤佛道者，先决杖，即令还俗。  

○却置涧关制  

鸾台：山河作固，肇自往图；关梁是修，抑惟前典。朕情存太朴，志在无外。成皋姬陕，勿用咽喉；函谷秦封，解其衿带。欲使雁行靡拾，鹑居不扰。而俗浇弊，浮惰者多，非所以禁色末游，作限中外。事资权变，理贵从宜。便可率由旧章安置，应须修补，及官曲兵防，一事已上，所司速准例处分。其神都四面应须置关之处，宜令检校文昌虞部郎中王元即往检行，详择要害，务在省功，斟酌古今，必令折衷。还日具图样奏闻。  

○诛唐波若制  

故赵州刺史高，狂贼既至，死节不降。长史唐波若，不能固城，相率归贼。高已加赠，波若等身死破家。赏罚既行，须敦惩劝，宜颁示天下，咸使知闻。  

○答王方庆谏孟春讲武手制  

比为久属太平，多历年载，人皆废战，并悉学文。今者用整兵威，故令教习。卿以春行冬令，则水潦为败，举金伤木，则便害发生。循览所陈，深合典礼，若违此请，乃月令虚行。伫启直言，用依来表。  

○授狄仁杰内史制  

鸾台，︳谋房帷，秉钧之任为重；典综丝纶，挥翰之才是属。银青光禄大夫守纳言上柱国汝阳县开国男狄仁杰，地华簪组，材标栋干。城府凝深，宫墙峻邈。有八龙之艺术，兼三冬之文史。雅达政方，早膺朝寄。出移节传，播良守之风；入践台阁，得名臣之体。岂惟怀道佐明，见期於管乐；故以谒诚匡主，思致於尧舜。九重肃侍，则深陈可否；百辟在庭，则显言得失。虽从容顾问，礼被於皇闱，而基酌轻重，事隆於紫诰。宜迁掌阃之秩，式懋专车之宠。可守内史，散官勋封如故。主者施行。  

○禁葬舍利骨制  

释氏垂教，本离死生，示灭之仪，固非正法。如闻天中寺僧徒，今年七月十五日，下舍利骨，素服哭泣。不达妙理，轻徇常情，恐学者有疑，曾不谤毁。宜令所管州县，即加禁断。  

○停杨素子孙京官侍卫制  

隋尚书令杨素，昔在本朝，早荷殊遇。禀凶邪之德，有谄佞之才，惑乱君上，离间骨肉。摇动冢嫡，宁惟掘蛊之祸；诱扇後主，卒成请蹯之衅。随室丧亡，盖惟多僻，究其萌兆，职此之由。生为不忠之人，死为不义之鬼，身虽幸免，子竟族诛。斯则奸逆之谋，是为庭训；险薄之行，遂成门风。刑戮虽加，支允仍在，何得肩随近侍，齿列朝行？朕接统百王，恭临四海，上嘉贤佐，下恶贼臣，常欲从容於万机之馀，褒贬於千载之外。况年代未远，耳目所存者乎！其杨素及兄弟子孙已下，并不得令任京官及侍卫。  

○令韦叔夏等刊定司礼仪注制  

吉凶礼仪，国家所重，司礼博士，未甚详明。成均司业韦叔夏、太子率更令祝钦明等，博涉《礼经》，多所该练，委以参掌，冀得精详。自今司礼所修《仪注》，并令叔夏等刊定讫，然後奏进。  

○授唐休左庶子同三品制  

鸾台：献替储闱，管综王职，聿求多士，必在正人。夏官尚书同凤阁鸾台三品上柱国酒泉县开国公唐休，业履清醇，恭肃忠亮。言必从行，学以知道。居八座之重，握四岳之要。出将入相，允文允武，谋猷是属，宏益以深。顷以暮年，固辞退位，就闲去剧，优贤尚齿。巨源请老，仍参翼赞之荣；叔子养德，还预朝国之议。宜辍五曹之务，俾同三令之班。可金紫光禄大夫行太子左庶子依旧同凤阁鸾台三品，勋封如故。主者施行。  

○授相王并州牧制  

鸾台：神畿缉化，咨牧所难，天府屯兵，命将为重，惟贤是择，非亲勿居。太子左千牛卫率安北都护相王旦，黄道承晖，紫庭趋训。仪表瑰杰，识量虚明。资忠孝以立身，仗经书而致德。勇高卫霍，词优杨史，必能外振威声，内清戎政。宜膺夹辅之寄，兼司羽翼之重。可并州牧，馀如故。  

○授相王雍州牧制  

鸾台：京辅才难，神畿化首，四方取则，万邦承流。自非明德懿亲，何以宣风翊政？并州牧太子左千牛卫率相王旦，紫庭趋训，青社疏封，雅度冲深，瑰资秀杰。忠孝天假，礼乐日宣。（阙）朔掌望隆前率。北野莅戎，声高卧护，怀共理之干，有兼办之能。宜纡朝，用清都辇。可雍州牧。  

○授韦嗣立凤阁侍郎平章事制  

鸾台：凤池清切，鸾渚便蕃，讽纳两闱，允资一德。中散大人天官侍郎韦嗣立，当朝人望，奕代相门。道周性全，才高识远。诚以待物，宽而容众。往自纶翰，五字见推；洎处提衡，九流式序。怀宗庙之掌，有社稷之能。宜竭忠贤，翊宣政化。可守凤阁侍郎同凤阁鸾台平章事，散官如故。主者施行。  

○许姚元之解职制  

忠为令德，孝乃天经，义著君亲，道存爱敬，其或兼者，可不美欤。银青光禄大夫行凤阁侍郎兼检校相王府长史同凤阁鸾台三品姚元之，自掖垣趋侍，廊庙谋猷，竭节尽诚，谠言正议，始终无替，宏益以多。近以母氏衰老，情兼喜惧，在休沐之期，阙晨昏之礼，乞解所职，以就闲养。外奏内请，志到词勤，宜遂恳情，用敦孝道。眷彼藩邸，高选经佐，俾从梁苑之游，以致潘园之乐。可行相王府长史，一事已上，并同三品。  

○求贤制  

鸾台：朕闻璧月珠星，实为丽天之像；他波翠岳，爰标纪地之形。是知正位辨方，体元建极，不凭群彦，孰赞皇猷。事总万机，心覃亿兆，恒靡遑於寝食，诚罔惮於忧勤。伫贤良则终肖失寝，询政道则竟日停餐，岂直未明求衣，昃晷忘食而已。比者屡垂旌帛，频访丘园，虽志切於旁求，然未逢於俊。待舟航而涉水，思羽翼而凌虚。今者更启搜扬，庶得不遗草泽。其有文可以经邦国，武可以定边疆，蕴梁栋之宏才，堪将相之重任，无隔士庶，具以名闻。若举得其人，必当擢以不次，如妄相推荐，亦置科绳。所冀多士袭於隆周，得人逾於盛汉。布告遐迩，知朕意焉。  

○诸王男等加封邑制  

鸾台：昔子弟咸建，姬祚以隆；支体毕侯，汉国斯永。某王男某等，普谷分彩，天池演派，金相比映，玉树联芳。垂髫钦爱敬之风，总角闻《诗》、《礼》之训。三雍肇建，万品维新。褒德叙劳，式遵行庆之典；疏藩树屏，允叶推恩之令。可封襄阳县开国男。（阙）  

○加嗣陈王延晖实封制  

鸾台：睦亲之道，推恩之义，家国所同，古今无异。云麾将军行太子左鹤禁率嗣陈王延晖，地承枝叶，戚在葭莩，幼闻《诗》、《礼》，躬践名教。赏劝未酬，井邑犹虚，宜申优典，用光近族。延晖兄弟可别令实封一百五十户。  

○新都郡主出降制  

鸾台：皇太子长女新都郡主，资灵玉裕，比价瑶台。发艳天庭，仰丽星辰之象；承徽储禁，内禀河洲之德。惠心明婉，柔范端庄。始逾待年之期，甫及有行之岁。通事舍人杨Г，门擅槐鼎，地连姻戚，箕裘克隆，才质兼茂。可以膺合姓之典，奉御轮之躅。В梅兴咏，方邀六礼之欢；在楚言归，宜迨三星之夕。郡主可出适杨Г。  

○乐安郡主出降制  

鸾台：皇太子第八女乐安郡主，承规银榜，毓彩铜楼，宝婺连晖，琼娥比艳。贞明发於阃训，窈窕刘於国内外。固已仪范不愆，柔闲有裕。蘩入荐，既成四教之德；桃李方春，宜用三周之礼。可出适符节郎宏农杨承烈男守文。  

○新都郡主等出降制  

鸾台：皇太子第二女新都郡主、相王长女寿昌县主、第二女安兴县主等，并毓灵天汉，禀训皇闱，惠性早成，淑德克茂。粉泽四教，针缕七篇，笄年在时，令月有典。宜穆三从之礼，式光百雨之迓。新都郡主可出适左卫翊卢咸。寿昌县主可出适太子右奉御杨尚一。安兴县主可出适梁王府参军薛琳。所司准式。  

○义安郡主出降制  

鸾台：皇太子第二女义安郡主，重月降辉，发春扬彩，四德淳茂，六行恭修。岁在结缨，时方纳币。均州司仓裴巽，门胄清显，风范昭明。既谐委雁之祥，宜缛盘螭之礼。郡主可出适巽，仍以今月十四日成礼。所司准式。  

○寿昌仙源县主出降制  

鸾台：相王长女寿昌县主，第五女仙源县主，并禀灵天汉，渐训王门，质耀桃李，性芬兰蕙。帝孙将降，甫及笄年，国人所承，允归时望。清庙斋郎崔珍，太子左奉御薛伯阳，并地袭衣冠，躬履名教，风猷美茂，才艺纷纶。飞凤之占，既合其吉；乘龙之背，宜膺双举。寿昌县主可出适珍、仙源县主可出适伯阳。仍令所司准式。  

○命皇太子监国制  

鸾台：多难兴王，殷忧启圣，萧墙之祸，自古有之。朕以虚寡，宿承先顾，社稷宗庙，寄在朕躬。亲理万几，年逾二纪，幸得九元垂，四海安。何尝不日昃忘食，夜分辍寝，战战而临宝位，乾乾而握圣图。忧百姓之不宁，惧一物之失所。但以久亲庶政，勤倦成劳，顷日以来，微加风。逆竖张易之、昌宗兄弟，比缘薄解调炼，久在园苑驱驰，锡以殊恩，加以显秩。不谓豺狼之性，潜起枭獍之心，积日包藏，一朝发露。皇太子显，元良守器，纯孝奉亲，知此衅萌，奔卫宸极，与北军诸将，戮力同心，剿扑凶渠，咸就枭斩。斯乃天地之大德，幽明所赞叶者乎！岂惟朕躬之幸，抑亦兆庶之福。朕方资药饵，冀保痊和，几务既繁，有妨摄理，监临之寄，属在元良。宜令皇太子显监国，百官总已以听，朕当养闲高枕，庶获延龄。可大赦天下。  

## ●卷九十六  

☆高宗武皇后（二）  

○令礼官详定享明堂礼仪诏  

黄轩御历，朝万方於合宫；丹陵握符，咨四岳於衢室。有虞辑瑞，总章之号既存；大禹锡圭，重屋之名攸建。殷人受命，置阳馆以辨方；周室凝图，立明堂以经野。用能范围三极，幽赞五神，展尊祖之怀，申宗祀之典。爰从汉魏，迨及周隋，经始之制虽兴，修广之规未备。  

朕以庸昧，虔膺厚，受寄於缀衣之夕，荷顾於仍几之前。伏以高宗往年，已属意於阳馆。故宗辅之县，预纪明堂之名；改元之期，先著总章之号。朕於乾封之际，已奉表上尘，虽简宸心，未遑营构。今以鼎郊胜壤，圭邑奥区，处天地之中，顺阴阳之序，舟车是凑，贡赋攸均，爰藉子来之功，式遵奉先之旨。  

夫明堂者，天子宗祀之堂，朝诸侯之位也。开乾坤之奥策，法气象之运行，故能使灾害不生，祸乱不作。眷言盛烈，岂不美欤！比者鸿儒礼官，所执各异。咸以为明堂者，置之三里之外，七里之内，在国阳明之地。今既俯迩宫掖，恐黩灵祗，诚乃布政之居，未为宗祀之所。朕以为丙己之地，去宫室遥远，每月所居，因时飨祭，常备文物，动有烦劳，在於朕怀，殊非所谓。  

今故裁基紫掖，辟宇彤闱，经始肇兴，成之匪日。但敬事天地，神明之德乃彰；尊祀祖宗，严恭之志方展。若使惟云布政，负临人，则茅宇土阶，取适而已，岂必劳百姓之力，制九筵而御哉？诚以获执蘩，虔奉宗庙故也。时既沿革，莫或相遵，自我作古，用适於事。今以上堂为严配之所，下堂为布政之居，光敷礼训，式展诚敬。来年正月一日，可於明堂宗祀三圣，以配上帝。宜令礼官博士学士内外明礼者祥定仪礼，务从典要，速以奏闻。  

○明堂灾手诏  

朕君临紫极，抚育苍生，普该有识之流，为启无疆之福，神宫之後，式建尊容。顷缘内作工徒宿火，误烧麻主，遂涉明堂。朕昧旦忧勤，不遑寝食，虑亏至道，未副天心，内省厥躬，伏增寅畏。槐省棘署，众僚庶尹，宜竭乃诚，各扬其职。内作工匠，可即放还。刺史县令，风化之首，宜矜恤鳏寡，敦劝农桑。均平赋役，省察奸盗，里妖讹，尤当禁止，远近冤讼，令早决断，见禁囚徒，速为处分，老病之色，征镇之家，亦令州县加意抚存。诸作非要切者，量事宜停。所司供进之物，并宜节减。其长才广度，沈迹下僚，据德依仁，韬声幽闭，怀辅佐之器，乏知已之容，宜令京官职事五品以下，及刺史上佐县令，量各准状荐举。仍遣内外文武百官九品以上，各上封事，极言正议，无有所隐。  

○封古元应妻为徇忠县君诏  

顷属默啜攻城，咸忧陷没。丈夫固守，犹不能坚。妇人怀忠，不惮流矢。由兹感激，危城重安。如不褒升，何以奖劝？古元应妻可封为徇忠县君。  

○授王元感太子司议郎诏  

王元感质性温敏，博闻强记，手不释卷，老而弥笃。掎前达之失，究先圣之旨，是谓儒宗，不可多得。可授太子司议郎兼崇贤馆学士。  

○搜访贤良诏  

鸾台：朕闻文武之道，凭经纬而开国；春秋之功，藉生杀而成岁。虽复车书混一，中黄之雄气谅存；温煦方滋，太白之高星必应。事既不昧，理乃固然。朕自临御天下，忧劳兆庶，宵衣伫旦，望调东户之风；旰食忘眠，希缉南薰之化。故得中外礻是福，遐迩安。控蟠桃於滋穴之墟，通细柳於炎洲之域。楚锋越刃，俱铄大农之冶；侠客雄儿，皆服鸿都之肆。今若循其至理，任彼无为，则取之道有馀，止戈之义不足。况金方起暴，玉河未靖，偷安榆鬼之乡，窃险麻奴之地。然而北幽响化，已事和亲之礼，而西负恩，不习用师之备。随时之义，宁可自然。当土宇旷修，人物繁富，三门九地之秘，岂谢前规；白猿苍兕之奇，何惭曩烈。或英谋冠代，雄略过人，总韩白以先驱，掩孙吴而得隽；或力能拔距，勇绝蒙轮，冒白刃其如归，抢苍璧而不顾；或迹隐廛肆，身村闾，行虽犯於流俗，器乃堪於拯难；或捷如迅电，走若追风，弯弧则七札洞开，奔陈则重围自溃。并有思於制命，俱示遇於时须。可令文武内外官五品及七品已上清官及外官刺史都督等，於当管部内，即令具举。且十室之邑，忠信尚存；三人同行，我师犹在。会须搜访，不得称无。荐若不虚，自从褒异之典；举非其士，岂漏贬责之科。所司明为条例，布告远近，知朕意焉。  

○求访贤良诏  

鸾台：上之临下，道莫贵於求贤；臣之事君，功岂逾於进善。所以允凝庶绩，式静群方，成大厦之凌云，济巨川之沃日。故周称多士，著美风谣；汉号得人，垂芳竹素。历观前代，罔不由兹。朕虽宵分辍寝，日旰忘食，勉思政术，不惮劬劳，而九域之至广，岂一人之独化，必伫材能，共成羽翼。虽复群龙在位，振鹭充庭，仍恐屠钓或违，轴尚隐，未殚岩穴之美，或委邱园之秀。所以屡回旌帛，频遣搜扬，推荐之道相寻，而虚伫之怀未惬，永言於此，寤寐以之。宜令文武官五品以上，各举所知。其有抱梁栋之才，可以丹青神化；蕴韬钤之略，可以振耀天威；资道德之方，可以奖训风俗；践孝友之行，可以劝率生灵；抱儒素之业，可以师范国胄；蓄文藻之思，可以方驾词人；守贞亮之节，可以直言无隐；履清白之操，可以守职不渝。凡此八科，实该三道，取人以器，求才务适。所司仍具为限程，副朕意焉。主者施行。  

○五帝皆称帝敕  

天无二称，帝是通名，承前诸儒，互生同异。乃以五方之帝亦谓天，假有经传互文，终是名实未当。称号不别，尊卑相混。自今郊祀之礼，唯昊天上帝称天，自馀五帝皆称帝。  

○僧道并重敕  

老君化胡，典诰攸著，岂容僧辈，妄请削除。故知偏辞，难以凭据，当依对定，佥议惟允。傥若史籍无据，俗官何忍虚承？明知化胡是真，作佛非谬，道能方便设教，佛本因道而生，老释既自元同，道佛亦合齐重。自今後，僧入观不礼拜天尊，道士入寺不瞻仰佛像，各勒还俗，乃科违敕之罪。  

○停试糊名考判敕  

品藻人物，铨综士流，委之选曹，责成斯在。且人无求备，用非一途，理宜才地并升，轮辕兼采：或收其履历，或取其学行。糊名考判，合格注官，既乖委任之方，颇异铨衡之术。朕励精思化，仄席求贤，必使草泽无遗，方圆曲尽。改弦易调，革故鼎新，载想缉熙之崇，式伫清通之效。其常选人，自今已後，宜委所司依常例铨注。其糊名入试及令学士考判宜停。  

○减大理丞废秋官狱敕  

鸾台：崇德简刑，列辟之彝范；并官省事，有国之良图。圣人执契以乘时，道苞乾大；善政改弦而驭俗，义叶鼎新。朕虔荷先基，恭临下土，运一心之浅虑，忧四海之群生，驭朽载兢，践冰惟惕。幸赖九元垂，七庙宣灵，天地以清，风雨咸若，菽粟登稔，疆徼无虞。茂祉日繁，殊祥岁集，答昊穹之眷命，顺亿兆之诚祈。苍璧灵坛，展严於上帝；黄金秘牒，追显号於前王。  

大典聿申，鸿符允畅，斯实祖宗之遐庆，函夏之多福，岂朕虚薄，能臻此乎？但万岁初元，肇开昌历；九章恒宪，甫释严科。远近无缧绁之冤，老幼有歌谣之乐，人皆迁善，政在维新。丹笔刑官，已绝埋梧之听；黄沙狱户，将为鞠草之场。而法禁之曹，寮き斯众，司刑一局，便有八丞。既罕囚徒，静无推案，岂烦多士，虚习《夏书》，宜减二员，俾从他职。文昌国府，建礼天闱，庶政是归，具寮攸仰。谅青缣之美地，非赭服之攸居，虽复时有申谳，颇须听断。两造之文必具，五词之理易穷，讵假狴犴，方甄枉直，仙台置狱，甚为非宜。今欲总撤疏罗，宁可别施囹圄？其秋官狱即宜除毁。  

朕既深居秘宇，不能遍览绵区，唯仗时贤，共康天下。州牧县宰，寄重亲人；僚守勾曹，任惟纲纪。百姓或有愆犯，必须尽理推寻，审知罪状分明，方可禁身科断，不得才闻小过，遽絷圜扉。高下其心，同叔鱼之鬻狱；轻重其手，爽定国之平刑。黠吏崇奸，恣其乾没，要囚多滞，积以炎凉，有一於此，当加重谴。幸悉心而慎罚，同底绩於胜残，伫宏勿辟之规，用阐无为之化。将使三千之罪，永绝於当年；岂惟数百之刑，仅宽於昔代。布告天下，识朕意焉。  

○令武三思等修史敕  

敕：宜令三思与纳言李峤、正谏大夫朱敬则、司农少卿徐彦伯、凤阁舍人魏知古、崔融、司封郎中徐坚、左史刘知几、直史馆吴兢修唐史。采四方之志，成一家之言，长悬楷则，以贻劝诫。  

○褒监察御史解琬敕  

解琬孝性淳厚，言词哀切，固辞强夺之荣，乞就终忧之典，足以激扬风俗，敦奖名教。宜遂雅怀，仍其祈请。仍俟服阕後赴上。  

○高宗天皇大帝哀册文  

维宏道元年，岁次癸未，十二月甲寅朔，四日丁巳，大行天皇崩於洛阳宫之贞观殿，殡於乾元殿之西阶。粤以文明元年五月壬午朔，十五日景申，发自洛，旋於镐京。以其年八月庚辰朔，十一日庚寅，将迁座於乾陵，礼也。晓雾收碧，晨霞泛丹，庭分羽卫，聿启龙攒。哀子嗣皇帝轮，攀诉容车，崩号殿，悲蜃辂之空严，感凤樽之虚荐。擗В糜溃，充穷殒裂，剡思攀而还迷，羸喘兴而复绝。俯惟茕恳，荼毒交侵，瞻白□而茹泣，望苍野而摧心。怆游冠之日远，哀坠剑之年深。泪有变於湘竹，恨方缠於谷林。念兹孤幼，哽咽荒襟，肠与肝而共断，忧与痛而相寻。顾慕丹楹，回环紫掖，抚眇嗣而伤今，想宸颜而恸昔。寄柔情於简素，播天声於金石。其词曰：  

月瑶诞庆，云邱降祥。仙源汉远，圣绪天长。绕枢飞电，丽室腾光。鸟庭开象，龙德含章。六艺生知，四聪神授。晦迹登序，韬光齿胄。缀玉词条，缉琼文囿。发挥绿错，牢笼紫宙。鉴符敦敏，量本疏通。宾门表誉，纳麓彰功。始潜朱邸，或跃青宫。夏余钦德，周诵倾风。粤自铜闱，虔膺宝命。惠沾动植，信洎翔泳。淳化有敷，至仁无竞。教溢璇宇，道光金镜。五龙开运，六羽升年。西云应吕，南风散弦。晷符羲日，荫广尧天。贲园旌士，焚林荩贤。明上格，财成下济。问寝承亲，在原申悌。戒盈茅宇，蠲奢土砌。衢室宗，云门飨帝。以圣承圣，资明嗣明。礼崇殷夏，乐盛咸英。时和俗泰，天平地成。永同文轨，长垂颂声。德动乾符，威清地纪。澄氛礻遂穴，扫汜。推毂六师，坐知千里。亭毒寰县，莹镜图史。霜戟林耸，月旗云亘。叠鼓萧关，鸣笳松嶝。追凉水殿，避暑山楹。霞翻浪井，树响层城。务简通三，神凝得一。元池肆赏，青邱伫逸。访道顺风，养真乘日。拜牧襄野，尊师石室。宝献河宗，赆归王会。浮毳交影，飞轮系大。云封荐款，日观申虔。告成七庙，归功九天。无事无为，爰游爰豫。骨域延想，汾川涤虑。仪凤巢阿，飞麟在驭。火林归朔，烛乡移曙。  

所冀元寿，齐年紫皇。兴旅馆，灾缠未央。遽脱屣於宸极，奄乘云於帝乡。亘天维而落构，匝日宇而沈光。殉百身而靡赎，积万古而徒伤。魂销志殒，裂骨抽肠。受玉几之遗顾，宝业於穷荒。嗣君孝切，谅ウ居丧。集大务於残喘，积众忧於未亡。所以割深衣而克励，力迷衿而自强。呜呼哀哉！浃埏遏密，绵区缟素。恨钧天之不归，瞻鼎湖以凝慕。呜呼哀哉！攀圣滋远，恋德滋深。诉昊穹而雨泗，擗厚载而崩心。泣人灵而洒悲霰，晦宇宙而起愁阴。呜呼哀哉！缇移序，朱明应律。恐方营，龟谋献吉。背九洛而移驭，亻素八川而从跸。列璧羽之逶迤，动锺挽之萧瑟。顾园邑之苍翠，望岩隧之纡郁。乔阳之舄不追，茂陵之书方出。呜呼哀哉！迹图悬圃，神降长流。去重阳之奕奕，袭大夜之悠悠。同霸茔之薄窆，契纪廛而莫修。思门山於夕月，悲陇树於新秋。呜呼哀哉！想轩驾之攀龙，思涂山之恋凤。矧承眷於先房，誓牵毁而哀送。同谓务切至綦，事违深倥。仍徇公而抑己，遂夺情以从众。悲千罔极之悲，痛万终天之痛。呜呼哀哉！恭惟圣烈，实镂微衷。敬因彤管，载撰元功。业弥遥而道弥著，时益远而声益隆。播二仪而不极，横四海而焉穷。呜呼哀哉！  

○改元光宅赦文  

鸾台：朕闻上皇建极，体元气以育群生；大圣承天，法开阳而陶庶类。与时舒卷，叶三正而推移；随道污隆，应五钤以通变。故能牢笼宇宙，埏埴人灵，符景运而财成，契休期以光宅。昔有隋标季，率土沦胥，豺狼肆吞噬之灾，亿兆被虔刘之酷。高祖神尧皇帝，披图汾水，仗钺参墟，廓氛而安四维，扫枪而清六合。太宗文武圣皇帝，负日月而膺运，鼓雷霆以震威。荡海夷山，功浃八荒之外；救灾拯溺，仁г万域之表。乐和礼洽，天平地成，茂绩光於遂初，鸿名冠於开辟。高宗天皇大帝云房诞睿，虹渚降灵，受绿错之祯符，应朱绨之景命。飞车乘毳，臣轩顼之不臣；没羽浮金，服禹汤之未服。所以开边服远，更阐宇於先基；富贵宁人，重增辉於前烈。抚璇当宁，调五气於明堂；考瑞升中，朝百神於日观。茫茫众俗，宁知覆焘之恩；蠢蠢庶氓，孰辨陶甄之力。固已千年启旦，三圣重光，历选前书，无闻往载。岂谓道隆金镜，运迫鼎湖，方延翠渚之祥，遽白□之驾。以社稷之大任，属荒眇之微躬，钦奉遗言，载深悲惧。遂以兹菲德，开导嗣王，式综万几，载宣风化。所赖王公卿士，各竭乃诚，若济巨川，宾资舟楫。然自恭临朝序，已积炎凉，教靡致於易风，道尚惭於变俗，良以哀迷在疚，荼棘缠心，陵庙未安，匪遑专虑。今者凤京遥践，龙驭上升，既因大礼之终，宜更中区之始。  

朕居临赤县，求瘼之志每盈；子育苍生，恤隐之怀镇切。惟欲励精为政，克已化人，使宗社固北辰之安，区宇致南风之泰。以斯酬眷命，用此报先恩，冀上不负於尊灵，下微申於至恳。夫五行递用，列代相承，欲崇其德，先遵所尚。故夏以金运，乘骊而尚元；周以火行，贵も而尚赤。将隆母德，必欲子扶。近者地不藏珍，山无秘宝，皇家土德，胜气弥彰，宜从白贲之象，以辅黄中之运。自今以後，旗帜皆从金色，仍饰之以紫，画以杂文。其应合改者，所司详依典故。供奉帷幕，咸用紫色，自录府卫所旗，并改以皂。八品已下，旧服青者，并改以碧。其在京诸司文武职事，五品已上清官，并六品七品清官，并每日入朝之时，常服裤褶。诸州县长官，在公衙亦准此。自馀官朔望朝参皆依旧，其色皆依本品。  

又镇星之在太微，已历年载，著土精之美应，表坤祚之元符，宜同感帝，以时荐享。又东都改为神都，宫名太初宫。但列署分司，各因时而立号；建官置职，咸适事以标名。而今曹僚之中，称谓多爽，宜改尚书省为文昌台，左仆射为文昌左相，右仆射为文昌右相，吏部尚书为天官尚书，户部尚书为地官尚书，礼部尚书为春官尚书，兵部尚书为夏官尚书，刑部尚书为秋官尚书，工部尚书为冬官尚书，门下省改为鸾台，中书省改为凤阁，侍中改为纳言，中书令改为内史，太常寺改为司礼寺，鸿胪寺改为司宾寺，宗正寺改为司属寺，光禄寺改为司膳寺，太府寺改为司府寺，太仆寺改为司仆寺，卫尉寺改为司卫寺，大理寺改为司刑寺，农寺依旧，左右卫亦依旧，左右骁卫为左右武卫，左右武卫为左右鹰扬卫，左右威卫为左右豹韬卫，左右领军卫为左右玉钤卫，左右金吾卫依旧。其馀曹司及官僚名未改者，所司速制名奏闻。又司隶之官，监郡之职，所以巡省风俗，刺举愆违。今人物殷烦，区宇遐旷，而所在州县，未能澄肃。可制右肃政御史台一司，其职员一准御史台，专知诸州按察。其旧御史台改左肃政御史台，专知在京有司及监诸军旅并出使。其诸州县事参军宜依旧。令在京五品已上清官，每日章善显福等门，各一人待诏，朕当亲访政道，详求得失。  

又元元者，皇室之源，韫道德而无为，冠灵仙面不测，业光众妙，仁覃庶品，岂使宝允见御宸居，先母竟无尊位。可上尊号曰先天太后，宜於老君庙所，敬立尊像，以申诚荐。又洛州界内，所有帝王之陵，及自古清直之臣，忠廉之佐，并令州县，就其茔域，一申致享。又自武德以来，元勋佐命，或以忠鲠事主，或以道德匡君，非身在有犯，缘子孙绝封者，前诏虽已处分，或恐仍有阙遣，宜降霈泽，重申前命。又往日先朝圣武，荡定遐方，日月照临，咸为郡县，皆荷生成之惠，无复远近之殊。朕矜抚之怀，岂隔中外，每念其後嗣，愍怆良深。继绝兴亡，实为本志，各宜求其后允立之，以承享献。其诸都护汉官及镇兵等，并悉放还。其营奉山陵使及卤簿使等，并依别敕处分。  

又两京之所，徭赋实繁，亦令所司作优量法，使劳逸得所。灵驾所涉，千里斯递，在路黎，莫不哀奉，念其劳弊，情增感恻。其缘供顿及山陵者，并免今年课税。又比来诸道军行，叙勋多滥，或端居不出，以货买勋，真伪相蒙，深为巨蠹。自今以後，所司宜明具条例，务令禁断。责成斯在，可不勉欤？如更有违，必越法科处分。又比命放出宫女，已降诏书。然以在内多时，咸悉愿住，但念其各有亲属，岂可久致分离，宜准前恩，即令放出。又隆平日久，户口滋多，物务既烦，欺隐斯众。其上州三万户已上，大县万户已上，各宜析出，别置州县。惟雍、洛二州，不在此限。  

又济时之道，求贤是务。其官人及百姓等，或器标瑚琏，材堪栋干，或在职清慎，或抱德幽栖，或武艺驰声，或文藻流誉，宜令京官九品已上诸州长官各举一人，咸以名荐。务取得贤之实，无贻滥吹之讥。又前者有诏，具述内外官寮，备陈行事，以申劝沮。但恐百官在职，尚有亏违，今欲重降深恩，更垂宽宥。弃瑕录用，罔责於前非；涤罪论功，必期於後善。若又不悛己过，重挂疏罗，当使置以严刑，倍加其罚。  

思与士庶，共此维新，可大赦天下，改文明元年为光宅元年。自九月五日昧爽已前，大辟罪已下，罪无轻重，已发觉未发觉，已结正未结正，见系囚徒，皆赦除之。流人未达前所者放还。其犯十恶，官人枉法受财，监临主守自盗所监临，劫贼杀人，故杀人，谋杀人，反逆缘坐，并军将临戎，挫威丧律，镇遏失所，亏损师徒，及常赦所不免者，并不在赦内。亡官失爵，量加收叙。诸年八十已上各赐粟二石，绵帛二段；九十已上赐粟三石，绵帛三段；百岁已上赐粟五石，绵帛五段。并依旧例版授。孝子顺孙，义夫节妇，咸表门闾，鳏寡独笃疾之徒不能自存者，并加赈恤。亡命山泽，挟藏军器，百日不首，复罪如初。敢以赦前事相告言者，以其罪罪之。布告天下，咸使闻知。其诏书内事有未尽者，仍令所司作条例处分。  

○改元载初赦文  

朕闻元皇纂历，则天地以裁规；大圣握图，法阴阳以施化。故能牢笼品类，陶铸生灵，敷景运於休期，阐宏基於光宅。昔有隋失驭，率土分裂，赤县为禾黍之场，苍生遇涂炭之酷。我高祖神尧皇帝，龙兴汾晋，凤起寰区，除枭獍而安八荒，翦鲸鲵而清四海。太宗文武圣皇帝，膺昊穹之历数，鼓雷电之雄威，服远冠巢燧之前，开边越羲农之际，鸿名迈於三五，茂绩隆於往初。高宗天皇大帝，禀雷泽之祯符，降天纵之神器，湛恩所被，匝乾坤覆载之乡；至化所覃，尽舟车所通之境。抚璇丹极，辑瑞苍岩。天平地成，淳风启千年之运；乐和礼备，宝祚隆三圣之基。逖听王猷，熙开帝载。  

朕以虚薄，虔奉睿图，夙怀兢业，不遑暇食。幸穹昊贻佑，宗社延祥，河荐合天之符，洛出永昌之，时和岁稔，远肃迩安。斯皆先德所延，屡彰嘉贶。自恭临亿兆，已积炎凉，尚想希风，未臻於至道，顾循菲德，愧切於深衷。思宏顾之恩，再阐混元之始。夫以元穹列象，三辰所以丽天；厚载含章，五行於焉纪地。《易》曰：“三五以变，错综其数：通其变，遂成天下之文；极其数，遂定天下之象。”火水相变，其卦为革。《彖》。曰：“天地革而四时成”，言五德更相生变革万象，故帝者改政施教，明受之於天，不定之於人者也。仲尼曰：“其或继周者，虽百代可知。”盖以文质相因，法度相改故矣。是以伏羲、高阳、有周皆以建子之月为正，神农、少昊、陶唐、有殷皆以建丑之月为正，轩辕、高辛、夏后、汉氏皆以建寅之月为正。後虽百代，可知者以此，虽遭遇不同，步骤殊致，未有不表明轨物，以章灵命之符者也。  

我国家创业，尝有意改正朔矣。所未改者，盖有由焉。高祖草创百度，因循隋氏；太宗纬地经天，日不暇给；高宗嗣历，将宏丕训，改作之事，屡发圣谟，言犹在耳，永怀无及。自五帝缵统，三王驭宇，或父子相承，同体异德；或金木迭改，应天顺人。故纳麓登庸，粤受终於文祖；干戈革命，必理历於明时。然则开元配永，肇自阳来之旦；统历履端，基於朔易之首。孳萌发内，气律由中，品物任而昭苏，生类荡而敷革。是知夏之人统，不逮殷之地正；殷之地正，有殊周之天统。元命所苞，实在兹矣。周公稽古，制礼於成王之日；汉高握德，改元於武皇之代。则知文物大备，未遑於上业，损益之道，谅属於中平。朕所以式遵《礼经》，奉成先志，今推三统之次，国家得天统，当以建子月为正，考之群艺，厥义昭矣。宜以永昌元年十有一月为载初元年正月，十有二月改腊月，来年正月改为一月。  

自载初元年正月一日子时已前，大辟罪已下，罪无轻重，已发觉未发觉，已结正未结正，见系囚徒，皆赦除之。其叛逆缘坐，及子孙杀祖父母父母，部曲容奸，奴婢杀主，不在赦限。其与敬业、虺冲并诸虺友往还，其魁首已伏诛，其支党事未发者，特从原免，不得更相告言。内外见任文武，九品已上职事官并赐爵一级。天下百岁已上老人版授下州刺史，米粟五石，帛十段；九十已上版授上州司马，米粟四石，帛七段；八十已上版授县令。逋悬调并丁夫杂匠卫士，及有番第等违番及逃走应陪番及徵课调者，并特宜免放。其欠负官物及盗诈三库物，并不在赦限。鳏寡孤独笃疾等不能存立者，量加赈恤。孝子顺孙，义夫节妇，旌表门闾，终身勿事。天下百姓，年二十一身为户头者，各赐爵一级，女子百户赐以牛酒。明堂役工人未被恩者，付所司即类例定等级奏闻，十五日内使了。缘供明堂致死人，其有未г勋赐者，亦宜准例酬给。今年麦不熟处，及遭霜涝之处，并量放庸课，州县好加检校，勿使饥馑。及新平军差科百姓，稍有辛苦，宜亦量加优恤，蠲其徭役，所司类例处分。供象州军百姓艰辛处，未得复者宜给复一年。洛州辇毂，徭役繁多，代、朔、并、忻等州行军，及诸州供明堂木及铜处，所司各类例节级给复。皇亲诸陪位，未出身者量材处分，已出身者赐勋一转。富商大贾，衣服过制，丧葬奢侈，损废生业，州县相知捉搦，两京兼委金吾检校。天下百姓，皆须嫁娶以时，勿使外有旷夫，内有寡女。战亡人格外赠勋两转，回授期亲，其子孤者，州县给粮安养。征镇人家口，州县存恤。劝课殷有之家，助其营种，勿使外人侵欺。仍令所司刊正礼乐，删定律令，格式不便於时者，内外官五品已上，各举所知。九经文字，集学士详正，革其讹舛。亡官失爵，量加叙录。长流人别敕流人移贯人降授官人，及後缘逆人用当及造罪过特处分者，虽未至前所，并不在赦限。西府功臣及晋府子孙屈滞者，量加收叙，所司奏闻。亡命山泽，挟藏军器，百日不首，复罪如初。敢以赦前事相告言者，以其罪罪之。率土之内，赐三日。赦书日行五百里。  

朕又闻之，人必有名者，所以吐情自纪，尊事天人。是故以甲以乙，成汤为子孙之制；有类有象，申明德义之由。朕今怀柔百神，对扬上帝，三灵眷，万国来庭，宜膺正名之典，式敷行政之方。朕宜以为名。自卦演龙图，文开鸟迹，万人以察，百工以，所以宏敷政道，宣明礼乐。指事会意，改易异涂；转注象形，屈伸殊制。周宣博雅，史籀兴古篆之文；尼父温良，邱明述《春秋》之传。自诸侯力争，姬室寝微，离为二周，分成七国。律法异令，田畴┆亩，言语异声，衣冠异制。秦兼天下，灭古文，隶卒屡兴，兵车岁动。官狱繁骛，爰创隶书，自著秦文，肇兴八体。刻符兼於大篆，摹印逮於殳书，两汉因之，九千馀字。张敞、杜邺，讲学於前；扬雄、甄丰，校理於後。魏晋以降，代乏名儒，穿凿多门，形声转缪。结造新字，附会其情，古今讹舛，稍益繁布。画规无端平之体，鱼鸟增奔放之容，转相仿效，日滋日甚。遂使後生学徒，罔知所据，先王载籍，从此湮沈。言念浇漓，情深悯悼。思返上皇之化，伫移季叶之风，但习俗多时，良难顿改。特创制一十二字，率先百辟，上有依於古体，下有改於新文，庶保可久之基，方表还淳之意。  

昔在包牺开木德之运，轩辕应土行之序，循环终始，布在方策，莫不绩著帝猷，功宣皇道。方列三微之统，乃膺五行之历，虽则盛比共工，强逾嬴政，齐桓、晋文之业，大彭、豕韦之美，才为霸者，岂登帝。自炎精荡覆，王风哀思，汉氏蒙尘，中原离析。当涂逆取，但肆兵威；典午专权，无闻德化。故三国鼎峙，五胡幅裂，或道乖嗣德，或业匪孙谋，良由取之不以乐推，失之在乎虐用者也。及齐梁窃据，僻在江淮，周魏勃兴，奄宅咸洛。虽变夷从夏，号令惟行於境内；而智小谋大，声教不通於天下。隋之御极，陈氏犹存，开皇之中，才闻混一。嗣主失道，俄至分崩，七八年间，生人泯绝。秦项之酷，犹未之半，开辟己来，盖水之有。  

我国家祖宗积德，文武重光，仁风被於四表，英猷冠於三代。《易》不云乎：“天地之道，恒久而不易者也。”仲尼曰：“善人为邦百年，可以胜残去杀。”则知圣王久於其道，而天下化成矣。自魏至隋，年将四百，称皇僭帝，数十馀家，莫不废王道而立私权，先诈力而後仁义，勋未逾於列国，德不惭於霸图。虽复时合诸侯，一匡区域，晋武践祚，茂烈多惭於水官；隋帝乘时，雄图不逮於秦氏。惟彼二君闰位，况区区者，岂宜当三统之数者乎。朕逖听皇纲，幽求帝典，定王霸之真伪，洗生人之耳目，庶叶三推之美，光宣五帝之次。况当布政，景化维新，太初开历，上元伊始，宜以发挥大宝，申明历数，恢皇家正土之符，继炎刘真火之序，ゼ之罔极，垂之无穷。以周汉之後为二王，仍封舜禹成汤之裔为三恪，所司求其苗裔，即加封建。其周隋宜同列国，其嗣使主祭焉。布告遐迩，咸知朕意。主者施行。  

## ●卷九十七  

☆高宗武皇后（三）  

○请亲祭地祗表  

伏寻登封之礼，远迈古先，而降禅之仪，窃为未允。其祭地祗之日，以太后昭配，至於行事，皆以公卿，以妾愚诚，恐未周备。何者？乾坤定位，刚柔之义已殊；经义载陈，中外之仪斯别。瑶坛作配，既合於方祗；玉豆荐芳，实归於内职。况推尊先后，亲飨琼筵，岂有外命宰臣，内参祭？详於至理，有紊徽章。但礼节之源，虽兴於昔典；而升降之制，尚缺於遥图。且往代封岳，虽云显号，或因时省俗，意在寻仙；或以情觊名，事深为己。岂如化被乎四表，推美於神宗；道冠乎二仪，归功於先德。宁可仍遵旧轨，靡创彝章。  

妾谬处椒闱，叨居兰掖。但以职惟中馈，道属於尝；义切奉先，理光於藻。罔极之思，载结於因心；祗肃之怀，实深於明祀。但妾早乖定省，已阙侍於晨昏；今属崇，忆敢安於帷？是故驰情夕寝，眷蠃里而翘魂；叠虑宵兴，仰梁郊而耸念。伏望展礼之日，总率六宫内外命妇，以亲奉奠，冀申如在之敬，式展虔拜之仪。积此微忱，已淹气序，既属銮舆将警，奠璧非赊，辄效丹凡，庶裨大礼。冀圣朝垂则，永播於芳规；萤烛末光，增辉於日月。  

○请父在为母终三年服表  

夫礼缘人情而立制，因时事而为范。变古者未必是，循旧者不足多也。至如父在为母服止一期，虽心丧三年，服由尊降。窃谓子之於母，慈爱特深。非母不生，非母不育，推燥居湿，咽苦吐甘，生养劳瘁，恩斯极矣。所以禽兽之情，犹知其母，三年在怀，理宜崇报。若父在为母服止一期，尊父之敬虽周，服母之慈有阙。且齐衰之制，足为差减，更令周以一期，恐伤人子之志。今请父在为母，终三年之服。  

○劳姚玺书  

夫严霜之下，识贞松之擅奇；疾风之前，知劲草之为贵。物既有此，人亦宜哉。卿早荷朝恩，委任斯重：居中作相，宏益已多；防边训兵，心力俱尽。岁寒无改，终始不渝。乃眷蜀中，俗殷杂，久缺良守，敝於侵渔，政以贿成，人无厝足。是用命卿出镇，寄兹存养。果能揽辔澄清，下车整肃，吏不敢犯，奸无所容，前後纠レ，盖非一绪。贪残之伍，屏迹於列城；剽夺之俦，遁形於外境。讵劳期月，康此黎元。言念德声，良深嘉尚，宜布琅邪之化，当以豫州为法。  

○喻刘仁轨玺书  

今以皇帝谅ウ不言，眇身且代亲政，远劳劝诫。复表辞衰疾，望既衰，徊徨失据。又云：吕后见嗤於後代，禄产贻祸於汉朝。引喻良深，愧慰交集。公忠贞之操，终始不渝，劲直之风，古今罕比。初闻此语，能不惘然？静而思之，是为龟镜。且端揆之任，仪刑百辟，况公先朝旧德，遐迩具瞻。愿以匡救为怀，无以暮年致请。  

○劳娄师德书  

卿素积忠勤，兼怀武略，朕所以寄之襟要，授以甲兵。自卿受委北陲，总司军任，往还灵夏，检校屯田，收率既多，京坻遽积。不烦和籴之费，无复转输之艰，两军及北镇兵，数年咸得支给。勤劳之诚，久而弥著。览以嘉尚，欣悦良深。  

○赐少林寺僧书  

暑候将阑，炎序弥溽，山林静寂，梵宇清虚，宴坐经行，想当休愈。弟子前随凤驾，过谒鹫岩，观宝塔以徘徊，睹先妃之净业。薰修之所，犹未毕功，一见悲惊，万感兼集。攀光宝树，载深风树之哀；吊影珠泉，更积寒泉之思。弟子自惟薄祜，镇切茕怀。每届秋期，倍轸摧心之痛；炎凉递运，逾添切骨之哀。未极三旬，频锺二忌，恨乘时而更恨，悲践露而逾悲，惟福田，少申荒思。今欲续成先志，重置庄严，故遣三思赍金绢等物往彼，就师平章。幸识斯意，即务修营，望及讳辰，终此功德。所冀罄斯诚恳，以奉津梁，稍宣资助之怀，微慰茕迷之绪，略书不意，指不多云。  

○赐胡洞真天师书  

先生道位高尚，早出尘俗，如轩历之广成，汉朝之河上，遂能不远千里，来赴三川。日御先开，望霓裳之渐远；天津後渡，瞻鹤盖以方遥。空睇风□，惆怅无已。傥蒙九转之馀，希遗一丸之药。  

○方广大庄严经序  

朕闻真空无象，非象教无以译其真；实际无言，非言绪无以诠其实。是以龙宫法镜，圆照匝於三千；鹫岭元门，方广周於百亿。师无师之智，必藉修多；学无学之宗，终资祗夜。自金人感梦，宝偈方传。贝叶灵文，北天之训逾远；贯华微旨，西秦之译更新。大乘小乘，逗根机而演教；半字满字，逐权实而相晓。唐御宇，载叶昌期，代传三圣，年将七十。舜河与定水俱清，尧烛与慈灯并照。缁衣西上，宁惟法显之流；白马东来，岂直摩腾之辈。大宏释教，谅属兹辰。  

朕爰自幼龄，归心彼岩，务广三明之路，思崇八正之门。往者夙构闵凶，遽违严荫；近以孝诚无感，复背慈颜。露草之恨日深，风树之悲镇切。凡是二亲之所蓄用，两京之所旧居，莫不总结招提之宇，咸充无尽之藏。仍集京城大德等凡有十人，共中天竺国三藏法师地婆诃罗，於西太原寺同译经论。  

法师等并业邻初地，道驾弥天，为佛法之楝梁，乃慧海之舟楫。前後翻译，凡有十部。以垂拱元年岁次大梁，月旅夷则，汗青方就，装缥毕功。甘露之旨既深，大云之喻方远，庶永垂沙劫，广济尘区。传火之义自明，泻瓶之辩逾润。朕以虚昧，钦承顾，常愿绍隆三宝，安大宝之鸿基；发挥八圣，固先圣之丕业。所以四句微言，极提河之深致；一音妙义，尽庵园之奥旨。击大法鼓，响振於无间；吹大法螺，声通於有顶。为暗室之明炬，实昏衢之慧月，菩提了义，其在兹乎。部帙条流，列之於後。  

○大周新译大方广佛华严经序  

盖闻造化权舆之首，天道未分；龟龙系象之初，人文始著。虽万八千岁同临有截之区，七十二君讵识无边之义。由是人迷四忍，轮回於六趣之中；家缠五盖，没溺於三途之下。及夫鹫岩西峙，象驾东驱。慧日法王，超四大而高视；中天调御，越十地以居尊。包括铁围，延促沙劫。其为体也，则不生不灭；其为相也，则无去无来。念处正勤，三十七品为其行；慈悲喜舍，四无量法运其心。方便之力难思，圆对之机多绪。混太空而为量，岂算数之能穷；入纤芥之微区，匪名言之可述。无得而称者，其唯大觉欤！  

朕曩劫植因，叨承佛记。金山降旨，大云之偈先彰；玉披祥，宝雨之文後及。加以积善馀庆，俯集微躬，遂得地平天成，河清海晏。殊祥绝瑞，既日至而月书；贝牒灵文，亦时臻而岁洽。逾海越漠，献之礼备焉；架险航深，重译之词罄矣。  

《大方广佛华严经》者，斯乃诸佛之密藏，如来之性海。视之者莫识其指归，挹之者罕测其涯际。有学无学，志绝窥觎；二乘三乘，宁希听受。最胜种智，庄严之迹既隆；普贤文殊，愿行之因斯满。一句之内，包法界之无边；一毫之中，置刹土而非隘。摩竭陀国肇兴妙会之缘，普光法堂爰敷寂灭之理。缅惟奥义，译在晋朝，时逾六代，年将四百。然一部之典，才获三万馀言，唯启半珠，未窥全宝。  

朕闻其梵本，先在于阗国中，遣使奉迎，近方至此。既睹百千之妙颂，乃披十万之正文。粤以证圣元年，岁次乙未，月旅姑洗，朔惟戊申。以其十四日辛酉，於大遍空寺亲受笔削，敬译斯经。遂得甘露流津，预梦庚申之夕；膏雨洒润，後覃壬戌之辰。式开实相之门，还符一味之泽。以圣历二年，岁次己亥，十月壬午，朔八日己丑，缮写毕功。添性海之波澜，廓法界之疆域。大乘顿教，普被於无穷；方广真诠，遐该於有识。岂谓後五百岁，忽奉金口之言；娑婆界中，俄启珠函之秘。所冀阐扬沙界，宣畅尘区，并两曜而长悬，弥十方而永布。一窥宝偈，庆溢心灵；三复幽宗，喜盈身意。虽则无说无示，理符不二之门；然因言显言，方阐大千之意。辄申鄙作，爰题序云。  

○三藏圣教序  

盖闻大乘奥典，光秘赜於琼编；三藏元枢，著灵文於宝偈。斯乃牢笼系象，演畅幽深。虽第一义空，名言之路双绝；诸法无相，听说之理兼忘。然则发启善根，实资开导，宏宣妙旨，终寄显扬。至若鹿野初开，俨尊容於常住；龙宫载辟，缄舍利於将来。所以地涌全身，为证说经之兆；空悬宝殿，爰标阐法之徵。八万四千，分布阎浮之境；三十六亿，庄严平等之居。敷演一音，则随类而解；广陈三句，则劫寿难穷。自夜掩周星，宵通汉梦。玉毫流彩，式彰东渐之风；金口传芳，遂睹後秦之译。修多祗夜之秘躅，因缘譬喻之要宗，授记之与本生，方广之与论议，虽立名差别，而究理不殊。同归实相之源，并凑涅之会。  

朕幼崇释教，夙慕归依。思欲运六道於慈舟，迥超苦海；驱四生於彼岸，永离盖缠。穷贝牒之遗文，集蜂台之秘，今於大福先寺翻译院所更译斯经。所言入定不定印经者，此明退不退之心，前二後三，虽有迟速，如来设教，同趣菩提。既显神咒之功，庄严最上；爰述下生之记，说法度人。  

三藏法师义净等，并缁俗之纲维，绀坊之龙象。德包初地，道蔺弥天，光我绍隆之基，更峻住持之业。以久视元年，岁次庚子，五月五日缮写毕功，重开甘露之门，方布大云之荫。所冀芥城数极，鸟笔犹传，拂石年穷，树经无泯。宏济覃於百亿，迁拔被於恒沙，部帙条流，列之於左。  

○夏日游石淙诗序  

若夫圆峤方壶，涉沧波而靡际；金台玉阙，陟县圃而无阶。唯闻山海之经，空览神仙之记。爰有石淙者，即平乐涧也。尔其近接嵩岭，俯届箕峰，瞻少室兮若莲，睇颍川兮如带。既而蹑崎岖之山径，荫蒙密之藤萝。汹涌洪湍，落虚潭而送响；高低翠壁，列幽涧而开筵。密叶舒帷，屏梅氛而荡燠；疏松引吹，清麦候以含凉。就林薮而王心神，对烟霞而涤尘累。森沈邱壑，即是桃源；淼漫平流，还浮竹箭。纫薜荔而成帐，耸莲石而如楼。洞口全开，溜千年之芳髓；山腰半坼，吐十里之香粳。无烦昆阆之游，自然形胜之所，当使人题彩翰，各写琼篇。庶无滞於幽栖，冀不孤於泉石。各题四韵，咸赋七言。  

○新译大乘入楞伽经序  

盖闻摩罗山顶，既最崇而最严；楞伽城中，实难往而难入。先佛宏宣之地，曩圣修行之所，爰有城主，号罗婆那。乘宫殿以谒尊颜，奏乐音而祈妙法，因峰以表兴，指藏海以明宗。所言《入楞伽经》者，斯乃诸佛心量之元枢，群经理窟之妙键。广喻幽旨，洞明深意。不生不灭，非有非无。绝去来之二途，离断常之双执，以第一义谛，得最上妙珍。体诸法之皆虚，知前境之如幻，混假名之分别，等生死於涅。大慧之问初承，法王之旨斯发。一百八义，应实相而离世间；三十九门，破邪见而宣正法。晓名相之并假，妄想之迷衿，依正智以会如如，悟缘起而归妙理。境风既息，识浪方澄，三自性皆空，二无我俱泯。入如来之藏，游解脱之门。  

原此经文，来自西国。至若元嘉建号，跋陀之译未宏；延昌纪年，流支之义多舛。朕虔思付嘱，情切绍隆，以久视元年，岁次庚子，林钟纪律，炎帝司辰。於时避暑箕峰，观风颍水，三阳宫内，重出斯经，讨三本之要诠，成七卷之了教。三藏沙门于阗国僧实又难陀大德、大福先寺僧复礼等，并名追安远，德契腾兰，袭龙树之芳猷，探马鸣之秘府。戒香与觉花齐馥，意珠共性月同圆。故能了达冲微，发挥奥赜。以长安四年正月十五日缮写云毕。  

自惟菲薄，言谢圭璋。顾四辩而多惭，瞻一乘而罔测，难违缁俗之请，强申翰墨之文。词拙理乖，弥增愧恧。伏以此经微妙，最为希有。所冀破重昏之暗，传灯之句不穷；演流注之功，涌泉之义无尽。题目品次，列於後云。  

○臣轨序（轨一作范）  

盖闻惟天著象，庶品同於照临；惟地含章，群生等於亭育。朕以庸昧，忝位坤元，思齐厚载之仁，式罄普覃之惠。乃中乃外，思养之志靡殊；惟子惟臣，慈诱之情无隔。愿申殚恳，上翊紫机，爰洎众僚，聿匡元化。  

伏以天皇明逾则哲，志切旁求，簪裾总川岳之灵，珩佩聚星辰之秀，群英莅职，众彦分司，足以广扇淳风，长隆宝祚。但母之於子，慈爱特深，虽复已积忠良，犹且思垂劝励。昔文伯既达，仍加喻轴之言；孟轲已贤，更益断机之诲。良以情隆抚字，心欲助成。比者太子及王，已撰修身之训；群公列辟，未敷忠告之规。近以暇辰，游心文府，聊因炜管，用写虚襟，故缀叙所闻，以为《臣轨》一部。想周朝之十乱，爰著十章；思殷室之两臣，分为两卷。所以发挥德行，范身心，为事上之轨模，作臣下之绳准。  

若乃遐想绵载，眇鉴前修，莫不元首居尊，股肱宣力。资栋梁而成大厦，凭舟楫而济巨川，唱和相依，同功共体。然则君亲既立，忠孝形焉。奉国奉家，率由之道宁二；事君事父，资敬之途斯一。臣主之义，其至矣乎，休戚是均，可不深鉴。夫丽容虽丽，犹待镜以端形；明德虽明，终假言而荣行。今故以兹所撰，普锡具僚，诚非笔削之工，贵申裨道之益。何则？正言斯重，元珠比而尚轻；巽语为珍，苍璧喻而非宝。是知赠人以财者，唯申即目之欢；赠人以言者，能致终身之福。若使佩兹箴戒，同彼韦弦，修已必顾其规，立行每观其则，自然荣随岁积，庆与时新，家将国而共安，下与上而俱泰。察微之士，所宜三思，庶照鄙诚，敬终高德。凡诸章目，列於後云。  

○乾陵述圣记  

朕闻阳耀阴凝，混元所以（阙二了）天覆地（阙十一字）高宗见之矣。粤若稽古帝唐神（阙）俱为草之场；喋喋齐萌，同变乱麻之域。高祖神尧皇帝晦电凝祯，流虹降祉，锺昊穹之眷命，（阙三字）之（阙二字）太宗文武圣皇帝资灵宝纬，挺睿金英，禀赤帝於南宫，（阙）地而殪封狰犭希，歼猬结而殄鸱张，畴野裂而阪泉震，白波静而（阙）。临明台而养正，坐衢室以居尊。宵衣兢若厉之怀，旰食（阙三字）之（阙）高宗大帝焉爰初在孕，及乎载诞，见龙登寝。其宵有梦象之符休（阙）大帝之怀紫翼锦鳞，与常有异。排黼帷而莫惧，依绣（阙一字）而无（阙二字）圣后曰乌为慈孝之鸟，复是太阳之精。天意若曰：此儿其以爱（阙）化方流初涉艺门，生知自远。若砥金之含彩，同莹玉之开（阙）不充行莫能正履，衣未尝解带。暨阴明落照，柔范韬仪，（阙）埋玺於相思殿前，因告天地明祗及山川群望曰：当玺而立（阙）在庭分陕聿谐其望，执金按道（阙一字）宛（阙一字）慕其荣於是式降（阙）之计不谋同发一旦（阙一字）收是知殷忧以启圣明，多难以（阙）试之功文武斯极。又尝监和御药，手持入进，属太（阙）以惰职废农基以触围惊仗天威震怒，立命斩之。（阙）戈战（阙一字）戎夏克清。独有氵贝水亏风，丸山阻顺，皇赫斯怒，（阙）战之气（阙一字）居百步之中。大帝莫能自安，魂胆飞（阙）而以远涉之劳，时有不豫。令大帝总知军国，闲日（阙）太宗命大帝承旨玉阶，即令敷畅（阙）<豸艮>太宗抚大帝颊而言曰：吾闻（阙）流（阙）集紫庭地含梧野之哀，山起祚宫（阙）之物岂余（阙二字）而（阙二字）哉。侍臣衔涕敦劝，扶而（阙）先忌，则潜泣累晨；泽奉遗圈，则凝哀永日。因（阙）之镜欤好生恶煞之（阙一字）财成有截，雨施□行之惠。沐浴（阙）其源而春赏秋罚。（阙二字）攀槛思闻逆耳之言，瞽说狂词（阙）焕乎天文架丹（阙一字）而首出矣。（阙一字）材兼运杖仁义以明威（阙）官贻後昆而作范。刘台罢构，姬沼弗营。宝驷咸归（阙）畜而（阙二字）皇之神务焉。想空谷以载怀，望中林而式（阙）刑不怒而威，不言而信。去罚实由於一德，胜残无（阙）凝甘（阙三字）而湛夜瑞荐摇风之影祥（阙）万骑（阙二字）披月候於云[B09B]转星（阙）谋臣若雨，猛将如云。竞献九攻之能，争（阙）九天偏将暂动戎麾俄清十角（阙）逍遥而访道，思眇以寻真。或转旆萧关，或（阙）已崩（阙三字）贞（阙二字）抱（阙一字）舄而凝哀捧遗弓而（阙）仁况又神圣文武并（阙一字）谥今故因仍旧（阙）文（阙一字）之词英岂能（阙一字）圣海之遥源叙（阙）始（阙一字）敬养允副因心近者（阙一字）远之初茔兆（阙）自古圣皇，咸遵菲葬。谷林稽岭，唯闻简素（阙）因天造无待人功。微将所习之书，以示不忘（阙）而（阙一字）符隐翠柏而成象，石呈永固（阙）将归上京，崩诉穹。志期攀（阙）易（阙一字）茹荼之恨（阙一字）尽唯思赞述，少慰抽摧。但（阙）  

○织锦回文记  

前秦苻坚时，秦州刺史扶风窦滔妻苏氏，陈留令武功道质第三女也。名蕙，字若兰。识知精明，仪容秀丽，谦默自守，不求显扬。行年十六，归於窦氏，滔甚敬之。然苏性近於急，颇伤嫉妒。滔字连波，右将军子真之孙，朗之第二子也。风神秀伟，该通经史，允文允武，时论高之。苻坚委以心膂之任，备历显职，皆有政闻。迁秦州刺史，以忤旨谪戍敦煌。会坚寇晋，襄阳虑有危逼，藉滔才略，乃拜安南将军，留镇襄阳焉。  

初滔有宠姬赵阳台，歌舞之妙，无出其右，滔置之别所。苏氏知之，求而获焉，苦加捶辱，滔深以为憾。阳台又专形苏氏之短，诌毁交至，滔益忿焉。苏氏时年二十一，及滔将镇襄阳，邀其同往，苏氏忿之，不与偕行。滔遂携阳台之任，断其音问。苏氏悔恨自伤，因织锦回文，五彩相宣，莹心耀目。其锦纵横八寸，题诗二百馀首，计八百馀言，纵横反覆，皆成章句。其文点画无缺，才情之妙，超今迈古，名曰《璇玑图》。然读者不能尽通。苏氏笑而谓人曰：徘徊宛转，自成文章，非我佳人，莫之能解。遂发苍头，赍致襄阳焉。滔省览锦字，感其妙绝，因送阳台之关中，而具车徒盛礼，邀迎苏氏，归於汉南，恩好愈重。  

苏氏著文词五千馀言，属隋季丧乱，文字散落，追求不获。而锦字因文，盛见传写，是近代闺怨之宗，旨属文士，咸龟镜焉。朕听政之暇，留心坟典，散帙之次，偶见斯图，因述若兰之才，复美连波之悔过，遂制此记，聊以示将来也。如意元年五月一日，大周天册金轮皇帝御制。  

## ●卷九十八  

☆高宗武皇后（四）  

○赐新除都督刺史绣袍回文铭  

德政惟明，职令思平。清慎忠勤，荣进躬亲。  

○赐三品以下官绣袍回文铭  

忠贞正直，崇庆荣职。文昌翊政，勋彰庆陟。懿冲顺彰，义忠慎光。廉正躬奉，谦感忠勇。  

○豫州鼎铭  

羲农首出，轩昊膺期。唐虞继踵，汤禹乘时。天下光宅，域内雍熙。上元降祉，方建隆基。  

○升仙太子碑（并序）  

朕闻天地权舆，混元黄於元气；阴阳草昧，徵造化於洪炉。万品於是资生，三才以之肇建。然则春荣秋落，四时变寒暑之机；玉兔金乌，两曜递行藏之运。是知乾坤至大，不能无倾缺之形；日月至明，不能免盈亏之数。岂若混成为质，先二仪以开元；兆道标名，母万物而为称。惟恍惟惚，窈冥超言象之端；无去无来，寥廓出寰区之外。骖鸾驭凤，升八景而戏仙庭；驾月乘云，驱百灵而朝上帝。元都迥辟，玉京为不死之乡；紫府旁开，金阙乃长生之地。吸朝霞而饮甘露，控白鹿而化青龙。鱼腹神符，已效徵於涓子；管中灵药，方演术於封君。从壶公而见玉堂，召卢敖而赴元阙。炎皇少女，乘往仙家；负局先生，来过吴市。或排烟而长往，或御风而不旋。既化饭以成蜂，亦变枯而生叶。费长房之缩地，目览遐荒；餐简子之宾天，亲聆广乐。怀中设馔，标许彦之奇方；座上钓鱼，呈左慈之妙技。遥升阁道，远睇平衢。鼓琴瑟而驾辎，出西关而游北海，登昆仑而一息，期汗漫於九垓。湘东遗鸟迹之书，济北致鱼山之会。拂虹旌於日路，飞羽盖於烟郊。既入无穷之门，遂游无极之野。青虬吐甲，爰披五岳之文；丹凤衔符，式受三皇之诀。濑乡九井，漾德水而澄漪；淮南八仙，著真图而阐秘。自非天姿拔俗，灵骨超凡，岂能访金於元门，寻玉皇於碧落者矣。  

升仙太子者，字子乔，周灵王之太子也。原夫补天益地之崇基，三分有二之洪业。神宗启胄，先承履帝之祥；圣考兴源，幼表灵髭之相。白鱼标於瑞典，赤雀降於祯符。屈叔誉於三穷，锡师旷以四马。谷洛之斗，严父申欲壅之规；而匡救之诚，仙储切犯颜之谏。播臣子之懿范，显图史之芳声。而灵应难窥，冥徵罕测。紫云为盖，见嘉贶於张陵；白成质，遗神丹於崔子。凤笙汉响，恒居伊洛之间；鹤驾腾镳，俄陟神仙之路。嵩高岭上，虽藉浮邱之迎；缑氏峰前，终待桓良之告。傍稽素篆，仰叩元经，时将玉帝之游，乍洽琳宫之宴。仙冠岌岌，表嘉称於芙蓉；右弼巍巍，效灵官於桐柏。九丹可挹，仍标延寿之诚；千载方传，尚纪仙人之祀。辞青宫而归九府，弃苍震而慕重元。无劳羽翼之功，坐致云霄之赏。虽黄庭众圣，未接於末尘；紫洞群灵，岂骖於後乘。斯乃腾芳万古，擅美千龄，岂与夫松子陶公，同年而语者也。  

我国家先天纂业，辟地裁基，正八柱於乾纲，纽四维於坤载。山鸣，爰彰受命之祥；洛出图书，式兆兴王之运。廓提封於百亿，声教洽於无垠；被正朔於三千，文轨同於有截。茫茫宇宙，掩沙界以疏疆；眇眇寰区，笼铁围而划境。坐明堂以崇严祀，大礼攸陈；谒清庙而展因心，洪规更阐。文山西峙，上耸於圆清；武井东流，下凝於方浊。骈柯连理，恒骋异於彤墀；九穗两岐，每呈祥於翠亩。神芝吐秀，宛成轮盖之形；历草抽英，还司朔望之候。山车泽马，充仞於郊畿；瑞表祥圆，洋溢於中外。乾坤交泰，阴阳和而风雨调；远肃迩安，兵戈戢而烽静。西鹣东鲽，已告太平之符；高阝黍江茅，屡荐升中之应。而王公卿士，百辟群僚，咸诣阙以披陈，请登封而告禅。  

敬陈严配之典，用展宗之仪，泥金而叶於告成，瘗玉而腾於茂实。千龄盛礼，一旦咸申。尔乃凤辇排虚，既造□霞之路；龙旗拂迥，方驰日月之扃。後殿萦山，先锋蔽野。千乘万骑，钩陈指灵岳之前；谷邃川停，羽驾陟仙坛之所。既而驰情烟路，系想元门，遥临松寝之前，近瞰桂岩之下。重峦绝磴，空留落景之晖；复庙连甍，徒见浮□之影。山扉半毁，才睹昔年之规；涧牖全倾，更创今辰之制。乃为子晋重立庙焉，仍改号为升仙太子之庙。  

方依福地，肇启仙居，开庙後之新基，获藏中之古剑。昆吾挺质，巨阙标名，白虹将紫电争锋，飞景共流星竞彩。去夜惊而除众毒，轻百户而却三军。宿空劳望气之人，自遇象天之宝。岩岩石室，纪黄老五千之文；赫赫灵坛，披碧洞三元之。爰於去岁，尝遣内史往祠，虽人祗有路隔之言，而冥契著潜通之兆。遂於此日，频感殊祯。迢递云间，闻凤笙之度响；徘徊空里，瞻鹤驾之来仪。瑞气氤氲，异香芬馥，钦承景贶，目击休徵。尔其近对缑岑，遥临嵩岭，变维城之往庙，建储后之今祠。穷工匠之奇精，傍临绝壑；建山川之体势，上冠云霓。其地则测景名都，交风胜壤。仰观元纬；星文当太室之邦；俯瞩黄舆，地理处均霜之境。膏腴宇宙，通百越之楼船；穴险山原，控八方之车骑。危峰切汉，德水横川，实天下之枢机，极域中之壮观。於是扪危凿，越壑裁基，命般尔而开筵，召公输而缀思。梅梁瞰迥，近驾烟霞，桂栋临虚，上连日月。窗明云母，将曙景而同晖；户挂琉璃，共晴天而合色。曲阁乘九霄之表，重檐架八景之中。湛休水於天池，发祥花於奇树。珠阙据缑峰之外，瑶坛接嵩峤之隈。素女乘云，窥步檐而不逮；青童驾羽，仰层槛而何阶。茂躅郁兮若生，灵仪肃兮如在。  

昔岘山堕泪，犹见钜平之碑；襄水沈波，尚有当阳之碣。况乎上宾天帝，摇山之风乐不归；下接浮邱，洛浦之笙歌斯远。岂可使芳猷懿躅，与岁月而推迁，霞宇星坛，共风烟而歇灭。乃刊碑勒颂，用纪徽音，庶亿载而惟新，齐两仪而配久。方伫乘龙使者，为降还龄之符；驾羽仙人，曲垂驻寿之药。使璇玑叶度，玉烛调时，百谷喜於丰年，兆庶安於泰俗。虔敷短制，乃作铭云：  

邈矣元始，悠哉浑成。傍该万类，仰契三精。至神不测，大象难名。出入太素，驱驰上清。（其一）  

黄庭仙室，丹阙灵台。银宫雪合，玉树花开。夕游□路，朝挹霞杯。霓旌仿佛，羽驾徘徊。（其二）  

树基创业，迁朝立市。四险天中，三川地纪。白鱼呈贶，丹鸟荐祉。灵骨仙才，芳猷不已。（其三）  

遐瞻帝系，仰眷仙储。遥驰月域，高步烟墟。名超紫府，职迈玉虚。飘芝盖，容与□车。（其四）  

远集昆仑，遥期汗漫。金浆玉液，雾宫霞馆。瑶草扶疏，珠林璀璨。万劫非久，二仪何算。（其五）  

栖心大道，迹长生。三山可陟，九转方成。岛飞舄影，凤引歌声。永升金阙，恒游玉京。（其六）  

青童素女，浮邱赤松。位称桐柏，冠号芙蓉。寻真御辩，控鹤乘龙。高排云雾，轻举遐踪。（其七）  

岁往年移，天长地久。霄汉为室，烟霞作友。舞鹤飞盖，歌鸾送酒。绝迹氛埃，芳名不朽。（其八）  

粤我大周，上膺元命。补天立极，重光累圣。嘉瑞屡臻，殊祥叠映。归功苍昊，升中表庆。（其九）  

爰因展礼，途接灵居。年载超忽，庭宇凋疏。更安珠敦，重开玉虚。方依翠壁，敬勒丹书。（其十）  

新基建趾，古剑腾文。凤笙飞韵，鹤驾凌云。休符杂沓，嘉瑞氤氲。仙仪靡见，逸响空闻。（其十一）  

仰圣思元，求真怀昔。霞轩月殿，星宫雾驿。万岁须臾，千龄朝夕。纪盛德於芳翰，勒鸿名於贞石。（其十二）  

○大福先寺浮图碑  

朕闻圆盖上腾，元气创乾坤之始；方舆下辟，太极分造分之初。象帝膺期，弹压阴阳之表；风皇驭历，牢笼宇宙之先。然而迹昧洪荒，声沈朴略，岂如法王法力，迥超生灭之区；胜躅胜缘，高拔去来之境。净身圆对，赴机感而现金容；觉智虚融，随慧应而流宝句。普г法雨，等荫慈□，引六趣而托神居，招四生而登梵域。即色非色，湛实相而载山河；因空示空，就法性而悬日月。道分四摄，广开迁拔之源；理极一乘，潜申究竟之路。祥波湛镜，登彼岸而出四流；慧日升轮，光九天而烛三界。含识戴能仁之力，怀生仰调御之功。诸相皆无，神独超於解脱；即心为有，道深会於慈悲。诱悟群迷，昭宣景福，故乘因喻筏，证果中天。汲引被於含生，济度该於庶品，无来不应，有感斯通。转十二之法轮，除亿兆之疑纲，为出尘这妙域，乃化俗之良因。大庇含灵，其惟正觉者矣。  

伏惟皇考太祖无上孝明高皇帝，负日标灵，膺云诞秀。神凝系表，思韫机初。瑞叶珠衡，祥开玉斗。允文允武，名光百代之前；乃圣乃神，功冠千龄之表。仁覃覆载，总天地之无私；化洽财成，贯阴阳之不测。皇妣无上孝明高皇后，习礼凝规，依仁成性。柔辉允穆，播兰畹之清芬；媛范惟新，激林飙之逸韵。玉难贻贶，沙麓降祥，迈附宝以居尊，轶女登而表德。功高十乱，视天之业弥隆；化渐六宫，偃月之符载远。然以孝诚无感，夙遘闵凶，怙恃之荫俱倾，攀号之志恒切。铜浑变序，镇增荼蓼之悲，银箭移年，伏深松贾之慕。露草有长摧之感，风枝无再静之期。思奠谒而增凄，想灵筵而倍咽。白云驰恋，苍野凝哀，上仙之岁方遥，攀圣之哀转积。然则金谷湛寂，常住之体逾隆；宝相腾辉，善逝之因弥洽。式驻轮回之境，系想青莲；伫开方便之门，运心丹枕。故知报慈恩於毕地，善权之愿斯宏；竭孝享於终天，波若之资攸重。所以虔心胜，肃奉明因，乃建香城，虔兴净域。  

大福先寺者，先圣之旧居也。尔其途临测景，地处交风，楼台郁而烟雾深，山川旷而原野净。前瞻太室，控紫岳之三花；却镜伊，带黄河之千里。龙门右辟，通梵宇之清辉；龟浦横流，激禅池之逸派。途开八政，门闶九逵。万国交会之区，四海朝宗之所。崇轩四敞，邃宇千重，复道周流，危阶逦迤。霜钟月磬，声参洛浦之笙；玉女仙人，影接缑山之鹤。东西日月，行藏灵鹫之峰；朝夕烟韬，隐映猴池之水。地积吉祥之草，鹿苑含芳；庭敷觉意之花，鸡林绚色。清风振响，韵谐天乐之音；弄鸟和鸣，声杂鱼山之梵。雕宫晓辟，绮殿宵开，疑观帝释之居，似觌灯王之座。珠楼曜景，苑如兜率之天；宝树吟风，事符安养之国。虹梁天矫，上出汉而疑悬；虬栋参差，下临空而畏落。曾轩峻宇，犹昔日之馀基；珠阁银宫，谅今辰之新葺。桂吐连拳之影，气蕴秋窗；莲舒菡萏之辉，香浮夏沼。云缨雾谷，与道树而交阴；宝荩珠幡，共流霞而合色。票园敷蕊，香杂天花；竹苑来风，声喧地籁。危楼复道之峻，何必醍醐之山；福地圣泉之流，岂独僧伽之水。雕甍错落，似布龙鳞；绣宇，如培羊角。飞檐画ㄆ，迥腾□阁之前；藻井披莲，高出星河之上。璇题切汉，阴兔以之停轮；宝刹干霄，阳乌为之回翼。珠髻力士，金色善神，依宝界以资祥，对仙庭而护法。炉积六铢之气，幡摇五色之虹。赞梵之响风传，雕饰之资雾积。所谓严持净域，建立招提，非百常之可奇，何九层之能拟。竹阴藏日，蕴虚白而生寒；松气含烟，郁青霞而似螟。临三休之窈窕，对双阙之峥嵘。穷壮观於周原，极雕镌於郢匠。讨论形胜，眺览尽於无边；推出因缘，利涉该於有截。  

尔乃崇梵宇，选名僧，或杖锡而来臻，或乘杯而戾止，莫不情尘久谢，性月恒明。远蹈四禅，迥超三界。谈高象外，激扬金口之词；思逸幽元，敷赞琅函之典。虽复戴冯重席，比雅论而多惭；惠子联环，拟清谈而有愧。十地尽禅门之侣，四天为法会之宾。肃肃焉，惶惶焉，诚绀宇之栋梁，实缁徒之领袖者也。故能使天龙恭敬，道俗归依。息火宅而清炎，洗尘劳而涤想，宏大慈而广济，为旷劫之洪津。方标六度之功，实启一乘之路，所以凭善权之妙业，广元圣之隆基。仰竭深衷，敬申宏愿，聿怀多福，式建浮图。恭记胜缘，敬资先佑。  

爰初制造，逮至毕功，嘉贶骈阗，休符杂沓。灵禽告曙，匠者候以兴功；仙鹤呈姿，僧徒仰而咸跃。或瑞云腾彩，绕莲塔以成文；或祥龙见奇，俯花台而曜影。宝梯摄迥，平临善视之天；香盖排空，高出多罗之树。毗婆山上，七叶敷石室之中；无量佛前，百花散菩提之下。真人罗不，超化阁以游神；菩萨声闻，入仙宫而缔赏。文殊师利，疑问疾於净名；萨也波仑，似请经於无竭。十六丈屋，岂惟须达之功；千二百房，讵假祗也之势。虽复宝塔踊出，无以匹此精奇；花台杰起，不足拟其神妙。千变万化，六彩五彰，隐隐冠於虹，迢迢入於□汉。珠交夕映，缀星月之仙辉；宝铎晨吟，韵宫商之逸响。于阗香像，尽写龙龛，舍利全身，咸升雁塔。经纶毕备，制度咸修，既欣冥力之资，理藉神功之助。巍如地踊，邈若天开，齐壮观於铁围，得规模於梓匠。灵机不测，发挥宇宙之精；神道无方，盘薄阴阳之气。当愿庄严圣，奉翊尊容，七净澄神，三明启虑。登花台而纵赏，俯{芒木}座而宣（阙）天驾辩星皇之表财成十地凝图日帝之先（阙）宗庙逾隆，与金山而等峻；寰区益广，并沙劫而常宁。景运休明，乾坤交泰，龙驾与高穹共远，凤历将（阙）九瀛尘清四表元良则道光贰极识朗重明孝（阙）  

○元宗江妃  

妃名采苹，莆田人。开元初，高力士选入。侍元宗，甚见宠幸。所居悉植梅花，帝因其好，名为梅妃。  

○楼东赋  

玉鉴尘生，凤奁香殄。懒蝉发之巧梳，闲楼衣之轻练。苦寂寞於蕙宫，但凝思乎兰殿。信飘落之梅花，隔长门而不见，况乃花心恨，柳眼弄愁。暖风习习，春鸟啾啾。楼上黄昏兮，听凤吹而回首；碧云日暮兮，对素月而凝眸。温泉不到，忆拾翠之旧游；长门深闭，嗟青鸾之信修。忆昔太液清波，水光荡浮，笙歌燕赏，陪从宸旒。奏舞鸾之妙曲，乘画之仙舟。君情缱绻，深叙绸缪。誓山海而长在，似日月而无休。柰何嫉色庸庸，妒气冲冲，夺我之爱幸，斥我於幽宫。思旧欢之莫得，梦相著乎朦胧，度花朝与月夕，若懒对乎春风。欲相如之奏赋，柰代才之不工。属愁吟之未尽，已响动乎疏钟。空长叹而掩袂，踌躇步於楼东。  

○宋尚宫  

尚宫名若昭，贝州清阳人。警慧善属文。德宗召入禁中，试文章，并问经史大义，呼为学士。穆宗立，拜尚宫。历宪、穆、敬三朝，皆呼为先生。宝历初卒。赠梁国夫人。  

○牛庆贞传  

牛肃长女曰应贞，适宏农杨唐源。少而聪颖，经耳必诵。年十三，凡诵佛经二百馀卷，儒书子史又数百馀卷，亲族惊异之。初，应贞未读《左传》，方拟授之，而夜初眠中忽诵《春秋》，起惠公元妃孟子卒，终智伯贪而愎故韩魏反而丧之，凡三十卷，一字无遗，天晓而毕。当诵时，有教之者，或相酬和。其父惊骇，数呼之，都不答。诵已而觉。问何故？燮不知。试令开卷，则已精熟矣。著文章百馀首。後遂学穷三教，博涉多能。每夜中眠熟，与文人谈论。文人皆古之知名者，往来答难。或称王弼、郑元、王衍、陆机，辩论锋起，或论文章，谈名理，往往数夜不已。年二十四而卒。  

今采其文《魍魉问影赋》著於篇。  

其序曰：庚辰岁，予婴沈痛之疾，不起者十旬。毁顿精神，羸瘁形体，药物救疗，有加无瘳。感《庄子》有魍魉责影之义，故假之为赋，庶解疾焉。魍魉问於予影曰：“君英达之人，聪明之子，学包六艺，文兼百氏，颐道家之秘言，探释部之幽旨，既虔恭於中馈，又希慕於前史，不矫枉以干名，不毁物而成己。伊淑德之如此，即精神之足恃。何故羸厥姿貌，沮其精神，烦冤枕席，憔悴衣巾？子惟形兮是寄，形与子兮相亲。何不诲之以崇德，而教之以自伦？异莱妻之乐道？殊鸿妇之安贫？岂痼疾而无生赖，将微贱而欲忘身。今节变岁移，腊终春首，照晴光於郊甸，动暄气於梅柳，水解冻而绕轩，风扇和而入牖，固可蠲忧释疾，怡神养寿，何默尔无营，自贻伊咎？”仆於是勃然而应曰：“子居於无人之域，游乎魑魅之乡。形既图於夏鼎，名又著於蒙庄。何所见之不博？何所谈之不长？夫影依日而生，像因人而见。岂言谈之足晓，何节物之能辨。随晦明以兴灭，逐形体以迁变。以愚夫畏影，而蒙鄙之性以彰，智者视阴，而迟暮之心可见。伊美恶兮由己，影何辜而遇谴。且予闻至道之精窈兮冥，至道之极昏兮默，达人委性命之修短，君子任时运之通塞。悔吝不能缠，荣耀不能惑。丧之不以为丧，得之不以为得。君子何乃怒予之不赏芳春，责予之不贵华饰？且吾之秉操，奚子智之能测？”言未卒，魍魉惕然而惊，叹而起曰：“仆生於绝域之外，长於荒遐之境。未晓智者之处身，是以造君而问影。既谈元之至妙，请终身以藏屏。”  

初，应贞梦制书而食之，每梦食数十卷，则文体一变。如是非一，遂工为赋颂。文名曰遗芳也。  

○顺宗王皇后  

后，琅邪人。祖难得，封郡公。父颜，卫尉卿。代宗时以良家选入宫，为才人。顺宗在藩，帝以才人幼，故赐为王孺人，是生宪宗。顺宗即位，将立后，会病棘而止。宪宗内禅，尊为太上皇后。元和元年，上尊号曰皇太后。崩年五十四，谥庄宪。  

○遗令  

皇太后敬问具位，万物之理，必归於有极。未亡人婴霜露疾，日以衰顿，幸终天年，得奉陵寝，志愿获矣，其何所哀。易月之典，古今所共。皇帝宜三日听政，服二十七日释。天下吏民，令到临，三日止。宫中非朝暮临，无辄哭。无禁婚嫁祠祀饮酒食肉。已释服，听举乐。侍医无加罪。陪如旧例。  

○宪宗郭皇后  

后为赠左仆射驸马都尉暧之女。宪宗为广陵王时纳为妃，元和元年八月册为贵妃。穆宗即位，册为皇太后。敬宗即位，尊为太皇太后。谥懿安。  

○命江王即位册文  

维宝历二年，岁次景午，十二月甲午朔，十二日乙巳，太皇太后若曰：大行皇帝睿哲英能，对天明命，方夏绩，夷蛮贡庭，罔有不端，大康有截。宜荷九庙之灵，永享亿年之禄。岂虞奸妖窃发，矫专神器，蛊惑中外，扇诱群朋，骇动神人，衅深枭獍。咨尔江王昂，聪姿孕粹，清明毓和，智算机关，元谋电发，躬率义勇，大靖凶徒。且膺当璧之符，爰摅枕戈之愤，既歼巨害，当享丰福。是用命尔陟於元后。宜令司空平章事裴度奉册，即皇帝位。永惟高祖太宗之翦定隋乱，元宗之浸渍利泽，宪宗之坚除蠹孽，艰难险阻，勖乃负荷。小心以事上帝，俭德以刑邦家。懋於令闻，持久如始。敬之休哉。  

○昭宗何皇后  

后，梓州人。族系不显。昭宗即位，封淑妃。从狩华州，诏册为皇后。哀帝即位，尊为皇太后。徙居积善宫，号积善太后。为朱全忠所弑。  

○命皇太子即位令  

予遭家不造，急变爰臻。祸生女职之徒，事起宫奚之辈。皇帝自罹锋刃，已至弥留，不及顾遗，号恸徒切。定大计者安社稷，纂丕图者择贤明。议属未亡人，须示建长策。承高祖之宝运，系元勋之忠规，仗尔股肱，以匡冲昧。皇太子，宜於柩前即皇帝位。其哀制并依祖宗故事，中书门下准前处分。於戏！送往事居，古人令范；行今报旧，前哲格言。收泪敷宣，言不能喻。  

○命皇太子即位册文  

维天元年，岁次甲子，八月壬辰朔，十五日景午，皇后若曰：高祖太宗，拨乱返正，奄有天下，垂三百年。重熙累圣，莫不功光祖业，克绍丕图。予遭家不造，变起宫奚。虽号恸期至於终天，而负荷实先於立嗣。咨尔皇太子监国事，天资岐嶷，神授英明。孝比东平之苍，学富陈留之植。恭谦守政，和顺称仁。友爱闻於弟兄，令誉播於区宇。比则隆元帅，深畅戎机。今乃位储宫，益归群望。是用爰循旧典，上纂鸿基，既允集於天人，当钦承於宗社，宜即皇帝位。於戏！万几不可以久旷，四海不可以乏君，膺绍宝图，光践皇阼。节俭以励戎夏，文德以戢干戈。无怠无荒，克慈克悌。永保厥躬，用扬祖宗之丕缉休命，可不敬哉！  

## ●卷九十九  

☆李博（陇西王博）  

博，高祖兄蜀王湛子。武德元年封陇西王。高宗时历宗正卿礼部尚书，加特进。咸亨二年薨。赠开府仪同三司荆州都督。谥曰恭。  

○服制议  

缅寻《丧服》，母名斯定，嫡、继、慈、养，皆在其中。惟出母之制，特言出妻之子，明非生已，则皆无服。是以令著母嫁之夫，又云出妻之子。出言其子，以著所生。嫁则言母，通包养、嫡，俱当解任，并合心丧。其不解者，惟有继母之嫁。继母为名，正据前妻之子；嫡於诸孽，礼无继母之文。甲令今既见行，嗣业理申心制。然奉敕议定，方垂永则，今有不安，亦须厘正。窃以嫡、继、慈、养，皆非所生，出之与嫁，并同行路。嫁虽比出稍轻，於父终为义绝。继母之嫁，既殊亲母，慈、嫡义绝，岂合心丧？望请凡非所生，父卒而嫁，为父後者无服，非承重者杖期，并不心丧，一同继母。有符情礼，无玷旧章。  

又心丧之制，惟施厌降，杖期之服，不悉解官。而令文三年齐斩，亦入心丧之例；杖期解官，又有妻丧之舛。又依礼，庶子为其母缌麻三月。既是所生母服，准例亦合解官。令文漏而不言，於事终须修附。既与嫡母等嫁同一条，总议请改，理为允惬。  

☆李元景（荆王元景）  

元景，高祖第六子。武德三年封赵王，八年授安州都督。贞观初历雍州牧右骁卫大将军，十年徙封荆，授荆州都督，转州刺史。永徽初进位司徒，坐与房遗爱谋反赐死，国除。後追封沉黎王，神龙初追复爵土。  

○请封禅表  

夫功成道合，古今以为隆平；登封降禅，圣贤谓之大典。是以出震则天之后，革夏燮商之君，继韶夏而施尊名，崇号谥而广符瑞。顾迟迟焉，群臣区区，诚为此也。原夫大始云构，生灵厥萌，黎庶布乎穹壤，皇王司其右契。遐哉上古，以迄於兹，历选休徵，未有如今日之盛也。所以敢罄窥管，无惧触鳞，沥胆披肝，言亦备矣，援天引圣，辞亦殚矣。幸蒙亭育之泽，降以听览之恩，大贲虽敷，犹申後命。未便涣汗，方事逡巡，怀生之徒，不遑宁处。  

伏乞皇帝陛下则天成务，应物为心，协三才之会昌，乃沛然而动色，遂万姓之延首，俯凝旒而改容。虽复龙图告徵，龟书袭吉，尚谘诹於四岳，建明谟於兆人。欲使六合之中，沃心通於朝野；八之内，下问浃於华戎。凡在人灵，畴无跃。今兹百辟咸集，九有攸同，并执玉以来庭，俱式歌而且舞。远则重译佥议，近则端笏参谋，欣睹增天之高，愿逢加地之厚。绝域忘生而越险，华发忍死而争趋，中外之心克谐，愚智之情允睦。掌故事者，草登封而待期；执羁勒者，俨车徒而俟命。庶官率职，三事夙兴，远迩昌言，明灵幽赞。莫不倾视储听，希陪肆觐之礼；效祉呈祥，钦承告成之庆。山称万岁，企和銮而发奇；云浮五彩，伫华盖而交荫。两仪之情转迫，万国之望愈深。臣又闻之，屈己从众，至人所以称仁；线言显发，哲王所以敷信。昨奉明诏，许以试之，实降皇情，俯同人欲。宽人之利斯博，示信之道宜宏。即日庶尹驰心，咸奉章而守阙；列藩翘足，各伏地以祈恩。所冀天慈，深加昭察，制可群僚之奏，克以发轸之期，颁示普天，申明绝典。使夫一时之士，欣独高於万代，八荒之酋，荷周露於再造。则臣等死日，犹生之年，不任诚恳之至，谨与连率方牧等奉表诣阙，固请以闻。  

☆李承乾（恒山王承乾）  

承乾，字高明，太宗长子。武德三年封恒山王，七年徙封中山。太宗即位，为皇太子。甫八岁，特敏惠，太宗使裁决庶政，有大体，每行幸，令监国。及长，好声色慢游，过恶寝闻。时魏王泰有美名，谋夺嫡。而承乾病足，不良行，惧废，与泰交恶。阴召左卫副率封师进及刺客张师政纥干承基谋杀泰，不克。遂与汉王元昌及侯君集等歃臂血盟，谋以兵入西宫。贞观十七年，齐王反，事连承基，系狱当死，因上变。治之，事皆明验。废为庶人，徙黔州，十九年死。开元中赠还爵土。  

○答元琬法师书  

辱师所示妙法四科，循览周环，用深铭佩。法师早尘累，游神物表。阐鹫岭之微言，探龙宫之秘藏，洞开灵府，凝照元门。固以高步弥天，邻几初地；遂能留情博施，开导蒙心。理实义周，词华致远，包括今古，网罗内外。训诱之至，审谕之方，纵圣达立言，师传宏道，亦未足仿佛要津，拟议高论。但行慈减杀，顺气奉斋，斯乃仁人之心，以成大慈之行。谨当缄诸心府，奉以周旋，永藉胜因，用期冥。  

☆李泰（濮王泰）  

泰，字惠，太宗第四子。武德三年封宜都王，四年进封卫，继怀王霸後。贞观二年改封越，授扬州大都督，再迁雍州牧左武候大将军。转州大都督。十年徙封魏，遥领相州都督。时太子承乾病蹇，泰潜图夺嫡。承乾惧，阴使人上书言泰罪状。既而承乾败，太宗询知其繇，诏废之。幽泰将作监，寻改王顺阳，徙居均州之郧乡县。二十一年进封濮。高宗立，为泰开府置僚属。永徽三年薨，年三十五。赠太尉雍州牧，谥曰恭。  

○请释法恭为戒师书  

昔道安晦迹襄阳，声驰秦阙；慧远栖心庐岳，名振晋京。故知善言之应，非徒千里；明月所照，不隔九重。法师笠泽上仁，震维高德，律行净於青眼，威仪整於赤髭，传灯之智不穷，法施之财无尽。弟子摄此心马，每渴仰於调御；垦此身田，常戴怀於法雨。若得师资有，冀以此六尘，善导启行，庶无迷於八正。谨遣咨祈，伫承慈诱。  

☆李恽（蒋王恽）  

恽，太宗第七子。始王郯，徙王蒋，拜安州都督。永徽三年徙梁州。上元中迁箕州刺史，录事参军张君彻诬以反。惧，自杀。高宗知其枉，赠司空荆州大都督。  

○五色卿云赋（以题为韵）  

惟皇建极兮，宪章前古，於穆文明兮，保寰宇。御时得一兮，临人以五，法天无私兮，承天之祜。至矣哉！众兆融朗，山川出云，叶千年之休裕，垂五色之氤氲。萧索离披，状虹辉之贯日；徘徊摇曳，疑鼎气之汾。散作霞彩，聚成锦文。菲腾华於触石，信呈瑞於明君。其静也专，其动也直。既无散漫，亦无消息。远而可视，高未能逼。乘轻吹之霏微，映朝阳而翕。禀造化之元气，挺自然之奇色。英倏倏也，祗可以理求；纷溶溶兮，固难乎智测。若雾非雾，有始有极。转空不待於扶摇，动日岂资於羽冀。有道斯见，无德匪呈。庶物皆睹，应天之卿。体鹄振而超越，候龙吟而化成。则需为大矣，可谓乎元亨利贞。  

☆李宏（皇太子宏）  

宏，高宗第五子。永徽六年封代王，显庆元年立为皇太子。咸亨二年，高宗幸东都，令监国。宏仁孝，未尝有过。武后将骋志，宏奏请，数怫旨。上元二年，从幸合璧宫，遇薨，年二十四，谥曰孝敬皇帝。中宗践祚，於太庙，号义宗。开元六年，建庙东都，停义宗号，以谥名庙。  

○谏逃军配没家口疏  

窃闻所司以背军之人，身久不出，家口皆拟没官。亦有限外出首，未经断罪，诸州囚禁，人数至多。或临时遇病，不及军伍，缘兹怖惧，遂即逃亡；或因樵采，被贼抄掠；或渡海来去，漂没沧波；或深入贼庭，有被伤杀。军法严重，皆须相亻兼。若不给亻兼，及不因战亡，即同队之人，兼合有罪。遂有无故死失，多注为逃。军旅之中，不暇勘当，直据队司通状，将作真逃，家口今总没官，论情实可哀愍。《书》曰：“与其杀不辜，宁失不经。”伏愿逃亡之家，免其配没。  

○请树孔子庙碑疏  

臣闻周师东迈，商闾延降轼之荣；汉跸西旋，夷门致抱关之想。况泣麟曾躅，歌凤遥芬，被缛礼於昌辰，饰殊荣於穷壤者哉。伏惟皇帝陛下资灵统极，禀粹登枢。乃圣乃神，体阴阳而不宰；无为无事，均雨露之莫私。六符荐而泰阶平，百宝臻而天祚永。灵台所以偃伯，延阁由其增绚。尚齿尊贤，迈鸿名於万古；兴亡继绝，腾峻轨於千龄。大矣哉，茂实英声，固无得而称矣。  

日者封金岱畎，会玉梁阴，路指沂川，途经阙里。回銮驻罕，式鉴尧禹之姿；辟纩凝旒，载想温良之德。於是特纡宸涣，赠以太师，爰命重臣，申其奠。庙堂卑陋，重遣修营。褒圣侯德伦子孙，咸蠲赋役。臣恩均扈从，迹滥抚军。旧烈遗尘，躬陪瞻眺；雩坛相圃，欣觌前闻。又昔岁承恩，岁胄胶塾，历观轩屏，具列门徒。想仁孝於颜曾，弥深景慕；采风猷於竹帛，冀启颛蒙。所以轻敢陈闻，庶加赠，天慈下济，无隔异时，咸登师保，式光泉夜，敢以前恩，重兹干请。  

窃谓宣尼之庙，重阐规模，桂奠兰羞，永传终古。崇班峻礼，式贲幽埏，而翠玉莫题，言猷磨畅，询诸故实，有所未周。且将圣自天，惟几应物，拯人伦於已坠，甄礼乐於既倾。祖述勋华，三千励其钻仰；宪章文武，亿净遵其藏用。岂可使汾川遗碣，独擅于无渐；岘岫馀文，孤标於堕泪。伏见前件孔庙，营构毕功，峻业增徽，事资刊勒。敢希鸿泽，令树一碑。且辽海清夷，久无徵发，山东丰稔，时逾恒岁。况邹鲁旧邦，儒教所起，刊勒之费，未足为多。许其子来，不日便就，乞特矜照，遂此愚诚。臣识昧常规，言惭通理，尘渎听览，追增竦战。  

☆李贤（章怀太子贤）  

贤，字明允，高宗第六子。永徽六年封潞王，授岐州刺史，加雍州牧。龙朔元年徙封沛，累进扬州大都督右卫大将军。更名德，徙封雍，授凉州大都督。上元元年复名贤，立为皇太子监国。时明崇俨以左道为武后所信，密称“英王类太宗”，又言“相王相最贵”。宫人潜议，“贤乃后姊韩国夫人生”。贤闻之疑惧。后数以书让，愈不自安。调露中，崇俨为盗所杀，后疑出贤谋，遣人发其阴事，诏薛元超等杂治之，获甲首数百於东宫，乃废为庶人，迁於巴州。武后得政，诏左金吾将军邱神检卫贤第，迫令自杀。年三十二。后贬神叠州刺史，复爵雍王。神龙初赠司徒。睿宗立，追赠皇太子，谥曰章怀。  

○西明寺钟铭  

维大唐麟德二年，岁躔星纪，月次降娄，二月癸酉朔，八日庚辰，皇太子奉为二圣於西明寺造铜钟一口，可一万斤。发汉水之奇珍，采蜀山之秘宝，虞亻垂练火，晋旷飞炉。带龙ね而腾规，应鲸桴而写制。声流九地，遐宣厚载之恩；韵彻三天，远播曾之德。寤群生於觉路，警庶类於迷涂。业擅香垣，功齐尘劫，式旌高躅，敢勒贞金。颂其铭曰：  

青祗荐祉，黄离降精。涡川毓德，瑶岭飞英。吹铜表性，问寝登情。兴言净业，载启香城。七珍交铸，九乳图形。翔龙若动，偃兽疑惊。制陵周室，规逾汉庭。风飘旦响，霜传夜鸣。仰延皇祚，俯导苍生。声腾亿劫，庆溢干龄。  

☆李重福（谯王重福）  

重福，中宗第二子。初封唐昌王，圣历三年徙封平恩，长安四年进封谯。神龙初，韦庶人谮与张易之兄弟陷太子重润，贬濮州员外刺史，徙合、均二州，不领事。睿宗立，徙集州。未行，用张灵均谋，潜募勇敢士，诈乘驿趋东都，欲袭杀留守，劫左右屯营兵为乱。事败，投漕渠死，年三十一。诏以三品礼葬。  

○在均州自陈表  

臣闻功同赏异，则劳臣疑；罪均刑殊，则百姓惑。伏惟陛下德侔造化，明齐日月，恩及飞鸟，惠加走兽。近者焚柴展礼，郊祀上元，万物г恺悌之仁，六合承旷荡之泽，事无轻重，咸赦除之。苍生并得赦除，赤子偏加摈弃，皇天平分之道，固若此乎？天下之人闻者，为臣流涕。况陛下慈念，岂不愍臣ゐ惶？伏望舍臣罪愆，许臣朝谒，傥得一仰云陛，再睹圣颜，虽没九泉，实为万足，重投荒徼，亦所甘心。  

☆李重茂（襄王重茂）  

重茂，中宗第四子。圣历三年封北海王，神龙初进封温王，授右卫大将军兼遥领并州大都督，未出阁。景龙四年，韦庶人临朝称制，立王为帝。韦氏败，逊位於睿宗。景□二年改封襄王，迁於集州。开元二年转房州刺史，薨，年十七。谥曰殇帝。  

○诛韦氏制  

天未悔祸，王室多难。大行皇帝升遐之际，事起仓卒。朕以冲藐，嗣守丕图，衔恤问故，遂穷凶党。  

逆贼马秦客等，潜通宫禁，敢行鸩毒。而宗楚客、纪处讷、武延秀、赵履温、韦播、高嵩、韦挺、叶静能、韦建、杨均、王哲等，遂扇太后，干朕家事。凡有处分，政繇韦氏。楚客又妄说妖言，务欲劝进，连结中外，将危宗社。又顷者王庆之、李曳、张嘉福、前麟游县令杜无二、越州长史宋之问，潜行表状，请立武承嗣为皇太子。则天皇后斩庆之一人，之问以附三思获免。今之问、李曳、又托楚客、晋卿，与将作少匠李守质日夜潜图，令延秀起事。朕之微眇，危若缀旒。安国相王、镇国太平公主，朕之亲叔亲姑，同忧共戚。楚客、韦温等又附会安乐公主，妄欲翦除。  

相王第三子临淄郡王隆基，家国情深，君亲义切，乃与太平公主第二子薛崇简及总监锺绍京、前同州朝邑县尉刘幽求、利仁府折冲麻嗣宗、太平公主府典签王师虔、尚衣奉御王崇煜、东明观道士冯处澄、宝昌寺僧普润、前商州司马崔谔之、山人刘承祖等，佥符人望，考以时宜，叶契建谋，重安李氏。兵戈不动，氛廓清，瞬息之间，还自屠灭。朕以山陵未毕，变故相仍，情绪荒迷，益深摧愤。士庶等代承景化，累荷国恩。今得宗社安，人祗交泰，当同兹感悦，各效忠贞。如更朋党比周，辄生异议，朕当加严宪，必所不容。即宜宣示，令知朕意。  

○大赦诏  

大盗移国，朝有贼臣；见危授命，家多义士。朕以凶闵，触诸糜溃，奸竖构扇，倾陷宗社，潜图窃发，机兆未萌。相王第三子临淄郡王隆基，纠合同盟，忠勇奋怒，志除凶党，保护邦家。逆贼韦温、马秦客、叶静能、宗楚客、纪处讷、武延秀、赵履温、杨均等，密行鸩毒，先圣暴终。朕志不图全，枕戈泣血，风□元感，情计阴通。太平公主男卫尉卿薛崇简，与前同州朝邑县尉刘幽求、总监锺绍京日夜共谋，誓诛逆党。凶徒惊恧，投窜无所。今天衢交泰，氛廓清，宜申作解之恩，以洽外升之化。  

自唐隆元年六月二十一日昧爽已前，大辟罪已下，常赦所不免者，咸赦除之。其逆贼头首，咸已斩决，自馀支党，一无所问。内外官三品已上赐爵一等，四品已下加一阶。隆基可封平王，食实封一千户，赐物五千段。薛崇简封立节郡王，食实封五百户，赐物三千段。锺绍京可银青光禄大夫守中书侍郎颍川郡开国公，食实封二百户，赐物一千段。前同州朝邑县尉刘幽求，可朝议大夫守中书舍人仍参知机务中山郡开国男，食实封二百户。利仁府折冲麻嗣宗，可云麾将军行左金吾卫中郎将，赐物一千段。追贬皇后韦氏为庶人，安乐公主为悖逆庶人。  

○让位诏  

自古帝王，必有符命，兄弟相及，存诸典礼。朕以孤藐，遭家艰难，顾兹蒙识，未洽理途。茫茫四海，将何所属，累圣丕基，若坠於地。王室多难，宜择长君，思与群公，推崇明圣。叔父相王，高宗之子，昔以天下，让於先帝，孝友宽简，彰信兆人。神龙之初，已有明旨，将立太弟，以为副君。为王恳辞，未行册命，所以东宫虚位，於今历年。彻缀在辰，祸变仓卒，後掖称制，计立冲人。钦奉前怀，愿遵理命。上申天圣之旨，下遂苍生之心；俯稽图纬之文，仰祖宗之烈。择今日请叔父相王即皇帝位，朕退守本藩，归於旧邸。凡百卿士，敬承朕言，克赞我天人之休期，以光我有唐之勋业。布告遐迩，咸使闻知。  

○答相王让位诏  

皇极大宝，天下至公，王者临之，盖非获已。王先圣旧意，苍生推仰，龙光紫宸，贵允系望。请遵前旨，勿或推让。  

☆李宪（宁王宪）  

宪，睿宗长子，本名成器，避昭成皇后尊号改焉。初封永平郡王，文明元年立为皇太子，及睿宗降为皇嗣，更册授皇孙，出ト开府置官属。长寿二年改封寿春郡王，复诏入ト。长安中累转左赞善大夫，加银青光禄大人。中宗立，改封蔡，固辞。唐隆元年进封宋。睿宗践祚，拜左卫大将军。时帝将建储，以宪嫡长，而元宗有大功，意久不定。宪涕泣固辞，帝嘉其让。以为雍州牧扬州大都督太子太师，进尚书右仆射兼司徒，改太子宾客。以司徒兼蒲州刺史，进司空，拜太尉开府仪同三司。历岐州刺史，开元四年徙封宁，又历泽、泾等刺史，兼太常卿，复为太尉。二十九年薨，年六十三。帝以宪实推天下，有高世之行，非大号不称，乃追谥让皇帝。  

○让兼领太常卿表  

臣闻选贤任职，量能授官，苟非其才，坐贻厥咎。臣本愚劣，累忝荣任，叨居礼乐之司，实乖河海之任。吹庭钟鼓，克谐谢於昔人，疏署威仪，为政惭於往哲。黾勉从事，於兹六年，《诗》称素餐，於是乎在。伏惟开元神武皇帝陛下，继业昭畅，仁化清和，乘暇奏薰风之琴，追赏聚云和之曲。典章斯备，雅量攸归，远美咸英，独冠区宇。臣幸膺国戚，久亚台陛，兼管寺卿，实黩朝宪。恶盈之戒，列在前经；过宠之谈，复开斯日。愿矜其庸昧，授以良能，人无异言，官无旷位。伏使晨趋北阙，奉汉幄之龙颜；夕赴西园，飞魏庭之华盖。则臣之念毕矣，圣主之恩深矣。不任悚望翘勤之至，谨诣朝堂，奉表陈谢以闻。  

☆李守礼（王守礼）  

守礼，章怀太子次子，始名光仁，垂拱初改今名。授太子洗马，嗣爵雍王。武后革命，畏疾宗室。守礼以父得罪，与睿宗诸子闭处宫中十馀年。圣历元年，睿宗自皇嗣封相王，许出外邸，守礼等始居外，改司议郎中。中宗立，复故封，拜光禄卿。唐隆元年进封王。睿宗立，检校左金吾卫大将军，出为幽州刺史，遥兼单于大都护，迁司空。开元初，累为州刺史。皆择僚首，持纲纪，惟弋猎酣乐，未尝领事，後还京师。二十九年薨，年七十馀，赠太尉。  

○贺驯雉见斋宫表  

臣谨按旧典，雌来者霸，雄来者王。又圣诞酉年，鸡主於酉，斯盖王道遐祚，天命休祯。请宣付史官，以彰灵贶。  

## ●卷一百  

☆李湛然（滕王湛然）  

湛然，滕王涉子。嗣爵，官殿中监。贞元五年为太子宾客，充回纥使。  

○太子少傅窦希神道碑  

若夫悬象著明，保傅系三台之位；厚德载物，公侯分五岳之尊。环曜魄而布阴阳，佐林蒸而平水土，斯所以寅亮天地，宁济寰区。自匪器禀英灵，艺兼文武，发挥成务之本，模楷具寮之德，则何以弼谐邦教，调护元良。粤惟纂懿前修，追踪上哲，总淳粹以秀出，偶会昌而挺生，贤戚载彰，宠光崇贲者，其在我司空豳国公乎！  

公讳希，字美玉，扶风平陵人也。昭成皇太后之介弟，开元神武皇帝之元舅，即隋工部侍郎左右武候大将军纳言司空上柱国陈国公抗之曾孙，皇朝驸马都尉工部礼部二尚书右领军大将军殿中监光禄大夫上柱国莘国公诞之孙，太常卿润州刺史赠太尉荆州大都督上柱国豳国公孝湛之元子也。而自祥生石纽，祚启金刀，盛业与涂山比崇，长发将观津方永。文昭武穆，帝载矢之於典谟；累将重侯，后族布在於方册。故得国华人杰，蹑振古以腾芳；服晚乘轩，迄昌辰而益茂。莫不歌钟继响，喧喧连北里之音；邸馆相望，蔼蔼并东都之盛。历代之所推挹，岂可一二谈哉！  

公鼎标华，公门孕秀。仰庇轩星之曜，傍吞间气之英。天生仁智之姿，日用温恭之性。弱龄志尚，卓尔多奇。阮之朗朗无双，黄宪之汪汪不测，岂可同年而语也。年十有五，补修文馆学生，鼓箧上庠，横经太学，中年考校，佥我大成。属穹昊降灾，高皇厌代。白□方驭，攀凤驾而无追；素帻为郎，翊龙盾而暂往。既调授潞州参军，寻迁常州司兵参军事。上党关山，毗陵郡邑，既承君子之命，又参从事之班。夫惟滥觞，盖兹而始。秋满，入拜安国相王府功曹参军。久之，迁为属。时睿宗之藩潜，龙德在田，猿岩尚启，累接曳裾之侣，屡陪飞盖之游，乐善载欢，承恩莫二。唐景□元年，睿宗登极，加朝散大夫，除殿中尚食奉御。黄金兼锡，朱绂增荣，调九沸於宸羞，荐八珍於帝膳。景龙元年，又迁为太府少卿兼知尚食事，司帑藏之珍赆，奉云天之宴乐，几承恩奖，增峻宠章。二年，加银青光禄大夫殿中监。乘舆服物，御府斯殷，纂慎日宣，爪牙尤寄。曾未逾朔，又拜左右千牛卫将军。而帝谓公曰：“朕昔在藩，尝居此职。而其宿卫亲近，今故授卿。”其承宠私，有若是也。卫钩陈於北极，应上将於南蕃。荣冠等夷，地兼勋戚，虽古之位逾九卿，班同三府者，亦无以方焉。先天元年，迁金紫光禄大夫右散骑常侍兼检校光禄卿。无何，又正除光禄。侍中同掌，即珥貂蝉；郎中改名，攸司殿掖。岂有高堂擅青龙之疏，张湛推白马之名，兼而有之，不其荣矣。开元二年，迁太子少传，袭爵豳国公，加赐食实封二百户。以六行之姿，翼千钧之务，琢磨光乎玉裕，辅导整於铜楼。有华е之清简，富匡衡之法义。庶常仪刑八座，通籍二宫，福履有绥，降年惟永。而过隙之影，背阊阖以言旋；但阅川之波，辞少海而无返。  

开元五年，岁在丁巳，冬十月丁巳朔，二十日丙子，暴薨於东都章善里之私第，春秋五十有四。呜呼哀哉！恸感宸旒，有切渭阳之念；哀缠士庶，逾深郑国之悲。粤翌日，圣上举哀於洛城南门，辍朝三日。赠司空荆州大都督，赙物八百段，米粟八百石，及东园秘器。凶事葬事官给，务令优厚。仍令将作大匠韦凑充使监护，河南海尹秦守一为副，鸿胪少卿李禺持节贲玺书吊祭。仪仗送至墓所，并为立碑。发引之日，令工部尚书刘知柔祖祭。有司考行，谥曰某，礼也。渥命优洽，事越彝典。  

惟公降灵纯嘏，禀秀中原，风范自高，衣冠甚伟。虽地称金穴，外家之宠克崇；位翊瑶山，储辅之尊斯在。而谦以约己，德以润身，九列重其章明，百寮仰其忠俭。夫所谓贵而不骄，志明而晦者，无乃於公乎！名命虽临，晖莫驻。佳城郁郁，遽开京兆之阡；诏葬纷纷，即赴毕原之路。旌飞翻而笳鼓噎，思容御动而行路悲。嗣子朝散大夫行太子典设郎钅柬、次子太子内直郎钢等，衔恤哀毁，退而不及。粤以开元六年夏四月九日癸酉，归葬於京兆咸阳县洪渎川之北原。八水分流，五陵交对。星辰照烂於东井，烟景密迩於西岳。龟言筮告，此地攸安，万古千春，德音何。惟披文与相质，恪奉丝纶，冀地久而天长，记昭徽范。下才不敏，敢述铭曰：  

昭昭茂族，赫赫崇庸。石纽疏系，金刀建封。轩星代禀，间气时锺。鸣阴必嗣，啸谷相从。越洎我公，秉心贞吉。肇游庠序，历登天秩。东郡劳人，西都赋质。龙飞偶运，鹏图匪日。丝纶骤委，章绂增荣。既典六尚，俄升九卿。钩陈任切，武卫姿英。左右惟允，於斯作程。献赞嘉猷，载司光禄。琢磨储范，方调鼎饣束。懵矣神心，宜哉倚伏。曾不遐寿，奄焉薨覆。帝念元舅，情深渭阳。辍朝兴恸，诏葬哀伤。亟峻典礼，逾崇宠章。鼎门南出，毕陌西长。引青轩，笳随魂辂。容卫哀咽，山川回互。秦塞从指，汉原已暮。纪盛烈於丰碑，庶有旌於武库。  

☆李（许王）  

，许王素节子。神龙初袭爵，开元十一年为卫尉卿，下迁鄂州别驾，除州刺史秘书监，守太子詹事。天宝六载卒，赠蜀郡大都督。  

○乐九成赋  

唐在六叶，将修封禅，想与灵接，乃冠颢色，佩朝阳，瑶碧之明润，屑桂椒之芳香。曰予意夫放勋光明，重华风声，仿佛兮阳灵之宇，婵娟兮介邱之平。先大乐，缉正声，更协五变，亲和九成。均鸣丝於金竹，参云门与咸英，使子野夺意，伶伦丧精。帝於是摇翠竿於东国，翳华芝而遂行。然犹左却宓妃，右屏西子，宠罢金屋，欢辞瑶水。岂修蛾之敢回，匪清卢之能视。飞燕心折，毛嫱色沮。朝云之姣兮，不能呈其妍，绝代之冶兮，无所施其美。况肯选无限，情未央，将与昭阳比盛，倾宫相望。仍复斥郑卫，捐倡优，靡曼无取，淫哇不留。淮南兮激楚，荆歌兮赵舞，长袖更进，新声自许。娇彩云之徘徊，拂锦茵而容与。能使秦帝荧惑，汉皇延伫。度曲东城，横态北渚，莫不卷襞而索无处所。庾（疑）射兕之骋骛，役夸胡之豫游，去翠被与豹舄，戢鸟唬（疑）及骅骝。复想像云梦，彷徨青邱，麋獐熊罴之薮，灌莽陵冈之幽。於中为乐，骄矜未休，荒淫震荡，其诚不修。将穆然储思粹清高想意授招摇兮往若而（疑）至乃建玉旃之光耀，动金根之逶迤，丹虬翊辇，白武衔蕤。後舞元鹄，前鸣长离；清坛下蔚，高烟上驰。故能决地阃，开天维，降青元兮来斯，登黄灵兮迟迟。江畔之茅抽三脊，北里之禾满芳席。睢上之黄龙兮瑞以多，愿持朱雁兮荐天歌。明德既享，灵心每和。宜其日炷中峰，云烟上帝。光五色，声万岁；气非烟，风若蕙。勋侔成山碣石，泽比涨海洪波。兹所以庶高宗之美，岂七十二君之足多。孰与雄奢骄贵，逞欲矜意，贪灵好奇，恃力夸资？惑方士之说，邀羡门之期，果为风雨所中，神仙见期。历琅邪兮徒远，望蓬莱兮几时者哉！  

☆李（信安郡王）  

，吴王恪孙。嗣江王嚣封嗣江王，为太子仆兼徐州别驾，加银青光禄大夫，历蔡、衢等州刺史。开元後累转蜀、濮等州刺史，入为光禄卿，迁将作大匠。十二年改封信安郡王，拜左金吾卫大将军，迁礼部尚书，充朔方节度使。拔吐蕃石堡城，拓地千里。元宗喜，更号其城曰振武军。契丹衙官可突干叛，敕副忠王为河北道行军元帅，王不行。率诸将分道出范阳北，大破多蕃，擒酋长以还。加开府仪同三司兼关内支度营田采访处置等使。久之，擢兵部尚书，为朔方节度大使。坐事下除衢州刺史，历滑、怀二州。天宝初以太子少师致仕，二年迁太师，未拜薨，年八十馀。  

○请宣示御制华岳碑文表  

臣伏见御制西岳碑文，来从上元，光照下土，群臣捧戴，游圣难名。臣闻天作高山，气雄兹岳，压洪河而杰起，凌苍昊而孤标。近当国门，用固京邑。自巨灵开拓，往帝巡游，精意尝闻，颂声则未。非胜赏难就，盖词翰无能。不遇非常之君，孰睹非常之事？陛下知其若此，金声而玉振之，乃发挥睿词，幽赞神化。广大极天地，光明融日月，至理动清微，至功含造化。合而成体，散而成章，巍乎焕乎，不可得而称也。又复亲纡彩笔，写在香笺，随手生姿，入神变态。势如飞动，妙绝古今，谅得之自然，岂因之外物。对扬天休，臣子之常也，美而无述，过莫大焉。请以御制碑文颁示四海，使伊昔之后，自愧不才；率土之臣，咸知所谓，则虽死之日，犹生之年。  

☆李志柬（彭王志柬）  

志柬，彭思王元则曾孙，嗣爵。开元中官宗正卿，加上柱国，历左千牛卫上将军。  

○兴圣寺主尼法澄塔铭（并序）  

法师讳法澄，字无所得，俗姓孙氏，乐安人也。吴帝权之後。祖荣，涪州刺史。父同，同州冯翊县令。法师，第二女。降精粹之气，含宏量之诚，大惠宿持，灵心早启。鉴浮生不住，知常乐可依，事蒋王，求为离俗。遂於上元二年出家，威仪戒行，觉观禅思，迹履真如，空用恒舍。遂持瓶钵，一十八事，头也山林，有豹随行，逢神拥护。於至相寺康藏师处听法，探微洞悟，同彼善才，调伏坚持，宁殊海意。康藏师每指法师谓师徒曰：“住持佛法者，即此师也。”  

如意之岁，淫刑肆逞，诬及法师，将扶汝南，谋其义举，坐入宫掖故。法师於蛎开圣教，宣扬正法。归投者如羽翮趋林薮，若鳞介赴江海。昔菩萨化为女身，於王後宫说法，今古虽殊，利久一也。中宗和帝，知名放出，中使供承，朝夕不绝。景龙二年，大德三藏等奏请法师为绍唐寺主，敕依所请。今上在春宫，幸兴圣寺，施钱一千贯，充修理寺。以法师德望崇高，敕补为兴圣寺法师。修缉毕功，不逾旬月，又於寺内画华严海藏，变造八角浮图，马头空起舍利塔，皆法师指授规模及造。自馀功德，不可称数。融心济物，遍法界以驰神；广运冥功，满虚空而遇化。不能祗理事涂，请解寺主，遂抄《华严疏义》三卷，及翻《盂兰盆经》、《温室经》等，专精博思。日起异闻，疲厌不生，诵经行道，视同居士。风疾现身，乃卧经二旬，饮食绝口。起谓弟子曰：“我欲舍寿，不知死亦大难，为当因缘未尽。”後月馀，俨然坐绳床七日不动，惟闻斋时钟声即吃水。忽谓弟子曰：“扶我卧，我不能坐死。”臣讫迁神，春秋九十，开元十七年十一月三日也。以其月廿三日，安神於龙首山马头空塔所。门人师徒弟子等未登证果，岂知鹤林非永灭之场，鹫岭是安禅之所。号慕之情，有如双树。  

法师仁孝幼怀，容仪美丽，讲经论义，应对如流。王公等所施，悉为功德。弟子嗣彭王女尼弥多罗等，恐人事随化，陵谷迁移，纪德镌功，乃为不朽。铭曰：  

易高惟一，道尊自然，大法雄振，岂曰同年。优也花色，昙弥称贤，错落伦次，师在其间。济彼爱河，拯斯苦海，导引群类，将离缠盖。不虚不溢，常住三昧，是相无定，随现去来。双林言灭，金棺复开，有缘既尽，归向莲台。众生恋慕，今古同哀。  

☆李瑛（皇太子瑛）  

瑛，元宗第二子，本名嗣谦。景□元年九月封真定郡王，先天元年八月进封郢。开元三年正月立为皇太子，十年加元服，十三年改名鸿，二十五年改今名。武惠妃有宠，螫瑛。杨洄希旨，谮瑛将为乱，惠妃证成之，废为庶人。俄赐死城东驿。  

○请宣付耕藉祥瑞奏  

一昨正月二十七日，伏见陛下於兴庆宫亲耕三百馀步，既而青光紫气覆地。臣等闻舜在历山之下，人微之事也。汉有钩盾之间，儿童戏之，犹正经所尚，良史称多。况陛下运德协灵，圣情逮物，上为宗庙，下预黔黎，躬耕藉田，天下幸甚。较其盛礼，百倍於三推；考其嘉瑞，独高於千古。而九霄四远，中外阻绝，冢司莫繇见，直笔所未闻。使帝迹不激扬，圣美不昭晰，皆臣子之过也。是以臣等冒昧上陈，伏乞恩慈令宣示朝廷，录付史馆，则罄天率土，殊情同幸。  

☆李敫（颍王敫）  

敫，元宗第十三子。初名。开元十三年封颍王，遥领安东都护平卢军节度大使，加开府仪同三司，改今名。安禄山反，除蜀郡大都督剑南节度大使。归京师，建中四年薨，年六十六。  

○请改修龙池圣德颂表  

臣等伏以龙池肇庆，宝祚攸章，圣德动天，祯符荐至。臣等愤深家国，志愿光扬，去开元二十二年，於东京朝堂上表，请建龙池圣德颂，曲蒙天眷，俯遂微诚。其时修营已就，刻石所为，颂文未备，叙事多遗，述圣谈天，万不举一。既乖士庶之望，莫展宗臣之心。寻请改修，冀昭圣德，裴然虽竭於愚思，翰墨未约於贞石。今属灵符降祉，景命维新，虽竭於愚思，翰墨未绝於贞石。今属灵符降祉，景命维新，天宝之号再加，郊庙之仪式展，诚合书其宝录，光阐徽猷，缀集前文，以存不朽。特望天恩，更许编录，则圣德鸿业，纪而无遗，圣美形容，於兹允备。无任勤恳之至，谨奉表陈情以闻。  

☆李（永王）  

，元宗第十六子。开元十三年封永王，遥领荆州大都督，加开府仪同三司。安禄山反，诏赴镇，又领山南、江西、岭南、黔中四道节度使。至江陵，募士得数万，遂有窥江左意。会吴郡采访使李希言平牒，怒，乃袭希言。肃宗遣宦者啖廷瑶等招谕之。惧，奔岭外，至大庾岭，为江西采访使皇甫亻先所杀。  

○报吴郡采访使李希言牒  

寡人上皇天属，皇帝友于。地尊侯王，礼绝寮品，而简书来往，应有常仪。今乃平牒抗威，落笔署字，汉仪隳紊，一至於斯！  

☆李氵惠（泽王氵惠）  

氵惠，泽王上金孙，嗣爵，大历中官秘书监，迁光禄卿。  

○光禄卿王公墓志铭（并序）  

公讳训，字训，琅琊临沂人也，永穆大长公主之中子。昔周文授图，灵王纂膺，诞我太子晋。晋有仪凤之瑞，瑞流子孙。粤王氏焉，为异姓首。曾祖知道，皇赠魏州刺史。祖同皎，皇光禄卿驸马都尉，赠太子少保，尚定安长公主。父繇，皇特进太子詹事驸马都尉，赠太傅，尚永穆长公主。龙种凤雏，长淮积润，文武间出，衣冠实繁，谱牒称之，豪族钟鼎，传於不朽。  

公文备四教，学通六艺，博闻雅量，厚德高明。三岁尚辇奉御，四转至光禄卿。早年娶嗣纪王铁城之季女也。夫人寻逝，有女方笄，生人之哀，孤遗之极。後尚博平郡主，癸卯岁居邓州别业，因中风疾，遂还京师。公主罄兹上药，竭以秦医，千禳万疗，月衰日羸。若使经方有徵，公亦保合於永年矣。呜呼！春秋一，大历二年已月癸巳，奄终凤楼之右。中使吊，度僧尼以追福。公主崩心震悼，哀过礼经。孝子支阝，柴毁骨立，古今未闻。其年八月七日，迁厝万年县川乡川之原，礼也。呜呼！生涯毕矣！龟兆始安，青门始启，朱辂方引，返哺之声绝矣！倚门之望休焉！铭曰：  

龙渠之右，凤城之东。冈原夹辅，卜宅叶同。山开黄壤，地列青松。万古已矣，千年实封。多才多艺，惟聪惟惠。如松之盛，如川之逝。陵谷将平，石记爰旌。长怀令德，永颂英声。  

☆李亻炎（建宁郡王亻炎）  

亻炎，肃宗第三子。天宝中封建宁郡王，授太常卿同正员。元宗幸蜀，百姓遮留太子，亻炎因劝趣河西，收河朔军谋兴复。遂从肃宗北上，渡渭日数十战，常身先，三军属目。至灵武，肃宗即位，议以亻炎为天下兵马元帅，左右固请广平王，乃更诏亻炎典亲兵。张良娣与李辅国交构，图危皇嗣。亻炎忠謇，数言之。反谮其有异志，遂赐死。代宗立，追赠齐王。大历三年，诏以亻炎当艰难，首创大谋，中兴有功，进谥承天皇帝。  

○请收兵讨贼启  

逆胡犯阙，四海分崩，不因人情，何以兴复？今殿下从至尊入蜀，若贼兵烧绝栈道，则中原之地，拱手授贼矣。人情既离，不可复合，虽欲复至此，其可得乎？不如收西北守边之兵，召郭、李於河北，与之并力，东讨逆贼，克复两京，削平四海，使社稷危而复安，宗庙毁而更存，扫除宫禁，以迎至尊，岂非孝之大者乎？何必区区温冫青，为儿女之恋乎！  

☆金城公主  

公主，王守礼女。出降吐蕃弃绪缩赞。太和中归国，薨。  

○谢恩赐锦帛器物表  

金城公主奴奴言：仲夏盛热，伏惟皇帝兄起居万福，御膳胜常。奴奴奉见舅甥平章书，云还依旧日，重为和好。既奉如此进止，奴奴还同再生，下情不胜喜跃。伏蒙皇帝兄所赐信物，并依数奉领。谨献金盏、羚羊衫、段青长毛毡各一。奉表以闻。  

○乞许赞普请和表  

金城公主奴奴言：季夏极热，伏惟皇帝兄御膳胜常。奴奴甚平安，愿皇帝兄勿忧。此间宰相向奴奴道，赞普甚欲得和好，亦宜亲署誓文。往者皇帝兄不许亲署誓文。奴奴降番，事缘和好。今乃骚动，实将不安和。矜怜奴奴远在他国，皇帝兄亲署誓文，亦非常事，即得两国久长安稳，伏惟念之。  

○请置府表  

妹奴奴言：李行至，奉皇帝兄正月敕书。伏承皇帝万福，奴惟加喜跃。今得舅甥和好，永无改张，天下黔庶，并加安乐。然去年崔琳回日，请置府。李行至，及尚他辟回，其府事不蒙进止。望皇帝兄商量，矜奴所请。  

## ●卷一百一  

☆朱晃（梁太祖一）  

帝姓朱氏，讳晃，初名温，宋州砀山人，唐大中六年生。初从黄巢，寻降於河中节度使王重荣。重荣表奏僖宗，授左金吾卫大将军，赐名全忠。天复元年封梁王，天二年加相国，改封魏王，备九锡。四年四月受唐禅，改今名。开平三年，加尊号睿文圣武广孝皇帝。在位六年，年六十一，谥曰神武元圣孝皇帝，庙号太祖。  

○受禅改名令  

王者创业兴邦，立名传世，必难知而示训，从易避以便人。（阙）或稽其符命，应彼开基之义，垂诸象德之言。爰考简书，求於往代，周王昌发之号，汉帝询衍之文，或崇一德以徽称，或为二名而更易。先王令典，布在缣缃。寡人本名，兼於二字，且异帝王之号，仍兼避易之难。郡职县官，多须改换，况宗庙不迁之业，宪章百世之规，事叶典仪，岂惮革易？寡人今改名晃，是以天意雅符於明德，日光显契於瑞文，昭融万邦，理斯在是，庶顺元穹之意，永臻康济之期。宜令有司分告天地宗庙。其旧名，中外章疏不得更有回避。  

○受禅改元制  

王者受命於天，光宅四海，祗事上帝，宠绥下民。革故鼎新，谅历数而先定；创业垂统，知图以无差。神器所归，祥符合应，是以三正互用，五运相生。前朝道消，中原政散，瞻乌莫定，失鹿难追。朕经纬风雷，沐浴霜露，四征七伐，垂三十年。纠合齐盟，翼戴唐室，随山刊木，罔惮胼胝，投袂挥戈，不遑寝处。洎上穹之所赞，知广运之不兴，莫谐辅汉之谋，徒罄事殷之礼。唐主知英华已竭，算祀有终，释龟鼎以如遗，推剑绂而相授。朕惧德弗嗣，执谦允恭，避骏命於南河，眷清风於颍水。而乃列岩群后，盈廷庶官，东西南北之人，斑白缁黄之众，谓朕功盖上下，泽被幽深，宜应天以顺时，俾化家而为国。拒彼亿兆，至於再三。且曰：“七政已齐，万几难旷。勉遵令典，爰正鸿名。告天地神，建宗庙社稷。”顾惟凉德，曷副乐推？忄栗若履冰，懔如驭朽。金行启祚，玉历建元。方宏经始之规，宜布维新之令。可改唐天四年为开平元年，国号大梁。书载虞宾，斯为令范；诗称周客，盖有明文。是用先封，以礼後嗣。宜以曹州济阴之邑奉唐主，封为济阴王。凡曰轨仪，并遵故实。姬庭多士，比是殷臣；楚国群材，终为晋用。历观前载，自有通规，但遵故事之文，勿替在公之效。应是唐朝中外文武旧臣，见任前资官爵，一切仍旧。凡百有位，无易厥章，陈力济时，尽瘁事我。古者兴王之地，受命之邦，集大勋有异庶方，г庆泽所宜加等，故丰沛著启祚之美，穰邓有建都之荣，用壮鸿基，且旌故里，爰遵令典，先示殊恩，宜升汴州为开封府，建名东都。其东都改为西都，仍废京兆府为雍州佑国军节度使。  

○授钱Α太尉制  

集非常之事，必有挺非常之才。建第一之功，必有居第一之位。朕膺图受命，负开阶未尝以真太尉之官，轻於拟议大司（阙）之职，易於简求，盖由其爵尊，其任重，不有英佐，孰当异恩。启圣匡运同德功臣淮南镇海镇东等军节度使淮南浙江东西等道管内观察处置充淮南四面都统营田安抚兼两折盐铁制置发运等使开府仪同三司检校太师兼中书令杭越等州大都督府长史上柱国吴越王食邑一万五千户实封一千户钱Α，海岳腾英，星□诞秀，契君臣咸一之德，有文武兼备之才，宣慈惠和，忠正兼毅。敦诗说礼，树百行於藩维；去暴除奸，敌万人於帷幄。弼予兴运，明乃嘉谟。顷属淮彝不宾，王化自尔，益封吴会兼镇广陵，追擒每尽於只轮。覆溺连收其巨舰。复闻奸宄屡扰巡封，谓天盖高。若水可恃，尔又横戈愤悱，独力支吾，妙运神机，大歼戎鬼。元□阵起，雄风驱下濑之师；白露围开，气散常州之化。再安生聚，重复土疆。薛公之三策咸明，汉主之一奇斯在。况早攀鳞翼，备见肺肠。同德同心，二纪密参於缔构；惟忠惟孝，四方咸则於仪刑。苟非剧恩，何以加赏？是用镂於彝鼎，册以辂车，拟吕望之尊崇，正列侯之贵重，仍加真食，复宠兼官，式是奖酬，且旌忠烈。  

於戏，进以正大易所以经邦，慎厥终格言用之居位，勉思遵守，克荷宠灵，服予训辞，锡尔繁祉，可守太尉，加实封二百户，馀并如故。  

○令同华雍等州招谕制  

左冯背叛，元恶遁逃，如闻相济之徒，多是胁从之辈，若能回心向国，转祸全身，当与加恩，必不问罪，仍令同华雍等州切加招谕，如能枭斩温韬，或以镇寨归化，必加厚赏，仍奖官班，兼委本界招复人户，切加安存。  

○黜罚使臣制  

朝廷命使，臣下奉行，唯於辞见之仪，合守敬恭之道。近者凡差出使，往复皆越常规，或已辞而尚在本家，或未见而先归私第，但从已便，莫禀王程。在礼敬而殊乖，置典章而私举，宜令御史台别具条流事件，具黜罚等奏闻。  

○南郊恩制  

夫严祀报本，所以通神明，流泽覃休，所以惠黎庶，斯盖邦家不易之道。皇王自昔之规，敢ル大猷，兹惟古义。粤朕受命，於今三年，何尝不寅畏晨兴，焦劳夕惕，师唐虞之典，上则於乾功，挹殷夏之源，下涵於民极，欲使万方有裕，六辨无愆。然而志有所未孚，理有所未达。致奸宄作衅，旱霪为灾。骄将守边，拥牙旗而背义。积阴驭气，陵玉烛以干和。载考休徵，式昭至警。朕是以仰高俯厚，靡惜於责躬，履薄临渊，冀昭於元览，兢兢忄栗々，夙夜匪宁。及夫动干戈而必契灵诛，陈牺粢而克章善应。苟非天垂丕，神赞殊休，则安可致夷凶渠，就不战之功；变戾气，作有年之庆。况灵旗北指，丧犬羊於乱辙之间；飞骑西临，下翟若走丸之易。息一隅之烟燧，复千里之封疆。而又扫荡左冯，讨除岘首。故得外戎内夏，益知天命之攸归；喙息行，共职皇基之永固。仰怀昭应，欲报无阶，爰因南至之辰，亲展圜丘之礼。兹惟大庆，必及下民，乃宏涣汗之私，以锡疲羸之幸。所冀渐臻苏息，亟致和平。噫，朕自临御已来，岁时尚迩，氛昏未殄，讨伐犹频。甲兵须议於馈粮，飞免频劳於编户。事非获已，虑若纳隍，宜所在长吏，倍切抚绥，明加勉谕。每官中抽差徭役，禁猾吏广敛贪求，免至流散靡依，凋弊不济。宜令河南府开封府及诸道观察使切加钤辖，刺史县令不得因缘赋敛，分外扰人。凡关庶狱，每尚轻刑。只候才罢用军，必当便议优给。德音节文内，有未该者，宜令所司类例条件闻奏。  

○委宰臣专判祭祀制  

国之大事，惟祀与戎。祭法所标，礼经犹重。其齐心必至，备物精臻，方感召於神，乃降通於福。近者所司祠祭，或闻官吏因循，虚破支供，动多亏阙，致阴阳之失序，仍水旱以为灾。每一念思，实多凛若，宜加提举，用复敬恭。须委元臣，以专重事。自今後应在京四时大小祀及诸色祭祀，并委宰臣贻矩专判，躬亲点简，无令怠堕，有失典常。  

○求贤制  

自开创以来，凡有赦书德音，节文内皆委诸道搜访贤良。尚虑所在长吏，未切荐扬。其有卓荦不羁，沈潜用晦，负王霸之业，蕴经济之谋，究古今刑政之源，达礼乐质文之奥，机筹可以制变，经术可以辨疑，一事轶群，一才拔俗，并令招聘，旋具奏闻。然後试其所长，待以不次。所贵牢笼俊杰，采摭英翘。  

○禁军吏诛求制  

戎机方切，国用未殷，养兵须藉於赋租，免粟尚烦於力役。所在长吏，不得因缘徵发，自务贪求。苟有故违，必行重典。立法垂制，详刑定科，传之无穷，守而勿失。中书门下所奏新定格式律令，已颁下中外，各委所在长吏，切务遵行，尽革烦苛，皆除枉滥，用副哀矜之旨，无违钦恤之言。  

○禁用军焚掠制  

扈氏不恭，固难去战；鬼方未服，尚或劳师。其蚁聚馀妖，狐鸣鬼类，弃天常而拒命，据地险以偷生。言事讨除，将期戡定。问罪止诛於元恶，延灾可悯於遗黎。每念伤痍，良深愧叹。应天兵所至之地，宜令将帅节级严戒军伍，不得焚烧庐舍，开发邱垅，毁废农桑，驱掠士女。使其背叛之俗，知予吊伐之心。  

○日食求言制  

两汉已来，日蚀地震，百官各上封事，指陈得失。盖欲周知时病，尽达物情，用缉国章，以奉天诫。朕每思逆耳，罔忌触鳞，将洽政经，庶开言路。况兹谪见，当有咎徵，其在列辟群臣，危言正谏，极万邦之利害，致六合之殷昌。毗予一人，永建皇极。  

○贬相州刺史李思安制  

怀州刺史段明远，少年治郡，庶事惟公，两度祗奉行銮，数程宿食本界，动无遗阙，举必周丰。盖能罄竭於家财，务在显酬夫明奖。观明远之忠勤若此，见思安之悖慢何如，（阙）  

○加恩前朝官寮诏  

前朝官寮，谴逐南荒，积年未经昭雪。其间有怀抱材器，为时所嫉者，深负冤抑，仍令录其名姓，尽复官资，兼告谕诸道，令津致赴阙。如已亡殁，并许归葬，以明恩荡。  

○定卦册礼诏  

朝廷之仪，封册为重，用报勋烈，以隆恩荣，固合亲临，式光典礼。彝章久缺，自我复行。今後每封册大臣，宜令有司备临轩之礼，称朕意焉。  

○恤征役诏  

潞寇未平，王师在野。攻战之势，难缓於寇围；飞挽之勤，实劳於人力。永言轰耒，深用辍怀。宜令长吏，丁宁布告，期以兵罢之日，给复赋租。  

○令诸州扑蝗诏  

令下诸州：去年有蝗虫下子处，盖前冬无雪，今春亢阳，致为灾，实伤陇亩，必虑今秋，重困稼穑，自知多在荒陂榛芜之内。所在长吏，各须分配地界，精加剪扑，以绝根本。  

○亢阳修政诏  

迩者下民丧礼，法吏舞文。铨衡既失於选求，州镇又无其举刺，风俗未厚，狱讼实繁，职此之繇，上贻天谴。  

○崇节俭诏  

敦尚俭素，抑有前闻，斥去浮华，期臻至理。如闻近日贡奉，竞务奢淫，或奇巧荡心，或雕镌溢目，徒殚资用，有费工庸。此後应诸道进献，不得以金宝装饰戈甲剑戟，至於鞍勒，不用涂金及雕刻龙凤。如有此色，所司不得引进。  

○定鞍饰等级诏  

车服以庸，古之制也。贵贱无别，罪莫大焉。应内外将相，许以银饰鞍勒。其刺史都将内诸司使以降，祗取用铜。冀定尊卑，永为条制。仍令执法官纠察之。  

○修祀典诏  

祀典之礼，有国之大事也。如闻官吏慢於展敬，礼容牲馔，有异精虔，宜令御史疏其条件以闻。  

○给百官俸料诏  

秩俸所以养贤而励奉公也。兵车未戢，贡赋莫充，朝谒甚勤，禄廪盖寡。朕今启建都市，已毕郊，职采至多，费用差少。其百官逐月俸料，委左藏库依前例全给。  

○申谢南郊诏  

朕自膺眷佑，勉副乐推，三载於兹，多难未弭。但蒙灵贶。每窃休徵，致稼穑之有年，乃阴阳之克叙。昨者以灾兴右地，叛结左冯，连凤之凶狂，据关河之险固。王师才进，逆党生擒，寸刃未施，重门尽启。以致元凶自遁，遗垒皆降。贼除不出於浃旬，兵罢匪逾於一月。而况时当炎暑，路涉恶山，风迎马以纳凉，□随车而不雨，功因捷速，役免滞留，非眇质之敢当，赖上元之垂，合申告谢，用表精虔。宜令所司择日，亲拜郊祀。  

○祭告东岳诏  

封岳告功，前王重事；祭天肆觐，有国常规。朕自以眇身，恭临大宝，既功德未敷於天下，而灾祥互降於域中。虑於告谢之仪，有阙斋虔之礼，宜修昭报，用契幽通。宜令中书侍郎同平章事于兢往东岳祭，拜祷祀讫闻奏。  

○追赠张策等官诏  

追养以禄，王者推归厚之恩；欲静而风，人子抱终身之感。其以刑部尚书致仕张策，及三品四品常参官二十二人，先世各追赠一等。  

○讨刘知俊悬爵赏诏  

刘知俊贵为方伯，尊极郡王，而乃背诞朝恩，窜投贼垒，固人神之共怒，谅天地所不容。虽命讨除，尚稽擒戮，宜悬爵赏以大功名，必有忠贞，咸思愤发。有生擒刘知俊者，赏钱千万，授节度使，首级次之。得孟审登者，钱百万，除刺史。得都将孙坑、卓瑰、刘儒、张邻等，赏赐有差。  

○禁伪造犀玉诏  

奇邪乱正，假伪夺真，既刑典之不容，宜犯违而勿赦。应东西两京及诸道州府，制造假犀玉珍珠腰带璧珥并诸色售用等，一切禁断，不得辄更造作。如公私人家先已有者，所在送纳长吏，对面毁弃。如行敕後有人故违，必当极法。仍委所在州府，差人简察收捕，明行处断。  

○求贤诏  

朕闻历代帝王，首推尧舜；为人父母，孰比禹汤。睿谋高出於古先，圣德普闻於天下。尚或卑躬待士，屈已求贤。俯仰星□，虑一民之遗逸；网罗岩穴，恐片善之韬藏。延爵禄以徵求，设丹青而访召。使其为政，乐在进贤。盖繇国有万机，朝称百揆，非才不治，得士则昌。自朕光宅中区，迄今三载，宵分辍寐，日旰忘餐，思共力於庙谋，庶永清於王道。而乃朝廷之内，或未尽於昌言；军旅之间，亦罕闻於奇策。眷言方岳，下及山林，岂无英奇，副我延伫。诸道都督观察防御使等，或勋高翊世，或才号知人，必於涂巷之贤，备察刍荛之士。诏到可精搜郡邑，博访贤良，喻之以千载一时，约之以高官美秩。谅无求备，唯在得人。如有卓荦不羁，沈潜自负，通霸王之上略，达文武之大纲，究古今刑政之源，识礼乐质文之变，朕则待之不次，委以非常，用佐经纶，岂劳阶级。如或一言拔俗，一事出群，亦当舍短从长，随才授任。大小方圆之器，宁限九流；温良恭俭之人，难诬十室。勉思荐举，勿至因循。俟尔发扬，慰予翘渴。仍从别敕处分。  

○遣官分祀风神诏  

自朔至今，暴风未息。谅惟不德，致此咎徵。皇天动威，罔敢不惧。宜偏命祈祷，副朕意焉。  

○严关防诏  

关防者，所以讥异服、察异言也。况天下未息，兵民多奸，改形易衣，觇我戎事。比者有谍，皆以诈败，而未尝罪所过地。叛将逃卒，窃其妻孥，而影附使者，亦未尝诘其所经。今海内未同，而缓法弛禁，非所以息奸诈、止奔亡也。应在京诸司，不得擅给公验。如有出外须执凭繇者，其司门过所，先须经中书门下点简。宜委宰臣赵光逢专判出给，俾繇显重，冀绝奸源。仍下两京河阳及六军诸卫御史台，各加钤辖。公私行李，复不得带挟家口向西。其襄邓延等道，并同处分。  

○赈贷滑宋等州诏  

滑宋辉亳等州，水涝败伤，人户愁叹。朕为民父母，良用痛心。其令本州各等级赈贷。所在长吏，监临周给，务令存济。  

○令冀王友谦将兵诏  

岐未灭，关陇多虞，宜择亲贤，总兹戎重。应关西同雍华延夏等六道兵马，并委冀王收管指挥。凡有抽差，先申西面都招讨使。仍别奏闻，庶合机权，以宁边鄙。  

○令行营招谕归降诏  

常山背义，易水效尤，诱其蕃戎，动我边鄙，南侵相魏，东出邢，是用遣将徂征，为人除害，但初颁赦令，不欲食言，宥而伐之，谅非获已。况闻谋始，不自帅臣，致此厉阶，并繇奸佞，密通人使，潜结犬戎，既惧罪诛，乃生离叛。今虽行讨伐，已举师徒，亦开招谕之门，不阻归降之路。矧又王处直，未曾削爵除名，若翻然改图，不远而复，必仍旧贯，当保前功。如有率众向明，拔州效顺，亦行殊赏。冀徇来情，免令受弊於疲民，用示惟新於污俗。宜令行营都招讨使及陈晖军前，准此敕文，散加招谕，将安众惧，特举明恩。镇州只罪李宏规一人。其馀一切不问。  

○处置北面招讨使胡规扰民诏  

胡规比缘微效，遂委剧权，不能禁戢诸军，而敢侵凌百姓，辄生狂计，欲起乱阶，备见包藏，何堪委用。从来凶逆，已露锋，此际侮轻，足量肝胆，苟无极断，虑掇後艰。胡规并男义方，委宗准军令处置，其妇女任从所。都指挥使韩已下一十二人，罚俸有差。  

○严惩注拟蠹弊诏  

夫兴隆邦国，必本於人民；惠养疲羸，允资於令长。苟选求之逾滥，固抚理之乖违。如闻吏部拟官，中书除授，或缘亲旧所请，或为势要所干，姑徇私情，靡求才实，念兹蠹弊，宜举条章。自今以後，应中书用人及吏部注拟，并宜省藩身之才业，验为政之否臧，必有可观，方可任用。如或尚行请，犹假贷财，其所司人吏等，必当推穷，重加惩断，有司官长，别有处分。  

○暑月施恩诏  

生育之人，爰当暑月，乳哺之爱，方及薰风。傥肆意於屠，岂推恩於长养，俾无殄暴，以助发生。宜令两京及诸州府，夏季内禁断屠宰及采捕，天民之穷，谅由赋分，国章所载，亦务兴仁。所在鳏寡孤独废疾不济者，委长吏量加赈┰。史载葬枯，用彰轸恻，礼称掩骼，将致和平。应兵戈之地，有暴露骸骨，委所在长吏差人专功收瘗，国疠之文，尚标七祀，良药之效，亦载三医。用怜无告之人，宜徵有喜之术。凡有疫之处，委长吏简寻医方，於要路晓示。如有家无骨肉兼困穷不济者，即仰长吏差医给药救疗之。  

○遣官祈两诏  

亢阳滋甚，农事已伤。宜令宰臣于兢赴中岳，杜晓赴西岳，精切祈祷。其近京灵庙，宜委河南尹。五帝坛风师两师九宫贵神，委中书各差官祈之。  

○禁长吏诛求诏  

共理庶民，是资牧宰，克勤厥职，必选端良。傥徇私以灭公，则兴灾而敛怨，岂遵条教，实蠹风猷。其所在长吏，不得因缘差役，分外诛求。律令所施，典刑具在，宁容残忍，合务哀矜。宜令所在长吏，不得淫刑酷法，须臻有道，免致无辜。  

○求言诏  

谤木求规，集囊贡事，将裨理道，岂限侧言。应内外文武百官及草泽，并许上封事，极言得失。  

○以潼关仍隶陕州敕  

建国称都，俾新其制，况山河之险，表里为防，今二京俱在关东以内，仍以潼关隶陕州。  

○禁使臣逗留敕  

近年文武官诸道奉使，皆於所在，分外停住，逾年涉岁，未闻归阙。非唯劳费州郡，抑且侮慢国经。臣节既亏，宪章安在？自今後，两浙福建广州安南邕容等道使到发许住一月，湖南洪鄂黔桂许住二十日，荆襄同雍镇定青沧许住十日，其馀侧近不过三五日。凡来往道路，据远近里数，许日行两驿。如遇疾患及江河阻隔，委所在长吏具事由奏闻。如或有违，当行朝典，命御史点简纠察，以儆慢官。  

○答钱Α奏敕  

敕：镇东军墙隍神庞玉，前朝名将，剧郡良材，顷因剖竹之辰，实有披榛之绩，创修府署，绥辑吏民，岂独遗爱在人，抑亦垂名终古。况钱Α任隆三镇，功显十臣，能求福而不回，致效灵而必应，愿加懿号，以表冥符，宜旌岌で之功，用显优隆之泽，宜赐号崇福侯，仍付所司，牒至准敕者。  

○许开坊市燃灯敕  

近年以来，风俗未泰，兵革且繁，正月燃灯，废停已久。今属创开鸿业，初建洛都，方在上春，务达阳气，宜以正月十四十五十六日夜，开坊市门，一任公私燃灯祈福。  

○改酸枣等九县属开封府敕  

自升州作府，建邑为都，未广邦坼，颇亏国体。其以滑州酸枣县、长垣县，郑州中牟县阳武县宋州襄邑县曹州戴邑县许州扶沟县鄢陵县陈州太康县等九县宜并割属开封府，仍升为畿县。  

○升砀山为赤县敕  

丰沛之基，寝园所在，凄怆动关於情理，充奉自系於国章，宜设陵台，兼升县望。其辉州砀山县宜为赤县，仍以本县令兼四陵台令。  

○赏张温等敕  

刘知浣逆党之中，最为头角；龙虎军亲兵之内，实冠爪牙。昨者攻取潼关，率先用命，寻则擒获知浣，最上立功，颇壮军威。将除国难，所悬赏格，便可支分，许赐官阶，固须除授。但昨捉获刘知浣，是张温等二十二人，一时向前，共立功效。其赏钱一千贯文，数内一百贯文与最先打倒刘知浣衙官李稠，四十三贯文与十将张温，二十人各与钱四十二贯八百五十文。立功敕命，便授郡府。亦缘同时立功，人数不少，所除剌史，难议偏颇，宜令逐月共支给正刺史料钱二百贯文，数内十将张温一人，每月与十贯文；馀二十一人，每月每人各分九贯文，仍起七月一日以後支给。人与转官职，仍勘名衔分析申奏，当与施行。  

○定门禁敕  

大内皇墙使诸门，素来未得严谨，将令整肃，须示条章。宜令控鹤指挥，应於诸门各添差控鹤官两人，守帖把门。其诸司使并诸司诸色人等，并勒於左右银台门外下马，不得将领行官一人辄入门里。其逐日诸道奉进客省使，於千秋门外排当讫，勒控鹤官舁抬至内门前，准例令黄门殿直以下舁进，辄不得令诸色一人到千秋门内。其兴善门仍令长官关锁，不用逐日开闭。  

○申明门禁敕  

皇墙大内，本尚深严，宫禁诸门，岂宜轻易。未当条制，交下因循。苟出入之无常，且公私之不便。须加钤辖，用戒门闾。宜令宣徽院使等切准此处分。  

## ●卷一百二  

☆梁太祖（二）  

○便殿听政敕  

朕以干戈尚炽，华夏未宁，宜循卑菲之言，用致雍熙之化。起八月一日，常朝不御金銮崇勋两殿，只於便殿听政。  

○禁滞留军奏敕  

建国之初，用兵未罢，诸道章表，皆击军机，不欲滞留，用防缓急。其诸道所有军事申奏，宜令至右银台门，委客省画时引进。诸道公事，即依前四方馆准例收接。  

○禁科配州县敕  

所在长吏，放杂差役，两税外不得妄有科配。自今後州县府镇，凡使命经过，若不执敕文券，并不得妄差人驴，及取索一物已上，又今岁秋田，皆期大稔，仰所在切加条流，本分纳税及加耗外，勿令更有科索。切戒所繇人，更不得於乡村乞扰人。  

○令当直官於中书侧近宿止敕  

公事难於稽迟，居处悉皆遥远，其逐日当直中书舍人，及吏部司封知印郎官少府监，及篆印文兼书写告身人吏等，并宜轮次於中书侧近宿止。  

○令刺史专达敕  

魏博管内刺史，比来州务，并委督邮。遂使曹官擅其威权，州牧同於冗。俾循通制，宜塞异端，并宜依河南诸州例，刺史得以专达。  

○令宰臣专判司门出给敕  

司门过所，先是司门郎中员外郎出给。今以寇盗未平，恐漏奸诈，令宰臣赵光逢专判。凡诸给过所，先具状经中书点简，判下，即本判郎官据状出给。  

○韩建敕  

许昌雄镇，太保韩建，朕用之布政，民耕盗止，久居其位，庶可胜残矣。宜令中书门下，不计年月，勿议替移。  

○给宰臣餐钱敕  

食人之食者，忧人之事，况丞相尊位，参决大政，而堂封未给，且无餐钱，朕甚愧之。宜令日食万钱之半。  

○备雨潦敕  

今载春寒颇甚，雨泽仍愆。司天监占，以夏秋必多霖潦。宜令所在郡县，告喻百姓，备淫雨之患。  

○修禳星灾敕  

近者星辰违度，式在修禳。宜令两京及宋魏州，取此月至五月，禁断屠宰。仍各於佛寺开建道场，以迎福应。  

○勒停御史郑观现任敕  

国之重典，祀事为先，监察御史本虞不恪，今则众官晨兴已到，御史日晏方来，既紊国章，难亏朝典。其郑观宜停见任。  

○赐郑仁诲手敕  

切虑德妃以朕至兖州行营，津置内人承侍，缘诸军在野，不可自安。令郑仁诲专心体候，如德妃津置内人东来，便须上闻约住，或取索鞍马，不得供应。如意坚确，即以手敕示之。  

○授钱Α吴越国王册文  

乃者有唐告终，王政日紊，妇寺乱常於内，蛮貊犯顺於边，列镇张胆而相攻，大臣扪心而无措。惟思家族，遑恤朝廷。朕起自兵戎，历阶节度，忧皇天之不吊，闵黎庶之倒悬。誓众兴师，为民请命。东征西怨，共我后来苏；箪食壶浆，咸若厥角坠地。竟以数州之力，大翦诸国之锋。历试诸艰，遂叨九锡，稽舜禹之禅，法隋唐之敕。天步多艰，人情习乱，因商民之思纣，嗾桀犬以吠尧，职具不共，何所不至。咨尔上柱国吴越王钱Α，山川毓秀，二五储精，以不世出之才，行大有为之主。纳交伯府，翼戴中朝。靖淮甸之邪氛，不得紊我王气；斩罗平之妖鸟，不得鸣我王郊。迨乎受禅之初，首遣宣谕之使，颇知天命，不效狂谋，匪兼二国之封，曷奖尊王之义。今遣使金紫光禄大夫尚书上柱国姚洎，使副尚书礼部主客员外罗衮持节备礼，胙土分茅，册尔为吴越国王。  

呜呼，车徒万乘，何戎狄之不可膺；节制三方，何强梁之不可伏。矧百粤夏后驻跸之地，三吴泰伯肇封之疆，句践用之以亲周，夫差因之而驾晋。方赖率三军而挺荆楚，纠列国以平淮戎，允为东海屏藩，永保中原重镇。母姑息以败事，母夸大以隳功。钦哉，其听朕命。  

○请车驾还京表  

臣独兼四镇，迨事两朝，分数千里之封疆，受二十年之恩渥，微同物类，犹解感知，忝齿人伦，宁忘报效。臣昨将兵士，奔赴阙庭，寻过京畿，远迎车驾。初因幕吏，面奉德音，寻有宰臣，频飞密札。或以京都纷扰，委制置於中朝；或以銮辂播迁，俾奉迎於近甸。臣是以远离藩镇，不惮疲劳，昨奉诏书，兼宣口敕，令臣速抽兵士，且归本藩，仍遣百官，俾赴行在。睹纶言於凤纸，若面丹墀；认御札於龙衣，如亲翠盖。然知从来书诏，出自宰臣，每降宣传，皆非圣旨，致臣误将师旅，遽入关畿。比令迎驾之行，翻挂胁君之过。臣今见与茂贞要约，释两地猜嫌，早致万乘归京，以副八恳望。其宰臣百官已下，非臣辄有阻留。伏乞诏赴行朝，以备还驾。  

○谕诸镇檄文  

今月二十日得襄王伪诏，及朱玫文字，云田令孜胁迁銮驾，播越梁洋，行至半涂，六军变扰，遂至仓皇而晏驾，不知弑逆者何人。永念丕基，不可无主。昨四镇藩后，推朕纂承。已於正殿受册毕，改元大赦者。李カ出自赘疣，名藩邸，智昏菽麦，识昧机权。李符掳之以塞辞，朱玫卖之以为利。吕不韦之奇货，可见奸邪；萧世诚之土囊，期於匪夕。近者当道径差健步，奉表起居，行朝现驻巴梁，宿卫比无骚动。而朱玫胁其孤，自号台衡，敢首乱阶，明言晏驾，荧惑藩镇，陵弱庙朝。（阙）  

○与蜀王建书  

夫唐虞致治，遵禅让之明文；汤武开基，允人神之至愿。必有神器，是膺皇图。况古今迭代之期，英杰兴隆之数，莫不上关天命，下顺人心启王霸之宏基，为子孙之大计。咸遵轨辙，并载简编。且念与皇帝八兄，顷在前朝，各封异姓。土茅分裂，皆超将相之尊；鱼雁往来，久约弟兄之契。欢盟甚固，功业相推，俄隔绝於音尘，止因缘於闲谍。以至时衰土德，运应金行，虽手足胼胝，粗平多难，而星辰符瑞，谬付厥躬。当百辟之群情，极四方之积患，爰都河洛，用答乾坤。寻闻皇帝八兄奄有西陲，尽朝三蜀，别尊位号，复统高深，一时皆贺於推崇，两国愿通於情好。徵曹刘之往制，各有君臣；追楚汉之前踪，尝分疆宇。所冀同清夷夏，俱活生灵，载籍具存，恢张无爽。去岁密闻风旨，遐慰寤思，愤岐陇之猖狂，逼斜之封徼，欲资牵制，用速扫除。遂委永平军节度使刘，特遣行人，先道深意。旋已径差精甲，将击妖巢。合数镇之骁雄，鼓六师之威势，寻闻退遁，殆至灭亡。允谐犄角之谋，尤得辅车之利。近并览同华奏报，皆进呈祥书题，具悉事机，良多叹沃。今专驰卿列，备达衷怀，重论金石之交，别卜埙篪之分。山河共永，日月长悬，瞻伫好音，言不尽意。今遣光禄卿卢比阁门副使少府少监李元聊驰书币，专戒道途，兼有微礼，具在别幅，谨白。  

马一十匹，红缨络子鞍幞各一事，计红耳叱发马一匹，金玉闹装四垂鞍辔一副；紫叱发马一匹，白玉装鞍辔一副；白骢马一匹，金镀闹装鞍辔一副；乌叱发马一匹，金镀龙凤五垂银鞍辔一副；乌叱发马一匹，金镀银闹装鞍辔一副；白骢马一匹，金镀银闹装鞍辔一副；青叱发马一匹，裹花五垂银鞍辔一副；青叱发马一匹，陷金玉五垂鞍辔一副；骝叱发马一匹，金镀闹装五垂银鞍辔一副；红耳叱发马一匹，金镀五垂闹装银鞍辔一副；又玉犀腰带杂物等，计：黄排方弗琳腰带一条，头尾顺钅央十二事，通牡丹犀排方腰带一条，头尾顺钅央十二事。金香一十斤，麝香五十剂，犀一十株，琥珀二十斤，玳瑁二百斤，金棱琉璃碗十只，银棱秘色钅沙锣二面，金花银装厨子一对，金花浑银裹龙凤仪注枪四条，并鞘子牛红拂子全，金花银裹龙凤仪注枪四十条，绫袋盛金铜甲二副，并副膊兜鍪全。又药物十三位，计茯苓一十斤，茯神一十斤，酸枣仁五十斤，玉盐五斤，新罗人参一十斤，牛膝一十斤，枳壳一十斤，五味子五斤，赤箭一十斤，鹿茸一十对，颗枣一千枚，羚羊角五对，牛黄一百铢。  

右件药物等，或来从燕市，或贡自炎方，或馨香能助於薰炉，或华妙可资於宝玩，光涵星斗，药有君臣。愿伸两国之情，重固千年之约。愧非缛礼，粗达深衷，特希检留，幸甚。谨白。  

○与契丹阿保机书  

朕今天下皆平，惟有太原未服，卿能长驱精甲，径至新庄，为我翦彼仇雠，与尔便行封册。  

☆朱（梁末帝）  

帝讳，初名友贞，太祖第四子，唐文德元年生，开平元年封均王，乾化三年二月即位，改名，末年改今名，在位十一年，年三十六。  

○即位改名制  

朕仰膺天眷，近雪家仇，旋闻将相之谋，请绍祖宗之业，群情见迫，三让莫从，祗受推崇，惧不负荷。方欲尝寝庙，类郊丘，聿徵定体之辞，用表事神之敬。其或於文尚浅，在理未周，亦冀随时，别图制义。虽臣子行孝，重更名於已孤；而君父称尊，贵难知而易避。今则虔遵古典，详考前闻，允谐龟筮之占，庶合帝王之道。载惟凉德，尤愧嘉名，中外群寮，当体朕意，宜改名。  

○给复宋亳等三十二州制  

王者爱育万方，慈养百姓，恨不驱之以仁寿，抚之以淳和。而炎黄有战伐之师，尧舜有干戈之用，谅不获已，其犹病诸。然则去害除妖，兴兵动众，杀黑龙而济中土，刑白马而誓诸侯，终能永逸暂劳，以至同文共轨，古今无异，方册具存。朕以眇末之身，亿兆之上，四海未，八年於兹，业业兢兢，日慎一日。虽逾山越海，肃慎方来，而召雨徵风，蚩尤尚在。顾兹残孽，劳我大邦，将士久於战征，黎庶疲於力役。本年木牛暂息，则师人有不爨之忧；流马尽行，则丁壮有无聊之苦。况青春告谢，朱夏已临，妨我农时，迫我戎事，永言大计，思致小康。宜覃在宥之恩，稍示殷忧之旨。用兵之地，赋役实烦，不有蠲除，何使存济。除两京已放免外，应宋亳辉颍郓齐棣滑郑濮沂密青登莱淄陈许均房襄邓沁随陕华雍晋绛怀汝商等三十二州，应欠贞明四年已前夏秋丙税，并郓齐滑濮襄晋辉等七州，兼欠贞明四年已前营田课利物色等，并委租庸使逐州据其名额数目矜放。所在官吏，不得淹停制命，徵督下民，致恩泽不及於乡闾，租税虚捐於帐籍。其有私放远年债负，生利过倍，自违格条，所在州县，不在更与徵理之限。兖州城内，自张守进违背朝廷，结连蕃寇，久劳攻讨，颇困生灵，言念伤残，寻加给复。应天下见禁罪人。犯大辟合抵极刑者，宜示好生，特令减死。除准格律常赦不原外，徒流以下，递减一等。左降官未经量移者与量移，已量移者更与复资。  

○追复博王友文官爵诏  

我国家赏功罚罪，必叶朝章，报德伸冤，敢欺天道。苟显违於法制，虽滞於岁时，终振大纲，须归至理。重念太祖皇帝尝开霸府，有事四方，迨建皇朝，载迁都邑，每以主留重务，居守难才，慎择亲贤，方膺寄任。故博王友文，才兼文武，识达古今，俾分忧於在浚之郊，亦共理於兴王之地，一心无易，二纪於兹，尝施惠於士民，实有劳於家国。去岁郢王友，尝怀逆节，已露凶锋，将不利於君亲，欲窃窥於神器。此际值先皇寝疾，大渐日臻，博王乃密上封章，请严宫禁。因以莱州刺史授於郢王。友才睹宣头，俄行大逆。岂有自纵兵於内殿，却翻事於东都，又矫诏书，枉加刑戮，仍夺博王封爵，又改姓名，冤耻两深，诳欺何极！伏赖上元垂，宗社降灵，俾中外以叶谋，致遐迩之共怒，寻平内难，获剿元凶，既雪耻于同天，且免讥于共国。朕方期遁世，敢窃临人，遽迫推崇，爰膺缵嗣。冤愤既伸於幽显，霈泽宜及於下泉。博王宜却复官爵，仍令有司择日归葬。  

○国忌辍朝诏  

太祖皇帝六月二日大忌。朕闻姬周已还，并用通丧之礼，炎汉之後，方行易月之仪，历代相沿，万几斯重，遂为故实，难遽改更。朕顷遘家冤，近平内难，倏临祥制，俯迫忌辰，音容永远而莫追，号感弥深而难抑，将欲表宅忧於中禁，是宜辍听政於外朝，虽异常仪，愿申罔极。宜辍五月二十二日至六月二十九日朝参。军机急切公事，即不得留滞，并仰画时闻奏施行。  

○辍朝答宰臣诏  

朕闻礼非天降，固可酌於人情，事系孝思，谅无妨於国体。今以甫临忌日，暂辍视朝，冀全哀戚之情，用表始终之节。宰臣等累陈章表，备述古今，虑以万几之繁，议以五日之请。虽兹恳切，难尽允俞。况保身方荷於洪基，敢言过毁，而权制获申於至性，必在得中。宜自今月二十九日辍至六月七日，无烦抑请，深体朕怀。  

○分相魏为两镇诏  

分疆裂土，虽赏勋劳，建节屯师，亦从机便。比者魏博一镇，巡属六州，为河朔之大藩，实国家之巨屏，所分忧寄，允谓重难，将叶事机，须期通济。但缘镇定贼境，最为魏博亲邻，其次相卫两州，皆控泽潞山口，两道并连於晋土，分头常寇於魏封，既须日有枝梧，未若俱分节制。免劳兵力，困奔命於两途；稍泰人心俾安居於终日。其相州宜建节为昭德军，以澶卫两州为属郡，以张筠为相州节度使。  

○答贺德伦诏  

魏博寇敌接连，封疆悬远，凡於应赴，须在师徒。是以别建节旄，各令捍御。并镇则委魏博控制，泽潞则遣相卫枝梧。咸遂便安，贵均劳逸。已定不移之制，宜从画一之规。至於征伐事权，亦无定例。且临清王领镇之日，罗绍威守藩以来，所领事衔，本无招讨。祗自杨师厚先除陕滑二帅，皆以招讨兼权，因兹带过邺中，原本不曾落下，苟循事体，宁吝施行？况今刘指镇定出征，康怀英往岐进讨，祗令统率师旅，亦无招讨使衔。切宜遍谕群情，勿兴浮议，倚注之意，卿宜体之。  

○赐镇南军节度使刘诏  

阃外之事，全付将军。河朔诸州，一旦沦没，劳师弊旅，患难日滋，退保河ヂ，久无斗志。昨东面诸侯，奏章来上，皆言仓储已竭，飞免不充，于役之人，每遭擒掳。夙宵轸念，惕惧盈怀。将军与国同休，当思良画。如闻寇敌，兵数不多，宜设机权，以时翦扑。则予之负荷，无累先人。  

○以曹州刺史朱检校太傅充平卢军节度使诏  

行营诸军马步都虞候匡国军节度观察留后朱，昨以寇戎未灭，兵革方严，所期朝夕之闲，克弭烟尘之患，每於将帅，别注忧劳。而谢彦章孟审澄侯温裕忽构异图，将萌逆节，赖朱挺施贞节，密运沈机，果致枭擒，免资仇敌。特加异殊之命，用旌忠孝之谋，便委雄藩俾荷隆渥可检校太傅充平卢军节度淄青登莱等州观察处置押新罗渤海两蕃等使兼行营诸军马步军副都指挥使，仍进封沛国郡开国侯。  

○举废官诏  

应文武朝官，或有替罢多年，漂流在外者，宜令中书门下量才除授，勿使栖迟。或有进士策名累年，未释褐者与初任一官，已释褐者依前资叙用。  

○禁私度僧尼诏  

两都左右街赐紫衣及师号僧，委功德使具名闻奏，今後有阙，方得奏荐，仍须道行精至，夏腊高深，方得补填。每遇明圣节，两街各许官坛度七人。诸道如要度僧，亦仰就京官坛，仍令祠部给牒。今後只两街置僧录，诸道僧正并废。  

○赏赐诸军诏  

郊大礼，旧有渥恩，御殿改元，比无赏给，今则不循旧例，别示特恩。其行营将士赏赉，已给付本家。宜令招讨使霍彦威副招讨使王彦章、陈州行营都指挥使张汉杰晓示诸军知悉。  

○降封惠王友能为房陵侯诏  

朕君临四海，子育兆民，惟持不党之心，庶叶无私之运。其有齿予戚属，虽深敦叙之情，干我国经，难固含宏之旨，须遵常宪，以示至公。特进检校太傅使持节陈州刺史兼御史大夫上柱国食邑三千户惠王友能，列爵为王，颁条治郡，受元戎之寄任，处千里之封疆，就进官资，己登崇贵，时加锡赉，以表优隆，宜切知恩，合思尽节，抚俗当申於仁政，佐时期效於忠规。而狎彼小人，纳其邪说，忽称兵而向阙，敢越境以残民，侵犯郊畿，惊挠辇毂，远迩咸嫉，谋画交陈。及兴问罪之师，旋验知非之状，沥恳继陈於章表，束身愿赴於阙庭。备述艰危，觊加宽恕。朕得不自为屈已，姑务安仁，特施贷法之恩，盖举议亲之律。询於事体，抑有朝章，止行退责之文，用塞众多之论。可降封房陵侯。  

於戏，君臣之体，彼有不恭；伯仲之恩，予垂立爱。顾兹轻典，岂称群情？凡在臣寮，当体朕意。  

○奖王周诏  

王周佐国贤臣，殿邦良帅，战伐之功显著，葺绥之政尤彰。昨者殄寇常山，总戎泾水。安边静塞，克施抚驭之方；察俗观风，尽去烦苛之弊。备陈条件，足验公清。一方既洽於咏歌，百姓顿期於苏息。王周宜赐诏奖。  

○安叔干诏  

安叔干折狱惟良，化民有术，治彼无讼，使之知禁，鸣χ息於砥路，茂草生於圜土，求之古人，何以臻此？三载考绩，不忘明允之能；五刑有服，无违中正之道。以斯为政，良可嘉焉。  

○贷华温琪赃罪诏  

朕若不与鞫究，谓予不念赤子；若遂行典宪，谓予不念功臣。为子君者，不亦难乎？其华温琪所受赃，宜官给，代还所讼之家。  

○授钱Α第三子传瑛驸马都尉赐Α敕  

敕吴越国王钱Α。朕念敬尊元老，礼无出於父师；崇树华姻，事莫先於婚媾。故金张贵族，方膺下嫁之荣；齐宋大邦，始称和鸣之兆。恭惟先帝与卿，素同盟约，誓扫寇雠，远裨缔构之功，终集兴隆之运。虽崇资厚禄，酬勋已极於当时，而懿戚周亲，结分思联於奕世。寻期爱女，欲配高门。三边未息於戎机，百两遂稽於宿诺。今朕祗膺天眷，获嗣皇图，念三年无改之规，思二姓好逑之重。愿遵先旨，特举令仪。况传瑛骊颔奇光，凤毛异彩，不俟折笄之训，已当压纽之祥。妫涔名门，雅称太姬之匹；张敖显族，宜承元女之姻。是用先降徽章，特加异数，擅斋坛之斧钺，兼台室之钧衡，既明必复之徵，且展维私之分。料卿精识，体朕至怀。今授传瑛大同军节度使检校太傅同中书门下平章事驸马都尉，兼加食邑八百户。  

○以寿春公主选驸马赐钱Α敕  

敕：给事中韦彖等到镇选尚，今陈让恩命事具悉。卿六朝元老，一代纯臣。挺金石之心，功参缔构；识风□之会，力赞邦家。歌钟不足以宣猷，简册寻盈於编纪。所以先帝顷在潜龙之际，欲敦鸣凤之文，择彼芝兰，聘於骨肉。及开张运祚，巡狩寰区。虽妫降嫔，未行嘉礼，而晋原埋土，不享修龄。朕去岁特辍近班，俾道遗训，冀谐良匹，别付至亲。卿又过执谦冲，远形辞避。且知子莫若父，知臣莫若君。将相联荣，公王叠庆。岂无令器，可奉明恩。勿坚抑之仪，速副选求之旨。伫行制命，勉沃朕怀。钦重之馀，延瞩无已。  

○选钱Α十五子传为驸马赐Α敕  

卿功高鼎铉，爵极土茅，光纪年击月之书，等巢阁负图之瑞。朕自惟寡薄，猥荷基扃，唯於旧勋，敢坠先志。所以再谋选尚，用洽姻亲。况卿男传，学礼闻诗，资忠履孝。前代则何郎风貌，克著嘉名；近朝则郭令功崇，爰推爱子。既臻具美，须降明恩，俾升右揆之荣，兼正九卿之秩，奉车增贵，鸣玉趋朝，骋骐骥之修途，契凤凰之吉兆。眷蛮之外，慰沃良深，今授传检校尚书右仆射守司农卿驸马都尉，已从别敕处分，想宜知悉。  

○命钱Α进取海南刘岩敕  

敕曰：朕闻越纪乱常，前王无赦，惩恶劝善，有国不私，苟罪恶以显彰，在刑名而何逭，其有身当殊宠，既受国恩，敢行不轨之心，具验速辜之迹，颁行典宪，仍令诘。诸靖海建武等军节度使上柱国平南王刘岩，顷因乃父，发迹本藩，寻赖其兄，致身宾席，受先朝之拔擢，极上将之宠权，念其尊奖之诚，许继藩宣之任，乃自行军之职，纪膺推毂之恩，秩进三司，位同四辅。自朕获承大宝，累进崇资，一门无比其超荣，百世岂畴其宠耀。而敢飞章不纪，希宠无厌，始求都统四邻，後请封王南越，贪饕斯甚，逾僭无阶。朕每含容，再伸优渥，授之东镇，加以南平。比罔思止足，益恣凶狂，妄称汉室遗宗，欲继尉佗鬼迹，结连淮海，阻塞梯航，徒惑远方，僭称大号。在人情而共弃，岂天道以能容。宜命讨除，用清逆乱。尔天下兵马都元帅钱Α，志扶社稷，任总兵师，每兴愤激之辞，愿举诛夷之令。是用俾尔元老，讨彼叛臣，先行夺爵之文，爰举摧凶之典。刘岩在身官爵，并宜削夺。  

於戏，将相重任。子孙殊荣，不能常守於藩修，而乃自干於国典，指凶残而必取，念染污以将新，非我无终始之恩，实彼有满盈之罪。凡百珍重，悉体朕怀。  

○改元德音  

朕闻惟辟动天。惟圣时宪，故君为善则降之以福，为不善则降之以灾。朕以眇末之身，於王公之上，不能荷先帝艰难之运，所以致苍生涂炭之危，兵革荐兴。灾害仍集，内省厥咎，盖由朕躬。故北有边裔狡逞之师，西有蒲同乱常之旅。连年战伐，积岁转输，虔刘我士民，侵据我郡邑，师无宿饱之馈，家无担石之储。而又水潦为灾，虫蝗作，戒谴作於上，怨咨闻於下，而况骨肉之内，窃弄干戈；畿甸之中，辄为陵暴。但责躬而罪已，敢怨天以尤人。盖朕无德以事上穹，无功以及兆庶，不便於时者未能去，有益於民者未能行，处事昧於酌中，发令乖於至当，招致灾患，引翼祸殃，罪在朕躬，不敢自赦，夙夜是惧，寝食靡宁。将励已以息灾，爰布泽而从欲。今以薰风方扇，旭日初升，朔既视於正阳，历宜更於嘉号。庶惟新之令，敷华夏以同欢；期克念之心，与皇王而合道。其贞明七年宜改为龙德元年。应天下见禁罪人，除大辟罪外，递减一等。德音到後，三日内疏理讫奏。应欠贞明三年四年诸色残欠五年六年夏税残税并放。侍卫亲军及诸道行营将士，等第颁赐优赏，己从别敕处分。左降官与量移，已经量移者与复资。长流人各移近地，已经移者许归乡里。前资朝官，寄寓远方，仰长吏津置赴阙。内外文武常参官节度使留後刺史，父母亡殁者，并与封赠，公私债负。纳利及一倍已上者，不得利上生利。先经阵殁将校，各与追赠。  

○报典军赵岩书  

夷门太祖创业之地，居天下之冲，北拒并汾，东至淮海，国家藩镇，多在厥东，命将出师，利於便近。若都洛下，非良图也。公等如坚推戴，册礼宜在东京，贼平之日，即谒洛阳陵庙。  

## ●卷一百三  

☆李克用（後唐太祖一）  

帝姓朱耶氏，赐姓李，讳克用，其先陇右金城人，唐大中十年生。始祖拔野，贞观中从太宗讨高丽有功，为沙ヌ都督，子孙代袭。帝初为□中牙将，累官司空，龙纪元年封陇西郡王，乾宁二年进封晋王。天五年正月薨，年五十三，同光元年追谥武皇帝，庙号太祖。  

○上昭宗自诉表  

晋州长宁关使张承晖於当道录到张榜，并诏曰，张充招讨制置使，令率师讨臣，兼削臣属籍官爵者。臣诚冤诚愤顿首顿首。伏以宰臣张，欺天蔽日，廊庙不容，谗臣於君，夺臣之位，凭燕帅妄奏，与汴贼结恩，矫皇威，擅宣王命，徵集师旅，挠乱乾坤，误陛下中兴之谋，资黔黎重伤之困。臣实何罪，而陛下伐之，此则宰臣持权而欺陛下。况臣父子三代，受恩四朝，破徐方，救荆楚，收凤阙，碎枭巢，致陛下今日，冠通天之冠，佩白玉之玺。臣之属籍，懿皇所赐，臣之师律，先帝所命。臣无逆节，讨何名？陛下若厌逐功臣，欲用文吏，自可迁臣封邑，以侯就第。奈何加诸其罪，孰肯无词？若以臣□中之伐，获罪於时，则拓拔思恭取延，朱全忠侵徐郓，陛下何不讨之？假令李孝德不忠於主，伐之为是，则朱时溥，有何罪耶？此乃同坐而异名，赏彼而诛此，使天下藩服，强者扼腕，弱者自动，流言窃议，为臣怨嗟，固非中兴之术也。且陛下阽危之秋，则奖臣为韩彭伊霍；既安之後，骂臣曰戎羯蕃夷。海内握兵立事，如臣者众矣，宁不惧陛下他时之骂哉。臣昨遇燕军，以礼退舍，匡威浅昧，厚自矜夸，乃言臣中矢石，覆士卒，致内外吠声一发，短谋竞陈，误陛下君臣之分。况命官选将，自有典刑，不必幸臣之弱，而後取之。傥臣延期挺命，尚固一方，彼实何颜，以见陛下？此则奸邪朋党，轻弄邦典，陛下凝旒端，何由知之？今张既已出军，微臣固难束手。臣便欲叫阍轻骑，面叩玉阶，诉邪佞於陛下之彤墀，纳诏命於先皇之宗庙，然後束身司败，甘处宪章。  

○报西川王建书  

窃念本朝屯否，巨业沦胥，攀鼎驾以长违，抚彤弓而自咎，默默终古，悠悠彼苍，生此厉阶，永为痛毒，视横流而莫救，徒誓楫以兴言。别奉函题，过垂奖谕，省览周既，骇惕异常。泪下г衿。倍郁申胥之素；汗流浃背，如闻蒋济之言。仆经事两朝，受恩三代，位叨将相，籍系宗支，赐钺以专征，徵包茅而问罪。鏖兵接战，二十馀年，竟未能斩新莽之头颅，断蚩尤之户髀，以至庙朝颠覆，豺虎纵横。且受任分忧，叨荣冒宠，龟玉毁椟，谁之咎欤？备阅指陈，不胜惭恧。然则君臣无常位，陵谷有变迁，或塞长河，泥封函谷，时移事改，理有万殊。即如周末虎争，魏初鼎据。孙权父子，不显授於汉恩；刘备君臣，自微兴於涿郡。得之不谢於家世，失之无损於功名。适当逐鹿之秋，可靳华虫之服。惟仆累朝席宠，奕世输忠，忝佩训词，粗存家法。善博奕者，惟先守道，治蹊田者，不可夺牛。誓於此生，靡敢失节，仰凭庙胜，蚤殄寇仇。如其事与愿违，则共臧洪游於地下，亦无恨矣。唯公社稷元勋，华嵩降祉，镇九州之上地，负一代之宏才，合於此时，自求多福。所承良讯，非仆深心，天下其谓我何，有国非吾节也。孤恳，此不尽陈。  

○北岳庙题名  

河东节度使检校太保同中书门下平章事陇西郡王李克用，以幽镇侵扰中山，领蕃汉步骑五十万众，亲来救援。与易定司空同申祈祷，翌日过常山问罪。时中和五年二月廿一日，克用记。  

至三月十七日，以幽州请就和断，遂却班师，再谒ㄧ容，兼申赛谢，便取飞狐路却归河东。廿一日，克用重记。  

☆李存勖（後唐庄宗一）  

帝讳存勖，太祖长子，唐光启元年生，年十一，授检校司空隰州刺史，天五年嗣封晋王，二十年四月，筑坛魏州即帝位，同光二年，加尊号昭文睿武至德光孝皇帝。在位四年，年四十二，谥曰光圣神闵孝皇帝，庙号庄宗。  

○亲决疑狱令  

议狱恤刑，比求冤滥，顽民下辈，轻侮宪章，苟非五听之通明，何辨二门之邪正。自今後法司如有疑狱，予自据格令以决之。此法既行，虽亲无赦。  

○严科市井凶豪令  

兵乱以来，生灵凋耗，岂止赋租烦重，加之寇盗侵渔。又闻市井之中，多有凶豪之辈，昼则聚徒υ博，夜则结党穿窬，若不示以严科，何以惩其巨蠹？仰法司显行条令，峻设是防。  

○徇刑魏博卫滑诸郡县令  

王室构屯，七庙被陵夷之酷；昊天不吊，万民罹涂炭之灾。必有英主奋庸，忠臣仗顺，斩长鲸而清四海，廓ビ寝以泰三灵。予位忝维城，任当分阃，念兹颠覆，讵可晏安。仗桓文节制之规，问羿浞凶狂之罪。逆温砀山佣隶，巢孽馀凶。当僖宗奔播之初，我太祖扫平之际，束身泥首，请命牙门，包藏奸诈之心，惟示妇人之态。我太祖俯怜穷鸟，曲为开怀，特发表章，请帅梁汁。才出萑蒲之泽，便居茅社之尊。殊不感恩，遽行猜忍。我国家祚隆周汉，迹盛伊唐，二十圣之基，三百年之文物，外则五侯九伯，内则百辟千官。或代袭簪缨，或门传忠孝，皆遭陷害，永抱沈冤。且镇定两藩，国家巨镇，冀安民而保族，咸屈节以称藩。逆温唯仗阴谋，专行不义，欲全吞噬，先据属州。赵王特发使车，来求援助。予情惟荡寇，义切亲仁，躬率赋舆，赴兹盟约。贼将王景仁将兵十万，屯据柏乡。遂驱三镇之师，授以七擒之略，鹳鹅才列，枭獍大奔，易如走坂之九，势若燎原之火。僵尸仆地，流血成川。组甲戈，皆投草莽；谋夫猛将，尽作俘囚。群凶既快於天诛，大憝须悬於鬼录。今则选兵甲，简练车徒，乘胜长驱，翦除元恶。凡尔魏博邢之众，感恩怀义之人，乃祖乃孙，为圣唐赤子，岂徇虎狼之党，遂忘覆载之恩。盖以封豕长蛇，凭陵荐食，无方逃难，遂被胁从。空尝胆以衔冤，竟无门而雪愤。既闻告捷，想所慰怀。今义旅徂征，止於招抚。昔耿纯焚庐而向顺，萧何举族以从军。皆审料兴亡，能图富贵，殊勋茂业，翼子贻孙，转祸见几，决在今日。如能诣辕门而效顺，开城堡以迎降，长吏则改补官资，百姓则优加赏赐，所经诖误，更不推穷。三镇诸军，已申严令，不得焚烧庐舍，剽掠马牛。但仰所在生灵，各安耕织。予恭行天伐，罪止元凶，已外归明，一切不问。凡尔士众，咸谅予怀。  

○平魏博令  

我国家列爵疏封，皆循旧制，建藩维而命宗子，锡茅社以报功臣。惟兹魏邦，缵乃旧服。自逆温肇乱，天下分离，谋害忠良，窥觎藩翰，遂使公侯之国，鞠为蛇虺之场。朱友贞蕞陋馀妖，人神共弃，不量其力，谓秦无人，尚为贻厥之谋，巧设兼并之计，改张节制，分割山河，连薨皆弊於诛求，编户不安於闾井。且人为邦本，君乃民天，既兴虐我之谋，须起予之叹。遂至桓桓列校，扰扰齐，奋白梃以捐生，洁壶浆而望主。予叨居阃政，誓复圣唐，永念生灵，尝生轸恻，睹兹残弊，尤切疚怀。昨百姓三军，请予兼领，奸凶在近，镇抚尤难，赖尔众多，共宣忠力。切以军府变更之後，人情易动难安，将务辑宁，须严法令。凡讹言谤议，残物害人，结党连朋，抵刑犯禁，如当纠告，法固难容。凡尔蒸人，勉其自励。布告中外，咸使闻知。  

○谕曹濮百姓教  

干纪乱常，人神共怒，杀君盗国，天地何容？激忠良仗顺之心，拯黎庶倒悬之急。予爰从近岁，亲举义师，每惟戡难之谋，所切吊民之志。而贼党不分逆顺，凭附妖凶，唯偷晷漏之生，不虑覆亡之祸。去秋予暂归宁觐，留侍并都。贼将王瓒，辄渡洪河，偷营巢穴，不敢前来决战，远出交兵，壁闭偷安，可知羸懦。予亲临贼垒，率士登城，贼遂出营门，与吾合战，才交锋刃。便委干戈，戮甲士二万馀人，夺铁骑三千馀匹。敬千、李立之辈，已衅鼓於军前；拱宸侍卫之徒，尽横尸於大野。所残无几，不日翦除。料彼友贞，难逃铁钺，岂能保完生聚，御捍疆陲。予昨径出偏师，徇地曹濮，闵其蒸庶，罹此百殃，空多转饷之劳，殊失保全之望。予示其祸福，各择安危，勿附贼以亡家，须决机而保族。若能自携老幼，归我封巡，亦议抚绥，俾令苏息。如怀乡恋土，苟免待时，则须远避兵锋，慎於去就，伫平凶鬼，冀复乡园。其诸军兵士州县长吏等，自解围上党，封阵柏乡，莘县交兵，杨刘接战，亦合谙吾机略，可料兴衰，何必阿附元凶，自贻伊戚，不如向义，自卜永图。旦旦之怀，元元共悉。  

○回鹘权知可汗仁美制  

回鹘可汗仁美，代袭骁雄，生知义烈，乘北方忠顺之气，为南面沙漠之君。自列圣有国之初，便申盟誓，及肃宗中兴之运，继立勋庸。迩来贡奉不违，戎马无警。一心尝保於甥舅，万里或结於姻亲。今则兴服之初，献琛俄至，仍闻抚宁七部，兼且控制诸蕃。终姓之道无偷，信言必复；嗣绪之文斯在，典册宜行。俾绍前修，且明久要，宜封为英义可汗，仍令所司择日，备礼册命。  

○伐蜀制  

朕以夙荷丕基，乍平伪室，非不欲宠绥四海，协和万邦，广正朔以遐同，俾人伦之有序，其或地居陬裔，位极骄奢，殊乖事大之规，但蕴偷安之计，则必徵诸典训，振以皇威，爰兴伐罪之师，冀遏乱常之党。蠢兹蜀主，世负唐恩，闲者父总藩宣，任居统制，属朱温东离汴水，致昭皇西幸岐阳，而乃不务扶持，反怀顾望，盗据剑南之土宇，全亏阃外之忄屯诚。先皇帝早在并门，将兴霸业，彼既曾驰书币，此亦复展谢仪，後又特发使人，专持聘礼，彼则更不回一介之使，答咫尺之书。星岁俄移，欢盟顿沮。朕顷遵崇遗训，嗣统外藩，追昔日之来诚，继先皇之旧好，又专持信币，皆绝酬还。缅惟背恩食言，可忍弃同即异。今观孽坚，绍据山河，委阉官以持权，凭阻修而僭号。早者曾上秦王缄札，张皇蜀地声尘，形侮渎之言辞，谤亲贤之勋德。昨朕风驱锐旅，电扫凶渠，复已坠之宗祧，缵中兴之历数。捷音旋报，复命仍稽。使来而上抗书题，情动而先夸险固。加以宋光葆辄陈狂计，别启奸谋，将欲北顾秦州，东窥荆渚。人而无礼，罪莫大焉。昨客省使李严奉使铜梁，近归金阙，凡於奏对，备述端由。其宋光嗣相见之时，於坐上便有言说，先问契丹强弱，次数秦王是非，度此包藏，可见情状。加以疏远忠直，朋比奸邪。内则纵恣轻华，竞贪宠位；外则滋彰法令，蠹耗生灵。既德力以不量，在人祗之共愤。今命兴圣宫使魏王继岌充西川四面行营都统，仍命侍中枢密使郭崇韬充西川东北面行营都招讨制置等使，荆南节度使高季兴充西川东南面行营都招讨使，凤翔节度使李晒充都供军转运应接等使，同州节度使李令德充行营招讨副使，陕州节度使李绍琛充行营蕃汉马步军都排阵斩斫使兼马步军都指挥使，西京留守张筠充西川管内安抚应接使，华州节度使毛璋充行营左厢马步都虞候，州节度使董璋充行营右厢马步都虞候，客省使李严充西川管内招抚使，总领阙下诸军，兼四面诸道马步兵士，取九月十八日进发。凡尔中外，宜体朕意。  

○幸洛京诏  

自古圣帝明王，创业垂统，九州共贯，五运相承，未有不始於忧勤，终於逸乐。故苗人不作，不能成舜伐之功；葛伯不生，无以立汤征之事。理乱有常数，文质为大纲，秦不道而汉室兴，隋无德而皇朝王。连二十叶，垂三百年。自衅起河南，灾缠海内。朕自提戎律，切为国仇，每亲统夫师徒，欲早宁乎寰宇。近者诸方侯伯，叠贡笺章，劝即位以皆坚，让体元而不获。爰新凤历，寻揭鸡竿，显造丕图，倍惭凉德。盖自文班武列，抱义怀忠，共倾忻戴之心，遂应绍开之运，以正君臣之位，以安宗社之基。未偃武以修文，倍宵衣而旰食，不以万乘自尊为乐，惟以八未静为忧。更赖上下一心，内外同力，诫严朕军旅，抚恤朕黎，务裨赞以为常，期清平而可待，注属ム倚，不舍斯须。  

○虑囚诏  

刑以秋冬，虽关恻隐，罪多连累，翻虑滞淹。若或十人之中，止为一夫抵死，岂可以轻附重，禁锢逾时？言念哀矜，又难全废。其诸司囚徒，罪无轻重，委本司据罪详断申奏。轻者即时疏理，重者候过立春，至秋分然後行法。如是事系军机，须行严令。或谋逆恶，或蓄奸邪，或行劫杀人，难於留滞，并不在此限。  

○赐诚惠法号广法大师诏  

诚惠鹫岭名流，鸡园上哲，精守护鹅之戒，宏宣住雁之谈。潜括三乘，深明四谛，忍草长新於性苑，意花不染於情田。自隐迹灵峰，栖心胜地，泛慈舟而拯溺，持慧炬以引迷。五百龙神，皆降懿德；一万圣众，尽继元踪。为法两之栋梁，作空门之标表。朕方兴景运，大阐真风，宜旌积行之名，以奉无为之教。今赐号广法大师，赐紫衣。  

○黜郑珏等诏  

惩恶劝善，务振纪纲，激浊扬清，须明真伪。盖前王之令典，为历代之通规，必按旧章，以令多士。而有志萌僭窃，位忝崇高，累世官而皆受唐恩，贪爵禄而但从伪命，或居台铉，或处权衡，或列近职而预机谋，或当峻秩而掌刑宪，事分逆顺，理合去留。伪宰相郑珏等一十一人，皆本朝簪组，儒苑品流，虽博识多闻，备明今古，而修身慎行，颇负祖先。昧忠贞而不度安危，专利禄而全亏名节，合当大辟，无恕近亲。朕以缵嗣丕基，初平巨憝，方务好生之道，在行含垢之恩。汤网垂仁，既矜全族；舜刑投裔，兼贷一身。尔宜自新，我全大体。其为显列，不并庶寮。馀外应在周行，悉仍旧贯。凡居中外，咸体朕怀。  

○入汴州诛乱臣诏  

朕既殄伪庭，显平国患。好生之令，含宏虽切於予怀；惩恶之规，决断难违於众请。况赵岩、赵鹄等，自朕收城数日，布惠四方，尚匿迹以潜形，罔悛心而革面，须行赤族，以谢众心。其张汉杰，昨於中都与王彦章同时俘获，此际未详行止，偶示哀矜。今既上将陈词，群情激怒，往日既彰於僭滥，此时难漏於网罗。宜国刑，以塞群论。除妻儿骨肉外，其他疏属仆使，并从释放。敬翔李振，首佐朱温，共倾唐祚，屠害宗属，杀戮朝臣，既寰宇以皆知，在人神而共怒。敬翔虽闻自尽，未豁幽冤，宜与李振并族於市，属仆使，并从原宥。朱圭素闻狡蠹，唯务谗邪，斗惑人情，枉害良善，将清内外，须切去除，况众状指陈，亦宜诛戮。契丹实刺鄂博，既弃其母，又背其兄，朕比重怀来，厚加恩渥，看同骨肉，锡以姓名，兼分符竹之荣，叠被颁宣之渥，而乃辄孤重惠，复背明庭，罔顾欺违，窜归伪室，既同枭獍，难贷刑章，可并妻子同戮於市。其朱氏近亲，赵鹄正身，赵岩家属，仰严加擒捕。其馀文武职员将校，一切不问。  

○允郭崇韬再让节镇优诏  

朕以卿久司枢要，常处重难，或迟疑未决之机，询诸先见；或忧挠不定之事，访自必成。至於替朕丕基，登兹大宝。众兴异论，卿独坚言，天命不可违，唐祚必须复，请纳家族，明设誓文。及其密取汶阳，兴师入不测之地；潜通河口，贡谋占必济之津。人所不知，卿唯合意。迨中都啸聚，群党窥陵，朕决议平妖，兼收浚水。虽云先定，更审前筹，果尽替成，悉谐沈算。斯即何须冒刃，始显殊庸，况常山陆梁，正虞未复，卿能抚众，共定群心。惟朕知卿，他人宁表。所以赏卿之宠，实异等伦；沃朕之心，非虚渥泽。今卿再三谦逊，重叠退辞，始纳常阳，请归上将，又称梁苑，不可兼权，如此周身，贵全名节，古人操守，未可比方。既览坚辞，难阻来表。其再让汴州，所宜依允。  

○建长寿宫诏  

皇太后母仪天下，子视群生，当别建宫闱，显标名号。冀因称谓，益表尊严。宜以长寿宫为名。  

○答郭崇韬陈情表手诏  

卿名高钓渭，才大筑岩，夙符封社於周王，早契梦魂於殷主。顾君臣之际会，实社稷之威灵。所以翊赞冲人，缵承丕祚。顷岁以梁城构逆，唐室罹灾，群凶竞起於萑蒲，九庙皆生於禾黍。忍耻而徒思尝胆，平居而未见沃心。尔能竭乃沈谋，资予大计，遂训齐虎旅，平殄枭巢，文轨混同，梯航尽入，延景运於缀旒之後，建殊庸於誓带之前。况今才告类於郊坛，方卜年於洛宅，始欲与卿平章理道，讲贯化源，长遵驭朽之规，每听从绳之谏。虽迁廊庙，尚委枢机，纵领藩垣，不离都辇。而又别颁金篆，求佐瑶图。今则忽睹表章，遽辞繁总，进退徒闻於知足，始终宁称於注怀。是宜励力扶持，勉思翼戴，既叶□从之义，更深日益之功。将致君而须历重权，方为主而难持谦柄。览卿陈乞，俾我焦劳，宜体朕怀，即断来表。  

○答郭崇韬再上陈情表诏  

卿忠孝有称，古今无比，竭智术而扶持景运，蹈谦和而统冠群英。郁有勋庸，刊於简册。昨以翦平元恶，开拓丕基，权谋虽出於朕怀，叶替全资於尔力。是乃委司钧轴，任总兵符，枢机兼掌於金藏，盟约备颁於铁券。实谐倚注，雅称隆。岂期忽览封章，坚辞密务。在卿幽明监德，内外推仁，可保於千载一时，何轸於前思後虑。况朕绥宁寰海，才欲半年，告类圆丘，未逾一月。耆德便归退静，群情莫测其缘。方赖嘉谋，永裨阙政。卿宜勉持干恪，永繁难，更图远大之功，共保初终之道。  

○慎选举诏  

近年文士，轻视格条，就试时疏於帖经，登第後耻於赴选。宜绝躁求之路，别开奖劝之门。其进士科已及第者，计选数年满日，许令就中书陈状，於都堂前各试本业诗赋判文。其中文艺灼然可取者，便与除官。如或事业不甚精者，自许准添选。  

○禁铅锡钱诏  

泉布之弊，杂以铅锡，惟是江湖之外，盗铸尤多。市肆之闲，公行无畏。因是纲商挟带，舟楫往来，换易好钱，藏贮富室，实为蠹弊。须有条流。宜令京城诸道，于坊市行使钱内，点检杂恶铅锡钱，并宜禁断。沿江州县，每有舟船到岸，岩加觉察，不许将杂铅锡恶钱往来，换易好钱。如有私载，并行收纳。  

○赐功臣名号诏  

朕自削平中夏，扫荡群凶，被介胄以征行，历星霜而扈从。凡经百战尽立殊功，永念丹心，真同赤子。若无旌赏，岂表恩荣？其都将官员，自司空已下者，并赐协谋定乱佐国功臣。自仆射尚书常侍至大夫中丞，宜并赐忠勇拱卫功臣。萁初带宪衔，宜并赐忠烈功臣。己有功臣名者，不在此限。其节级长行军将，并宜赐扈跸功臣。  

○封命妇邑号诏  

昨皇太后爰自北京归於大内，旋膺典册，正位宫闱。载详邦国旧规，合有命妇贡表，宜稽邃古，以示新恩。应内外文武官妻，可据品秩高卑，各封邑号。  

○令诸道节度使等洛京修宅诏  

朕刷荡妖氛，收复京辇三灵胥悦，万国骏奔，凡在照临，毕同欣戴。或出司土宇，入觐朝廷，若无列第於神州，何表爱君之诚节。诸道节度观察防御团练刺史等，并宜令洛京修宅一区。既表皇都之壮丽，复佳清洛之浩穰，因我后之化家。睹群居之恋阙。  

○减东京赋税诏  

闲者以皇纲中坠，国步多艰，率兵甲於两河，涨烟尘於千里。忧勤二纪，劳役万端。矧乃东京国号，大名雄称，全魏昔惟广晋，今实兴唐。自朕南北举兵，高低叶力，总六州之疆土，供万乘之征租。有飞刍免粟之劳，有浚垒深沟之役，赋重而民无嗟怨，务繁而士竭忠勤。致於扫荡氛霾，平除伪逆，九庙复尝之荐，兆人息涂炭之灾。静想夤缘，深所嘉叹。昨者因追曩素，载洽歌谣，俱悬望幸之诚，遂举省方之典。爰临管界，洎至都城。对父老之欢呼，眷怀斯契；睹井田之凋废，临驭增惭。得不特降优恩，俾苏旧地，冀表宠绥之道，免渝敦激之风。应东京随丝盐钱，每两俱减放五文。逐年卖蚕盐食盐大盐甜次冷盐，每斗与减五十文。栾盐与减三十文。其小べ豆税，每亩长与减放三升。都城内店宅园圃，比来无税，顷因伪命，遂有配徵。後来原将所徵物色，添助军人衣赐。将令通济，宜示矜蠲。今据紧慢去处，於见输税丝上，每两作三等酌量纳钱，贵与充本回图收市军人衣赐，其丝永与除放。所有六街内空闲田地，并许新归业人户逐便盖舍居止，与免差徭。如是本主未来，一任坊邻收佃。庶令康泰，俾表优恩。  

○驾还洛京诏  

朕以削平僭乱，底定寰区，爰宅洛都，再逾星岁。乃眷兴王之地，颇聆望幸之辞，暂议省巡，以慰群品。因兹驻跸，俄已经春，优恩既洽於大名，车驾宜还於中土。俾宣遐迩，咸畅平。可定此月十七日发程，取河阳旧路归洛。  

○定老试例诏  

起今後，宜准开成三年敕文，凡有官者并诣吏曹，未仕者皆归礼部，其童子则委本州府依诸色举人例考试，结解送省，任称乡贡童子，长吏不得表荐若无本处解送，本司不在考试之限。  

○求言诏  

朕闻古先哲王，临御天下，上则以无偏无党为至治，次则以足食足兵为远谋。缅维前修，诚可师范。朕纂承凤历。嗣守鸿图，三载於兹，万几是总。非不知五兵未弭，兆庶多艰，盖赖卿等寅亮居怀，康济为务，冀尽赋舆之理，洞询盍彻之规。今则潜按方区，备聆谣俗，或力役罕均其劳逸，或赋租莫辨於後先。但以督促为名，烦苛不已。被甲胄者何尝充给，趋朝省者转困支持。州闾之货殖全疏，天地之灾祥屡应。以至星辰越度，旱涝不时，农桑失业於邱园，道堇相望於郊野。生灵及此，寝食宁遑。岂非朕德政未孚，焦劳自掇者耶？朕昨亲援毫翰，轸念疮痍，一则询尔谋猷，一则表予宵旰。未披来奏，转挠於怀，敢不翼翼罪躬，乾乾轸虑。咨尔四岳，弼予一人。何不举尔贤才，辅予寡昧？百辟之内，群后之闲，莫不有尽忠者被掩其能，抱器者难陈其力。或草泽有遗逸之士，山林多屈滞之人。尔所不知，吾将安访？卿等位尊调鼎，名显代天，既逢不讳之朝，何吝繇中之说，当宜历告中外，急访英髦。应在任及前资文武官，下至草泽之士，有济国治民除奸革弊者，并宜各献封章，朕当选择施行。其近宣御札，亦可告谕内外，体朕意焉。  

## ●卷一百四  

☆後唐庄宗（二）  

○许求外职敕  

迩闻京百官俸钱至薄，骨肉数多，支赡不充，朝夕难遣。伪庭时刻削严急，不敢披陈，今既混同，是行优恤。下御史台，在班行有欲求外职，或要分司，各许中书门下投状奏闻。  

○答降龙大师让法号紫衣敕  

爰遣内臣，远颁成命，师号既旌於戒行，紫衣无爽於受持，久属当仁，匪宜多让。  

○入洛招抚敕  

朕亲驱义旅，径下伪庭，凶雠虽已翦除，内外或闻骚扰。贵行招谕，以示绥怀。应诸色官员，并仍宜旧勾当。当军百姓，各自安居。永无劳弊之虞，共睹平之代。如无量之辈，扇动人心，便仰密加追捕，严行处断。贵从宁谧，当体朕怀。  

○幸洛京祀南郊敕  

朕猥以寡德，谬荷丕基，顺天行诛，因众除乱，刷宗祧之大耻，快亿兆之欢心。车书将致於混同，寰海渐从於开泰。所宜乐虔清庙，礼答圜丘，已定良辰，率遵旧典。朕取今月二十四日幸洛京，十二月二十三日朝献太微宫，二十四日朝献太庙，二十五日有事於南郊。经过州县，随事供备，不得妄有侵扰百姓。应诸处节度防御刺史等，不得远赴京都，擅离治所。务从简俭，以副朕怀。  

○止进献敕  

朕大平国患显绍帝图，廓天地之妖氛，救生灵之涂炭。方怀至理，永保鸿休，敦去华务实之规，成革故从新之化。足可塞侥幸之路，绝繁费之源。协我无私，告尔有位。应随处官吏务局员寮诸军将校等，如闻前例各有进献，直贡奏章，不唯亵渎於朝廷，实且旁滋於诛敛。速宜止绝，以肃风化。  

○许刘岳终丧敕  

左降官均州司马刘岳，有母年逾八十，近闻身故，既鲜兄弟，别无骨肉，孤魂旅寄，谁为盖棺？准本朝故事，许归终三年丧。服阕如未量移，即赴贬所。  

○答李德休请详定本朝法书敕  

李德休誉洽朝端，任隆台宪，将举行於旧典，请删定其法书，载阅申陈，备见公切。  

○简收德胜寨等处军士骸骨敕  

自十数年来，屡经战阵，杀伤暴露，有足闵嗟。其德胜寨莘县杨刘镇通津镇胡柳陂战阵之所，宜令逐处差人，简收骸骨埋瘗。取系省钱，备酒纸招祭，以慰亡魂。  

○元元庙枯桧再生敕  

当圣祖旧殿，生枯桧新枝，应皇家再造之期，显大国中兴之运。同上林仆柳，祥既协於汉宣；比南顿嘉禾，瑞更超於光武。宣标史册，以示寰瀛。宜委本州太清宫副使常加简察，兼令功德使差道士一人，往彼告谢，仍付史馆编录。  

○亲至怀州奉迎太后敕  

顷以未平国耻，须运戎机，十年亲统於骁雄，千里久违於定省。宁辞栉沐，尝切晨昏。今已翦荡元凶，宅居中土，仰禀庭闱之训，获宁宇宙之心。恨不得躬诣汾川，攀迎法驾。皇太后远涉山阻，将及近畿，朕何以端坐阙庭？为拘常礼，虽云旧制，未叶斯怀，朕今亲至怀州奉迎。  

○定内外官寮职事敕  

朕自雀台创业，兔苑平凶，救生聚之倒悬，俾寰区之反正。凡云机密，深系忧勤，每事多委密司，权令决遣，贵无停滞，要速施行。今则四海一家，万邦同德，中土之宸居显定，圜丘之祀礼方终。既整皇纲，合依旧制，使百官各举其职，庶事不失其宜。贵合通规，以成永例。此後应有公事，何色件合归枢密院，何色件合付京百司。至於军幕之中，并在精详分擘。内外免侵其职分，高低贵叶其规程。其或百姓军人，事关争讼，先经州县都将，须依次第披论。或致淹停，可诣台省。至若怀冤抑，要达禁庭。即许投状匦函，别议申雪。此或情非的确，理涉僭逾推诘有闻，必行朝典。兼有衣冠士族，参选官寮，或献所业文章，或述从前行止，因依驾幸，抵冒乘舆，希望恩荣，随张物体。更有军人百姓，亦敢将状冲突。须各示条章，绝其容易。宜令御史各下诸司河南府及诸道，分明晓示讫。其本朝百官有司所行公事，仍令御史台各取状申中书门下。  

○南郊减选敕  

朕祀天地，朝享祖宗，百司各具其威仪，郡吏遂蒙其置摄。希因霈泽，以录微劳。然而躁妄之徒，经求竞进，参杂之道，真滥莫分。勘职名则半是穴员，语人数则又盈千计。若无简举，并与宠荣，不惟开侥幸之门，兼恐挠铨衡之务。须明条例，方别等差。应诸司行事官，并付三铨，各遣取告敕考牒解繇入仕历子等磨勘。如文书尽备，只欠一选者，便与依资注官。欠两选者，与注同类官。欠三选四选者，与减一选。欠五选至七选者，与减两选。欠八选至十一选者，与减三选。一奏一除。未合入选门者，许自同光二年数本官选数满日赴集。其太常寺先以白身差摄本寺官，应奏祠祭劳考稍深者，追取元额补牒。简勘不虚，即与正授。如因大礼差补行事，有前任官及出身者，即须准诸司例，追告敕磨勘。其诸色黄衣欠两选者，与减一选。应官资已高不合铨司注拟者，亦委子细简勘，送名中书门下。如全无文书，称失坠官告，敕简敕甲，又无证据，只有格式公验，并诸司诸州府公凭，及试授官文牒，兼文书过格年月深远者，并宜落下。所冀官无滥受，恩不虚行。  

○禁请敕  

选举二门，仕进根本，当抡择於多士，全委仗於有司。苟请是从，则逾滥斯极。况方行公事，已集群材，须行戒励之文，俾绝幸求之路。宜令吏部礼部，抡材考艺，必尽於精详，灭私徇公，无从於请。仍委三铨贡院，榜示省门，晓告中外。  

○授献书人官敕  

史馆提举赦书节文购求经史，颇为允当，宜许施行。今宜添进纳四百卷已下、三百卷已上，皆成部帙，不是重叠，及纸墨书写精细，己在选门未合格人，一百卷与减一选；无选减数者，注官日优与处分。无官者纳书及三百卷，特授试官。  

○搜访被害臣寮敕  

朕祗膺大宝，虔奉鸿名，勉承夷夏之心，以副天人之望。虽德音寻降，赦宥近行，犹恐恩有所未孚，德有所未洽。自朱温劫迁昭宗至洛京已来，内外臣寮，有无辜妄遭刑戮者，更宜广令搜访，各与次第赠官，如有子孙，并委叙录。  

○放免四京秋税敕  

治国之由，安民是本。如闻今岁麦田虽繁，而结实不广，其四京诸道百姓，於麦地内察种得秋苗，并不徵税。  

○限决禁囚敕  

应御史台河南府行台马步司左右军巡院见禁囚徒，据罪轻重，限十日内，并悉决遣申奏。仍委西京诸道州府，见禁囚徒，速宜疏决，不得淹停。兼恐内外刑势官员私事寄禁，切要止绝，俾无冤滞。  

○葺修宫殿敕  

三川奥壤，四海名区，为帝王光宅之都，乃符瑞荐臻之地。周都始建，卜年遂启於延洪；汉室中兴即土是图於远大。咸兹建极，至我本朝，壮丽可观，浩穰为最。千门万户，实为富庶之乡；接庑连甍，宛有升平之俗。而自伪梁僭逆，诸夏凭陵，寻干戈而虐用蒸黎，恣涂炭而毒流草木。依凭兔苑，啸聚枭巢，遂令辇毂之闲，鞠兴芜没之叹。朕自削平大憝，纂嗣丕图，重兴卜洛之都，永启朝宗之会。将资久远，须议葺修。务令壮观於九重，实在骈罗於万户。京城应有空闲地，任诸色人请射盖造。藩方侯伯，内外臣寮，於京邑之中，无安居之所，亦可请射，各自修营。其空闲有主之地，仍限半年，本主须自修盖，如过限不见屋宇，亦许他人占射。贵在成功，不得虚占。  

○不准权停选举敕  

举选二门，国朝重事，俱要精确，难议权停，宜准常例处分。  

○允张全义请万寿节於嵩山琉璃戒坛度僧敕  

张全义首冠王臣，心明佛性，资善宏於净众，增福聚於皇基，将欲坛启琉璃，人铨鸳鹭，实彰忠节，宜示允俞。  

○幸东京敕  

大名重地，全魏奥区，成予定霸之基，致我兴王之业。盖以土田沃衍，庶士忠勤，载想夤缘，得无眷瞩。近者频令按察，颇乐和平，既坚望幸之诚，宜举省方之典。取来年正月七日，朕当巡幸东京。  

○禁短陌敕  

买卖人所使见钱，旧有条流，每陌八十文。近访闻在京及诸道市肆人户，皆将短陌转换长钱。今後凡有买卖，并须使八十陌钱。如有辄将短钱兴贩，仰所在收捉禁治。  

○约勒见钱敕  

诸道州府约勒见钱，素有条制，若全禁断，实匪通规。宜令三京诸道州府，城门所出见钱，如五百以上，不得放出。  

○禁徵纳礼钱敕  

兵吏部以台省礼钱为名，所司妄有留滞，在京者遽难应付，外来者固是淹延。须至条流，冀绝讹弊。自此後特恩授官，侍卫军功，改转内廷，诸司带职外来进奉，阙廷绫纸，并宜官给，无令收买。旧例朱胶，一切停废。礼钱亦不徵取。又虑所司困阙人吏，不办食直粮课，逐月两司各支与钱四十贯文。至於台省礼钱，宜特蠲减。比旧数五分许徵一分，其特恩已下，并不得徵纳礼钱。仍令中书门下条流，敕画经过诸司，无至停滞。其官告如是宣旨除授，及品秩合进呈者，准例送回。馀并送纳中书门下，点简给付。敕书到本司，十通已上，官限三月内印署了。三十通已上，限五日。五十通已上，中书门下与催促。如临时缓急宣赐，不拘此限。少府监铸造印文，元属礼部，两司无有推注。停滞诸道使臣，广徵铜炭价钱，纳後别须邀索。自此凡铸印，宜令本司限敕到五日内进呈。不计诸道在京，并不得徵纳铜炭价钱，所破料物，并计数於租庸院请领。仍预常给付价钱，使尽计帐，於租庸院更请。或有故违，必行宪典。  

○迁昭帝陵敕  

朕顾惟寡德，获嗣丕图，奉先之道尝勤，送往之诚靡怠。爰自重兴庙社，载展郊，旋荡涤於瑕疵，复涵濡於庆泽。盖忧劳靖国，旷坠承祧，御朽若惊，涉川为惧。繇是推移岁月，郁滞情怀。恭念昭宗晏驾之辰，少帝登遐之日，咸罹虺毒，遽殒龙髯，委冠剑於仇雠，山陵於枭獍。静惟规制岂叶度程，存怆结以弥深，固寝兴而增惕。虔思改卜，式慰允怀。宜令所司别选园陵，备礼迁葬，贵雪幽明之故，以申追慕之心。凡百臣寮，体朕哀感。  

○令李继麟制置榷盐敕  

会计之重，咸鹾是先，矧彼两池，实有丰利。顷自兵戈扰攘，民庶流离，既场务以隳残，致程课之亏失。重兹葺理，须仗规模，将立事以成功，在从长而就便。宜令李继麟兼兖州节度度支安邑解县两池榷盐使，便可制置，一一条贯。所有合置官吏等，亦委自使选差。  

○更定符蒙正等及第敕  

礼部所放进士符蒙正等四人，既慊群情，实干浮议，近令覆试，俾塞舆言。及再览符蒙正并成僚等程度诗赋，果有疵瑕。若便去留，虑乖激劝，傥无外降，即昧甄明。况王彻体物可嘉，属辞甚妙；桑维翰差无纰缪，稍有功夫。其王彻升为第一，桑维翰第二，符蒙正第三，成僚第四。  

○祈两敕  

亢阳稍甚，祈祷未徵，将致感通，难避劳扰。宜令河南府於府门造五方龙，集巫祷祭徙市。  

○祈雨敕  

时雨少愆，恐妨农事，须命祈祷，冀遂丰登。宜令差官分道祈祷百神。  

○祈雨敕  

时雨尚未沾足，宜令河南府徙市，闭坊门，依法画龙，置水祈请，令宰臣於诸寺烧香。  

○量量陵户敕  

关内诸陵，顷因丧乱，例遭穿穴，多未掩修。其下宫殿宇法物等，各令奉陵州府，据所管陵园修制，仍四时各依例荐飨，及逐陵仰差近陵百姓二十户，放杂差遣，充陵户，备洒扫。其寿陵等十二陵，亦一例修掩，可量置陵户。  

○贬张继孙敕  

有善必赏，所以劝忠孝之方；有恶必诛，所以绝奸邪之迹。其或罪状腾於众口，丑行布於近亲。须举朝章，冀明国法。汝州防御使张继孙，本非张氏子孙，自小丐养，以至成立，备极显荣，而不能酬抚育之恩，履谦恭之道，擅行威福，尝恣奸凶，侵夺父权，惑乱家事，从鸟兽之行，畜枭獍之心，有识者所不忍言，无赖者实为其党。而又横征暴敛，虐法峻刑，藏兵器於私家，杀平人於广陌。罔思悛改，难议矜容。且窜逐於遐方，仍归还於姓氏，俾我勋贤之族，永除秽之风。凡百臣寮，宜体朕命。可贬房州司户参军同正，兼勒复本姓。  

○责授李钅李琼敕  

罚罪赏功，大朝常宪；掩瑕宥过，前圣格言。工部侍郎李钅、宗正少卿李琼等，早在公途，忝居班列，靡思畏惧，各犯刑章，因补置官吏之秋，见诈伪依违之迹，自招罪状，合严科。但以常预臣僚，始当兴复，特示哀矜之旨，俾宽流遣之文，降秩趋朝，殊为轻典，推恩念旧，所宜慎思。钅可责授朝散大夫司农少卿，琼可责授朝议郎守太子中舍。  

○诸司人吏非考满不许奏荐敕  

诸司人吏授官，从来只系劳考，年满赴选，方许离司。近日己来，颇隳条制，到司曾无考课，公事尚未谙详，便求荐论，深为侥幸。遂使故事都失，盖繇旧人不存。岂惟劳逸之无均，兼致司局之旷败。自今年除劳考满三铨注官，即许赴任，非时不得奏荐。如有注掌难重，劳绩可称，许本司奏闻，当与减选。或是显然事迹，在司年深，齿祗役不任，即许解职赴任，馀切依格条处分。  

○宣示朱守殷进古钱敕  

凡窥奇异，尽系休明，所获钱文，式昭元贶，得一者伫归於一统，顺天者式契於天心，道焕一时，事光千载，殊休继出，信史必书，宜付史馆。  

○以天津桥未通放朝参敕  

如闻天津桥未通，往来百官，以舟船济渡，因兹倾覆，兼踣泥途。自今文武百官三日一趋朝，宰臣即每日中书视事。  

○祈晴敕  

霖雨未止，恐伤苗稼，及妨收获。宜令差官於诸寺观神祠虔心祈祷。仍令河南府差官，应有灵迹处，精虔祈止。  

○赐青州符习奏即墨县李梦徵室内柱上生芝敕  

符习累居藩翰，屡显政能，静以临人，宽而得众，抚俗已彰於惠爱，辅时又致於休徵。因得和气潜蒸，灵芝遽产，同九茎而表瑞，比三秀以呈祥。载阅奏陈，良深嘉叹。  

○谕蜀敕  

朕以蜀部封疆，本是我唐境土，爰从兵革，远阻江山。当伪梁篡弑之时，致宗庙震惊之难，遂滋割据，益遂便安。虽行建号之谋，乃是从权之道。况复蜀主先父，素是本朝旧臣，常怀忠孝之心，每俟兴隆之运，惟期恢复，却效倾输。朕以初殄寇仇，重兴社稷，抚谕之恩既广，忧勤之意常深，须务绥和，贵谐混一。遂令元子，兼命宰臣，远安后之心，既协来王之愿。遐想王师行李，已及彼地城池，远降诏书，明行示谕，料其素志，必协夙心。当符鱼水之欢，永保山河之誓。伪蜀文武官寮等，或本朝旧族，或当代英贤，或抱节於军戎，或著名於乡曲，久从睽隔，常轸情怀。宜知乃眷之恩，各励输诚之节。今己降敕命，诫约诸道兵帅，如西川果决归降，到城不得惊扰。但思效顺，勿致怀疑。  

○停折纳等税敕  

本朝徵科，唯有两税。至於折纽，比不施为。宜依李琪所论，应逐税合纳钱物斛斗及盐钱等，宜令租庸司指挥，并准元徵本色输纳，不得改更。若合有移改。须具事由闻奏，请下中书门下商量，另候敕旨。  

○令京西诸道收籴不得徵纳税钱敕  

今岁自春以来，水涝为患，物价腾涌，人户多於西京收籴斛斗。近闻京西诸道州府，逐道皆有税钱，遂不通行，乃同闭粜。宜令宣下京西诸道州府，凡收籴斛斗，不得辄有税钱，及经过水陆关防镇县，妄有邀难。  

○量停三川泾凤秦陇等州佐杂敕  

三川泾凤秦陇等州县，官员数目极多。其上佐官自少尹已下，依本朝旧制，各具见任员阙申奏。其州判司，准近制置录事参军司户司法参军各一员。县置县令主簿各一员。馀并停。其出替选任，一准三铨常式。  

## ●卷一百五  

☆後唐庄宗（三）  

○答谏官请不幸汴州批  

朕以四海虽宁，五兵不可不训，聚之王室，务壮神京。其如人赖糇粮，马资藁秸，飞免动劳於四达，经谋全系於有司。近以水潦为灾，租赋失额，欲巡方岳，贵便兵民。卿等细察舆情，备陈忠恳，虑沸腾於物议，俾镇静於宸居。载览封章，深诚嘉画。  

○答两省谏官请不幸汴州批  

忽披谏疏，深沃朕心。非因谠直以上闻，岂致焦劳之外达。卿以饣鬼运不继，军食有亏，在京则廪食阙如，支计则供顿莫备。卿等若别陈意见，动叶机宜，倘得稍济军储，不移警跸，即当旁询众恳，尽述良筹。伫闻敷易攵，浣予宵旰。  

○平汴州大赦德音  

仗顺讨逆，少康所以诛有穷；缵业承基，光武所以灭新莽。咸以中兴景命，再造皇猷，经纶於草昧之中，式遏於乱略之际。朕以钦承大宝，显荷鸿庥，虽继前修，固惭凉德。此以誓平元恶，期复本朝，属四海之阽危，允万邦之推戴。近自亲提组练，径扫氛妖，振已坠之皇纲，殄偷安之寇孽。国仇方雪，帝道爰开，拯编覆溺之艰，救率土倒悬之苦。粤自朱温构逆，友贞嗣凶，篡杀二君，隳残九庙，虺毒久伤於宇宙，狼贪肆噬於华夷。剥丧元良，凌辱神主，帝里动黍离之叹，朝廷多栋桡之危。弃德崇奸，穷兵黩武，战士疲劳於力役，蒸民耗竭其膏腴。言念於斯，轸伤弥切。今则已枭逆竖，大豁群情，睹历数之有归，显神灵之匪昧，得不临深表志，驭朽为怀，将宏济於艰难，宜特行於眚宥。应伪命流岭责授官等，已经量移，并可复资。徒流人放归乡里。京畿及诸道见禁囚徒，大辟罪降从流，流已下并赦除之。其郑珏等一十一人，未在移复之限。懋德赏功，百王明训，封列爵，国有通规。应扈从征讨将校，及诸官员职掌军将，节级马步兵士，及河北诸处屯驻守戍兵士等，皆情坚破敌，业茂平仇，副予戡定之谋，显尔忠勤之节，并据等第，续议将酬。其有交锋战阵，没於王事，未经追赠者，各与赠官。如有子孙成立堪任使者，并量才甄录。叛之则惩，服之则舍，盖前经之奥旨，为当代之通规。既属纂承，是务遵守。应旧伪庭位居藩翰，任处专城，或掌握兵权，或捍防边鄙，各为其主，以全其名。既解甲以归明，或飞章而送款，变通斯睹，忠节可嘉。其逐处节度观察防御团练等使，及诸州刺史监押，及伪庭先差出行营将校都监等，并颁恩诏，不议改更，仍许且称旧衔，当候别加新命。理国之道，莫若安民，劝课之规，宜从薄赋，庶遂息肩之愿，冀谐鼓腹之谣。应诸道户口，宜并罢其差役，各务营农。所系残欠税赋，及诸务悬欠，积年课利，及公私债负等，其汴州城内，自收复日已前，并不在徵理之限，应天下诸道，自壬午年十二月已前并放。其兵戈蹂躏之地，水旱灾脊之乡，苗稼不登，赋徵既减。应今年霜旱所损田苗处，检覆不虚，便据亩陇蠲免。兼北京及河北，先为ビ未平，配买征马，如有未请却官本钱，及买马不迨者，可并放免。往哲宏仁有兴灭继绝之道，前王恻隐垂矜孤恤寡之文。应有本朝宗属，及内外文武臣寮，被朱温无辜屠害者，并可追赠之。如有子孙及本身逃难於诸处漂寓者，并所在寻访，津送阙庭，当行外陟。其有义夫节妇，孝子顺孙，并宜旌表门闾，量加赈给。或鳏寡孤独无所告者，仰所在各议拯救。或有身过八十者，免一子从征。殷王以恩推解网，并务好生；帝尧以引过责躬，乃思含垢。应有先投过伪庭将校官吏等，一切不问事由，无令辄有恐动。侧席求贤，将臻至理；悬旌进善，或赞鸿猷。应名德有称，才艺可取，或隐居朝市，或遁迹林泉，并仰Т处长吏，遍加搜访，津致赴阙，朕当量才任使。兼伪庭僭逆以来，凡有冤抑沈滞之人，宜并特与申雪，仍加迁陟。封遗冢而葬枯骨，义出周王；祀名山而祭大川，礼传虞帝。既立规於前古，足垂训於後昆。应所在贤士邱坟，并仰闻奏，当议封树。或有暴露骸骨，亦委逐处葬埋。或有百神祠宇，不得有亏时祭。应德音内有节文不该者，并仰所司重具起请，分析闻奏，当议施行。  

於戏，患难以平，咸自忠良之力；疮痍未息，宜施抚育之恩。更在文武元臣，中外耆德，睹覆亡而立戒，竭忠荩以为谋，无纵骄矜，须知廉慎，同致平之道，永全开创之功。布告遐迩，当体朕怀。  

○减膳宥罪德音  

盖闻兵者凶器，战者危事，故圣王不得已而任之。是以大兵之後，必有凶年。朕自收复汴州，戡定蜀郡，虽当时秋毫无犯，而已前乃十载劳师，每岁伤痍，宁无灾？言功於已，曾莫继於百王；语德於人，况未洽於兆庶。遂至去岁水潦为灾，自京以东，幅员千里，田畴悉多荒废，人户未免流亡，赋租既输纳不充，军食又转运未及，物价腾涌，人心煎熬，既视人以如伤，每敬天而忘戒。朕近欲亲幸梁宋，遍恤生灵，又恐大驾省方，百司云从，道途宁免劳扰，州县复备供承，转虑凋残，莫知攸济。朕自今月三日已後，避正殿，减常膳，彻乐省费，以答天谴。应同光三年经水灾处，有不迨及逃移人户差科，夏秋两税，及诸折配色，委长吏切加点检，并与放免，仍一年内不得杂差遣。见在者加意抚恤，流徙者设法招携。其田宅无任有力人户占射，及邻近毁拆，务令归复，以惠伤残。且念给养兵戎，抚绥疲瘵，冀连营而粗济，思比屋以安，危困生灵，倍怀忧切。近者爰颁御札，务切济时，有所便宜，朕无不听。近岁赋税，尚恐悬阙，远年逋欠，岂可督征。不惟虚系於簿书，兼亦转困於生聚，致其流散，职此之由。应壬午年已前百姓所欠秋夏残税，及诸色课利钱物，先有敕文悉已放免。近闻或不遵守，依前却有徵收，仰下租庸司及诸道州府，切准前敕处分。如或更有违越，任百姓诣阙论诉，当议勘穷，以定赃罪。其同光元年，当战伐之後，是平荡之初，人户流离，多未复业，困於租赋，须议矜蠲。其诸色残欠差税，及不迨系官课利，并与放免。分明晓告，各遣闻知。又辇毂之中，郊甸之内，时物涌贵，人户饥穷。访闻自陕以西，遐及凤，积年时熟，百谷价和，纵未能别备於贡输，亦宜广通於粜籴。近闻辄有税率，已曾降敕指挥，尚虑关镇阻滞行人，增长物价，仰所在长吏切加检勘，以济往来，推救灾恤患之心，明奉国忧人之道。又京圻之内，自全议制置，己数十年，每闻开垦荒芜，劝课稼穑，曾无歉岁，甚有馀粮，公私贮蓄极多，收藏未肯出粜，欲俟厚价，颇失众情。宜令中书门下条流，应在京及诸县，有停贮斛斗，并宜减价出粜，以济公私。如不遵行，即仰闻奏。别具检括，仍委河南府切详敕命处分。伐罪吊人，既叶前王之令；推恩布泽，敢忘当代之忧。应三川管内王衍父子伪署将相文武官，及诸色职吏等，除罪名显著已从刑宪外，胁从者固是无辜，同恶者亦以归命，一切释放，更不勘寻，仍不得将今日已前事敢有告论，贵宣旷荡之泽，以安反侧之心。我国家奄有四海，垂三百年，西至日入，罔不来宾，凡有遐方，皆我赤子，久陷僭伪，宁无悯嗟。应三蜀管内百姓，除秋夏两税，及三司旧额钱物斛斗，并继岌崇韬申奏减落徵收外，所有无名配率，急徵横敛，毒害生灵者，更委本道新除节度使上後於管内一一检勘，细具闻奏，当与放免，俾惠伤残。应在京及天下州府，凡有系囚，除十恶五逆，官典犯赃屠牛铸钱，光火劫舍，持刃杀人，准律常赦不原外，合抵极刑者，递减一等，并贷馀生，其次罪等，悉与减降，疏理释放，不得久有禁系。自同光元年後，或有犯罪流人，情非巨蠹者，并许归还。应行营及在京诸军，皆役官健，偶因过犯，便至奔逃，怀忧惧以离家，忍饥寒而在外，事非在已，情亦可矜，委所在如有此色人，切加招抚，或要却归都幕，或愿遂便营生，尽舍愆尤，悉皆听许。春以生而秋以杀，天之道也；德以教而刑以威，君之政也。朕惟寡薄，敢忘忧勤，唯将德惠以临人，庶免灾害之及物，既垂天戒，未致时雍，爰施布泽之文，是表责躬之道。中外臣庶，遐迩生灵，宜体朕怀，罔有不敬。  

○赐钱Α吴越国王册文  

维同光三年岁次乙酉八月辛酉朔二十七日丁亥，皇帝若曰：王者惠济黎元，辑宁方夏，重名器，任股肱，忠而能力则礼崇，赏不失劳则人劝，所以启周公之土宇，裂汉祖之膏腴，录彼茂勋，之异数，登进贤哲，事功也。天下兵马都元帅尚父守尚书令吴越国王钱Α，朝海灵源，承天峻岳，以英风彰德望，以勇气赞忠贞，往因义举之徒，盛推韬略，遂著龚行之绩，高步藩维。挺鱼鲲鸟凤之姿，拥岸虎水龙之众，居方面任，将五十年。宣导休声，攘除凶丑，摧坚奋锐，鄙许东固圉之谋，阜俗颁条，广冀北安居之颂。环堑浙江之要，□滋星纪之墟，说礼敦诗，位崇元帅，前茅後劲，名重中权。守画一之规，奉在三之节，信立靡移於风雨，义行曷倦於津涂。效珍则不顾险难，荐币则常归宰府。振英谟而端右弼，钟懿号而异列藩，可谓职贡不乏，梯航时至，翼戴天子，加之以恭也，载念尊奖，爰示徽章。今遣正议大夫守尚书吏部侍郎上柱国赞皇县开国男食邑三百户赐紫金鱼袋李德休使副朝议郎守起居郎充史馆修撰赐绯衣鱼袋聂持节备礼，胙土苴茅，册尔为吴越国王。於戏，地画数圻，赋过千乘，墨守阖闾之境，轨围句践之封。子弟量才序进，多分於戟，土疆渐海方输，岂限於鱼盐。贵盛富强，虽古之封建诸侯，礼优夹辅，不加於此。慎厥初，图厥终，无以位期骄，无以欲败度，钦承赐履，翼予一人。  

○改元同光赦文  

法天取象，令王以降衷下民，秉承乾，哲后以膺图受命。莫不运推历数，道济艰难，经纶於草昧之中，式遏於乱略之始。君临兆庶，子惠万邦，寿域将登，眚灾是宥。朕顾惭凉德，诚愧前修，祗荷鸿休，恭修清问。将布维新之政，是覃革故之恩，遐按彝章，溥颁成宪。爰自夙承丕构，世奉本朝，誓雪耻於君亲，欲再安於庙社。所以躬提义旅，力殄凶徒，渐致小康，永清中夏。俄属列藩群后，不谋同辞，咸称伪逆干天，宗祢乏享。眷命所属，主鬯攸归，以朕籍系郑王，志存唐室，合中兴於景祚，须再造於洪基。推戴既坚，让辞靡获，既难违众，遂命有司，乃择元辰，率遵前典，寻升坛而奠王，仍即位以建元。钦若旧章，敬敷霈泽，宜改天二十年为同光元年。可大赦天下，自四月二十五日昧爽已前，除大辟罪已下，罪无轻重，己发觉未发觉，已结正未结正，咸赦除之。惟犯十恶五逆，光火行劫，持刃杀人，官典独赃，屠牛铸钱，合造毒药，不在原赦之限。镇州自收复已来，累行告谕，或因缘危艰，为保家族，久在山中寨栅，惧罪迟疑，或被张文礼胁从事不获已者，昧爽己前，一切不问，咸从赦宥，宜体予怀。应六军及行营马步蕃汉诸道将校兵士等，皆以身先冒刃，志切勤王，或竭节於忠劳，或连年而征戍，须加恩奖，倍抚苦辛。其将校尉，并赐功臣名号。未有官者，即超一资与检校官。已有官者，亦超一资。如官资已高者，与加爵邑。如曾封爵者，即给一子六品已上正员官。其长行兵士，并赐功臣名号。应将士等，并勒逐处各定等第优赏。应有大勋上将，元老重臣，或盘维每赖於急难，或邦国早资於经济。即安义令公，实昆仲之长，护军特进，同骨肉之恩，不可以名氏标文，不可以臣下同等，嘉庸如在，崇德未申。其次有战没阵场，身终王事，须显忠彝之美，咸隆赠谥之荣。周德威盖寓李存璋李思恩李嗣本李存进伊广等，兼应该敕文者，并委中书门下，各令所司一一具奏，各加追赠，仍定谥号。贵流王泽，永饰泉扃。应诸道管内，有高年逾百岁者，便与给优，永俾除名。自八十至九十者，与复一子免役，州县不得差役。乡里有孝子顺孙，义夫节妇，委所在长吏录其节行，具以闻奏。尽据典章，必行旌表。内外文武官，及诸色人任封事，兼有贤良方正，抱器怀能，或利害可陈，无所隐讳，直言极谏，将一一行之，亦委诸道长吏具姓名申奏。或所在义行颇高，为乡里所推者，并仰准例举选，所司量才任使。泽潞封疆，兄弟之国，追思旧绩，言念疲民，惠在绥怀，恩加抚字。各仰沿边镇戍，布命宣陈，咸令乐业营生，无使侵疆为患。应有奉使危邦，罹殃殊域，既遭陷害，深可悯伤，如伊铎、盖寓、戴汉超、李承勋之徒，并仰所司具名录奏，朝廷必议赠。其贡举之道，诱导为先，切要便行，贵申奖士，委中书门下速商量闻奏。其□应边陲，北山入军，易定幽燕边陲诸县，自鲜卑入寇，仍岁缠灾，眷彼流人，良堪兴叹。或乍来复业，才拟营农，尚怯侵扰，须加慰恤，其税率仍委长吏量与矜减。凡有逋毒孤贫，嫠鳏寡，历代皆闻於教化，自古共切於轸伤，勉致噢咻，遍加惠养。应有欠负，不系公私，若曾重出利，累经徵理，填还不迨者，并皆释放。夫掩骼著在前经，敬神垂於古典，告布诸道州县，所在应有暴露骸骨，并勒逐处埋瘗。及山林川泽，祀典神，各随处差官崇修祭享。教之为本，礼仪是先，德之所崇，昭报在上。其民闲有曾经三世已上不分居者，并与蠲免诸杂差徭。倘兵销患息，何须有丹凤白麟？若岁稔人和，何必有紫芝赤雁？起今後诸道庆有祥瑞，并不要奏闻。其赦文中有未该详事节者，即仰所司条件录奏。如敢以赦前事相告者，以其罪罪之。  

○南郊赦文  

体元立极，树司牧者大君；创业开基，定祸乱者真主。是以肇分正气，断鳌足而定四维；眇觌元风，抗龙首而朝万国。兆人归往，率土骏奔，同兴牧野之师，共赴涂山之会。恭行吊伐，广示驱除，才应顺於人心，俄恢张於戎略。未逾半岁，悉集大功，翦穷后於夏郊，擒渐台於新室。配天纂祀，冤耻咸申，向阙来庭，华夷率服。再移星律，得事郊，获申报本之仪，已展告虔之礼。顾惟寡薄，愧畏尤深。久属伪室凶狂，彝伦失序，照临之内，悉疾略同。爰当改物之辰，乃布惟新之庆，与人更始，以答天休，可大赦天下。应同光二年二月一日昧爽已前，大辟罪已下，所犯罪无轻重，已发觉未发觉，已结正未结正，见禁囚徒常赦不原者，咸赦除之。十恶五逆，屠牛铸钱，故意杀人，合造毒药，持仗行劫，官典犯赃，不在此限。赏不失劳，百王令典，人惟求旧，有国通规。当宜广示优恩，务酬嘉绩。应自来立功将校兵士等，皆久经戎阵，备睹辛勤，并宜各转官资，仍加赏给。应伪朝流人并左降官，未经量移者即与量移，已量移者即与复资。尚虑道路遐遥，未尽知悉，中书门下再举敕文。应内外文武常参官节度观察防御刺史主军都指挥使等，夙夜在公，冰泉斯戒，既著显亲之道，宜嘉事主之诚，父母亡殁，并与追赠追封，在者各与加爵增封。四品已上扈从翊衡，整肃威仪，展我国容，俾成大礼。应南郊掌仪仗随驾官员，各有劳奖，其扈驾楼下立仗将士，及河南将校兵士等，亦各赐等第优赏。眷惟尽瘁，言念输忠，率玉帛以来庭，替郊庙而贰事。既崇丕烈，特显殊恩，凡关竭力之元勋，宜举报功之茂典。应藩镇使臣，各赐一子出身，仍加功臣名号。诸道留後刺史，官高者加爵阶一级，官卑者加官一资。宗子维城，本支百代，礼既行於配祖，情敢怠於睦亲。应本朝皇亲近属，因缘伪梁，窜遁遐远，并仰所在搜访，如非谬妄，即与奏闻到京，委宗正寺简勘不虚，并与量才叙录。网罗之中，无由自奋，蜂虿之内，竟至无辜，既沦没於滥刑，宜申明於真节。凡本朝内外臣僚，枉被朱温杀害者，并仰所司具衔申奏，特与追赠，仍搜访子孙，量加录用。事主之道，以立节为先；致理之方，以赏善为本。其怀才抱器，不事伪朝，众所闻知，显有节行，仰所在官吏，将所著事状，具姓名闻奏，当加甄奖，兼授官秩。皇王御宇，礼三恪而为宾，士庶敦风，赖五常而济世。当宜封崇後嗣，钦若前修。应前代二王三恪及文宣王之後，并可各令继袭，仍加恩命，所有祖宗庙宇，亦宜各与增修。其随处合得俸户，并子孙户下差税征徭，仍委中书门下，较本朝格律施行。尧鼓明悬，贵闻进谏；舜旌旁建，比为来贤。是宜广纳话言，庶箴阙政。洎伪梁人滋浇薄，朝掩忠良，蔑闻投水之规，莫识从绳之路。此後应内省文武常参官，并前资草泽之士，有谋分利害，事合机宜，并许上表敷陈，朕当选长旌录。如有性多毁誉，私贮爱憎，承宽偶恃於得言，纵志惟专於罔善，朕亦潜令伺察，亲要审详，狡蠹有彰，罪刑无舍。钱者古之泉布，盖取其流行天下，布散人间，无积滞则交易通，多贮藏则士农困。故西汉兴改币之志，立告纟昏之条，所以权畜贾而防大奸也。宜令所司散下州府，常须检较，不得令富室分外贮见钱，又工人销铸而为铜器，兼氵吕边州镇，设法钤辖，勿令商人般载出境。被服锦绣，贵贱有伦，裁制衣装，短长有度，苟无彝则，必害女工。近年已来，妇女服饰，异常宽博，倍费缣帛，有力之家，不计卑贱，悉衣锦绣，念蚕织之匪易，顾法制之不行，须示条流，冀渐遵守。委所司散下文榜晓谕，御史台及诸道观察纠举违敕。水旱之乡，饥寒宜恤；兵戈之地，劳弊堪伤。邺城及河东，久兴师旅，颇困生灵，其近裹州县，又辇运徭役，无时暂息。应北京，以北诸州界，及至新州幽州镇定管界，契丹侵掠，井邑凋残，兼辽州沁州南界，及安义北界，泽州诸县，河阳向下，至郓濮齐棣已来，边河州县，数年兵革，至甚凋残，自此并宜倍加抚安，召令复业。应人户所输租税，特与蠲减，已从别敕处分。兼诸道州县，有经霜水旱之灾，所损田苗，纳税不迨悬欠处，仰子细简详，如不虚妄，特与蠲免。顷以未殄寇仇，尝劳战伐，况於边鄙，足见凋伤，既岁月之滋深，在逋逃而可念，或主持钱谷，管系牛羊，既已罄空，须忧徵督，将叶来苏之咏，宜施在宥之恩。应近边界州县人户，有旧主持官钱斛斗牛羊诸杂课利送纳不迨者，并令蠲放。自兵屯郊境，事迫机宜，互有侵渔，交相虏掠，既变良而为贼，实威胁以势驱，人或衔冤，朕宁无虑。可各下诸处，有百姓妇女，俘虏他处为婢妾者，愿归，即并不得占留，一任骨肉识认。其丈夫曾被刺面者，仰勘所在村保，如委不系食粮人数，便勒本州府各与凭据，放逐营生。乡村籴货斗斛，及卖薪炭等物，多被牙人於城外接贱籴买，到房店增价邀求，遂使贫困之家，常置贵物，称量之际，又罔平人。宜令府县及御史台，於诸门严切条流，不得更令违犯。应天下见使斗秤，并是伪朝所定，宜令所司别造新朝斗秤，颁下诸道。其见使者，纳官毁废。三馆兰台，藏书之府，动盈万卷，详列九流，爰自乱离，悉多遗逸，须行搜访，以备讨寻。应天下有人能以经史及百家之言进纳者，所司立等第酬奖。丧葬之典，合式具言，使贫者足以备其仪，富者不得逾其制。顷自淳风渐散，薄俗相承，不守等威，竞为僭侈，生则不能尽其养，没则广费饰其终。自今後，仰所司举明条制，勿令逾越。若故违犯，严加责罚。历代以来，除桑田正税外，只有茶盐铜铁，出山泽之利，有商税之名，其馀诸司并无税额。伪朝已来，通言杂税，有形之类，无税不加，为弊颇深，兴怨无已。今则军需尚重，国力示充，犹且权宜，未能全去。且检天下桑田正税，除三司上供，既能无漏，则四方杂税，必可尽除。仰所司速检勘天下州府户口正额，垦田实数，待凭条理，以息繁苛。国以人为本，人困则国何所依？人以食为天，食艰则人何以济？闻伪朝已来，恣为掊敛，至於杂色斛斗柴草，受纳仓场，邀诘人户，分外诛求，纳一斗则二斗未充，纳一束则三束不了，互相蒙蔽，上下均分，疲敝生灵，莫斯为甚。自今後，仰长吏选清强官吏充主纳，仍须严立条制，以防奸欺，兼具逐色所纳加耗申奏。当官者宜守於朝章，力田者宜遵於王制，苟容侥幸，必乱规绳。访闻富户田畴，多投权势影占，州县不敢科役，贫下者更代征徭，转致凋残，最为蠹弊，将安疲瘵，须择循良。应伪庭内班朝寮，及诸色主掌职员等，遭无辜杀害者，并许昭雪归葬。共理者太守之官，亲人者县宰之任，戈稍弭，政术为先。刺史县令，有劝课农桑，招复户甲，增加税额，检勘不虚，委本道观察使条件奏闻，当加进陟。如贪惰不理，害及於人者，速便停替，务於葺养，称朕意焉。况亲人之官，无先於令录，致理之道，必择於才能。苟选任不自於朝廷，则恩泽全归於侯伯。今日诸道奏请授官，人数转多，阙员全占，交隳体例，须正条纲，委中书门下举旧例条理闻奏。刺史总一州之政，县令专百里之权，至於纠督之司，并谓亲人之任。伪朝取士，多不择才，盖自藩方奏论，及因权势属，公行贿赂，蔑顾典章。到官唯务於追求，在任莫思於葺理。或聚蓄更希後任，或掊敛以报前恩。上下相蒙，远迩为害，生灵困敝，职此之由。自此牧守令录之官，委中书门下精加选择。至於三铨注拟，亦在审详吏能，如贪猥有闻，不得更授令录。及到官後，委本道观察使切加钤辖，仍勒本州判官专为访察。如掩赃罪，不具闻奏，岂唯独罪本官，兼亦累及长吏。至於义夫节妇，孝子顺孙，并合搜扬，以行旌表。德音之所未至，赦文之所不该，凡百有司，各宜申举。  

於戏，圆盖方舆，布阴阳而留万物；贤臣圣主，守纪纲而驭四方。所宝者黎元，所重者神器，久落奸凶之手，每伤忠义之心。朕以训练五兵，忧勤三纪，收复而亲经百战，辑宁而敢忽万机，得不居安虑危，慎终如始。内则委枢衡於元辅，庶显弥纶；外则分符印於列侯，务观制缉。股肱惟肃，宗社是依。朕有过而须言，臣有善而无掩。使百姓时序，万国咸宁，共全可大之功，式表中兴之道。  

○晓谕梁将王檀书  

天维助顺，神亦害盈，有道即兴，无道即灭。昔汉朝中否，俄成王莽之妖；晋祚中微，复起桓元之祸。莫不因缘多难，构合异图，谓天地可以心欺，谓帝王可以力取。殊不知雪霜之後，寒松验贞翠之姿；丧乱之期，义士见忠勤之节。是故南阳宗室，京口英雄，皆怀仗顺之谋，悉建平勋之策。逆温萑蒲馀孽，畎亩微民，因黄巢将败之秋，於白水丧师之後，自知势蹙，遂乃向明。圣朝以方切招怀，显行恩渥，使从贼将，委以齐坛，锡全忠之嘉名，居夷门之重地。尔後连侵四镇，叠拥双旌，非圣朝恩泽不深，非圣朝有负此贼，而乃结连奸逆，攻逼河岐，谋害近臣，劫迁銮辂，终成大逆。遂弑昭皇，杀戮宗枝，逼辱妃后，万民相顾而节扌文泪，百辟饮恨以吞声。以致神尧万代之基，陷入砀山竖子之手，人痛恨，天地惨伤。况复自僭逆以来，猖狂愈甚，忌勋旧则杀伤已尽，贪财货则溪壑难盈。氏叔琮、朱友恭之徒，蒋元晖、张廷范之辈，罪无毫，皆被诛夷。王仲师覆族於前，刘知俊脱身於後。如斯统驭，何以扶持？稍成瓜李之嫌，便中谗邪之口。且镇定两地，圣唐重藩，皆世嗣山河，代分旄钺，各以生灵是念，封壤求安，既拜表以称臣，又竭财而入贡。而逆温不察忠瘁，潜肆窥图，诈称应援之师，盗取深冀两郡。见利忘义，一至於斯。欲令天下归心，乃至舟中敌国。昨镇定大王特差人数径告敝藩，予遂统师徒，躬来应援。逆温已令将王景仁等七八万众，屯据柏乡。日令步骑，攻围其城，终不出斗，遂令引退。即便前来，既落彀中，须施毒手，东西掩击，势若山摧，擒战将二百馀员，夺铁骑五千馀匹。横尸满野，皆龙骧神捷之徒，弃甲如山，悉长剑银枪之类。程思权缕陈表本，张涛亦备述事机。然董卓之脐，何烦再举；斩桓元之首，正在此时。近又岐下淮南，皆通闲使，咸期春首，同起义师。计柏乡之胜捷远闻，在两地之戈转急，天时人事，昭然可知。伏以公缑岭名家，圣唐勋族，因逢国难，偶在贼庭。当华夷无事之时，满朝朱紫，倘社稷中兴之後，足显勋名。予高曾自宪宗朝赴阙以来，世荷恩宠，敢因此际，誓复圣唐。必不与砀山田夫，同戴天而履地。予幕宾王缄仆射，九月中凤翔使回，刘知俊令公因遗书示，兼传密意，具述足下相与之分，最异他人，兼凭附达绢书，寻令通送。又累得潞州相公家兄文字，及招得魏博子将，闻得逆温於公，君臣之分，已有猜嫌，曾於故镇著人，密欲窥算，皆言纪纲不少，谋害稍难，颇得事机，极不虚谬。且公彭门侍中之後，鸿勋茂业，播在史书，岂忍屈节贼庭，点污盛族？转祸为福，去就奚安？箕子去殷，项伯归汉，充骨肉犹称先智，全富贵固是良图。今三镇严师，已及城下，敢假丹抱，仰达英聪。倘蒙俯赐忠言，见机知变，叶同讨逆，兴复圣唐，则身与金石齐坚，名与天地同固。盖以久钦重德，是敢先贡直言。如明鉴未回，丹诚尚阻，则长濠巨堑，筑室返耕，使飞走以无门，固展觌而有日。  

○谕兖郓群盗书  

夫相时达变，为智士之良图；择福知机，盖丈夫之能事。故有窜身山谷，不处危邦，今古攸同，豪杰共贯。近闻郓州山塞，聚徒实繁，并是汴雒旧人，兖郓奇士，见河南之失险，知伪数之必亡，厌血刃於连年，避淫刑於虐主。必想元元失所，忄匈忄匈无依，莫知投足之方，未有息肩之地。予自去冬亲提虎旅，径取杨刘，既获通津，已谐大计。视逆竖而便同几上，算梁园而已在彀中。谢彦璋营葺枭巢，啸聚河上，撩虎头而难逃碎首，伸螳臂而何暇争锋。今则虐使生民，决开天堑，筑是壅水，自固军营，偷生取笑於庸夫，作事颇同於儿戏。公私涂炭，内外分离，既板荡以不支，固冰消而在即。予俯详人事，仰察天时，既画成谋，已图大举。控新羁之铁马，砺却日之霜戈，屈指定期，长驱决胜，誓平国耻，须复家仇，廓妖於西郊，奉中兴於万叶。诸君等或中州义士，或大国遗民，困兵革而不保田园，避残酷而深藏溪洞。闻余义举，计各欢然。今既屯聚众多，已相统属，须自谋画，自立功名。或则攻取城池，便可跨据州县。因兹事势，以决远图，梁寇既西有多虞，固不暇分兵东去，青兖则无人之境，齐郓则丧乱之州。彼若图之，必定成事，斯为上策，不可後时。凡有兵机，予能接应，当俟寰区一统，海内为家，可於所得封疆，遂其富贵之愿。苍穹白水，予所不欺。若守险偷生，潜身匿迹，终为亡命，自弃何多。时不再来，机须速决，长谋远算，自可择焉。  

○让契丹阿何机书  

画野离疆，虽有华戎之别；惟忠与信，不违蛮貊之邦。契丹王气禀贞刚，心怀仁义，为天山之贵族，据玉塞之雄藩，恩加辫之乡，威控弦之俗。往者降情修好，款塞通盟，各守封疆，交陈贽币。锦车使者，尝驰问遗之书；牙帐贤王，颇识会同之礼。关山无事，风马有归，青冢路边，罕有射雕之骑；受降城北，更无遗镞之忧。永保初终，不渝信誓。近者卢文进潜图凶逆，苟避诛夷，苞奸蕴恶之情，何方可保？有父有君之国，皆所不容。契丹王未始包藏，专听诳惑，党一夫之罪恶，绝两国之欢盟。纵彼犬羊，窥吾亭鄣。徒牛耳，难保兽心。辄将左衽之徒，幸我中原之利。见兵甲，决战西楼。暂劳车骑之师，伫见藁街之首。  

○牙文  

南望柏人，当汉祖擒奸之地，北临高阝邑；有萧王告类之亭。一则成创业之功，一则纂中兴之绪。予远提师旅，将荡妖氛，假二帝之威灵，救万邦之涂炭。俯详形胜，用视郊原，阵□不散於长空，杀气正冲於残孽。逆温背惠，奸我同盟，非厚载之所容，在典刑而无赦，将期剿戮，以慰蒸人。谅我忠勤，幸资神助。  

## ●卷一百六  

☆李（後唐明宗一）  

帝讳，初名嗣源，代北人，世事太祖，遂从姓李氏。唐咸通八年生。同光元年授蕃汉马步总管，加太尉。四年四月即位，改今名。长兴元年，上尊号圣明神武文德恭孝皇帝。四年，再加尊号圣明神武广道法天文德恭孝皇帝。在位八年，年六十七，谥曰圣德和武钦孝皇帝，庙号明宗。  

○令河南府诸道津送诸王眷属教  

寡人允副群情，方监国事，外安黎庶，内睦宗亲，庶谐敦叙之规，永保隆平之运。昨京师变起，祸难荐臻，至於戚属之闲，不测惊奔之所，虑因藏窜，滥被伤夷，言念於兹，自然流涕。宜令下河南府及诸道，应诸王眷属等，昨因变起出奔，所至即时津送赴阙，如不幸物故者，即量事收瘗以闻。  

○令人户供田数教  

今年夏苗，委人户自供，通顷亩五家为保，本州具帐送省，州县不得差人简括。如人户隐欺，许人陈告，其田倍徵。其百姓合散蚕盐，每年抵二月内一度散，依夏税限纳钱，夏秋苗亩税子，除元徵石斗及地头钱馀外，不得纽配。  

○授郑珏任圜中书侍郎制  

欲运阴阳，贤者谅资於筹画；将烹鼎饪，哲王取喻於盐梅。是知心恬淡则变理无差，意平正则调和靡慝。王者以二仪为法，百度是贞，将施理国之规，必慎代天之任。其有镇时望重，济物才高，或早推房杜之风，或暗合孙吴之略，咸膺妙选，适副旁求。光禄大夫太子宾客上柱国荥阳郡开国侯食邑一千户郑珏，礼乐成家，钧台接武，璧耀无瑕之彩，咸韶奏希代之音，雅度不群，贞规拔俗，为缙绅之楷范，作文学之宗师，历践华资，尝居重任，舒卷罔渝於古道，坦夷不易於冲襟，允谓正人，实符休运。正议大夫守工部尚书上柱国乐安县开国男食邑三百户赐紫金鱼袋任圜，儒元继代，簪组传芳，蕴穰苴文武之才，抱季子纵横之略，早参戎幕，既备展於良谋，洎历尹京，复广敷於善政，掩李牧防虞之术，继萧何馈运之劳，安北边而显赖殊功，伐西蜀而固资婉画，及康延孝忽从剑阁，欲袭锦川，统戎至及於三千，破贼将逾於万数，奸凶尽戮，邛蜀再宁，静十道之妖氛，息三川之生聚，远提锐旅，来赴上京。适当纂绍之初，尤验忠贞之节，而郁於人望，协彼佥谐，宜膺并命之荣，允谓当仁之选。或升书殿，或掌国租，冀伸致主之嘉猷，别展富民之茂绩。  

於戏，位尊百辟，职总万机，公忠则庶政惟和，便辟则彝伦攸ル，慎宜九德，勉阜群生。珏可中书侍郎兼刑部尚书平章事集贤殿大学士，圜可金紫光禄大夫中书侍郎兼工部尚书平章事判三司。  

○复郭崇韬朱友谦官爵财产制  

故西道行营都招讨制置等使守侍中监修国史兼枢密使郭崇韬，宜许归葬，其世业田宅，并还与骨肉。故万州司户朱友谦，可复护国军节度使守太师兼，尚书令河中尹西平王，所有田宅财产，并还与骨肉。  

○贬豆卢革韦说制  

革则纵田客以杀人，说则侵邻家而夺井。选元亨之上第，改王参之本名。或主掌三司，委元随之务局；或陶百里，受长吏之桑田。咸屈塞於平人，互阿私於爱子，任官匪当，黩货无厌。谋人之国若斯，致主之方安在？既迷理乱，又昧卷舒，而府司案牍爰来，谏署奏章叠至，备彰鬼迹，深明庭。是宜约以三章，投之四裔，其河南府文案，及萧希甫论疏，并宜宣示百僚。  

○责授豆卢革韦说司户参军制  

豆卢革、韦说等，身为辅相，手握权衡，或端坐称臣，或半笑奏事，於君无礼，举世宁容？革则暂委利权，便私俸禄，文武百辟，皆从五月起支，父子二人，偏自初正给遣。说则自居重位，全紊大纲，叙荫贪荣，乱儿孙於昭穆；卖官润屋，换令录之身名。鬼行叠彰，群情共怒，虽居牧守，未塞非尤。革可责授费州司户参军，说可夷州司户参军，皆员外置同正员，并所在驰驿发遣。  

○授卢文进义成节度使制  

契丹卢龙军节度使检校太尉卢文进，辽西飞将，蓟北雄才，顷以被谗，因而避祸。虽附茹毛之俗，长怀向国之诚，将军宁屈於虏庭，校尉终还於汉垒。洎於纂绍，果卜旋归，继飞雁足之书，累殄龙庭之虏。前冒白刃，中推赤心，拥塞垣之车帐八千，复唐土之民军十万。气吞沙漠，义贯神明，爰降宠章，以旌壮节。可特进依前检校太尉同中书门下平章事使持节滑州诸军事守滑州刺史充义成军节度滑濮管内观察处置等使，仍封范阳郡开国侯，食邑一千三百户，兼赐推忠翊圣保义功臣。  

○改名制  

王者祗敬宗祧，统临寰宇，必顺体元之典，特新制义之文。朕以眇躬，获承丕构，袭三百年之休运，继二十圣之耿光。驭朽纳隍，夕惕之心罔怠；法天师古，日跻之道惟勤。今则载戢干戈，混同书轨，荷元穹之眷佑，契兆庶之乐推。简玉泥金，非敢期於薄德；耕田凿井，诚有慕於前王，将陈享谒之仪，即备郊丘之礼，宜更称谓，永耀简编。今改名为，凡在中外，宜体朕怀。  

○授冯道崔协中书侍郎制  

昔舜命皋夔，百揆时叙；汤命仲虺，万国咸宁，道既合於君臣，事实光於今古。朕克相上帝，敷佑下民，惟顺考於典坟，俾旁求於颜杰。升之廊庙，付以钧衡，期共理於寰区，冀永康於黎庶。厥有明哲，咸谓硕儒，早隆佐命之功，久负济时之器。必使膺兹大任，弼我丕基，既询谋以佥同，固朕志而先定。爰行并命，是降宠灵。端明殿学士朝议大夫守尚书兵部侍郎上柱国赐紫金鱼袋冯道，四渎凝休，五行锺秀，积善克承於家训，扬名端守於素风。孔门曾颜，宁同懿行，汉庭严乐，讵比宏才。温恭为君子之儒，悫厚有大臣之体。故自从龙契会，倚马ゼ词，首赞先朝，绍隆丕业。为善不伐，有能不矜，守廉贫则罔耻缦袍，持慎审则靡言温树。自予纂嗣，赖尔弼违，爰精选於禁林，乃特迁於秘殿。愈陈规诫，屡罄论思，都正直以莫伦，谅真纯而罕匹。银青光禄大夫守太常卿判吏部尚书铨事上柱国崔协，星辰降彩，轩冕联荣，礼乐禀於生知，诗书博於时习。辉华继世，可鄙荀陈，清贵传家，固超王谢。自登高第，践历周行，居省闱则职业备修，升宪府则朝纲克振。近者委司选部，命典秩宗，辖彼铨衡，则群才适序；调其律吕，则雅音克谐。既扬正始之风，可验中和之德。并以功庸夙著，问望弥高，宜允副於具瞻，俾显当於爰立。是命宠升黄阁，光弼紫宸，或居书殿之荣，俱列户封之贵，仍加峻级，以示新恩。道既叶於咨询，心乃符於启沃。  

於戏，知人则哲，予窃慕於前王；事君尽忠，尔已闻於当代。更宜夙夜，慎保初终，使社稷以无忧，期子孙之有赖。往践厥位，汝惟戒哉。道可正议大夫中书侍郎平章事充集贤殿学士，协可中书侍郎平章事。  

○封王延钧琅琊王制  

朕闻袭弓裘之美，惟孝承家；秉旄钺之权，惟忠报国。其有显居世禄，杰出时材，疾风端劲草之心，积雪验贞松之节。恐毁我室，非阋於墙，宜遵绍续之文，俾授统临之寄。爰於刚日，特举彝章。威武军节度观察留後起复□麾将军检校太傅使持节舒州诸军事守舒州刺史兼御史大夫柱国琅琊县开国伯食邑七百户王延钧，拱北华星，图南巨翼，垂金精於元象，刷玉宇於雄风。而自皂盖分忧，清源共理，五马之声光首出，八龙之价誉相高。既绾圭符，俄从金革，在原无惠，咸推晋后之贤；当璧有徵，大叶楚人之望。而又上钦天眷，旁沮物情，守祖考之贻谋，却蕃宣之承制。心倾皎日，义恶浮□：建溪之誓带如河，闽岭之砺山齐岳。父风宛在，臣节弥坚。是命高建牙璋，沿开玉帐，锡以油幢瑞节，广其渌水红莲。宠冠阿衡，贵同缇骑，尊以师而表敬，实其户而增封。并示贞荣，仍加懿号。  

於戏，象贤务德，克扬嗣子之名，进律推恩，当显使臣之礼。勉膺殊渥，永保令图。可依前授起复□麾将军右金吾卫大将军外置同正员检校太师守中书令福州大都督府长史充武威军节度福建管内观察处置兼三司发运节度，封琅琊王。  

○任圜罢相制  

朕恭膺大宝虔荷丕基，选众与能，克保君临之道；宝贤念旧，庶符帝赉之资。繇是推以腹心，授之衡柄，冀扶持於寡昧，申启沃於始终。其有乐在晏安，勇於冲退，宜暂均於劳逸，思显示於优隆。光禄大夫门下侍郎兼工部尚书平章事监修国史上柱国乐安郡开国侯食邑一千户任圜，天授宏材，波澄伟度，早负公侯之器，深怀将相之资。智擅圆方，谋惟通变。先皇帝中兴景运，再造鸿图，夙参佐命之功，迥著安时之业。克平邛蜀，大扫妖氛，郁有殊庸，雅为良弼。朕惟薄德，寻所注怀，爰自六卿，擢居四辅，秉国钧之重任，掌邦计之剧权。内罄沃心，外彰陈力。方期委任，遽阅封章。曲徇汝怀，固违朕旨。既披陈而莫抑，在进退之有常。宜更凤沼之尊，俾践龙楼之秩。勉从颐养，勿替谋猷。可落平章事，守太子少保。  

○郑珏罢相制  

朕闻老氏谈经，无如知止，素王穷易，当在庶几，贤哲所以保身，进退於焉合道。其有位居元辅，功叙彝伦，节宣微爽於冲和，休致屡坚於章表。酌其陈力，莫若从人，俾回席於三台，就悬车於百揆。特进行门下侍郎兼刑部尚书同中书门下平章事充太微宫使宏文馆大学士上柱国荥阳郡开国公食邑一千五百户郑珏，皇朝轩冕，清庙笙镛，崇令望於缙绅，节雅音於律度。而自再持钧轴，益显公忠，寻更近市之居，兼杜扫门之迹。克己复礼，为官择人，爰属巡幸浚郊，务名贤而好善；经营雒邑，烦上相以卜年。方赖嘉猷，忽婴美疹。豆耳何妨於寂听，灰心顿悟於浮荣，高慕赤松，勇辞黄阁。朕以方调殷鼎，尚眷晋樽，欲尽殷勤，具观坚切，可久之规斯在，再三之请莫违。所以特许抽簪，免劳借箸，进崇阶於开府，假优秩於不朝，仍益井田，俾厚风俗。  

於戏，祁奚请老，不无内举之规，张禹言情，亦有私恩之事。唯卿奉身而退，其德不回。予实嘉焉，美兼善也。勉从颐养，永保初终。可开府仪同三司尚书左仆射致仕，仍加食邑五百户。  

○夔州刺史西方邺制  

夫忠而能力，盖臣子之嘉猷；赏不逾时，乃君亲之大义。其有一心奉国，万里勤王，宣至化於遐陬，振威声於异俗。宜升宠秩，式示优恩。竭忠建策兴复功臣东南面行营副招讨使宁江军节度观察等使光禄大夫检校司徒使持节都督夔州诸军事守夔州刺史西方邺，壮节挺生，英材间出，居家克孝，事主能忠，总锐旅以遄征，飞捷书而荐至。一日千里，复峡内之土疆；七纵七ゼ，荡荆门之妖。近令偏将，径取敌城，运筹之智神输，破竹之威电速。渐平兔穴，当覆枭巢，方坚倚仗之诚，宜降崇之命。俾兼为保，益重殿邦，既虎踞於上流，伫鲸吞於下濑。  

於戏，功名既立，节义弥高，鼎钟方示於飧铭，纶宁烦於训诫。唯期带砺，永协□龙。可检校太保使持节都督夔州诸军事守夔州刺史宁江军节度观察等使。  

○讨王都制  

王者君临八表，子育万民，务匿瑕含垢之仁，引禁暴戢兵之德。每存宽恕，贵就和平。其有受国深恩，承家旧履，乖失臣节，包藏祸心，萌悖乱以欺天，资贪残而害物，苟无征讨，曷示纪纲？义武军节度观察等使检校太尉兼中书令守定州刺史太原郡王王都，猥以凡林，於盛族，枭獍之凶早纵，豺狼之性不移，位极人臣，迹无忠孝。自朕缵承大业，怀辑群方，山河之寄愈坚，带砺之盟益甚。凡於事体，每务优崇，骨肉沦落者，并致归还；嗣息荐论者，遍加任使。一门受宠，九族同荣，近以家艰，叠颁国命，行吊远ム於卿士，夺情寻复於公侯。继下丝纶，荐及垣翰，在予之分，於尔何亏？而属者所为，频彰逆状，徵发不从於朝命，赋租罔系於省司，擅致军都，遍抽编户，专修城垒，潜造甲兵，说诱佐命藩臣，留滞归朝刺史。赖皆忠顺，寻各奏闻。曾令近侍驰书，责使深思改过。载惟抚御，敢怠含宏。近乃长恶靡悛，乱常尤甚，遣奸人招军前节级，出妖言惑管内生灵。兼挂牒文，已为边患。阖境之蒸黎愁沮，远遣造陈；邻藩之主帅封章，共期戡定。其王都宜削夺在身官爵，仍令马步兵士，於州侧近权置行州，招诱在州军人百姓，及安抚乡川人户。  

於戏，不祥之器，宁愿举於干戈；无罪之民，岂忍坠於涂炭？将行吊伐，倍轸情怀，勉施拯救之功，勿致伤夷之弊。虽军威须振，在王道无亏，凡百戎臣，当体朕意，宣布遐迩，减使闻知。  

○诫励长吏制  

朕自承天命，恭袭帝图，务令黔黎永安，非止皇居独乐。当艰虞之际，与良将共静边尘；及开泰之时，於诸侯并崇官爵。既酬勋而示宠，赖抚俗以经心，在无私，期於共理。有功者切於庆赏，有过者非所愿闻。陶以偶违敕条，无柰何而从谪宦，廷隐以全亏公道，不获已而就极刑。乃朝典之须行，实朕心之不乐。备轸泣辜之念，更严加禁之规。况在藩方，皆明理本。节度使等时号山河之主，县令亦人呼父母之君。并切为时，皆勤布化，不独荣於身世，兼乃庆及子孙。当虔夕惕之怀，同广日新之政。各处有功之地，永为无过之人。宜体朕怀，共资王道。  

○进封赵德钧制  

朕闻魏张和戎，始克谐於金石；祭遵征虏，终并息於烟尘。此乃先务柔怀，後申禁暴，明国家之耀德，表藩翰之图功。既立丕勋，宜加懋赏。兴邦守正翊赞功臣卢龙军节度管内观察处置押奚契丹两蕃经略卢龙军等大使特进检校太尉同中书门下平章事幽州大都督府长史上柱国天水县开国侯食邑一千户赵德钧，崆峒禀气，渤融精，传将略於黄公，受兵符於元女。而自羁縻戎马，控制卢龙，洞晓蕃情，饱谙边事。获其五利，尝姑息於鲜卑；运以六韬，果生擒於惕隐。可谓坐筹帷幄，能执干戈，终殄寇於中山，永摧凶於外域。犬羊南牧，赖扫荡於寻时；貔虎北征，遂凯旋於此日。加以民军胥悦，畏爱并行，蓟门之人物如初，燕谷之粢盛毕备。得不畴其庶绩，以徽章，就加进律之文，式叶陟明之典，是命宠颁凤，荣列貂冠，正爵位於三公，加井田於千户，贵申殊渥，仍赐真封。  

於戏，事君之节已彰，燕山纪颂，教子之方大著，践土临戎，有国有家，惟忠惟孝，享兹具美，永保令猷。可依前检校太尉兼侍中幽州大都督府长史充卢龙军节度观察等使，进封开国公，加食邑五百户食实封一百户。  

○进封王晏球等制  

朕尝披国史，备阅军功，裴度之破淮西，无遗庙算；石雄之攻山北，益展皇威。莫不仰遗烈於祖宗，委全才於将相。而自中山逆命，外域朋奸，夺戎旅以鹰扬，屠贼兵而鱼烂。夕闻告捷，朝赏殊勋。竭忠建策兴复功臣北面行营招讨归德军节度宋亳单颍等州观察处置亳州太清宫等使权知定州军州事特进检校太傅同中书门下平章事使持节宋州诸军事宋州刺史上柱国玉琅琊郡开国侯食邑一千户王晏球，长剑倚天，洪河带地，居万夫之长，擅三杰之名。黄石兵书，运子房之筹略；清淮公族，兴仲爽之源流。自统雄师，往收逆垒，摧曲阳之坚阵，厌氵寇水之惊波。爰筑室以反耕，攻围雉堞，果析骸而易子，倾覆鸟巢。招降之士庶数千，扑灭之凶狂非一。王都授首，秃馁生擒，火焚而恶蔓皆除，电扫而妖氛并息。谅兹丕绩，宜降优恩。乃眷汶阳，实惟巨镇，据犬牙之内地，当马颊之要津。是命畴以勋庸，福其黎庶，进国公之品秩，崇藩后之等威。俾凤池，仍加蝉冕，帷幄共推於重席，井田兼别於真封。  

於戏，解甲休兵，实归於上将，安民和众，议仗於贤臣。永保令猷，无替朕命。可依前检校太傅兼侍中使持节郓州诸军事守郓州剌史充天平军节度齐棣等州观察处置使，仍进封开国公，加食邑一千五百户食实封一百户，行营副招讨横海军节度观察等使守沧州刺史李从敏可光禄大夫检校太保使持节定州诸军事守定州刺史充义武军节度观察北平军等使，进封开国伯，加食邑一千二百户。北面行营兵马都监郑州防御使张虔钊可光禄大夫检校司徒使持节沧州诸军事守沧州刺史充横海军节度观察等使，仍封清河县开国子，食邑五百户。  

○有事南郊制  

朕自嗣守丕基，勤修庶政，於兹四稔，罔怠万机。上实赖乎祖宗，下必资於卿士。卑躬克俭，景行前王，侧席求贤，追踪往哲。日惧一日，虽休勿休，幸致风雨不愆，干戈载戢。九穗之禾应瑞，足表丰年；两阶之舞咸宾，无亏旷代。敢萌矜伐，渐喜隆平。然而圆丘之礼未陈，清庙之诗未著，夙宵增惧，寤寐兴怀，何以助天之高而报地之厚也？且天覆予为子，民戴予为君，苟帝道未臻，则人伦焉正？必须燔柴瘗玉，严六宗虞典之，非敢刻石泥金，窃万岁嵩高之美。凡在遐迩，当体至怀。朕取来年二月十一日有事於南郊。  

○郊礼毕赐将士钱帛制  

朕恭荷丕图，获申大礼，盖股肱之叶力，环卫之输忠。将士等扈从乘舆，警巡昼夜，咸彰劳瘁，深所嘉称，各示颁宣，以明酬奖。宜令三司依等第勘会，指实人数，指挥支给。其诸道州府，如本处有绢帛，准价折支，无见在钱物，即就便支遣。兼差使臣各往，逐处宣赐，仍下六军诸卫，准此告谕。  

○减拜郊行事官选数制  

获遇拜郊，远来行事，既施微效，宜被优恩。欠一选者宜令待阙，欠两选者减一选，欠三选四选者减两选，欠五选六选者减三选，欠七选八选者减四选，欠九选已上者减五选。三司勒停官，显有过愆，遂当停替。不逢大礼，终是弃人，仍令所司以罢官理选赴常调。如是今年合格者，许令待阙注拟。仍委吏部南曹依元简勘事节，合减选数，给付牒知。  

○授李愚中书侍郎制  

衡之平不欺於物，水之止洞鉴於形。厥有操心秤而无挠重轻，挂人镜而自分妍鬼。所以旁求多士，果得正人。符梦卜而惟吉之从，举贤良而不仁者远。命为予弼，佥曰汝谐。朝议大夫守太常卿上柱国陇西县开国男食邑三百户赐紫金鱼袋李愚，劲草凌风，孤松抱雪，向历艰难之运，再逢开泰之期。先皇擢在禁林，辍随征旆，锋翰墨，经剑阁而无竞刊铭；粪土珠金，入刀州而未尝关梦。罔矜谕蜀，素蕴致尧。洎朕缵绍丕图，服勤内署，慎密而不言温树，论思而守奉甘泉。及掌文闱，大开公道，树杏坛而重兴四教，历兰省而再陟二卿。当祀周郊，密承殷诰，泥金而将期献颂，击石而寻致来仪。既历试诸艰，且爰立作相，是命亚凤池之贵位，领虎殿之群儒，仍进崇阶，兼加好爵。  

於戏，久虚右席，俾运前筹，期偃戢於干戈，致混同於书轨，以毗乃辟，正事惟醇，则霖雨盐梅，於是乎在。可正议大夫守中书侍郎平章事集贤殿大学士。  

○授赵凤门下侍郎制  

朕闻变理阴阳，霖雨之功是；调和鼎沸，盐梅之味攸凭。盖贞淳则克契二仪，正直则允谐庶品，必在悬衡秉志，定镜操心。苟无爽於毫，则潜符於造化。将付代天之柄，宜归不世之才。今得良臣，庶臻治道。端明殿学士中大夫尚书兵部侍郎上柱国赐紫金鱼袋赵凤，丹山瑞彩，赤堇灵锋，清明犹水镜冰壶，质厚若浑金璞玉。动惟稽古，静可镇时。梦传五色之毫，文章焕烂；力就三冬之志，学艺纵横。顷在禁林，尝传职业，始中原之大定，属万国以来朝，制命联绵，诏书叠委，共叹立成之敏，略无停缀之时。洎朕承基，复资演诰，俄迁居於秘殿，尝密赞於鸿图，实赖谋猷，每嘉经济。爰司贡部，俾选儒徒，果无遗逸之名，足见搜罗之道。昨朕将还雒邑，特委浚郊，一时权藉於殿邦，期月寻闻於报政。恩威并设，赏罚皆明，夷门无夜析之喧，梁苑遂春台之乐。克膺重寄，允谓周才，宜显处於岩廊，贵大施於陶冶。黄扉峻秩，粉署崇资，兼烦笔削之功，更代简编之职。勋阶并进，爵邑惟新，足为爰立之荣，在体勤求之意，唯思启沃，端俟弼谐。  

於戏，应梦卜之祥，当股肱之任，关群生之休戚，系万宇之安危，社稷是平，寰瀛ム赖，勉勤夙夜，无怠初终，勿令伊说皋夔，咸擅美於前也。可正议大夫门下侍郎兼工部尚书同平章事监修国史上柱国，仍封天水县开国男，食邑三百户。  

○以灾旱蠲贷制  

朕自恭临万国，惠抚兆民，遵上古清净之规，削近代繁苛之政。两税之外，别无徵敛之名。八年之闲，继有丰穰之瑞。睹流亡这渐复，谓富庶之可期。爰自今秋，偶愆时雨，郡县累陈於灾，关梁亦奏於逃移。良由朕刑政或差，感通不至，责躬罪已，靡忘於怀，特议优矜，庶令安集。据河中同华耀陕青齐淄绛莱等州各申灾旱损田处，已令本道判官检行，不敢额定顷亩。如保内人户逃移，不得均摊抵纳本户租税。其税子如阙本色，许纳诸杂斛斗{艹蜀}黍充，每斗折粟八升。今许纳本色稗子，特与免税。前件遭旱州府，据检到见苗，仍恐输官不迨，今祗徵一半税物，仍於於便近州府送纳，其馀一半，放至来年。其逃移户田产，仰村邻看守，不得残毁。必在方岳群后，州县庶官，各体忧勤，共相勉励，明详狱讼，恭守诏条，上答天灾，必思於戒惧，下除民瘼，必务於抚绥。当共恤於疲羸，勿自安於逸乐。  

○追册晋国夫人夏氏为昭懿皇后制  

故晋国夫人夏氏，素推仁德，久睦宗亲，尝施内助之方，不见中兴之盛。予当御极，子并为王，有鹊巢之高，无衣之贵。贞魂永逝，懿范常存。改本朝之文，沿追册之制，将慰怀於九族，冀叶庆於四星，宜追册为皇后，兼定懿号。  

## ●卷一百七  

☆後唐明宗（二）  

○恤刑诏  

朕临御寰区，当明赏罚，刑既加於有罪，道贵洽於无私。将据亲疏，宜分皂白，特行宽宥，俾释忧疑。罪人元行钦孔谦及应犯法人田宅，已从籍没，其门人使下，任从稳便，不诘罪尤，灼然有才能者，仍许所司录任。  

○定蕃使朝仪诏  

四夷来王，历代故事，前後各因强弱，抚制互有典仪。大蕃须示於威容，即於正衙引对。小蕃但推於恩泽，仍於偏殿抚怀。宪府奏论，礼院详酌，皆徵故实，咸有明文。正衙威容，未可全废，内殿恩泽，且可常行。若遇大蕃入朝，即准旧仪，於正殿排比铺陈立仗，百官排班，於正门引入对见。  

○定检校官所纳礼钱诏  

会府华资，皇朝宠秩，凡г新命，各纳礼钱。爰自近年，多隳旧制，遂致纪纲之地，遽成废坠之司。况累条流，就从减省，方当提举，宜振规绳。但缘其翊卫勋庸，藩宣将佐，自军功而迁陟，示恩泽以奖酬，须议从权，不在其例。其馀自不带平章事节度使及防御团练刺史使府副使行军已下，三司职掌监务官州县官，凡关此例，并可徵纳。其检校官自员外郎至仆射，祗初转一任纳钱，若不改呼，不在徵纳。仍委尚书省部司专切检举置历，逐月具数申中书门下。  

○再贬豆卢革韦说诏  

责授费州司户参军豆卢革、夷州司户参军韦说等，自居台辅，累换岁华，负先皇倚注之恩，失大国调燮之理。朕自登宸极，常委钧衡，略无谦逊之辞，但纵贪饕之意。除官受贿，树党徇私，每亏敬於朕前，徒自尊於人上。道路之喧腾不已，谏臣之条疏颇多，罪状显彰，典刑斯举，合从极法，以塞群情。尚缘临御之初，含宏是务，特轸坠泉之虑，爰施解网之仁，曲示优恩，俯宽後命。革可陵州长流百姓，说可合州长流百姓。仍委逐处长知所在。同州长春宫判官朝请大夫检校尚书礼部郎中赐紫金鱼袋豆卢，将仕郎守尚书屯田员外郎崇文馆学士赐绯鱼袋韦涛等，各因权势，骤列班行，无才业以可称，窃宠荣而斯久，比行贬谪，以塞尤违。朕以纂袭之初，含容是务，父既宽於後命，子宜示於特恩，并停见任。  

○定奏请判官条例诏  

藩镇幕职，皆有旧规，奏荐官寮，须循前例。苟或隳紊，难止弊讹。承前使府奏请判官，率皆随府除移停罢，近年流例，有异前规，使府虽已除移，判官原安旧职。起今後，若是朝廷除授者，即不计使府除移，如是使府奏请，即皆随府移罢。旧例藩侯带平章事者，所奏请判官，殿中已上许奏绯，中丞已上许奏紫。今不带平章事亦许同带平章事例处分，如防御团练使奏请判官，员外郎已下，不在奏绯之限。其所奏判官州县官，并须将历任告身随奏至京，如未有官，假称试摄，亦奏状内分明署出。如藩镇留後权知军州事，并不在奏请判官之限。如刺史要奏州县官，须申本道，请发表章，不得自奏。近日州使奏请从事，本无官绪，妄结虚衔，不计职位高卑，多是请兼朱紫，不惟紊乱，实启侥求。宜令诸道州府切准敕命处分。  

○赐凤翔节度使李严改名诏  

凤翔节度使李严，世联宗属，任重蕃宣，庆善有称，忠勤显著，既在维城之例，宜新定体之文，是降宠光，以隆叙，俾焕成家之美，贵崇犹子之亲，宜於本名上加从字。  

○整饬朝参宪台旧例诏  

御史台是本朝执宪之司，乃四海绳违之地，凡居中外，皆待整齐，藩侯尚展於公参，邸吏岂宜於抗礼？遽观论列，可验侮轻，但以丧乱滋多，纲纪隳紊，霜威扫地，风宪销声。今则景运惟新，皇图重正，宜加提举，渐止浇讹。宜令御史台，凡关旧例，并须举行，稍不禀承，当行朝典。  

○答卢文纪整饬辞谢朝班等例诏  

卢文纪自领宪纲，颇思振举，备观条奏，皆叶通规。李琪以内殿起居，不废辞谢，盖虑留滞，乃是权宜。卢文纪以正衙序班，恐隳故事，请候次日，亦可允依。所请三铨免朝，事系繁省，选人既少，公务非多，宜且依所奏，锁铨前五日免朝。将来人数渐多，须容点检，即许开曹後免朝，永以为例，付所司。  

○加蛮都首领官秩诏  

朕中兴宝祚，复正皇纲，万国骈罗，俱在照临之内；八辽，咸居覆载之间。矧彼云南，素归正朔，洎平伪蜀，思锡旧恩，於乃眷以虽深，欲霈覃而未暇。百蛮都首领李卑晚、六姓蛮都首领勿邓标莎等，天资智勇，世禀忠勤，梯航之道路才通，琛赆之贡输已至，率其种落，竭乃悃诚，备倾向化之心，深奖来庭之意。今则各颁国宠，别进王封，其州刺史李及大鬼主离吠等，或遥贡表函，或躬趋朝阙，亦宜特授官资，各迁阶秩，勉敦信义，无坠册书。示尔金石之坚，保我山河之誓。钦承休命，永保厥终。  

○严断服饰逾品诏  

乱离斯久，法制多隳，不有举明，从何禁止？而衣服鞯马之流，多逾品式。今後三京及州使职员名目是押衙兵马使指挥使已上，骑马得有暖坐；诸都将衙官使下系名籍者，只得衣紫；皂庶人商旅，只著白衣。此後不得参杂。兼有富户，或投名於势要，以求影庇；或希假於摄贵，以免丁徭。须议条流，以惩逾越。如有此色人，仰所在禁勘，追索文书申奏。当行严断，以肃奸欺。  

○早赴朝参诏  

君使臣以礼，臣事君以忠，礼不可一日不修，忠不可一夕不念。二者全则上下顺，一途废则出入差。须振纲维，以严规矩。凡在策名之列，皆知辨色之朝，傥不夙兴，是亏匪懈。君上思政，犹自求衣未明；为下服勤，固合假寐待旦。宜令御史台遍示文武两班，自此每日早赴朝参，职司既得整齐，公事的无壅滞。如或尚兹懈怠，具录奏闻。  

○命孔循往荆南劳问兵士诏  

朕以荆门伐叛，方委勋臣，而闻统帅萦切戎机，勤劬王事，致乖摄理，深轸寤怀。辍卿枢近之繁，达我优隆之旨。固於旬朔已就宣和，苟或尚未全平，且要暂还本道，便於将息。亦可允俞，委卿精白，凡事详酌，审於准节，庶协筹谋，料度攻收，抚绥军旅，咸ム明略，更集殊庸。倚注之心，再三在念。  

○赐刘训等诏  

朕昨以妙选师臣，往除凶孽，自长驱於锐旅，将并击於孤城。已发使臣，叠颁诏谕，料龙韬之此举，顾蚁垤以即平。今已渐向炎蒸，不可持久，切在训齐貔虎，速进梯冲。必期此月之中，须殄干天之逆。贵令战士，免至疲劳。兼冀生民，早谐苏息。惟卿忠烈，体朕忧勤，傥能克副於指呼，便见立成其功效。固於酬奖，予无吝焉。  

○平朱守殷告谕天下诏  

朕以名藩，龙潜旧地，思覃风教，爰议巡游，今月九日至荥阳，得朱守殷诈奏，本道都指挥使马彦超等欲谋叛逆，辄使杀害。寻令宣徽使范延光径往抚谕，自後更无申奏。节度使宋敬殷及使臣十馀，并遭陷没。至十日探知虏掠近城，居人上城闭门，显为拒捍。朕亲御六军，径临孤垒，守殷逆党，敌於郑门。百姓望风，下城效顺。守殷一家，遂自屠戮。寻获首级，已复城池。且朱守殷久事本朝，继膺重委，洎朕缵承宗社，前後累降渥恩，统处尹宗，荐居节制，位兼将相，贵极人臣。比谓戮力一心，赞时为国，殊不知潜怀枭性，暗蓄狼心，全无事上之忠，遽恣欺天之意，遂加诬於都校，兼杀戮於近臣，驱胁生灵，拒张车驾，果贻众怒，诛厥全宗。凶狂之衅自招，悖逆之辜莫逭。一方既静，万国永安。凡所闻知，当极庆快。如有诸色人，被朱守殷密行文字，妄有扇摇，盖虑奸细，黠黩良善，朕皆明察，不汝疵瑕，当各安怀，勿为挂虑。  

○除放积欠诏  

诸道州府自同光三年已前所欠秋夏税租，并主持务局败阙课利，并沿河舟船折欠，天成元年残欠夏税租，并特与除放。  

○赐任圜自尽诏  

太子少保致仕任圜，早推勋旧，曾委重难，既退免於剧权，俾优闲於外地。而乃不遵礼分，潜附守殷，缄题罔避於嫌疑，情旨颇彰於怨望。自收汴垒，备见踪由，若务含宏，是孤典宪，尚全大体，止罪一身。己令本州私第自尽，其骨肉亲情仆使等，并皆放罪。  

○加恩汴州诏  

朕闻后来其苏，动必从於人欲；天监厥德，静宜布於国恩。近者优恩，多因州使侥门，淹留敕命，或公然隐匿，全不施行。官吏但言幸浚郊，暂离洛邑，盖逢岁稔，共乐时康。不谓奸官，遽彰逆状，为厉之阶既甚，覆宗之祸自贻。俾我生灵遘兹纷扰，永言轸恻，无辍寐兴。宜覃雨露之恩，式表□雷之泽。应汴州城内百姓，既经惊劫，须议优饶。宜放二年屋税，兼公私债负。如是在城回图钱物，及公私质库，除点简见在外，实经兵士散失者，不计年月远近，并宜蠲放，兼不得辄差配。管内户有因纳税入州，便值更燮，或散失车牛，其车牛许本主识认。勤王之节，虽出自勋贤，入贡之劳，抑繇於使介。其有诸道进奉使，或已入汴州，陷失土贡，宜与收破，无劳重有贡输。专人经劫夺者，宜与优给。不轨之徒，已加显戮，无辜之士，当慰幽冤。马彦超、宋敬殷等宜与追赠。逆人有子及弟侄者，仰并释放，一切不问。辇辂之下，奸逆遽兴，既难戢於戈，因莫分於玉石。昨王师攻下汴州之时，翦除凶逆之际，恐其士庶，偶隐锋，言念伤殂，良多嗟悯。宜令石敬瑭遍加存问，兼勘在城杀伤人口奏闻，量加给恤。卫主亡躯，摧凶效命。偶徇胁从之势，终怀忠荩之诚，首议向明，理宜行赏。昨车驾初到城下之时，有将士率先开门，及下城朝见，宜令石敬瑭奏闻，当与甄酬。禁暴戢兵，实由武德安民和众，乃契天心。车驾自离洛京，戒严兵士，不配一物，不役一夫，河流井水，自此外无取。尚恐州县以迎驾为名，妄有配率，如或察知，必不容恕。布泽之命，必叶於群心；宥过之文，庶臻於至理。应天下诸州府见禁囚徒，除十恶五逆，杀人光火劫盗，合造毒药，官典犯赃，伪行印信屠牛外，罪无轻重，并宜释放。瑕疵可涤，既责其自新；稂莠未除，必从於去害。应诸道或有人先偶曾为非，及其背役衙官，惧罪藏隐，宜令随处长吏，设法招携，各勒归家，一切不问。诸色人不得辄有摇动，如或自守狂迷，尚且结集，当令严加捕捉，无致遁逃。贵静封隅，永安黎庶，策名筮仕，诚切於进身；制禄命官，义从於责实。既惩黩货，宜有代耕。应天下州县官员逐月俸料，如闻支给多不及时，纵或支遣，皆是烂弱斛斗，既阙供输，难责廉慎。自此随处官员所破料钱，宜逐县人户，於合送纳税物内计折充支。一则免劳於人户输纳，一则便於官僚。仍下三司，速与计度。抡选之道，虽在精研，调业之劳，颇闻艰苦。应选人内，有过格年深，无门参选，纵有材器，难遂进趋，宜令三铨磨勘行止，即与今年冬集，判成选人例，量材注官。如或诈称，不在此限。为政之要，切在无私，听讼之方，唯期不滥。天下诸州府官员，如有善推疑狱，及曾雪冤滥兼有异政者，当具姓名闻奏，别加甄奖。敬老之规，前王所重，养亲之道，为子居先。应有年八十已上，及家长有废疾者，宜免一丁差役，俾遂奉养。许国之心，忠贞为本，承家之法，孝友为先。应天下有孝子顺孙，义夫节妇，兄弟继世义居者，随处长吏闻奏，当行旌表。嫌疑之衅，多起於苍黄；似是之非，率难於明辨。应去年四月一日诸州府军燮内，有诖误身没者，并许子孙礼葬。顷以两军对垒，仍废交锋，亡殁甚多，暴露不少，宜令滑濮郓澶卫等州，各据地界内，有暴露骸骨，并与埋瘗，仍差官致祭。其馀诸道州府有暴露者，亦委长吏指挥埋瘗。夫天灾流行，时两愆亢，既关地分，宜减国租。今岁岐华登莱，自夏稍旱，须加轸念，以示优恩。四州所管百姓，令长吏切加安恤。其所旱损田苗，宜令检行，诣实申奏，与蠲减税租，仍不得有差徭科配。  

於戏，非已责躬，前王之大德；涤瑕荡秽，往世之深仁。致逆孽之乱常，盖眇冲之寡德，诚深惕厉，罔敢怠荒。既行逮下之恩，当守不移之信，更在朝廷卿士，藩翰侯王，同坚奉守之心，共致治平之道。宜布遐迩，当体朕怀。  

○议追尊名号诏  

朕闻开国承家，得以制礼作乐，故三皇不相袭，五帝不相沿。随代创规，於理无爽。矧或情关祖祢，事系尝，将崇追远之文，以示化民之道。马缟秉持古学，历览群书。援两汉之旧仪，虽明按据，考百王之立制，未尽变通。且议谥追尊，称皇与帝，既有增减之字，合陈贬之辞。大约二名俱为尊称，若三皇之代，则不可加帝，五帝之代，亦不可言皇。爰自秦朝，便兼其号。尔後纂业承基之主，握乾应运之君，洎至我唐，不易斯议。至若元元皇帝，事隔千祀，宗追一源，犹显册於鸿名，岂须遵於汉典？况朕居九五之位，为亿兆之尊，不可总二名於眇躬，惜一字於先代。苟随执议，何表孝诚？又如尧咸舜韶，夏松殷柏，随时变礼，厥理斯存。缟则以徵事上言，深观动静。朕则以奉先为切，虑致因循，须足一涂，以安四庙。可特委宰臣与百官详定，集两班於中书，逐班各陈所见。  

○赐豆卢革韦说自尽诏  

陵州合州长流百姓豆卢革、韦说，顷在先朝，擢居重任，欺公害物，黩货卖官，静惟肇乱之端，更有难容之事。且夔忠万三州，地连巴蜀，路扼荆蛮，藉皇都弭难之功，徇逆帅僭求之势。罔予视听，率意割移，将千里之土疆，开通狡穴，动两川之兵赋，御捍经年。致朕莫遂偃戈，犹烦运策。近者西方邺虽复要害，高季兴尚固窠巢，增吾旰食之忧，职尔朋奸之计。而又自居贬所，继出流言，苟刑戮之稽时，处忠良於何地？宜令逐处刺史监赐自尽。  

○申定回避庙讳诏  

本朝列圣及新追四庙讳，近日章奏，偏傍文字，皆阙点画。凡当出讳，止避正呼，若回避於偏傍，则亏缺於文字。宜从朴素，庶便公私。此後凡庙讳，但避正文，其偏傍文字，不必减少点画。  

○诛温韬等诏  

德州流人温韬，生为黔首，起自绿林，依凭中夏干戈，劫盗本朝陵寝。辽州流人段凝，豺狼类性，枭獍为谋，无端而几害平人，得便而常怀逆节。岚州司户陶，曾司藩翰，恣黩货财，自处窜流，弥兴怨望。宪州司户石知讷，比居宾佐，合务参挥，当守殷闭据夷门，发文字扇摇戎帅。原州司马聂屿，擢从班列，委出亲贤，不守条章，强买店宅，其後细询行止，颇骇听闻，丧妻未及於半年，别成婚媾，弃母动逾於千里，不奉晨昏。而皆自抵刑章，各行窜逐，都无省过，但出怨词。在朕意虽欲含宏，於物论固难容舍，尚全大体，只罪一身，并令本处赐死。  

○赐五岁童子赵赞及第诏  

都尉之子，太尉之孙，能念儒书，备彰家训，不劳就试，特与成名。宜赐别敕及第，附今年春榜。  

○御署官准同有出身人申送诏  

凡於禄仕，固有规程，发身必藉於器能，在任须彰於劳考。否臧斯异，黜陟并行。朕自统寰区，务均渥泽，淹滞者皆期振举，勤恪者亦议旌酬。既开进取之门，遂有躁求之众。或不守选限，捷路希恩；或才罢官资，奔波取事。侵有数之员阙，屈无媒之选人。以此比方，宜各条理。自今後应前资官有出身及两除官，并可依常调赴选。兼有庄宗并朕御署，亦可准近敕赴选。其一任除官，未入选绪，若无定制，难以进身。宜约所守官资序高低，许令同有出身人合格年限求官，赴京日仍须本道申送，则与除第二任官，两除後便准常调选人例。如此，则事有区分，人无奔竞。如藉才器，非时擢，不在此限。  

○令保户自供手状诏  

今年夏苗，委人户自供手状，具顷亩多少，仍以五家为保，委无隐漏攒连。手状送於本州，本州具帐送省，州县不得差人简括。如或人户隐欺，许令保内陈告，其田并令倍徵。  

○更定注拟诏  

本朝一统之时，除岭南黔中去京地远，三年一降选补使号为南选外，其馀诸道及京有司诸色选人，每年动及数千，分在三铨，尚为繁重。近代选人，每年不过数百，何必以一司公事，作三处官方。况有格条，各依资考，兼又明行敕命，务绝阿私。宜新公共之规，俾慎官常之要。其诸道选人，宜令三铨官员，都在省署子细磨勘，无违碍後，即据格同商量注拟，连署申奏，仍不得踵前於私第注官。如此，则人吏易可整齐，公事亦无迟滞。  

○答冯道等上尊号诏  

朕顾惟凉德，获绍丕基，赖心膂之︳谟，系股肱之寅亮。惧难负荷，尝励斋庄，惟诫荒宁，敢自满假。卿等谟猷迭著，翼亮弥勤，遽以鸿名，将加眇质。虽验忠贞之恳，诚非谦慎之怀。往年继上封章，累增宣达；近者告虔宗庙，展礼郊丘。皆辅弼之尽心，亦缵承之常道。纵频摧北虏，烽燧犹存；虽稍静南方，车书未混。至於年谷丰稔，皆繇台辅燮调，岂予冲人，当斯盛美。尔宜明予畏相，体朕师臣，勉务弼谐，无忘裨救。尧舜禹汤之大道，足可敷陈；圣明神武之虚名，无烦往复。谅兹深意，即断来表。  

○贬左散骑常侍萧希甫诏  

左散骑常侍集贤殿学士判院事萧希甫，身处班行，职非警察，辄引凶狂之辈，上陈诬之词，逼近郊，扇摇军众，李筠既当诛戮，希甫宁免谪迁，可贬岚州司户参军，仍驰驿发遣。  

○升尚书右丞为正四品诏  

台辖之司，官资并设，左右貂素来相类，左右揆不至相悬，以此比方，岂宜分别。自此宜升尚书右丞官品，与左丞并为正四品。  

○赐太师尚书令马殷谥法诏  

故天策上将军守太师尚书令楚国王马殷，品位俱高，封崇已极，无官可赠，宜赐谥及神道碑文，仍以王礼葬。  

○录写律令格式六典诏  

要道才行，则千歧共贯；宏纲一举，则万目皆张。前王之法制罔殊，百代之科条悉在，无烦改作，各有定规。守度程者，心逸日休；率胸臆者，心劳日拙。天垂万象，星辰之分野靡差；地载群伦，岳渎之方隅不易。傥各司其局，则皆尽其心。且律令格式六典，凡关庶政，互有区分，久不举行，遂至隳紊。宜准旧制，令百司各於其间，录出本局公事，巨细一一抄写，不得漏落纤毫，集成郑轴，兼粉壁书在公厅。若未有廨署者，其文书委官司主掌，仍每有新授官到，令自写录一本披寻。或因顾问之时，应对须知次第，无容旷阙，每在执行。使庶寮则守法奉公，宰臣则提纲振领。必当彝伦攸叙，所谓至道不繁，何必期年，然後报政。宜令御史台遍加告谕催促，限两月抄录，及粉壁书写须毕。其闲或有未可便行，及曾革事件，委逐司旋申中书门下，当更参酌，奏覆施行。  

○省刑诏  

久愆时雨，深疚予心，虽遍虔祈，犹未溥足。宜广推恩之道，更敷恤物之怀。贵获感通，必彰灵应。宜令诸道州府，各委长吏，亲问刑狱，省察冤滥。应见禁囚徒，除死罪外，馀尽及时疏放。除省司主持回图败阙军将，及诸色人等见别指挥三司商量，或有情可矜悯，或非欺罔积年，致有逋悬，各具分析，续行敕命。并公私债负，放至秋熟填纳。今年取者，不在此限。  

○答李祥请蠲除诏  

地道安静，以动为异，前文备载，历代不无，因有灾祥，深加儆戒。朕自登九五，每念生灵，乐闻忠正之言，恶见骄奢之事，岁时丰稔，中外和同。近闻河南数数地动，骇彼群听，深轸予衷。李祥居谏诤之官，抱谠直之气，恳裨正道，特上封章，恐朕忘创业艰难之时，有功成矜满之意，不惟举职，备见为时。况朕守听政之勤，如践祚之始，尝持翼翼，不忘兢兢。今更体李祥之言，以前代为鉴理不忘乱，安不忘危。臣下须进思尽忠，退思补过，日慎一日，有始有终。如此，则何休祥之不臻？何咎徵之不泯？唯并州之地，乃丰沛之乡，已命亲贤，往分忧寄，必资慎静，专务辑绥。刑狱之闲，不得令有冤滞。凡关利济，并许奏闻。事有不便於民，皆须止绝。其北京山川之神，仍宜差官专往祭祷。朝廷静，可以惠四海；侯伯静，可以福一方。冀安比屋之人，以镇兴王之地。  

○赐吴越国王钱Α不名诏  

周崇吕望，有尚父之荣；汉重萧何，有不名之礼。钱Α冠公侯之位，疏吴越之封，宜示异恩，俾当缛礼。其钱Α宜赐不名。  

○诛安重诲诏  

朕猥以眇躬，缵承丕构，欲华夷之共泰，於刑赏以无私。其有位极人臣，宠逾涯分，擅威权而积恶，询物议以难容，苟缓刑章，是滋凶慝。安重诲始从幼稚，获备指挥，既倚注以渐深，亦旌酬而益甚。自朕绍兴王业，委掌枢机，官列三公，望崇四辅，谓勤劬之可恃，每率暴以居怀。且孟知祥、董璋，自守藩维，素坚臣节，辄从谍，令负忧疑。擢任姻亲，往分符竹，潜设猜防之计，擅兴割据之言，两川饮恨以俱深，一旦飞章而顿绝。又钱Α位冠王公，尝输爱戴，朕方礼优元老，恩遇远人，而重诲采掇瑕疵，遽行止绝。且去年郊天礼毕，率土康，重诲既绾国权，复希兵柄，辄出渡淮之语，贵邀统众之名，事虽不行，谋实可惧。其後终兴戈甲，遽讨巴邛，将士疲劳，梯船阻绝。又遣专临寨所，俾料军储，瓷威虐以复多，致民兵之共怨。朕尚存大体，特示优恩，爰自禁庭，委之藩翰，方ム共理，旋乃贡章。岂谓别有动摇，潜怀怨望，长子崇绪，亲居内职，次子崇赞，显列朝行，遣彼元随，偷归本道。据兹悖逆，须究端繇，劳千里以兴师，致四方之骇听，果明罪衅，难逭诛夷。其安重诲宜削夺自身官爵，仍并男崇赞、崇绪及重诲妻阿张等四人，宜并赐死。  

○令有力人户均摊贫户税额诏  

务穑劝耕，前贤之令范；裒多益寡，往圣之格言。比者诸道赋税，一定数额。广种不编於帐案，频通恐挠於乡村。如闻不逮之家，困於输纳，爰议有馀之户，共与均摊。贵表一时之恩，不作常年之例。宜委诸道观察使，於属县每村，定有力户一人充村长，於村人议有力人户出剩田苗，补下贫不逮顷亩，自肯者即具状徵收，有词者即排段检括，便自今年起为定额。  

○许百姓自铸农器诏  

富民之道，莫尚於务农；力田之资，必先於利器。器苟不利，民何以安？近闻诸道监冶所卖农器，或大小异同，或形状轻怯，才当垦辟，旋致损伤。近百姓秋稼虽登，时物颇贱，既艰难於买置，遂抵犯於条章。苟利锥刀，擅兴炉冶，稍闻彰露须议诛夷。缓之则赡国不充，急之则残民转盛。加以巡检节级，骚扰乡闾，但益烦苛，殊非通济。欲使上不夺山川之利，下皆遂亩亩之宜，务在从长，庶能经久。自今後不计农器烧器动使诸物，并许百姓逐便自铸。诸道监冶，除依常年定数铸办供军熟铁并器物外，只管出生铁。比已前价，各随逐处见定高低，每斤一例减十文货卖。杂使熟铁，亦任百姓自拣。巡检节级勾当，卖铁场官并铺户等，一切并废。乡村百姓，只於系省秋夏田亩上，每亩纳农器钱一钱五分足陌，随秋夏税二时送纳去。  

○赏吕琦姚遐致等诏  

国祚中兴，皇纲再整，合颁公事，遍委群臣。先敕抄录六典法书，分为二百四十卷，从朝至夕，自夏徂冬，御史台官员等，或同切催驱，或递专勘读。校前王之旧制布当代之明规，宜有奖酬以励勤恪。御史丞刘赞，近别除官，今加阶爵，宜从别刺处分。吕琦、姚遐致宜加朝散大夫。李凝吉朝议大夫。马义朝朝散大夫，仍赐柱国。勋干辽、李涛并朝散大夫。徐禹卿、张可复、王晓并赐绯鱼袋。  

○饬定廊餐诏  

文武两班，每遇入阁赐食，从前御史台官及诸朝官，皆在敷政门外两廊食，唯北省官於敷政门内别坐，既为隔门，各不相见，致行坐不齐，难於肃整。今後每遇入阁赐食，北省官亦宜令於敷政门外东廊下设席，以北为首，待班齐一时就坐。  

○赐孟知祥诏  

省洋州及兴元奏，探闻得董璋把截剑门关路，不通利州与西川往来，兼称董璋自领徒党，侵逼西川管界，西川已出兵士御备，其利州人情不安，未知两川的实音耗等事。朕闻天惟福善，神必祸淫，元鉴昭然，冥符定矣。故积功累仁者，无所不济；穷兵黩武者，未或不亡。是以齐国尊周，终全霸业；吴王伐越，自取丧亡。累验古今，足分成败。卿时推闲杰，世仰全才，知治乱於未萌，测安危於未兆，首参缔构，再复宗祧，英谋迥掩於耿吴，茂业遐超於申甫，论功为最，锡壤居先，自居守於北门，往镇临於西蜀，安民有术，抚众多恩，方静治於龟城，期永扶於凤阙。董璋比膺朝寄，荐领戎旃，曾无犬马之劳，但纵豺狼之性，顷岁潜怀逆节，密设奸机，志欲兼并，恳谋谍。始奏卿之得失，知朕不容；後说朝廷之短长，图卿相信。只凭诡诈，便欲侵吞，欲西犯於蜀川，遂东窥於阆郡。不烦缕，可验包藏，乱常之罪恶既彰，伐叛之刑书难赦。朕乃眷求良帅，殄灭凶渠，此际寻委卿兼东川行营供馈应接使，方倚仗於戚藩，俄阻艰於寇境。路歧虽隔，情好如初，中令进奏官苏愿及进奉军将杜绍本等相次归还，令传诏旨，想其到彼，备达予怀。卿制敌多方，折冲有备，虽深嫉恶，犹示睦邻，尚抑骁雄，观其衅隙。而董璋果然颠蹶，尽露奸邪，初探扼於剑门，遽侵骚於锦里。为臣若此，灭族非遥。卿可严诫师徒，妙抒筹画，按兹良便，速殄元凶。朕亦寻遣军前，径临境上，为卿犄角，扼贼咽喉。伫扫荡於氛霾，复流通於信使，当覃异渥，式奖殊功。卿宜慎固远图，秉扶大节，保君臣之重义，成家世之美名。况卿骨肉至多，邱园在此，自来存问，并得安全。可表朕之倚卿，所冀卿之为朕。伫观英断，定集大勋，岂惟只委於节旄，长居贵盛，兼俟别颁於纶，更广封崇。奸丑自分，始终可鉴，其为眷注，无忘寐兴，今遣卿外甥李襄赍诏慰谕，想当知悉。  

○赐孟知祥诏  

省所奏，东川董璋，爰自为邻，从初不睦，尝厚诬於表疏，每深闲於朝廷，欲窃兵权，来并土宇。忽去年四月二十八日暴兴兵士，至五月一日骤入汉州。寻差马步都指挥使兼知武信军节度留後李仁罕，右厢马步都指挥使兼知宁江军节度兵马留後张知邺，衙内都指挥使兼知昭武军留後李肇等，各於界分警备。又令副使权知武泰军节度留後赵季良在府巡守，其左厢马步都指挥使兼知保宁军节度留後赵廷隐先次部领兵士三万人出次新都。卿自统领衙队二万人骑继进，至三日交战，杀败董璋，斩首万馀级，执八千人，擒贼将校八十馀员，甲马七百匹，收衣甲器械十万事。其董璋与男光嗣，四日已时走入东川，前陵州刺史王晖斩璋父子首级，来献军门，寻收下东川城。又奏，今夏方议赏功，其文武将吏等众意难违，已取六月十一日权兼东川指挥，公事具悉。朕以董璋位列山河，名兼将相，全昧输忠事主，以礼睦邻，辄恣凶狂，拟谋吞噬，谮卿则妄呈章奏，诳朕则欲窃兵权。奸计未成，贼机寻露，既无於构惑，唯有志以攻侵。卿虽认包藏，久从含忍，但务戢兵而静治，只期应敌以御冲，俟落彀中，即加翦扑，若居度外，且示协和。而董璋果出妖巢，暴兴叛党，忽犯成都之境，骤逾汉郡之疆，蚁聚蜂屯，鸱张豕突，谓锦川而可取，谓天网而可逃。及卿密运戎机，大张军势，剑戟川排而亘野，旌旗□布以蔽天，鹅鹳才交，豺狼已殄，弃甲者追擒既尽，投罗者剿戮无遗。寻迫元凶，遁归孤垒，不暇守陴而恸哭，便当传首以迎降。恶蔓顿除，祸胎全拔，永肃潼江之波浪，尽收妻阝道之封疆。不有贤良，谁分忧寄；傥非英特，孰静方隅。纪功而焕耀常，载德而辉华简册。捷音初至，庆快良深，嘉叹之馀，旌酬是切。况闻众恳，已请兼权，实契朕怀，即加真命，其为眷瞩，无忘寐兴。其立功将校权兼留务李仁罕、张知邺、李肇、赵季良已下，咸著忠良，亦须正授，续行渥泽，相次奖酬，想宜知悉。  

○赐孟知祥诏  

朕猥以眇躬，缵承丕构，赖忠良之共理，冀寰宇之永康。矧念元勋，早联懿戚，永保君臣之分，足论终始之心。卿出应贞期，生符闲气，洞晓圯桥之兵略，元通渭水之戎韬。重整汉仪，首参大计，再隆周道，迥立殊功，实有令名，载於良史。是膺朝奖，继领藩宣，外则覃声教於百蛮，内则效忠勤於双阙。交修职贡，备竭臣诚，方表率於诸侯，永维持於景运。不谓董璋，夙怀虿毒，潜贮狼贪，拟吞并於仁封，诈倾输於直节。密飞章奏，累述事机，或叙卿之短长，或报卿之动静，无非斗激，每欲攻侵。朝廷贵要协和，久从隐忍，表文具在，事状甚明，又知不纳其谗邪，乃去反陈於离间。仍於邻道，顿起衅端，只凭诳惑之词，便纵窥觎之暴，既干纪律，须举宪章，爰命帅臣，共平寇孽。此际遂委卿兼东川行管供馈应接使，如斯倚注，岂有猜嫌？渥泽方行，使车将发，旋属道涂之阻塞，复当边境之沸腾，繇是去意莫通，来音亦绝。偶致关防之多事，久闻分野之延灾。盖以朕至德未孚，纯风未洽，每自责躬罪已，敢忘旰食宵衣？况卿动禀箴规，深怀鉴识，从初料其操守，岂敢徇彼狂迷？只应屡中巧言，偶生疑论，遂且徐观其向背，终图自别於妍媸，其闲但务训兵，止期应敌，遐想勤王之力，讵移许国之心？所以中先令进奏官苏愿及进奉军将杜绍本等相次归还，式明安慰。朕又知董璋果谋鼠窃，转恣鸱张，辄侵岷益之崇封，俄越梓潼之末界。兹察诡计，究彼初心，附皮毛唇齿之欢，足明矫妄；窃郡邑金汤之利，可验包藏。朕乃寻遣近臣，径赍明诏，示其犄角，表此招怀，仍许优恩，别传密旨，果闻卿意，备体予怀。即决远图，亟回英断，驱锐旅而既歼寇党，取危城而方剿渠魁。爰效至忠，克全大节，尽倾衷素，叠贡封章，并往日之疑襟，细述此时之戎事。大朝正朔奉之不渝，列镇规程守之无易。仍厚支其馆谷，济（阙）过之王人载认恭勤，益明尊奖，尚未舛误，得以平持。今後协和，自然悠久，鱼水之情宛在，山河之任永居。足保勋荣，转期富贵，至於封赏，固不食言。凡在繁文，更宜宣力，嘉叹之外，注瞩斯深。  

## ●卷一百八  

☆後唐明宗（三）  

○赐吴越王钱Α谥诏  

天下兵马大元帅尚书令吴越国王钱Α，本朝元老，当代勋贤，位已极於人臣，名素高於简册，赠典既无其官爵，易名宜示其优崇，即令所司定谥曰武肃，仍以王礼葬。  

○答孟知祥奏请发遣兵士家口来川诏  

供奉官陈延矩回，览所奏，遂阆黔夔等州自此差来所屯军都将士等，当府已厚给衣粮，尽令优足，其指挥都头，各随职次，悉以安排，虽因事以在川，固系籍而为国，但念各有家口骨肉在本管军管，居此者已有生涯在彼者宁无离恋？伏乞敕见在营幕，放前件将士家口入川等事具悉。切自衅起梓绵，灾延巴蜀，繇兹奸贼，累我荩臣，阻渥泽以不通，构猜嫌而莫解，果招神感，自就天诛。卿有勇有谋，克忠克孝，虽偶遭诖误，而每切推崇，率师徒而继殄邻凶，贡表章而寻输臣节。兼以诸方戍卒，皆厚给谥衣粮，数道王人，亦优加於供待。周勤若是，嘉叹良深。并奏人名已系兵籍，朕既推诚而待物，卿方尽瘁以事君，卿安即是朕安，在彼何殊在此。所谓家眷东地，更乞发遣西行，既览奏陈，固议俞允。寻命宣兹表意，采彼舆言，皆以久抱暌离，极思团聚。但以舍兹九族，就彼一身，虽丝萝琴瑟之情，分飞甚苦，而松柏邱园之恋，抛弃尤难。又知已有生涯，恐虞却相弃掷。况闻两川，曾经战斗，必有杀伤，既难轻议於往来，兼恐不实其存没，切恐去不相见，住无所依，转令两地之困空，尽致一家之沈没，闻兹哀诉，又可悯怀。其如口数颇多，地里极远，如或正身自来般取，即应此辈不贮忧疑。卿可体彼人情，详兹物理，妙加筹度，贵叶便宜。故兹诏示，想宜知悉。  

○许孟知祥权行墨制诏  

据所奏，以文武之将寮，希尺寸之官赏，请卿自称王爵，权行制书。卿以未经先奏於宸聪，不欲便加於众意，却缘熊罴之武旅，怀铁石之壮心，或立功劳，须加爵赏，难以具排官氏，繁奏圣聪，敢希显降明文，许行墨制，亦自朝廷之成命，委藩翰以奉宣，凡有施行，後当闻奏，免忧迢递，庶从便宜等事具悉。卿等最亲最旧，不溢不骄，爰自中兴，夙参佐命，厌大权而不处，守高节以自全。成兹令名，标於信史。洎总兹千乘，镇彼一隅，不将富贵为心，惟以邦家是念，尽血诚而推戴，竭土产以贡输。每念忠良，正深系赖。忽被董璋之逼迫，遽令蜀郡以携离，卿虽外合元凶，而内全大节，文翰每深於恭敬，使臣尽厚於接延。兼曾兴议於东川，欲拜章於北阙，彼既他说，此难独行。察卿此际之诚，契朕从初之料。今则诏书才降，章表继来，阻推劝之众情，高辞王爵；执变通之独见，远贡臣诚。去假号而就真封，抑异端而全大计，非卿不能断此意，非朕不能悉此心。载阅为敷陈，备详披沥，自然可久可大，传子传孙，长为一面之藩维，永作四方之表式。其文武将寮等，或武有折冲之术，文多经济之材，咸能赞佐元戎，削平大憝，功勋显著，酬奖必行。所请权行制书，贵从宜便，虽随方设教，叶远藩众庶之情。而引古证今，异本朝全盛之事。切念道途久绝，人使才通，在朕方务於绥怀，於卿固无於爱惜。缅思尽节，必认注心。自今已後，剑南诸道应节度使刺史并州县官军府文武将吏等，或陛降贤愚，或黜陟功过，一切委卿逐便选择，差署施行讫奏，朝廷更不除人。岂惟叶彼权宜，抑亦表吾委任。故兹诏示，想宜知悉。  

○许孟知祥奏赵季良等五人乞正授节旄诏  

据所奏，节度副使知武泰军节度兵马留後赵季良，马步诸军都指挥使知武信军节度兵马留後李仁罕，左厢马步都指挥使知保宁军节度兵马留後赵廷隐，右厢马步都指挥使知宁江军节度兵马留後张知邺，衙内马步都指挥使知昭武军节度兵马留後李肇等臣，各以简署列藩，委之共理，伏乞特颁诏令，各降真恩，傥蒙委以节旄，则望付臣宣赐，仍希眷泽，各转官阶等事具悉。卿前镇彼远方，迫於近患，欲作婉成之计，须为苟合之容，果中含宏，自贻诛戮。赵季良等体卿忠孝，感卿抚绥，或献谋於帷幄之间，或效勇於鼓旗之下，赖兹奋发，致彼廓清。今则才翦凶徒，寻输忠节，虽知祥之通变，亦季良之赞成。况彼皆是重藩，并难虚位，言念数子，参佐一心，不惟功合奖酬，兼亦材堪任使。但能致理，何爽从权，所委留司，悉谐朕意，应希渥泽，并可允俞。但缘卿自建大功，未加殊宠，即俟相次，便与施行。其旌节官告等，更不差使颁宣，亦便委卿分付。所乞墨制，已从别诏处分。故兹诏示，想宜知悉。  

○册命高丽国王诏  

王者法天而育兆庶，体地而安八，允执大中，式彰无外，斗极正而众星咸拱，溟渤广而百谷皆宗。所以居戴履之伦，穷照临之境，宏道修德，恭已虚怀，归心者眷为王人，向化者被以风教。由是举封崇之命，稽旌赏之文，垂於古先，罔敢失坠。其有地称平壤，师擅兼材，统五旅之强宗，控三韩之奥壤，务权镇静，志奉声明，爰协彝章，是加宠教，咨尔权知高丽国王事。建身资雄勇，智达机钤，冠边城以挺生，负壮图而闲出，山河有授，基址克丰。踵朱蒙启土之祯，为彼君长；履箕子作藩之迹，宣乃惠和。俗厚知书，故能道之以礼义；风骁尚武，故能肃之以威严。提封於是谧宁，生聚以之完辑，而复行及唇齿，分笃皮毛。忿黠虏之挺袄，恤邻邦而救患，矧以披肝效顺，秉节纳忠。慕仁寿，以康时，识文思之抚运，海航深险，输眷贡琛，继陈述职之仪，茂著勤王之业。夫推至诚而享丰报，道之常也；奠真封而显列国，礼之大也。劳有所至，朕无爱焉。今遣使太仆卿王琼、使副太府少卿兼通事舍人杨昭业等，持节备礼，册命尔为高丽国王。  

於戏，作善天降之祥，守正神祚之福，干戈慎於危事，文轨资於远谋，永为唐臣，世报王爵，往践厥位，汝惟钦哉。  

○又诏  

卿珠树分，金钩协兆，领日边之分野，冠海外之英雄。士心同感於抚循，民意咸歌於惠养。而又诚坚事大，志在恤邻，秣马利兵，挫甄萱之党；分衣减食，济忽汗之人。继航海以拜章，每充庭而致贡，金石之诚明贯日，风□之梗概凌空。名播一时，美流四裔，志规若此，赏典宁忘？特议疏封，仍升峻秩。剪桐圭而锡命，目极蓬山；眷桃野以倾思，心随济水。勉祗异礼，永保崇勋。今授卿特进检校太尉使持节元{艹免}州都督上柱国充大义军使，仍封高丽国王。今差使太仆卿王琼、使副太府少卿杨昭业等往彼备礼册命兼赐国信银器匹段等，具如别录，至当领也。  

○又诏  

卿长淮茂族，涨海雄蕃，以文武之才，控兹土宇；以忠孝之节，来禀化风。贞规既篆於旗常，宠数是覃於简册。如纶如，已成虎穴之荣，宜室宜家，足显鹊巢之美。俾颁汤沐，以庆丝萝，就光辅佐之功，式协优隆之命。谅卿诚素，知吾渥恩。卿妻柳氏，今封河南郡夫人。  

○赐高丽三军将吏诏  

朕以王建星□禀秀，金石输诚，信义著於睦邻，忠孝彰於事大。领三韩之乐土，每奉周正；越万里之洪波，常陈禹贡。勋名已显，爵秩未崇，宜宠锡以桐圭，俾真封於桃野。今封授高丽国王，差使往彼，备礼册命，便令慰谕，想宜知悉。  

○答冯道等表请徽号加广道法天四字诏  

朕猥以眇躬，虔承丕构，统临区宇，绵历星霜。九有所宾，万务思理，鉴往代废兴之本，禀前王嗣守之规。驭朽索以兢怀，揽宵衣而惕虑。顾惟寡昧，罔敢怠荒，而犹帝道未臻，皇猷罕著。至於五兵销偃，九谷丰穰，内繇调燮之功，外假勋贤之力。岂兹凉德，擅彼徽名。今则渐冀小康，将凝大化，谅ム台辅，俾契混同。何乃遽贡饰辞，爰加溢美，乍披来奏，深匪素怀。致君不在於斯文，尊主宁劳於懿号？未若罄舟楫济川之业，竭股肱宣力之诚，使化被八荒，泽及四海。武功文德，感叶於休期；君贤臣忠，永怀於良史。今兹来请，具验乃心，徒切叹嘉，必难依允。所上尊号宜不允。  

○却贡鹰犬敕  

八表来王，盖率朝宗之义；四方述职，咸遵任土之宜。苟献奉之过常，固烦费而滋甚。将隆景运，以俟雍熙，但思於碎枕焚裘，岂悦於珍禽异宝？德宜从俭，法在鼎新。起今後中外臣僚、藩部牧伯，时节献贺，量事达情，不得掊敛生灵，致令愁叹。鹰犬之类，勿有进献。  

○京城许盖屋宇敕  

京都之内，古无郡城，本朝多事已来，诸侯握兵自保，张全义土功斯设，李罕之砦地犹存。时已扩清，固宜除。若特差夫役，又恐扰人。宜令河南府先分劈出旧日街巷。其城壕许占射平填，便任盖屋宇。其城基内旧有巷道处，便为巷道，不得因循，妄有侵射。仍请射後限一月，如无力平，许有力人户占射平填。  

○令ト门使宣放朝班敕  

本朝旧日趋朝官置待漏院，候子城门开，便入立班。如遇不坐，前一日晚便宣来日两衙不坐。其日才明，ト门立班便宣不坐，百官各退归司。近年已来，虽遇不坐正殿，或是延英召对宰臣，或是内殿亲决机务。所司不循旧制，往往及辰已之时，尚未放班，既日色已高，致人心咸倦。今後若遇不坐日，未御内殿前，便令ト门使宣不坐，放朝退班。  

○御名二字不连称不得回避敕  

古者酌礼以制名，惧废於物；难犯而易避，贵便於时。况徵在二名，抑有前例。以太宗文皇帝自登宝位，不改旧称。时即臣有世南，官有民部，靡闻曲避，止禁连呼。朕猥以眇躬，於人上，止遵圣范，非敢自尊。应文书内所有二字，但不连称，不得回避。如是臣下之名，不欲与君亲同字者，任自改更，务从私便，庶体朕怀。  

○依李琪朔望奏对敕  

五日起居之意，所贵数见群臣，俾陈时事。宪司所奏朔望入阁等事，既合往例，得以允俞。其五日一度起居之际，班行内有要奏事者，便出行奏对，仍付所司。  

○置彰国军敕  

汉朝沛，魏祖封谯，当化家为国之时，行奉先思孝之道。眷惟应郡，迹乃帝乡，宜师古而建邦，亦推恩而及物，俾崇国本，以洽人情。其应州宜置彰国军节度，仍以兴唐军为寰州，隶彰国军。  

○严诫摄官敕  

朕以方平区宇，念切蒸黎，顷当灾歉之馀，未绝疮痍之苦。缅惟邦本，实系官常，苟未致於雍熙，则莫宁於宵旰。必在委於良吏，付以亲人，傥纵因循，转成劳扰。先朝以选门兴讼，放极多，近年以来，铨注无几，遂致诸道州县，悉是摄官，既无考课之规，岂守廉勤之节？而况多因荐，苟徇颜情，替罢不常，送迎为弊，残人害物，以日系时，言念所深，焦劳何已。宜令三京及诸道州府，据见任摄官，如未有正官，具差摄月日录名申奏。如已後或为公事及月限已满，要行替换，即须具因繇，并选差摄官自来历任姓名闻奏替免，无得频有替换。如有内外臣寮，辄行荐，并不得应副。傥闻违越，当举宪章。  

○谕三京诸州府敕  

昨帝室缠灾，生民受弊，方兹缵绍，务切抚宁。寻降德音，复宣明敕，贵先求瘼，务在推恩。其或长吏因循，公方挠杂，何繇致理，徒有怨咨。是宜再谕赏刑，纳言利病，事或违於条制，法必振於纪纲。宜令三京诸州府并准此处分。  

○祈晴敕  

久雨不晴，虑伤农稼，可申命祷，仍晓谕天下州府，疏理系囚，无令冤滞。  

○落刘莹等进士敕  

贡院擢科，考详所业，南曹试判，激劝为官。刘莹等既不工文，合直书其事，岂得相传草，侮渎公场？载究情繇，实为忝冒。及至定期覆试，果闻自惧私归。宜令所司落下，其所给春关，仍各追纳。兼放罪许再赴举。兼自此南曹，凡有及第人试判之时，切在精专点简，如更有效此者，准例处分。  

○祈雪敕  

自秋涉冬，稍愆雨雪，虑伤宿麦，宜令祷祠，分遣朝臣告祠群望，宜付所司。  

○契丹国主阿保机薨逝辍朝敕  

朕以近缵皇图，恭修帝道，务安夷夏，贵洽雍熙，契丹王世预欢盟，礼交聘问，遽闻凶讣，倍轸悲怀。可辍今月十九日朝参。  

○赦宥系囚敕  

敕：应天下州使系囚，除大辟罪已下，委所在长吏速推勘决断，不得旁追证对经过宿食之地。除当死刑外，并仰释放。兼不许徵理天成元年四月一日已前私债，所降德音节文，仰三京诸道分明宣布於要害道路榜壁，不得漏落。今则尚闻违犯，其後来相次条理诸道事件，皆关念及生聚，布以优恩，多因州使幸门，淹留敕命，或公然隐匿，全不施行，官吏但习旧风，百姓罔知新命，宜令遍加告谕。  

○约勒诸城放出钱敕  

诸道州府约勒见钱，素有条制，若全禁断，实匪通规。宜令遍指挥三司及诸道州府，其诸城门所出见钱，如五百已上，不得放出。如稍违犯，即准旧条指挥。其沿淮诸州县镇，亦准元降敕命处分。  

○答萧希甫奏释天成以前罪人敕  

丧乱之际，不可以法行；致理之初，渐宜於刑措。萧希甫官居谏省，职本匦涵，虑黎民年有雠嫌，致法寺愈烦谳议，特塞纷争之路，请申昧爽之朝，言出忠诚，事关理本，载许论奏，合议施行。宜自天成元年四月二十八日已前，罪无轻重，一切不问。其已经勘穷推鞫者，须见罪状，其馀即依所奏。  

○禁造佛寺并私剃度敕  

佛氏之教，其来久矣，既为空寂之门，不无高洁之士。自淳风久散，至道莫隆，渐容游惰之徒，杂处缁黄之众。罔遵禁戒，唯切经求，形势以扰人，蓄资财而润已。将思纵志，肯乐聚居，多於闾巷之，别构住持之所，妄陈福业，潜诱聋愚。或移动居人，或侵并物业，如斯之弊，其徒日繁。朕方静寰区，务康黎庶，贵臻有益，共洽无私。宜令遍行告谕，应今日已前修盖得寺院，无令毁废，自此已後，不得辄有建造。如有愿在僧门，亦宜准佛法条例，官坛受戒，不得擅私剃度。  

○禁淹停埋葬敕  

今後文武两班，及诸司官吏，诸道商旅，凡有丧亡，即准台司所奏施行。其坊市民庶军士之家，凡死丧及婢仆非理物故，依台司所奏，委府县军巡同简举，仍不得纵其吏卒，於物故之家妄有邀胁。或恐暑月尸柩难停，若待申闻简举，纵无邀胁，亦须经时日。今後仰其家唤四邻简究无他故，逐便葬埋，具结罪文状报官。或後别闻枉滥，妄有保证，官中访知，勘诘不虚，本户邻保量事科罪。如闻诸道州府坊市死丧，取分巡院简举，颇致淹停，人多流怨。亦仰约京城事例处分。所奏丧葬车舆格例，今後据品秩之外，如庶人丧葬。宜令御史台差御史一员点简，供任行人如有违越，据所犯科罪。台司不得书罚徵扰行人交非宪纲事体。  

○禁铁钱敕  

行使铜钱之内，访闻夹带铁，若不严设条法，转恐私家铸造。应中外所使铜钱内铁钱，即宜毁弃，不得辄行。如违，其所使钱，不计多少，并纳入官，仍科深罪。  

○久任刺史敕  

尚书吏部侍郎裴所谓刺史三考，方可替移，免有迎送之劳，若非岁月积深，无以彰明臧否。自此到任後，政绩有闻，即当就加渥泽。如或为理乖谬，不计月限，便议替除。  

## ●卷一百九  

☆後唐明宗（四）  

○禁新授官故请假敕  

设官分职，有国宏图，授才任能，前王重事。凡系惟行之命，须遵不易之规。朕以猥绍丕基，务宏至理，临万国则每勤听政，任庶官则切在得人。贵内外之叶和，俾华夷之帖泰。顷自本朝多难，雅道中微，皆尚浮华，罕持廉让。其有除官兰省，命秩柏台，或以人事相疏，或以私雠见讶，稍乖敬奉，遽致弃捐。盖司长之振威，处君恩於何地？缅思积弊，深所疚怀，方当大定之期，特示维新之制。今後应新授官员，朝谢後可准列随处上事，司长不得辄以私事阻滞。其所授官仍不得因遭抑挫，故请假，庶使孤弱遂迁之路，朝廷无滞壅之端。凡尔群官，体予深旨。  

○推恩节度使子弟敕  

朕以握图御宇，应运承祧，副亿兆之欢心，赖英雄之叶力。虽畴庸之命，已遍及於勋贤；而延赏之恩，宜更加於骨肉。应诸道节度使男及亲嫡骨肉未г恩命者，特许上闻。  

○答任圜敕  

任圜方秉国权，仍专邦计，公家之利，知无不为。当景运之中兴，举皇朝之政事，不独资其经费，亦冀便於贡输。载阅敷陈，允叶事体，宜依所奏，乃置监牧，委三司使别具制罪奏闻。  

○禁屠牛敕  

访闻京城坊市军营，有故犯条流，杀牛卖肉者，仰府县军巡严加纠察，如得所犯人，准条科断。如自死牛，即令货卖，其肉斤不得过五钱。乡村死牛，但报本村节级，然後准例纳皮。晓示天下州府，准此处分。  

○令诸道交聘不必奏闻敕  

诸道州府所有专差人持礼往来，皆具申奏。况列藩交聘，诸侯结欢，乃自古之通规，亦明朝之旧事。近日皆宣章奏，禀命朝廷，既旌敦好之风，兼表睦邻之好，且道非越境，何劳上闻？今令遍降敕命，指挥诸道州府，自今後应是诸道差人持礼来去，并令不要申奏。  

○加恩臣寮父母敕  

朕自恭承景运，祗荷丕图，念寰海生灵，录勋贤骨肉，承家莫尚於孝，报国莫大於忠，忠孝两全，古今所重。在朝文武臣寮并诸道节度刺史等有父母者，宜遍加恩泽，使天下为人父者知感，为人子者知恩，竞扬家国之风，显著君臣之道。  

○答李钅请朝官举贤敕  

兴国之方，养民为本，衣不可一岁不制上，食不可一日不充。其或桑柘少而望衣充，耒耜闲而求食足，虽千尧万舜，圣知神功，不能致也。然则树疏禽少，山广兽多，百川浅则海不深，万姓贫而国不富，富庶之要，根源可知。故王者深居九重，奄有四海，不可家至而日见，只在德盛而教尊。千载一时，古犹今也。李钅情专奉上，务在任人，藉官吏当才，为国朝布化，实以知人则哲，惟帝其难。肯举者可嘉，堪举者可重。必须爱而知其恶，憎而知其美，内举不避亲，外举不避雠。凡事无私，何忧不理？李钅所奏，宜即施行。其所举人，仍於官告内显隶所举姓名，赴任之後，临事可观，或有不公，当累举主。兼三品已上有旧谙行止堪充节度观察两使判官者，亦各据才业上闻，即当委任。庶朝廷立制，长施劝善之恩；臣下推公，永绝蔽贤之路。  

○高宏超减死敕  

忠孝之道，乃治国之大柄；典刑之要，在诛意之深文。差若毫，系之理道。昔纪信替主赴难，何青史之永刊；今高宏超为父报兔，即丹书之不尚。人伦至孝，法网宜矜，减死一等。  

○申严覆勘狱囚敕（节文）  

今後指挥诸道州府，凡有推鞫囚狱，案成後逐处委观察防御团练军事判官，引所勘囚人面前录问。如有异同，即移司别勘，若见其本情，其前推勘官吏，量罪科责。如无异同，即於案後别连一状，云所录问囚人无疑案，同转上本处观察团练使。刺史有案牍未经录问，不得便令详断。如防御团练刺史州有合申节使公案，亦仰本处录问过，即得申送。  

○答西京请决刑覆奏敕  

昨六月二十日所降敕文，祗为应在洛京有犯极刑者覆奏，其诸道已降旨，命准旧例施行。今详西京所奏，尚未明近敕，兼虑诸道有此疑惑，故令晓谕。  

○宥过敕  

刑故无小，义绝惠奸，罪疑惟轻，事全诛意，圣贤明训，今古通规。非法无以振其威，非恩无以流其泽。故有功不奖，何以激尽忠？有罪不刑，何以戒为恶？二者无失，庶务有成。朕统华夷，不求奢侈，临食虑兵师之馁，授衣思黎庶之寒。仗中外勋贤，壮国家基址，荧惑应犯而自退，太阳蚀而复圆，百果无不熟之方，五谷无不丰之处，顾惟寡德，何称嘉祥？况保义军节度使石敬瑭、晋州留後安崇阮、洛州刺史张进、耀州团练使孙岳、宁州刺史高允瑰等，杜绝诛求，寻加奖谕。陶辄为聚敛，自掇愆尤，功过既分，黜陟有异，在朝备见，列国皆知，不贪者转更无私，有过者必应自省。四方侯伯，皆朕忠臣；万国人民，皆朕爱子。惨舒是系，赏罚齐行。务德者雅合古贤，效尤者自干朝典。除邓州见取责情罪诸色官员及亳州李邺外，其诸道州府，如八月已前，或有偶违条制干国章者，诸色人并不得更有诉，若或此後有违，许人上告，当勘情罪，必举刑书。  

○藩镇幕寮不准兼职敕  

近闻藩镇幕职内，或有带录事参军，兼邺都管内诸州录事参军，从前并兼防御判官。设官分职，激浊扬清，若网在纲，各司其局，督邮从事，兼处尤难，没阶则宾主之道亏，下榻则军州之礼失。须从改革，式振纪纲。宜令今後诸州府录事参军不得兼职，如或才堪佐幕，节度使须具闻奏，不得兼录事参军，邺都管内刺史州不合有防御判官之职，今後改为军事判官，如刺史带防御团练使额，即得奏署防御团练判官，仍不得兼录事参军。如此，则珠履玳簪，全归客礼，提纲振领，不紊公途。仍付所司。  

○令选人先纳三代亲族状敕  

选门官吏，讹滥者多。自今後并令各录三代家状，乡里骨肉，在朝亲情，先於南曹印署纳，吏部中书门下三库各一本。候得判印状，即许所司给付新签告。兼本任官处及乡里，亦具一本，纳逐州县。  

○二月後州县不得受状敕  

率土黎，并输王税，逐年生计，祗在春时。深虞所在之方，无知之辈，不自增修产业，辄便搅扰乡邻，既挠公门，须严定制。自今後凡关论认桑土，二月一日後，州县不得受状，十月务闲，方许论对准格，据理断割。  

○昭雪洛阳令罗贯敕  

河南县是神州赤县，县令乃明庭籍臣，未审罪名，便当极法，不削不贬，不案不彰，困枯木於广衢，抱沈冤而至死，众人具见，有耳皆闻。何泽对宰洛阳，委其实状，今此伸屈，直贡表章，请雪吞声，以旌幽壤。遂其冥冥下士，非元恩以不知；荡荡无私，俾舆情而共感，宜加昭雪，兼赐赠官。其子，文行可称，便许录用。  

○复两川节度使职名敕  

顷因用本朝亲王遥领方镇，其在镇者，遂云副大使知节度事，但年代已深，相沿未改。今天下侯伯，并正节旄，惟东西两川，未落副大使字，宜令今後祗言节度使。  

○赠臣寮父母敕  

凡居臣下，尽抱公忠，共为朝廷，各荣家族。具庆者继颁恩渥，俾耀晨昏；既亡者宜泽泉扃，以光封树。应中外群臣及诸道节度防御团练刺史等父母亡殁者，并与追赠加封。  

○起刘训守右龙武大将军敕  

朕闻为贤讳过，含垢匿瑕，而皆载在春秋。显其惩劝，是以孟明不懈，遂霸西戎；曹沫有谋，克宁东鲁。列国之臣尚尔，尔何异焉？责授檀州刺史刘训，早负变通，咸推忠壮，自隰川而向化，继领竹符，平汶上以立功，遂分茅社。去春以荆门叛逆，须议讨除，将戮贼臣，俾司戎律，攻城稍滞，略地未前，属炎高以班师，责逗留而削爵。自居远郡，俄换流年，亟闻惕厉以自新，宜降恩华而求旧，使环列，取象钩陈，可守右龙武大将军。  

○词状策条皆须务实敕  

设官分职，比委仗於公才；询事考言，务恢宏於理道。朕自祗膺大宝，俯育群生，四门无塞其聪明，百辟咸专於谏诤。凡阅事务，各有职司，傥逾越於规绳，必申明於典宪。其有凶顽之辈，游惰之夫，艺不度於荒唐，心每怀於侥幸。或妄陈条策，览寻而多是讹言；或但务讼论，按验而却招情罪。不遵格令，辄冒乘舆，若无止绝之文，何戒因循之弊？今後凡有词状，并须各於所司部据理陈论。如未尽情，或有阿曲，即许经御史台。台司不理，则诣匦投状。若有进献策条，则须审明利害，有益公私，然後投匦。朕当选择施行，不得容易接驾。如敢故违，当行严典。  

○予朝臣及诸道节度妻室封号敕  

自家刑国，内平外成。夫子立言，备有关雎之乐；春秋垂训，非无石之封。况夫尊於朝，妻贵於室，所宜从爵，各显家肥。朝臣及诸道节度使妻室未有称号者，宜各加恩。  

○答王建立陈急务敕  

皇王宣政，侯伯分忧。薄赋轻徭，方为济物，迎新送故，必恐扰人。徵赋以不虐黎庶为先，衔命以不辱朝廷为贵。乃至藩方职列，无非戮力奉公，各有区别，不令逾越。朕自临大宝，每尚淳风，动不疑人，静惟恭己，中外无闲，上下相劝，建立既列台司，兼权邦计。所述否臧之事，皆穷利病之源，情切参裨，理当俞允。宣准往例，州县官三十月为限，刺史以二十五月为限，仍以到任日为数。其节度使以山河是，与牧宰有殊，系自朕怀，难拘常限，若频有除替，何暇辑绥，仍旧馀依所奏。  

○文武官加勋依旧制敕  

近代已来，文武官阶稍高，便授柱国；岁月未深，便转上柱国；武资初官，便授上柱国。官爵非无次第，阶勋备有等差。宜自此时重修旧制，今後加勋，先自武骑尉，经一十二转。仍永为常式。  

○据告赤授官敕  

先准同光二年十二月敕，北京及河北诸道摄官内，有御署一任简牒分明前衔先有正官告身者，便与据正官资叙，依资授一任官，其无正官告赤者，与黄衣。初任官与两任已上简牒分明兼有正官告赤者，特与超资授一任官。其无正官告赤，亦只有两任三任简牒者，与据从黄衣第二任官。从各领取近罢摄任处州府文解任诈非特赴选者，前件摄官等，当任使之际，共副忧勤，及开泰之期，岂宜升降？凡有先皇帝御署，兼朕署摄简牒，每一任同一任同官，赴任日依资注拟。宜令诸道州府知委，馀准元敕处分。  

○禁兴造寺院敕  

应天下大寺及敕赐名额院宇，兼有功德堂殿楼阁已成就者，各勒住持。其馀小小占射，或施舍及置买，目下屋宇虽多，未有佛像者，并须量事估价，一时任公私收买。其住持僧，便委功德使及随处长吏，均配於大寺安止。如院在僻静之处，舍宇无多，不堪人承买者，便仰毁拆，其材木给付本僧，田地任人请射。仍限敕到後十日内，并须通勘，腾并了绝。如敢迁延，及有故违，其所犯僧徒二年，尼杖七十，并勒还俗。若有形势借庇，当移不移，诳惑官中，更求院额，既违听闻，所知之人，不系官位高低，并行朝典。如要增修福利，则任於合留寺院内兴功。  

○答萧希甫请禁府州推委刑狱敕  

昔虞舜以恤刑安万国，赖十主相熙帝图；汉高以约法定八方，致四百年享天禄。故法无常则官有幸，刑不滥则民无冤，千古同风，百王齐致。况今朝廷致理，中外同心，近者无偏，远者不闲，虑於听讼，或有惠奸。其频具奏闻，所在不勤决断，则诸道侯伯，未至尽心，两使宾寮，亦非称职。萧希甫位兼三事，务赞万机，更激藩方，共裨庶政。自此凡有争讼，委随处官吏据罪详断，如事有不可裁断者，则结案闻奏。  

○贬成景宏绥州司户敕  

成景宏位列百城，秩膺八命，在旌旃而甚至，於委任以非轻，所宜均我诏条，副予优寄。而乃罔遵彝宪，辄至贪求，差廪吏以非公，取货财而润已，才行鞫勘，果伏罪尤。宜行窜逐之文，以示澄清之道，可贬绥州司户参军。  

○贡举人先委本道观察使考试及不得假冒乡贯敕  

宜令今後诸色举人，委逐疲乏观察使慎择有词艺及通经官员，各据所业考试，及格者即与给解，仍具所试诗赋经帖通粗数一一申省。未及格者不得徇私发解。兼承前诸道举人，多於京兆府寄应，例以洪固乡胄贵里为户，一时不实，久远难明。自此各於本道请解，具言本州县某乡某里为户，如或寄应，须具本贯属入状，不得效洪固胄贵之例。文解到省後，据所称贯属州府户籍内，如是无名，本人并给解处官吏，必加罪责。京百司发解就试，准前指挥，兼下贡院，具本朝旧格诸色举人，每年各放几人及第，到日续更详酌处分。  

○策对重时务敕  

应将来三传三礼三史开元礼学究等考试，本业毕後，引试对策时，宜令主司须於时务中采取要当策题，精详考校，不必拘於对属，须有文章，但能词理周通，文字典切，即放及第。如不及此格，虽本业精通，亦须黜落。应九经五经明经帖书及格後，引试对义时，宜令主司於大经出问义五通，於帘下书於试纸，令隔帘逐段解说，但要不失疏注义理，通二通三，然後便令念疏，如是熟卷，并须全通，仍无失错，始得入策。亦须於时务中选策题，精当考较。如粗於笔砚留意者，则任以四六对，仍须理有指归，言关体要。如不曾於笔砚致功，则许直书其事，不得错使文字，只在明於利害。其问义念疏对策，逐件须有去留。  

○严定童子科场敕  

近年诸道解送童子，皆越常规，或年齿渐高，或精神非俊，或道字颇多讹舛，或念书不合格文，主司若不去留，贡部积成乖弊。自此後应诸道州府，如公然滥发文解，略不考选艺能，其逐处判官及试官并加责罚。仍下贡院，将来诸道应解送到童子，委主司精专考较，须是年颜不高，念书合格，道字分明，兼无蹶失，即放及第。仍依天成三年例，主司未出院闲，便引就试，与诸科举人同日榜，不得前却。  

○允卢詹所奏敕  

卢詹职居近侍，恳述大纲，案州县之规程，重国家之恩命，既为允当，须示听从。  

○翰林学士承旨班在学士上敕  

掌纶之任，擢才以居，或自初命而升，或自显秩而授。盖重厥职，靡系其官，虽事分皆同，而行缀或异。诚由往日未有定规，议官位则上下不常，论职次则後先为叙，宜行显命，当正近班。今後翰林学士入院，并以先後为定，惟承旨一员，出自朕意，不计官资先後，并在学士之上，仍编入翰林志。  

○令州府长吏每年考课县令敕  

县令化洽一同，位居百里，在专劝课，抚育疲羸。苟或因循，是孤委任。宜令随处州府长吏，逐县每年考课，如增添得户税最多者，具名申奏，与加章服酬奖。如稍酷虐，辄恣诛求，减落税额者，并具奏闻，当行朝典。其县令仍勒州司批给解由历子之时，具初到任所交得户口至得替增减数额，分时批凿，将来除官及参选，委中书门下并铨曹磨勘。宜令三京及诸道州府准此。  

○严断不孝敕  

万物之中，人曹为贵，百行之内，孝道为先。凡戴北辰，并遵皇化，备闻南国，多爽时风，皆倾事鬼之心，不守敬亲之道，於父母如此无行，披日月何以立身？弊久积於乡闾，化全繇於长吏。昔西门豹一县令耳，尚能投巫百姓，保女子之爱，绝河伯之虞，断自一时，传於千古。况位居侯伯，化洽封巡，岂不能宣北阙之风，变南方之俗？宜令逐处观察使刺史丁宁晓告，自今已後，父母骨肉有疾者，并须日夕专切，不离左右看侍，使子奉其父母，妇侍其舅姑，弟不慢於诸兄，侄不怠於诸父。如或不移故态，老者卧病，少者不勤事奉，子女弟侄，并加严断。出嫁女父母有疾不令知者，当罪其夫及其舅姑。  

○废户部蠲纸敕  

日月流行之处，王人亿万之家，既绝烦苛，无滥力役。唯忠孝二柄，可以旌表户门，若广给蠲符，深为弊事。昨日所为地图方域，逐闰重叠上供，州郡之中，皆须厚敛，而犹寻降诫敕，并勒废停。今此幸端，岂合更启？逐年蠲纸，宜令削去。  

○用刑日不举乐敕  

古之治民者，劝赏而畏刑，恤民而不倦，赏以春夏，刑以秋冬。是以将赏为之加膳，此以知其赏劝世；将刑为之不举，此以知其刑惩世。惟赏以春夏，刑以秋冬，见圣哲之用心，合天地而行事。今朕以切於禁暴，乐在劝能，其或秋後有功，不可待冰泮而行赏；春时有罪，不可俟霜降而加刑。渐尚太平，方行古道。况赏不愆典，则立功者转多；刑不滥施，则犯法者渐少。其在京或遇行极法日，宜不举乐，朕减常膳；诸州使遇行极法日，亦禁声乐。  

○赐孟自尽敕  

朕以允从人望，嗣守帝图，政必究於化源，道每从於德本。贵全国法，以正人伦。孟身被儒冠，职居宾幕，比资筹画，以赞盘维，而乃都昧操修，但贪荣禄，匿母丧而不举，为人子以何堪？渎污时风，败伤名教，五刑是重，十恶难宽，虽遣投荒，无如去世。孟赐自尽；观察使观察判官录事参军失其纠察，各有殿罚。  

○禁滞狱敕  

朕以握图缵位，端已临民，每於刑狱之闲，倍轸忧勤之念，虑多淹滞，累降指挥，傥一物以衔冤，抚万机而是愧。近聆数处申奏，囚人狱内身殂，事既不明，理难取证。半绝欺罔之弊，须颁条理之文。宜令今後，凡有刑狱，切依前准敕命施行，断遣不宜淹停。如有贼徒推寻反证，断遣未闻，在狱疾病，委随处官吏当面录问，令医人看候，无致推司官吏别启幸门。  

○孔知邺罚俸敕  

大驾巡省，六师屯聚，览有司所奏，虑军食稍亏，须议转移，然後供赡，事非获已，理在权行。而濮州地里匪遥，户民不少，才承旨命，广奏逋逃，及降条流，却申齐足。颇惊闻听，犹涉因循，盖抚驭之无方，致黎民之暂惑。既乖体国，何以济时尚？缘装发已齐，转纳将毕，聊从薄罚，以诫众多。孔知邺罚一月俸。  

○禁称试衔敕  

名官之荣，其求甚重，试摄之任，所得非轻。徐究根源，亦关治道。自乱离已来，天下州府，例是摄官，皆给试衔，或因勘穷，便关诈假。已前或有称试衔者，一切不问，此後并宜禁止。  

○放免元年秋税敕  

会计之司，租赋为本，州县之职，徵科是常。傥不切整齐，必渐滋侥幸。今聆举奏，果有逋悬，非朝廷之立法不严，盖官吏之慢公颇甚。缘当献岁，未欲加刑，宜显示於新条，贵永除於积弊。其天成元年应欠秋税，特与据数放免。  

○李琪上表误用真定罚俸敕  

契丹即为凶党，真定不是逆城，盖阙审详，有兹差误，李琪罚一月俸。  

○晓谕夏州将吏百姓敕  

近据西北藩镇闻奏，定难军节度使李仁福薨变。朕以仁福自分戎阃，远镇塞垣，威惠俱行，忠孝兼著。当本朝播越之後，及先皇兴创之初，或大剿凶徒，或遥尊圣主，夙夜每勤於规救，始终罔怠於倾输。爰令眇躬，益全大节，协和群虏，惠养蒸民，致朕端拱无为，修文偃武，赖彼统临有术，远肃迩安。委仗方深，凋殒何早！忽窥所奏，深怆予怀，不朽之功，既存於社稷，有馀之庆，宜及於子孙。但以彼藩地处穷边，每资经略，厥子年才弱冠，未历艰难，或亏御驾之方，定启奸邪之便，此令嗣袭，贵示优恩，必若践彼危机，不如置之安地。其李彝超已除延州节度观察留後，前延州节度使安从进却除夏州节度留後，各降宣命，指挥使勒赴任。但夏银绥宥等州，最居边远，久属乱离，多染夷狄之风，少识朝廷之命，既乍当於移易，宜普示於渥恩。应夏银绥宥等州管内，罪无轻重，常赦所不原者，并公私债负，残欠税物，一切并放。兼自刺史已下，指挥使押衙已下，皆勒仍旧勾当，及与各转官资。宜令安从进到日，倍加安抚，连具名衔，分析闻奏。朕自总万机，勤宏一德，内安华夏，外抚夷狄，先既怀之以恩，後必示之以信。且如李从严之守岐陇，疆土极宽；高允韬之镇延，甲兵亦众。咸能识时知变，举族来朝。从严则见领大梁，允韬则寻除钜鹿，次其昆仲，并建节麾，下至将寮，悉分符竹。又若王都之贪上谷，李宾之吝朔方，或则结构契丹，偷延旦夕，或则依凭党项，窃据山河，罔禀除移，唯谋依拒。比及朝廷差命良将，徵发锐师，谋悉万全，战皆百胜，才兴讨伐，已见覆亡。数万骑之契丹，只轮莫返；几千族之党项，一鼓俄平。寻拔孤城，尽诛群党，无远无近，悉见悉闻。何必广引古今，方明利害，只陈近事，聊谕将来。彼或要覆族之殃，则王都、李宾足为鉴戒；彼或要全身之福，则允韬、从严可作规绳。朕设两途，尔宜自择，无贻後悔，有玷前修。今以天命初行，人情未定，或虑将校之内，亲要之闲，幸彼幼冲，恣其荧惑，遂成骚动，致累人灵。今特差州节度使乐彦稠部领马步兵士五万人骑，送安从进赴任，兼以别降宣命，严切指挥。安从进等委以训戒师徒，参详事理，从命者秋毫勿犯，违命者全族必诛，先令後行，有犯无赦。更虑孤恩之辈，乐祸之徒，居安则广造异端，贵令扰乱；临难则却谋相害，自要功勋。宜令李彝超体认朕怀，宣谕彼众，无听邪说，有落奸机。宣布丁宁，咸令知悉。  

○放免邺都等州诸色差配敕  

王都负国，命将除凶，攻伐之劳，朕所常悯，般运之苦，朕实备知。近自收城，方期罢役，宜加矜恤，遍示优饶。其邺都幽镇沧刑易定等州管内百姓，除正税外，免诸色差配庶令生聚，并获舒苏。  

○令诸道使相直省追还中书敕  

诸道节度使带平章事兼侍中中书令，在京则中书差直省一员引接，及赴镇，拟合追还。缘使相在京，百官请谒，须差直省引接，兼侍卫出入，或恐朝列误冲。及到本道，自有客司通引官引接，其从厚从荣，虽为皇子，职本侯王。王建立孔循，曾掌枢衡见居藩镇。况诸道使相无直省者甚多，其到东青许州先将去直省，并宜追还中书。  

○廨宇不得摧毁敕  

大壮之观，标於易象，不庄之戒，著在礼经。况乎地列山河，贵为侯伯，至於邑宰，皆肃公庭，须整臣之威仪，以重民之父母。顷当世乱，固无暇於修新；今既时安，谁不思於补故？况一日必葺，三年有成，凡居禄位之流，闻此圣贤之语。今後诸州诸吏，凡於廨宇，并须专切增修，不得信令摧毁。凡所置办，亦令勒其年月，编於帐籍，受代之际，各明交领，亦不得於廨署，接便扰人。  

○禁诸州使论请新恩敕  

自天成缵绍之初，曾降敕：应随驾并内外将校职员，许奏名衔，当议迁陟，俾行赏旧之恩，以报维新之命。自後累据奏荐，人数极多，己经数载，尚有奏陈，既是论乞新恩，岂宜积年申奏？兼恐有後来补署，才改职名，更望官员，妄争爵命，若无止绝，虑启幸门。此後诸州诸使，不得更有论请新恩。如是显立功劳，要行酬奖，即委本处长吏特具奏闻，酌其续效，当议施行。  

○故平卢军节度使霍彦威以三公礼葬敕  

故平卢军节度使霍彦威，勋名显著，宅兆已营，爰遵定谥之规，俾议送终之制，宜以三公礼葬。  

○谕诸司寺监敕  

诸司寺监，凡有文簿施行奏覆，司长须与逐司官员同签署申发，不得司长独有指挥，其主印官或请假差使，印须依轮次主掌，不得逾越。  

○宣示夏鲁奇进嘉禾敕  

三秀灵芝，标仙籍而罔资世务；九茎嘉谷，按地牒而实表丰年。既呈殊异之祥，雅叶治平之运，宜付史馆编记。  

○定将相署名敕  

朝廷每有将相恩命，准往例，诸道节度使带平章事兼侍中中书令，并列衔於敕牒後，侧书“使”字。今两浙节度使钱Α，是元帅尚父，与使相名殊，承前列衔，久未改正。湖南节度使马殷，先兼中书令之时，理宜齿於相位，今守太师尚书令，是南省官资，不合列署敕尾。今後每署将相敕牒，宜落下钱Α、马殷官位，仍永为常式。  

○准田敏请藏冰颁冰敕  

藏冰之制，载在前经；献庙之仪，废於近代。既朝臣之特举，按典礼之宜行。田敏所奏祭司寒献羔事宜依。其桃弧棘矢已下，事久不行，理难备创。其诸侯亦宜准往制任藏冰。  

○升济阴县奉园陵敕  

昭宣光烈孝皇帝曾居宝位，久抱幽冤，近始追崇，方安寝庙。宜升县邑，以奉园陵。宜升曹州济阴县为次赤，以本县令兼陵令。  

○州县告身不要进纳敕  

应诸道州府令录等官告敕牒，元是中书进纳，入内令阁门宣赐。其判司主簿官告，旧是所司发遣，受恩命後赴本任，地里远近，各有程限，比候进纳，恐有停滞，况绫纸衤票轴价钱，近已官破。今後所除州县官告身敕牒，宜令中书门下指挥，不要进纳。并委宰臣当面给付，贵无留滞，兼免住京破费。  

○令造上清宫牌额敕  

尊崇圣祖，修饰道宫，既复其名，固难无额。宜令所司依旧造上清宫牌额。  

○诛西平令李商敕  

李商招愆，俱在案款，大理定罪，备引格条。然亦事有所未图，理有所未尽，古之立法，意在惜人，况自列圣相承，溥天无事，人皆知禁，刑遂从轻，丧乱已来，谦耻者少，朕一临寰海，四换星辰，常宣无外之风，每革从前之弊，勤修一德，深念五刑，宽则不威，暴则无惠，唯期不滥，皆守无私。李商不务养民，专谋润已。初闻告不公之事件，决彼状头，又为夺为主之庄田，挞其本户。国家给州县篆印，只为行遣公文，而乃将印历下乡，从人户取物，据兹行事，何以当官？今王饶所告，李商并招实罪，宜夺历任官，重杖一顿处死。元论人王饶四人并宜放。仍令所在长吏，遍示众多，居高者不得贪以陵卑，在下者不得骄而讪上。体泣罪之意，听祝网之言，各守公途，共资王道。  

○奖夏鲁奇敕  

鲁奇宣力两朝，统戎三镇，居富庶之地，无奢侈之心，上为国家，下安生聚，每行公道，全塞幸门，傥非大洽人情，讵致远闻余听？有兹为作，宜示称，仍下诸州，令各知悉。  

○给安重诲假敕  

重诲位重禁庭，日亲机务，与群官之有异，在常式以难拘，宜自初闻日共给七日。  

## ●卷一百十  

☆後唐明宗（五）  

○更议帖经事例敕  

进士帖经，本朝旧制，盖欲明先王之旨趣，阅才子之文章。近代以来，此道稍坠，今且上从元辅，下及庶僚，虽负艺者极多，能帖经者极少，恐此一节，或滞群才，既求备以斯难，庶观光而是广。今年凡应进士举，所试文策及格，帖经或不及通三，与放及第，来年秋赋词人所习一大经，许令对义，义目多少次第，仍委所司件奏。  

○非时冲替官宜勒赴任考满敕  

应诸道见任州县官司，在任之时，若时违犯本道非时冲替，宜却勒赴任，考满即罢，其本判官当行责罚。  

○定朝见辞谢班位敕  

官爵之班，即分高下，见谢之位，岂有异同，宜立通规，以为定制。今後宰臣使相，朝见辞谢，并於崇元门外，与诸官崇行异位，一时列拜，假满横行，即从旧例。又入阁之仪，其翰林学士前任郡守等，今後入阁，宜依百官班例，不得先出。  

○罚京兆府官吏敕  

为官未可避事，夹判不合申台，既有举明，须行责罚，府司官吏已下，等第书罚。  

○三传三礼科准明经例逐场去留敕  

传科不精公谷，虚有其名；礼科未达周仪，如何登第？兼知前後空闻定制，去留皆在终场，博通者混杂以进身，肤浅者侥求而望事。须颁明敕，俾叶公途。自此後贡院应试三传三礼，宜令准进士九经五经明经例，逐场皆须去留，不得候终场方定。仍具所通否粗，一一旋於榜内告示。其学究不在念书，可特示墨义三十道，亦准上指挥。如此，则人知激劝，事有区分，主司免致於繁忙，举子不兴於僭滥。  

○文书告敕宜粘连逐缝使印敕  

凡是选人，皆有资考，每至赴调，必验文书，或不具全，多称失坠，将明本末，须示规程。其判成诸色选人黄甲下後，将历任文书告敕连粘，宜令南曹逐缝使印，都於後面粘纸，具前後历任文书，都计多少纸数，具年月日，判成授某官。  

○张进等勒停见任敕  

张进等或位分符竹，或职ヘ郡城，殊乖警备之方，致此攘之苦，更容虚诳，不戢元随，须举宪章，以为惩戒。宜勒停见任。  

○革告身文牒事例敕  

凡命职官，只凭告敕，条流虽切，谬滥不无。况来自群方，固非遍识，徐因章露，始见罪尤。先皇帝临御之初，郭崇韬制置甚切，虽加峻法，尚有讹风。诚由本朝多事已来，伪室偷安之际，皆随往制，莫识严规。秩高者以荫绪假人，广求财货；吏狡者以贪忄林得志，不顾宪章。遂至传授身名，分张告敕，勘初任则多称失坠，论资考则只有公凭。前後相蒙，真伪莫辨。若不特行革，无由永绝根源。宜令自此应除授选授州县官，引验磨勘，须召有官三人保非谬妄则奏拟，仍於告身内署出保官姓名，据本官所通三代名衔，有出身无出身，历任告敕文书，并逐任考数。若是本朝及伪朝所授者，并只於将来新告身内一一收署，其文书纳留，不再给付。如自中兴已来历任，待受新命後，都粘连缴，尾具道数，委吏部使印背缝，郎官於状尾押署给付。或有失坠，即须於所失处州县投状，具三代名讳及出身历任，请公凭赴京，勘会甲库同，即重与出给。如公然拆破印缝，不计与人不与人，将来事发，并令焚毁，其人当行极典。自兹凡受新命，并依此例施行。其见任内外文武朝臣，及诸司职守，诸道州府判官，并军州职员，有曾为州县官，及曾改名，所受本朝及伪署官告敕牒，历任文书，亦并须送纳入官，只以中兴已来文书叙理。其见任州县官，及诸色前资官守选官等，所历任文书，亦仰速便送纳，委所司点勘，无违碍则准前收署，给与公凭，任赴将来求事参选。其秦王茂贞墨制官员，并须得本道识认，具历任申奏，所司简勘不虚，亦给与公凭，将来降资受官，所贵凡是身名，免有混杂，仍限一周年内改正了绝。其兴元已西。应曾受伪蜀官员，缘地里遥远，许敕到後一周年为限。仍各於本罢任处州府投状，具三代名讳出身历任，一一分析申奏，到日点勘，准前指挥。如出限外，纵有申送到文书，并不叙理。兼诸道亦不得以此身名奏荐，如违，罪在本判官，其本人别行严断。庶得新恩迥异，旧弊永除，表为君一统之基，塞入仕多端之幸。仍付所司。  

○加恩官员敕  

本朝列圣，受册徽号，多施г泽，荡涤瑕疵。今缘才过南郊，不可便行大赦，其中有恩未及者，宜示优矜。其诸色官员中，或有经罚殿停替者，宜并许以停任时官资理选数赴调。其诸徵科不了勒定州县官等，除已赴南郊行事该恩外，虑有在外赴行事不及者，宜并准上许理选序。贵普沾於恩惠，免永滞其身名，俾得自新，皆期受任。  

○长流卢嵩蔚州敕  

卢嵩容易宰邑，造次怒人，不如法以行刑，遂寻时而致死。原情则本非故杀，据律则当处极刑，小不忍而难追，内自讼而何及？法不可坠，义亦须明，但究彼根繇，似缘公事，罪虽其重，理稍可疑。峻刑则虑致民骄，轻恕则恐滋吏酷，永从远窜，特贷馀生，聊以慰往者之魂，兼可戒为官之属，嵩宜配蔚州长流百姓，纵逢恩赦，不在放归之限。其出身历任告敕，付所司焚毁。  

○宥李范赵知远敕  

李范已该恩赦，特放罪收纳文书。赵知远以兄为父，未之前闻，既遇郊，特从恩宥，出身历任文书，付所司焚毁，放罪勒归乡贯，本道长吏与改昭穆奏闻。其馀南郊行事合减选人数，候将来选限满日，宜并不取逐处文解，不更经南曹点简，赴铨注拟。  

○封叙无得留滞敕  

今年二月二十一日郊天赦书节文，朝臣及藩镇郡守亡父母祖父母，及父母在并妻室未г恩命，并与追封赠及叙封者，今赦书颁下，已及半年，所行追赠叙封，所司尚未奏覆，深虑留滞，各速指挥。朝臣限两月内齐具录奏，外处与限一年，仍并据品秩准格列指挥，朝臣不得逾越。  

○令礼葬被害诸王敕  

先朝诸王，顷因同光末年宫门变起，诸王多奔北京，沿路为部下所害，宜於北京留守寻访，各依品秩礼葬讫奏闻。  

○禁州县於限前徵科敕  

访闻诸道州县官，自虚名，不惜人户，皆於省限已前，行帖催驱，须令人户贵买充纳。且徵科租赋，乃是常规，所务事集人安，不必急徵暴敛。况累降敕命，非不丁宁，只据规程，勿令逾僭。此後为徵科事办，亦不酬劳，本州不得申奏。如违限稽慢，即准条流责罚。如灼然添得廨署，招得流民，无害於公私者，可具事由申奏，固得特行优奖。  

○童子科出身不得遽授亲人官敕  

其童子准往例委诸道表荐，不得解送，兼所司每年所放，不得过十人。仍所念书，并须是部帙正经，不得以诸杂零碎文书，虚成卷数。兼及第後十一选集，第一任未得授亲人官。  

○族诛李行德等敕  

捧圣都军使李行德十将张俭等，摭求虚事，诬告重臣，奏陈而颇骇听闻，诘验而乃明谗谤，闲予心腹，倾我栋梁，为巨蠹以异常，罪一身而未塞，宜诛家族，惩彼奸凶，仰全家处斩。  

○授张延朗三司使敕  

会计之司，国朝重务，总其使额，以委近臣，贵便一时，宁循往例，张延朗可充三司使，班位在宣徽使之下。  

○杨知万准非时选人例处分敕  

杨知万实曾行事，寻已注官，只为父母转年，恩命遂寝，外别无违碍，自後相次丁忧，久住京城，诚宜伤愍，宜令铨司点简历任文书，准非时选人例处分。或前资官中有与杨知万事状相类者，并准此指挥。  

○讨董璋敕  

王者兴师讨伐，若行其时雨；农夫去草诛锄，务绝其本根。具载格言，式符戎略。而况天垂弧矢，尽殪狼星，国举干戈，当平贼子，得不朝申号令，夕议削除。安邦守正翊赞功臣剑南东川节度使特进检校太尉同中书门下平章事梓州剌史董璋，受国深恩，殿邦重寄，但恣贪残之性，莫分宵旰之忧，唯务包藏，显彰侮慢，朝廷每施含垢，具为掩瑕，略无悛革之心，转有狂迷之状，伺便而侵渔仁境，何名而点发义军，仍於关防，辄修堡砦，兼传书檄，招寇盗於晋州；寻纵贼徒，欲窥觎於遂府。焚烧民舍，驱虏耕牛。览奏报以实繁，数愆尤而莫尽。岂有武虔裕身为刺史，辄敢縻留，大程官手执宣头，略无遵禀。而又淫刑害物，酷法作威，铁笼之炮炙未闻，金赎之科罪并发。善人知惧，恶贯已盈，且擢以难穷，宜燃脐而不赦。今则已徵师旅，将扫妖氛，举烈火以燎毛，飞严霜而脱叶，匪朝伊夕，覆狡擒奸。  

於戏，无礼於君，奋鹰而驱鸟雀；有功必赏，誓带砺而保山河。殄寇则理在必然，兴兵则事非获已。凡在遐迩，宜体朕怀。其董璋在身官爵并削夺。  

○不准奏荐著紫官为州县敕  

诸道奏荐州县官，前衔内有赐紫金鱼袋者，若循常例，州县官十六考方得叙绯，若已佩金章，固难为令录。此後天下州府，不得奏荐著紫官员为州县官。  

○叙封舛错敕  

叙封之例，敕格甚明，况在所司，备经其事，既成差误，盖是因循，显有纠弹，实为允当，欺即难恕，错即可矜，然欲示戒惩，须行责罚。本行令史马仁，决臀杖七十勒停，本部判郎中裴坦，罚两月俸；王权等六人妻，进封叙封郡县邑号官诰，宜令所司追纳毁废。  

○未得公凭者准取本任文解赴集敕  

先条流见任州县官，及前资守选官，所有历任文书，委所司点勘，无违碍则准前收署，给与公凭，任将来参选者。访闻诸色选人，有今年合格者，因请公凭，久淹京阙，若候本道请解，即须来岁授官，多是甚贫，诚为可悯。况已及选限，固取本任文解不及。前件选人今年合格，已请得公凭者，宜令吏部南曹，准今冬选人例，简勘施行。如是欠选者，候选数足日，准格取本任文解赴集。  

○加恩朝臣敕  

朕闻君臣一也，善否同之。比之於人，心安则体逸；方之於木，枝盛则叶繁。朕自父天子民，宗文祖武，辅弼上凭於廊庙，献替次赖於缙绅。四海无波，敢自矜於清晏；一人有庆，思共乐於雍熙，近又允副群情，增崇大号，虽中外元辅，已议序迁，而文武庶僚，未闻普及。而况咸著恪共之绩，悉坚欣戴之诚，将显示於奖酬，当广颁於渥泽。应在朝文武臣寮，并宜加恩，其有八月四日己後迁官者，不在此限。  

○定节度等使判官己下宾寮考限敕  

诸道行军节度副使两使判官已下宾寮，及防御副使判官推官军事判官等，若询前代，固有通规，从知咸自於弓旌，录奏方颁於纶。初筵备称，确画斯陈。朝廷近以旌赏勋劳，均分员阙，稍或便於任使，不免须议敕除。既当委以裨赞，所宜定其考限。前件职员等，宜令并以三十月为限。如是随府，不在此限。  

○罢夜试进士敕  

秋来赴举，备有常程，夜後为文，曾无旧制，王道以明规是设，公事须白书显行，冀盛观光，尤敦劝善。每取翰林学士，往例皆试五题，共观笔下ゼ词，不俟烛前构思。其进士并令排门齐入就试，至门开时试毕，内有先了者，上历画时，旋令先出。其入策亦须书试。应诸科对策，并依此例。馀准前後敕格处分。  

○复钱Α爵位敕  

天下兵马都元帅尚父尚书令吴越国王钱Α，久列王公，恒输爱戴。朕方礼加元老，恩遇远方，安重诲妄掇瑕疵，遽行阻绝。使钱传拜阙上章，倾怀请罪，言皆激切，事且凭虚。情不可恕，罪不可逭，今已诛之，以雪其冤。故告。  

○禁枉滥敕  

朕猥以眇躬，荐承鸿业，念彼疲瘵，劳於寝兴。或虑官不得人，因成紊乱；或虑刑非其罪，遂致怨嗟。王化所兴，狱讼为本，苟无训励，必有滞淹。近日诸道百姓，或诸多违犯，或小可斗争，官吏曲纵吏人，巧求瑕衅。初则滋张节目，作法拘囚；终则诛剥货财，市恩出拔。外凭公道，内徇私情，无理者转务迁延，有理者却思退缩，积成讹弊，渐失纪纲。自今後切委逐处官吏州牧县宰等，深体予怀，各举尔职，凡关推究，速与裁。如敢苟纵依违，遂成枉滥，或经台诉屈，或投匦申冤，勘问不虚，其元推官典，并当责罚，其逐处观察使刺史，别议朝典。宜令诸道州府，各依此处分，所管属郡，委本道严切指挥。  

○详断张延雍等敕  

张延雍中官旧居省署，荫子合补斋郎，为优牒稽迟，於本司催促。苛克纵实，已该肆赦之恩；引验无闻，自掇两词之诘。致淹折狱，宜示罚金。宜罚一季俸。馀依法寺详断。  

○准失坠春关冬集人许举及第铨注事实敕  

举选人众，例是艰辛，曾因兵火之馀，多无敕甲，不有特开之路，皆为永弃之人。其失坠春关冬集者，宜令所司取本人状，当及第之时，何人知举，同年及第人数几何。如实，即更勘本贯，得同举否。授官者亦先取状，当授官之时，何人判铨，与何人同官上任，罢任何人交代，仍勘历任处州县。如实，则别取有官三人保明施行。  

○加恤病囚敕  

诸道州府各置病囚院，仍委随处长吏专切经心，或有病囚，当即差人诊候疗理，候据所犯轻重决断。如敢固违，致本囚负屈身死，本官吏并加严断。兼每月自夏初至八月末已来，每五日一次，差人洗刷枷丑。  

○诛张崇远敕  

设禄任能，立法惩恶，苟有违犯，须举宪刑。崇远流外授官，监中守职，虽官不请於俸禄，而职见请於依粮，赃罪既彰，死刑难贷。宜决重杖一顿处死。  

○李□献时务策敕  

益国利民，方为良策，越常生事，则乱彝章。李□粗读儒书，曾居假宦，所进条件既广，徵引仍繁，而於职略之闲，荒唐颇甚。且乡闾之内，苦乐不无，则可沿古制而检绳，度物宜而均济，岂得请行峻法，大挠群情？详暴敛之品题，无稍通之气味。况五兵乍息，兆庶小康，忽有此陈，未测何意？便合勘穷疏率，申举科条，尚缘言路方开，政刑务恤，特从宽宥，俾自省循。  

○禁臣寮私行举荐人敕  

国赖贤良，虽务搜扬之道，官繇请；实开侥幸之门，盖任不当材，则民将受弊，稍乖抡择，大紊纪纲。近闻百执事等，或亲居内职，或贵列廷臣，或因宣达君恩，或因勾当公事，经繇列镇，干扰诸侯，指射职员，安排亲昵。或潜申意旨，或显发书题，苟徇私情，罔循公道，争能峻阻，须至强行。遂使受命者负势以临人，得替者衔冤而去职。既亏慎举，渐益躁求，务要肃清，当行革。自今已後，应内外臣寮，不计在朝出使，并不得辄发书题，及行所属，於诸处乱安排人，宜令三司兼诸道节度防御团练刺史等，或更有人，不畏新敕，犹蹑旧踪者，并仰密具姓名奏发。荐人贬所在官，求荐人配流边远州县，常知所在。如逐处长吏，自徇人情，显违敕命，只仰被替本人诣阙上诉，勘问不虚，长吏罚俸两月，罚荐人比前条更加一等。被替人不准是何职掌，却令依旧勾当，仍从再勾当後三年内，除别显有罪名外，不得妄有替移。其馀长兴二年五月一日已前所犯，不在上诉之限。兼敕到後，但是州府，并於管驿处粉壁，具录敕命晓示，每令修护，永使闻知。况国家悬爵待人，惟贤是举，稍闻俊，必令奖。其有端士正人，雄文大学，言可以经纶王道，行可以规矩人伦者，但当显陈表章，明具论荐，名如得正，上不弃材。所务绝彼幸人，岂可滞诸贤者。  

○禁私卖文书敕  

访闻诸色官员之中，多有此色之事，须行革，以塞弊源。应诸色常调选人，如有此色文书，便须焚毁。如是元补正身，曾受中兴已来官诰，便许以近受文书叙理。及诸色荫补子孙，如无虚假，不计庶嫡，并宜叙录。如实无子孙，别立人继嗣。已出补身得者，只许续荫一人。凡新关资荫，皆系恩荣，将革弊讹，须行宪法，自本朝丧乱，多士因循，贪冒者叙补无常，彰败者未闻严断，遂成隳紊，莫识规程。且一人身名，具三代名讳，传於同姓，利以私财，上则欺罔人君，下则货鬻先祖，行之不已，罪莫大焉。柳膺显致讼论，合当诛殛，偶逢恩赦，特减死刑。尚念承此弊者年深，同此罪者颇众，特矜已往，各许自新，别设严条，免令後犯。今日己前，并依前项条理，其不合叙使文书，仍限一百日焚毁须绝。如此後更敢公然将合焚毁文书参选求仕，有人纠告，及所司点勘彰露，所犯之人，传者受者，并当极法。其告事人如有官序，别与超擢任使；如是百姓，与免户下差徭。兼自此应合得资荫出身人，并须依格令及天成三年十一月二十日礼部起进条件施行。如敢故违，本司官员并本行人吏，别加严断，不计去任离司，罪无宽恕。事从发觉，理任澄清，不惟正邦国典刑，抑亦保缙绅家法，有犯无赦，断在的行。  

○叙理中兴以来官告敕  

应见任前资守选官等，所有本朝及梁朝出身历任告身，并仰送纳，委所在磨勘，换给公凭。只以中兴已来官告及近授文书叙理，其诸色荫补子孙，如非虚假，不计庶嫡，并宜铨录。如实无子孙，别立人继嗣，已补得身名者，只许叙荫一人。其不合叙使文书，限百日内焚毁须绝。此後更敢持合焚毁文书参选求仕，其所犯之人并传者，并当极法。应合得资荫出身人，并须依格令施行。  

○朝臣假内仍给俸敕  

有礼於君，克勤於国，为臣所重，自古皆然。其或合朝不朝，即亏匪懈，无病称病，亦属自欺。傥异下冰，须资勿药，臣疾非人情所欲，归宁光孝治之朝。曹琛所奏文武官请归宁准式假及实卧病者，并许支给本官料钱，宜依。或有病不赴朝参，故涉旷怠者，慢於事君，何以食禄，如闻纠奏，当责尤违。  

○禁京城人户侵越并许奏闻利便互买敕  

伊洛之都，皇王所宅，乃夷夏归心之地，非农桑取利之田。当乱离而曾是荒凉，及开泰而竞为修葺，从来闲寂，多已骈阗。永安天邑之居，宜广神州之制。宜令御史台两街使河南府专切依次第擘画，晓示众多，勿容侵越，或有利便，亦可临时详度奏闻。  

○禁受理赦书前词讼敕  

诸道州府，推断刑狱，或虑有司因循，仍以赦令前事，辄有申理，紊乱刑罚。宜令尽举中兴已来所降赦书德音革恩敕晓示。王者应天顺人，发号施令，布丝纶於远迩，示恩信於华夷，傥隐而不行，则主者有罪，须重提举，无致因循。宜令御史台兼三京及诸道州府，应受词状及推勘详断之所，须具此令文榜壁，各令详审，无致逾违。如或公然以赦书德音及恩敕前事，辄敢受而为理者，应状案经过之处，并当勘责，以故违敕命律格科罪。兼自此後，凡有详断刑狱，并须依坐律令格式件条，及新敕革，次第施行。  

○禁不务农桑敕  

皇王之业，寰海为家，民不扰而自安，事不紊而易治，皆修远大，以固雍熙。朕自纂丕图，每勤庶政，民有耕耘之乐，时无饥馑之灾，然犹菲食如初，宵衣若旧，内则仗前後左右，外则委侯伯子男，共削烦苛，同除蠹弊。康澄所奏机巧之事，游惰之徒，所在不无，未能全断。令仰诸道长吏，详此晓示村巡，游惰者劝以归农，机巧者戒其越样。此外或更有不利於民事，并可严行止绝。将使俗无奇技，野绝闲游，为下有勤力之资，在上无荡心之事。ㄩ肆人和之际，何禁讴谣？村闲桑隙之时，无妨欢乐。即须辨认奸恶，不得分外骚扰人户。所切者当轻徭薄赋，不急敛暴徵，民不劝而自勤，财不营而自富。况诸侯戮力，列辟尽忠，皆是腹心，总如鱼水，将期混一，永致和平。  

○禁侵射入官店宅庄园敕  

无厌之求，既亏谦耻；不义而富，终取悔尤。应诸道系省店宅庄园，或抵犯刑章，纳来家业；或主持败阙，收致抵当。姓名才系簿书，诸利未经收管。诸色人等，不度勋庸高下，不量事分浅深，相尚贪饕，竞谋侵射，惟利是视，以得为期。诸色人稍立微功，朝廷必加懋赏。通都大邑，尚以委人，废宅荒田，岂留润国？自有特恩颁赐，奚容越分希求？遂使畏惧者但处栖迟，僭逾更滋积聚。失惩恶劝善之道，启幸灾乐祸之门，颇污教风，须行止绝。  

○王昭诲不停见任敕  

王昭诲方念继绝，特授殊恩，久别邱园，许归祭奠，虽违假限，宜示优宏，不停见任。  

○停李乐钧官敕  

同官相殴，据法当徒。大理寺以所犯罪名，合该恩敕，虽备陈格律，而合议矜宽。但李、乐钧等，处令佐之资，纵屠沽之行，既骂且斗，自画经宵，加以抗拒使符，执留县印，全乖事体，大紊纪纲。至於偶在敕前，合从赦限，岂可遣兹凶辈，亲我疲民？免刑已是优宏，复职实非允当。其李、乐钧，并勒停见任，馀依所奏。  

○答周知微请复议典敕  

周知微官在郎曹，职参邦宪，虑有乱名之弊，举无破律之规，法虽重於一成，恩亦存於八议，盖前王之定制，固当代以常行，今睹敷扬，可嘉勤荩。  

○禁同表进策敕  

投匦上章，条流不阻，合表进策，理例无闻。而况七件之中，有长有短两人之内，孰否孰臧？方当选以公才，未可混其言路。王鼎、陈廷毓宜各试以策问两道，定其优劣。兼自此应诸色人进策，每五道别试策问两道，十道已下试三道，十道已上约此指挥，比校元进策条，词理可否，当与等第处分。仍令匦院分明榜示，此後止绝，不得有同表进策。所贵人知区别，事无行，庶坚激劝之诚，免误似伦之道。  

○量增奏荐员数敕  

诸道奏荐州县官，各定员数，今宜增益，以广搜扬。使相先许一年荐三人，今许荐五人。不带使相先许荐二人，今许荐三人。直属京防御团练使先许荐一人，今许荐二人。念应举之流，甚艰杂於取事，当及第之後，尚迢递於授官。小而得簿尉者全稀，老不为令录者极众。即不得荐新罢任及过格之人，如未曾有官，即许奏初官。已有官者，当别比拟。  

○带台省职州县官及得十六考者并依出选门例处分敕  

州县官带侍御史殿中侍御史内供奉监察裹行及省衔者，皆非正秩，尚出铨曹，况曾三度朝，岂可一例守选？所宜振发，以励操修。应州县官内，有曾在朝行及佐幕，罢任後准前资朝官宾从例处分。其带省衔已上，并内供奉裹行，及诸已出选门者，或降授令录者，罢任日并依出选门例处分。不在更赴常调，便与除官，兼州县官其闲书得十六考者，准格叙加朝散阶，准出选门例处分。如不书得十六考，虽已过朝散阶，不在此例。  

○令诸道搜访隐逸敕  

朝臣相次敷陈，请搜沈滞。簪缨之内，甚有美贤，山泽之中，非无俊彦。若令终老，乃是遗才。郑云叟顷自乱离，久从隐逸，近颁特敕，除授拾遗。不来赴京，自缘抱病。非朝廷之不录，在遐迩以皆知。宜令诸道藩侯，专切搜访，如有隐逸之士，艺行可称者，当具奏闻，必宜量才任使。  

## ●卷一百十一  

☆後唐明宗（六）  

○令道路置碑晓谕路人敕  

朕闻教化之本，礼让为先，欲设规程，在循典故。盖以中兴之始，兆庶初安，将使知方，所以渐诱。准仪制令，道路街巷，贱避贵，少避长，重避轻，去避来，有此四事，承前每於道途立碑刻字，令路人皆得闻见。宜令三京诸道州府各遍下管内县镇，准旧例於道路明置碑，雕刻四件事文字，兼於要会坊门及诸桥柱刻碑，晓谕路人。委本县所繇官司共切巡察，有敢犯者，科违敕之罪。贵在所为简易，所化宏多，既礼教兴行，则风俗淳厚，庶皆顺序，益致和平。  

○许致仕太傅王建立太子少保朱汉宾还乡敕  

凡为食禄，无不尽忠，既以悬车，永期乐道，若妨养性，岂是优贤？况非系滞之名，宜遂逍遥之便。宜依。  

○武职银青阶准文资赐紫例不得奏为州县官敕  

诸道奏荐州县官，前衔内有赐紫金鱼袋。先於长兴元年敕，州县官若循常例，十六考方得叙绯。傥或已佩金章，固难却为令录。必若藉其才器，则可别任职资。文资官结衔内已有金紫，尚不许荐为州县官，其武职银青阶，亦宜条理。诸道详文资赐紫例，不得奏为州县官。  

○增大理寺御史台俸钱敕  

刑法之司，朝廷重委，是以前王应运，必繇狱讼所归，庶物无冤，然後阴阳式序。岂独系於彼相？实亦赖於有司。冀致和平，共期仁寿，宜示优崇之道，以明奖激之方。此後大理寺官员，宜同台省官吏外进，其法直官比礼直官任使，庶皆知劝，咸切奉公。如有能雪冤疑，则别议超擢。苟舞弄文法，必举宪章。明悬黜陟之科，贵益公忠之恳。御史台每月支钱三百贯，充曹司人力纸笔粮课。其大理寺先支钱二十贯文，与台中比类全少，刑部一司，则未曾支给。宜於两班罚钱及三京诸道赃罚钱内，每月支钱一百贯文赐两司。其刑部官吏人力不多，兼使纸笔较少，宜於所赐一贯内，三分支与一分。  

○令大理寺断狱取最後敕定罪敕  

大理寺每有详断刑狱案牍，准律须具引律令格式正文，又称准格详狱，一切取最後敕为定，後敕合破前格。今後凡有刑狱，先引律令格式有无正言语，然後详检後敕，须是名目条件同，即以後敕定罪。敕内无正条，即以格文定罪。格外又无正条，即比附定刑。先自後敕为比，事实无疑，方得定罪。或虑律令难明，录奏取裁，仍当比事平情。取法直官不隐法文状在案，本断官祗据僭状书法定罪，不得辄使文章及有徵引，刑部详覆官法直官亦准此。兼自此御史台大理寺准推断刑狱之际，刑法官及诸朝臣，不得以见所推断人罪名，合使条格，奏请改易，刑法中或有不便於事者，任其奏闻。馀依李延范所奏。  

○禁营田听税户越境耕占敕  

凡置营田，比召浮客，若取编户，实紊常规。如有系税之人，宜令却还本县。应诸州府营田，务只许耕无主荒田，及召浮客。此後若敢违越，官吏并投名税户，重加惩断。  

○放鹰隼敕  

驰骋畋猎，圣人每抑其心；奇兽珍禽，明王不畜於国，朕猥将寡薄，虔奉宗祧，览前代之兴亡，思昔人之取舍，所以寻颁明诏，遍谕遐方，推好生恶杀之仁，罢雕鹗鹰之贡，一则杜盘游之渐，一则遂飞走之情。近日诸色人，不禀诏条，频献鹰隼，既不能守兹近敕，则何以示彼後人？颇为逾违，须行止绝。其五坊见在鹰隼之类，并宜就山林解放。此後诸色人等，并不得辄将进献。仰ト门使，凡有此色贡奉表章，不得引进。  

○敦劝孝义敕  

王者以孝理万邦，化敷兆庶，每勋贤而按部，专行赏以宣风，其在惩劝知方，统临得术，比屋有可安之俗，六亲无不和之人。刘虔膺曾州县为官，见乡闾弊事。宜加条理，免乱彝章。宜令诸道长吏严行诫约，如有违者，准法加刑。  

○七十已上人不得概注散官敕  

耄年为政莅事，或有昏蒙，老成之人，安知不可师范？宜令铨司，此後有全不任待者，即别以优散官资注拟。  

○禁州县交通富民敕  

凡曰士流，州县尽应饶假，诈称门族，长吏岂肯延容？应是户人，皆编部籍，如或为其家富，邀坐公厅，显从宾主之仪，颇辱朝廷之任。所在必无此事，其中或有如斯，须重衣冠，以敦风俗。州县官或与富百姓同坐交通者，随处纠察使知。事若不虚，当行严断。其妄称士族者，亦议科罪。  

○处分献策人韩滔敕  

以纳言路广，进策人多，别出试题，盖防假手。韩滔独隳众例，辄出已怀，敢以闲词，有违明敕。而又情惟自，事匪合宜。朝堂干禄之时，尚犹倔强；州县亲人之处，可任作为。便合举违敕之科，加不恭之罪。缘当诞月，刑法务宽。宜殿一选。  

○施行恩荫敕  

皇王御宇，切在摧恩，臣下尽忠，皆思励节。显祖宗於奕世，耀妻子以荣家。位有高低，事无偏党，方当景运，务洽群心，将宏莫大之规，宜定维新之制。自此在朝臣寮，及藩侯郡守，据理例合得追赠者，新授命後，便於所司投状，旋与施行。封妻荫子，准格合得者亦施行。兼自中兴已来，外官曾任朝班，据在朝时品秩格例，合得封赠叙封，未г恩命者，并与施行。其叙封妻室品荫子孙等，仍命所司一一具格式申奏。其或应得而不与之者，罪在所司官吏，其馀进为斋郎，遇有员阙，据资荫合得先受官者，先与收补，後受官者，据月日依次第施行。如或徇私，公然越次，本人本司官吏，当行责罚。仍令御史台常加访察，不得辄有违越。庶激为臣为子，尽孝尽忠，各守公方，共裨皇化。  

○定升转官年数敕  

阙员有限，人数常多，须以高低，定其等级。起今後两使判官罢任後，宜一年外与比拟。书记支使防御团练判官，二年外与比拟。两使推巡防御团练推官军事判官等，三年後与比拟。仍每遇除授，量与改转官资或职次。其有殊常勤绩者，与议优升。若有文学智术，超迈群伦，或为众所称，或良知迥举，察验的实者，不拘年月之限。其才器卑低，阶缘得事者，宜量事於州县中比拟。若州县官中，有文学雄奥，识量优深，亦量才於班行及诸道判官比拟任使。况诸选人之内，多是勤苦立身，每於调集之时，皆有等差选限，准兹幕吏，难使雷同，所贵皆免湮沈，递承驱策。  

○答礼院奏衣服制度敕  

礼院所奏，内外臣僚所衣朱紫服饰，不越时宜，将健衣装，各立军号，一切仍旧，其经商百姓，不得著色样绫罗，及紫皂杂色衣服金色带等，宜依。  

○疏理选曹并免落第人来年再纳文解敕  

守选之辈，例是艰贫，合格之时，渐多衰老，更添杂犯，转见忧嗟，方当开泰之期，宜轸单寒之众。自今後合格选人历任无违碍者，并仰吏部南曹判成。如文解差错，不合式样，罪在发解官吏。兼贡举之人，辛勤颇甚，每年随计，终日食贫，须宽奖劝之门，俾释羁栖之叹。今年落第举人，所司已纳家状者，次年便赴所司就试，并免再取文解。兼下纳文解之时，不在拘以三旬，但十月内到者，并与收受。  

○禁村店要津置辣阑头敕  

比置关防津铺，为要禁察奸凶，如或纵舍贼徒，透漏商税，既亏职分，难逭刑章。若敢阻滞行人，侥求润已，但有发觉，并以枉法赃论。宜令诸道，常切指挥，无使违犯。  

○诏依石经文字刻九经印板敕  

教导之本，经籍为宗，兵革以来，庠序多废，纵能传授，罕克精研，由是豕亥有差，鲁鱼为弊，苟一言致误，则大义全乖，傥不讨详，渐当纰缪。宜令国学集博士儒徒，将西京石经本，各以所业本经句度，抄写注出，子细勘读，然後召雇能雕字匠人，各随部帙刻印板，广颁天下。如诸色人要写经书，并须依所印敕本，不得更使杂本交错，所贵经书广布，儒教大行。  

○定出选门除官年限敕  

前资朝官及诸道节度观察判官，近敕罢任一周年後，方许求官，其出选门官，虽准格例送名，未定除官年限。自此应出选门官，亦宜罢任後周年，方许拟议，仍本官自於所司投状磨勘，申送中书门下。  

○论诉人不许淹滞敕  

近日累据御史台奏陈状诉屈人，据状内皆是勘责多时，却晓示陈状人送本道，依次第论对，及州府追到支证，本人又不到彼处，恐紊规绳，须行条理。宜令御史台，今後诸色人论讼，称已经州府断遣後抑屈，更不再牒本道勘逐，便可据状施行。若未经州府论诉，蓦越陈状，即须留本人据事理诘勘，如实未经本处诉论，便可具事由，勒本道进奏官差人赍牒监送本处，就关连人勘断後申奏，仍不得虚有禁系。  

○定节度等使在朝班位敕  

诸道节度都护防御团练等使及刺史到朝廷，未有班位定规，起今後不带使相节度使班位，可取使相班为例，据检校官高者为上，如检校同，即以先授者为上，其诸州防御团练使刺史亦准此，仍前资居见任之下。  

○处分李咸雍敕  

李咸雍既是书生，合知礼范，凡关事理，祗可披论，尚书省前，岂是喧呼之所？主司在内，何兴诟骂之言，虽妄指陈，实为凶恶，苟无惩诫，难例辈流。宜令御史台监送本贯，重处色役。  

○委马缟等勘诸经敕  

近以遍注石经，雕刻印板，委国学每经差专知业博士儒徒五六人勘读并注，今更於朝官内别差五人充详勘官。太子宾客马缟，太常丞陈观，祠部员外郎兼太常博士段容，太常博士路航，屯田员外郎田敏等，朕以正经事大，不同诸书，虽已委国学差官勘注，盖缘文字极多，尚恐偶有差误，马缟已下，皆是硕儒，各专经业，更令详勘，贵必精研。兼宜委国子监於诸色选人中，召能书人谨楷写出，续付匠人雕刻，每五百纸与减一选，所减等第，优与选转官资。  

○许客户於坊市修营屋宇敕  

凡兴舍宇，务广人烟，既闻完葺之期，式叶绥安之道。况京城之内，已有条流，县邑之中，可援事例。应诸县有临街店舍田地，宜准敕许人收买，依限修盖，其佐官宅基，旧属县廨宇，并寺院伽蓝地，如人户已盖造屋舍居止，不在起移之限，便任永远为主。如更别占据空地，作园圃及种莳苗稼，仍仰县司与寺家决定，办得修盖，即许识认。  

○每年二月初禁止弋猎敕  

春夏之交，长育是务，眷彼含灵之类，方资亭育之功。先有条流解放弹鹰隼。自此凡罗网射生，并诸弋猎之具，比至春初，并宜止绝。如有违犯，仰随处官吏，便科违诏之罪。起今後，每年至於二月初，便依此敕，晓示中外，盖循旧制，重布新规，宣谕万邦，永为常式。  

○令诸道进州县图经敕  

宜令诸道州府，据所管州县先各进图经一本，并须点勘文字，无令差误，所有装写工价，并以州县杂罚钱充，不得配率人户。其或有古今事迹，地里山川。地土所宜，风俗所尚，皆须备载不得漏略，限至年终进纳。其画图候纸到，图经别敕处分。  

○减进策选数敕  

朕大启四门，无遗片善，冀有智能之士，来陈利害之言，是命擢量，贵行酬奖，须论条件，以定等差。应进策人等。若是选人，所进策内，一件可行与减两选，两件减四选，三件已上，便依资与官。如无选可减，及所欠选数则少，可行事件则多，据等级更优与处分。如是诸色举人，贡院自考试本业格式，不在进策之限。如有智谋宏远，文艺优长，或一言可以兴邦，一事可以济国，是为奇杰，难预品量，待有献投，旋令拟议。  

○宥龙骘等家口敕  

龙骘、毛璋、陶、曹廷隐、成景宏等，或子或弟，本无相及之刑，寻示宽恩，各免连坐，止令州府，别系职官。而闻收管已来，縻系之後，颇极穷困，宜放营生，仰逐处开落姓名，仍给公凭，放逐稳便。  

○科决丁延徽等敕  

国计之重，军食为先，比防主守之隐欺，遂致监临之钤辖。丁延徽选从禁职，委以仓储，盖藉忠勤，特添俸给，所宜廉慎，以副指挥。而敢与专知官田继勋、杜延德、副知官赵德遵、杨仁祚等相徇私情，擅出官物，脚夫论告，赃状分明，及遣推穷，即称贷借。按正律则罪加於凡盗，准後敕则名犯於极刑。况两司简详，再经议谳，定法既当於不滥，惩奸断在於必行。又据宰臣所问五条，康澄继陈两表，虽为滞狱，且贵尽心。但丁延徽所出军须，已离当处，本无文纪，岂是公官？宜同入已而论，难逭灭身之罪。宜依两司详议断遣处分。其丁延徽、田继勋赃满二十匹，并决重杖一顿处死。杜延德已下，各依本罪决杖配流，赏元告人绢二十匹。  

○复乡饮酒礼敕  

诸科举人，常年荐送，先令行乡饮酒之礼。凡预举人，列从乡赋，遂奏鹿鸣之什，俾腾龙化之津，雅音既动於笙簧，厚礼复陈於筐，行兹盛事，克振儒风。宜令复行乡饮酒之礼。太常草定仪注，颁下诸州，预前肄习，解送举人之时，便行此礼，其仪速具闻奏。  

## ●卷一百十二  

☆後唐明宗（七）  

○不许停滞选人敕  

常调之中，无媒者众；省员之外，有阙常多。方隆远大之规，更显激扬之理。兼先赴南郊行事未授新命及一考前丁忧州县官等，起今後到阙者，宜付所司旋磨勘施行，不得辄有停滞。大朝恩命，庶事规程，该定制者，各委所司；颁特敕者，不拘常例。资维新之风教，示无党之寰区。  

○放免岐延等州税钱敕  

叛党未平，难辍转输之役；流民既复，必资安集之谋。朕应天顺人，端居静治。若涉大水，如履薄冰，翼翼乾乾，惧不克荷。所赖文武宣力，天地降祥，雨顺风调，政宽事简。虽四夷一主，远殊贞观之朝；而斗粟十钱，近比开元之代。无何，董璋构乱，蜀郡缠灾，万方共乐於太平，一境独嗟於多事，遂致数年动众，千里劳民，奔驰秦凤之郊，委顿岷峨之路。盖彼乐祸，非我愿为。今则逆顺分明，车书混一，陆梁之党，已归菹醢之刑；涣汗之恩，宜及疮痍之俗。示以归还之路，慰其怀恋之诚。应秦岐延泾宁庆同兴元京兆等州府所欠长兴元年二年夏秋税赋诸色钱物及营田户部庄宅务课利等物并放。如闻州使廉察，自前每降敕书，稍关除放，颇淹行遣，转急徵催，物已输官，人方见榜，厚利实归於州县，鸿恩虚及於生灵。而况一户逃移，一村骚扰，残欠之物，盖藏於形气腹中；披诉之词，指注於逃亡脚下。朝廷比哀贫户，州县转启幸门，欲峻条流，宜先晓谕。今後敕到，画时晓谕所管，仍勒要路粉壁晓示。如敕未到时，已徵到物色，据数附帐，不得隐落。如有人陈告，以枉法赃论。敕到并须半月内施行，除放讫奏闻。  

○定赃罪敕  

枉法赃十五匹绞，准格加至二十匹。乃自丧乱已来，廉耻者少，举律行令，诫人远财。国家常切好生，上下颇能知禁，犯既渐寡，法亦宜轻。起今後犯枉法赃者，宜准格文处分。赃名条内，有以准加减及同字者并倍，累赃并宜准律令格式处分。凡有告事者，除盐麴条流外，宜据轻重，依理施行，不在格赏之限。  

○流清水县令吕澄岚州敕  

吕澄命为宰字，委以民人，不守公廉，恣行聚敛，赃数甚广，情状难矜，当重刑，仍从远窜，宜决脊杖二十，配流岚州。关连人吏，依法司所奏。  

○责土贡稽迟敕  

方州所尚，土贡为先，苟有稽迟，诚为怠易，须加惩罚，俾效恭勤。其录事参军孔霸文，宜罚一季俸。刺史尹晖，缘元敕不该，宜放本典以下。宜令本道观察使量罪科责讫以闻。  

○相冯ど敕  

冯ど有经邦之茂业，宜进位於公台，但缘平章事字犯其父名，不欲斥其家讳，可改同平章事为同中书门下二品。  

○赐高丽王敕  

敕高丽国王。省所奏，进奉谢恩红地金银五色线织成日月龙凤袄缎二枝，红地金银五色线织成龙床褥二面，金星皮甲二副，锦银皮甲二副，锦炼铁兜四副，锦红地金银五色线织成花鸟锦捍胯四副，角弓四张，红地金银五色线织成□龙鱼弓袋裁四具，行竿箭二百只，贴金一百只，贴银木竿箭二百只，红地金银五色线织成□龙箭钗袋四具，金银装霸鞘细镂□天玉剑一十口，内二口金银装锦鞘，金锦装锦鞘，细镂云天长刀一十口，金银裹枪一十根，金银装锦鞘匕首一十口，金银装鞘匕首一十口，细苎布一百匹，白ふ二百匹，细中麻布三百匹，事具悉。卿世笃忠贞，家传勋阀，爰属承袭之始，远输贡奉之仪，贝锦成章，ㄅ华让贵，咸陈筐篚，皆是珍奇，而又兵器骈罗，戎衣鲜丽，莫非精妙，可验倾勤，嘉奖所深，再三无已。  

○又敕  

敕高丽国王。省所奏，进奉金银装所夹刂六根，锦鞘金银装剑六口，金银装锦鞘长刀一十口，红地金银五色线织成花鸟锦杆胯二腰，红地金银五色线织成花鸟锦倚背二面，红地金银五色线织成花鸟锦裙腰六腰，红地金银五色线织成锦鞘金银装匕首一十口，镀金鹰铃二十颗，银锁镟子五色条银尾铜金镀金鹞子铃二十颗，银锁尾铜全细白ふ布一百匹，细中麻布一百匹，人参五十斤，头一十斤，金银地钅截文剪刀一十枚，金银细镂剪刀一十枚，金银细镂剪髭剪刀一十枚，银花细镂剪刀二十枚，金银重口大样刀子三十柄，银重口大样刀子四十柄，金银重口中样刀子五十柄，银重口中样刀子五十柄，金银重口小刀子五十柄，银重口小刀子一百柄，金银细镂撇火镰二十枚，金银细镂钳子二十枚，香油五十斤，松子五百斤，事具悉。卿地控东溟，心驰北阙，奉九邱而作贡，历万里以来王，戎器坚刚，织文靡丽，苎麻如雪，至药通神，首饰玩具之奇，香泽果宝之类，名器既众，罗列甚多，省阅之时，称尚良切。  

○又敕  

敕高丽国王。省所上表，贺去年三月一日亲幸澶州杀败契丹事具悉。朕以契丹显违信义，辄肆侵陵，亲御戎车，往平桀虏，灵旗一举，狂寇四奔。卿远听捷音，颇摅愤气，载驰章表，来庆阙庭，嘉乃忠诚，不忘於意。  

○令诸道不得表请僧道师号敕  

上国两街僧道，自前赐师号，不数人而已。至於赐紫，并系特恩。近日诸道州府，因应圣节表荐僧道颇多。宜令中书门下，此後凡有诸处，不系应圣节，及横荐僧道，不得等闲申发章表，请行命服师号，切思正统。  

○报郑珏请追尊先代御札  

朕猥承基构，实赖祖宗，将申报本之仪，常切奉先之志。爰崇礼典，思固远图，冀上答於劬劳，度永资於孝理。卿等咸坚辅弼，共副咨询，徵两汉之旧规，宏三皇之故事，乃飞章而定议，请荐号以尊名，兼广园陵，仍增兵卫。载览矢谟之意，备观顺美之诚，感叹良深，嘉愧无已。宜依上表施行。  

○幸汴州御札  

历代帝王，以时巡狩，一则遵行典礼，一则按察方区。矧彼夷门，控兹东夏，当先帝戡平之始，为眇躬殿守之邦。俗尚贞纯，兵怀忠勇，自元臣镇靖，庶事康和，兆民咸乐於有年，阖境弥坚於望幸，事难违众，议在省方。朕取十月七日亲幸汴州，其沿路一行宿食顿递，可下三司排当，务从简俭，不得劳扰人户。至於扈从兵师，亦已严行诫约。兼告谕东北道诸侯，不得迎驾朝觐。  

○误决小儿狱御札  

朕闻尧舜有恤刑之典，贵务好生；禹汤申罪已之言，庶明知过。今月七日据巡简军使浑公儿口奏，称有百姓二人，以竹竿习战斗之事。昨朕初闻奏报，实所不容，率尔传宣，令付石敬瑭处置。今旦安重诲敷奏，方知悉是幼童为戏。载聆谠议，方觉失刑，循揣再三，愧惕非一。亦以浑公儿诳诬颇甚，石敬瑭详覆稍乖，致人当枉法而殂，处朕於有过之地。今减常膳十日，以谢幽冤。其石敬瑭是朕懿亲，合施规谏，既兹错误，宜示省循，可罚一月俸。浑公儿决脊杖二十，仍削其在身职衔，配流登州，常知所在。其小儿骨肉，各赐绢五十匹，粟麦各百石，便令如法埋葬。兼此後在朝及诸道州府，凡有极刑，并须子细裁遣，不得因循。  

○幸邺都御札  

王者以六合为家，万机是务，动必从於人欲，道贵表於君临。矧以大业名都，先皇旧地，干戈近息，井邑初完，去春特命亲贤，出分攸寄，一载之化条方阐，六州之生聚咸苏。朕又窃念并汾，有同丰沛，欲和銮之亲抚，虑致劳烦，移嗣子之总临，冀谐委注。今则已令赴镇，兼报行期。而邺都士庶驰诚，表章继至，思朕车御暂到，庶彼内外永康，叠兴后之词，何爽省方之便？朕今月七日巡幸邺都，逾月之内，驻梁苑，其沿路宿食顿递，并仰三司预专排比，不得辄扰人户，付中书门下准此。  

○罢般粮御札  

朕每念眇躬，嗣承丕构，厉忧勤於庶政，持兢业於厥心，罔敢怠荒，冀符裨益。去岁以五兵偃息，九谷丰登，指内外以省方，慰群情之望幸，迨於驻跸，允协来苏，乃眷邺城，匪遥梁苑。复念兴王之地，思从后之词，将命和銮，指期届路。卿等情深许国，道在弼予，旋贡表章，罄输丹赤，备阅倾虔之恳，深详启沃之规，已谕淹延，俾从俞允。其六军经费，诸道转输，国计所先，兵食斯众，将致赡丰之备，难矜运免之劳，既念疲羸，粗宜蠲减。其百姓般粮至洛京，并停罢，只令近东州府般至汴州。  

○停幸邺都御札  

朕闻王者握图御宇，应天顺人，必从亿兆之心，以副寰瀛之望。朕恭承大宝，渐致小康，当时和岁丰之辰，叶海晏河清之道，思从望幸，爰议省方。昨者以全魏名邦，兴唐霸国，当去弊除奸之後，是安民抚众之时，思暂议於巡游，庶射亲於劳慰，寻颁诏旨，已定行期。而闻卫士连营，方谐聚族，农功务穑，始在承春，虽无供亿之劳，宁免差徭之患？而又勋贤拱北，藩翰勤王，傥万乘之少留，烦诸侯之入觐。况复大臣抗表，多士输忠，睹沥恳以再三，阅封章而数四，谅为裨益，深可叹嘉。宜罢鸣鸾，且谋驻跸。凡在中外，当体朕怀。先取今月十三日巡幸邺都权停。  

○求言御札  

朕奄有四海，于今三年，敬事天明，敢忘日慎？上凭列圣，赖祖宗之垂休；下设庶官，思邦家之共治。闻过必服，见善则师，静惟省躬，动怀畏相，每从人欲，方布时和，不谓仲春已来，繁阴未散，虽如膏之泽，可待丰年，而飞霰其，恐伤宿麦，实关穑务，深轸纳隍。卿等陈力有方，直言无避，共熙帝载，以沃朕心，更吐嘉谋，庶裨阙政。应文武百官奏对，恐有隐密之事，不敢当庭敷扬，即许上章，极言时政善恶，贵合天道弛张。  

○归洛都御札  

朕绍续鸿图，抚宁诸夏，爰从洛邑，来幸浚郊，属中山兴悖逆之心，外寇恣朋连之势，致烦征讨，方见荡除。皆宗社之威灵，尽忠良之裨赞，自此遐迩，永远隆平。盖以久别三川，尝怀九庙，既克清於氛，宜便复於京师。取今月十三日归洛都。  

○赈贷宋亳等州御札  

朕以临御万邦，宠绥四海，务恤民以设教，期化俗以成风。昨自霖雨连绵，川渎滥，伤数州之苗稼，荡百姓之邱园。遘此徵灾，惭亏至德，致农者失力田之望，念编有艰食之虞。每自责躬，更思坟理，欲使人获其苏息，恨不家至而抚安。忧劳所深，鉴寐斯切，宜布维新之泽，式全可大之功。今年州府遭水潦处，已下三司，各指挥本州府支借麦种及等第赈贷斛食，仰逐处长吏切加安存，不得辄有差使。如户口流移，其户下田园屋宅，仰村邻节级长须主管，不得信令残毁。候本户归日，具元本桑枣根数及什物数目交付，不得致有欠少。本户未归，即许邻保请佃供输。若入务时归业，准例收秋後交付。贵示招携，永期康泰，速宜宣布，称朕意焉。  

○封孟知祥为蜀王册文  

朕祗膺天眷，虔荷帝图，敷大信而仰法昊穹，秉至公而俯临亿兆。彰善瘅恶，必分泾渭之流；崇德报功，敢忘山河之誓？其有荣联戚里，任重侯藩，佐白水而中兴，为皇家而尽节，虽旁缘诖误，而竟保忠贞。疏凿未通，朝海之波澜暂阻；氛霾既定，拱辰之光耀如初。表章皆验於推诚，琛赆远修於述职，得不显其丹赤，懋以旌酬，益敦鱼水之欢，永契君臣之道。爰求吉日，乃降徽章。具官孟某，五纬佐天，三山镇地，七年乃辨，真为梁栋之材；十德俱全，信是琮璜之器。先皇帝经纶八极，济活兆人，李通首述其纬书，邓禹常参於霸业。同心同德，竟扶归马之朝；不伐不矜，罔恃濯龙之宠。洎朕纂承凤纪，ム尔镇守龟城，铁石弥坚，菁茅不匮。山川险绝，每虔向日之心；玉帛骏奔，能助郊天之礼。有臣若此，当代何加？董璋久作厉阶，终萌逆节，既辜恩於覆载，欲嫁祸於勋贤，叠以封章，疏其邻道，虔刘我生聚，离我忠良。尔外示叶同，潜怀愤激，罄衷言而诱谕，彼既不回，伺良便以诛锄，乃期自雪。以至敢驱叛党，径逼仁封，吹虺毒以伤人，奋豺牙而暴物。尔则妙施成算，径出全师，鼙鼓才鸣，旋闻落爪。窠巢自溃，已致噬脐，梓川之袄雾风驱，涪水之狂波镜净。解吾宵旰，赖尔韬钤，固当铭在景钟，岂止光於信史？况复备输恳款，益验倾虔，叙鲁馆之寅缘，述沛中之旧事，深心可见，亮节斯彰。不有疾风，焉知劲草？倘无异数，曷报崇庸？由是并筑将坛，显王爵，兼两藩之奥壤，启一字之真封，仍循益地之通规，别改旌功之懿号，赐之旌钺，册以辂车。虽加等之宠光，尔皆不忝；在睦亲之义分，予亦无亏。  

於戏，天鉴甚明，为善者降之福祉；君恩不党，立勋者厚以奖酬。惟敬慎以始终，可延长於富贵，勉承兑泽，永镇坤维。可授依前检校太尉兼中书令行成都尹剑南东西两川节度使管内营田观察处置统押近界诸蛮兼西山八国□南安抚制置等使，仍封蜀王，加食邑一千五百户实封二百户，改赐忠贞匡国保大功臣，散官勋如故。仍令所司择日，备礼册命，主者施行。  

○册高丽国王夫人柳氏文  

为人之妻，能从夫以贵者，是谓宜其家矣。封邑之制，彝典所垂，俾增伉俪之光，以称国名之爵。大义军使特进检校太保使持节元菟州都督上柱国高丽国王妻河东柳氏，内言必正，同奖固多，赞虎幄之嘉谋，保鱼轩之异数，辅臣忠节，谅属柔明，爰降殊荣，载逾常等，勉思勤王之志，是谓报国之规。可封河东郡夫人。  

○即位赦文  

天生蒸民，树之司牧，立君臣之位，定治乱之机，抚之则为后王，虐之则为雠敌。以今况古，何代不然？先皇帝亲总干戈，奄宅区夏，功既成而稍忘戒惧，道未济而不慎骄矜。遂至贪吏藏奸，群小多辟，勋旧无名而被祸，忠良饮愤而见危。比屋由是怨咨，连营以之愁叹，俄成否运，遂至横流。朕昔奉武皇，幼承明训，早承缔构，备历艰难，敢忘作砺之规，以奉维城之固。一昨赵在礼遽从其郡，径入邺都，一则迫於饥寒，从其粮谷；一则痛於离析，就彼妻孥。朕既事於专征，亦既成於靖乱，岂意群情见迫，众意相推。虽於扰攘之中，弥励扶持之节。无奈军中散卒，乱若棼丝，阙下禁兵，势如烈火。繇是指河流而南渡，誓军旅以西驰，志欲救於颠危，情冀申於忠赤。岂谓兵摇畿甸，衅，结萧墙，惭赴难以无功，徒抚心而掩泣，深诚未达，群议同词，以为奉庙社之尝，绍宗祖之基业，军民所系，神器难虚，辞避虽至於再三，推戴尤形於迫切，竟半寡昧，获奉宗祧，御朽索而敢载驰，涉大川而莫知往，夙夜戒惧，罔敢底宁。所赖中外荩臣，弼予冲眇，援今引古，尔既以大宝尊予；济国安民，予变以忠贞赖尔。庶将此道，共致太平。宜推更始之恩，以布维新之化。今改同光四年为天成元年，邺都赴难之际定策功臣，宜渥特恩，以彰丰报。其扈从将士，及六军诸卫诸道行营将校等，委中书门下次第酬奖。夫人不能自理，立君以理之，岂可殚天下之赋租，为宫中之玩好？後宫内职，量留一百人，馀任归骨肉。内官守阍掌扇，量留三十人。教坊音声，量留一百人，鹰犬之事，以备狩，量留二十人。御厨膳夫，量留五十人。其馀任从所适。内诸司使务有名无实者，并从停废。先皇运关外之资粮，供洛中之戎马，遂致百姓困弊，不胜饣鬼免之劳。今则须为制置，令度支与总管使会定在京兵数，据所供馈，积贮京师。其近畿粮储，可令诸军就食，诸道营田租庸司，先专差务，无益劝农，起今後并委州使管系，所纳农具斛斗，据数申省，应纳夏秋税粮，先有省耗一升，起今後只纳正数，不得别量省耗。其输刍藁，亦不得别徵加耗。征赋上供，国之常典，别申进献，惧削生灵。今後节度防御等使，除正至端午降诞四节，量事达情，自於州府圆融，不得辄科百姓。其四节刺史，不在贡奉。诸州使造麴，如闻省数之外，长吏私更加造，价钱多入於私门，滞麴常存於省数。省司及诸府置税茶场院，自湖南至京，六七处纳税，以致商旅不通，及州使置杂税务交下烦碎，宜定合税物色名目，商旅即许收税，不得邀难百姓。诸道监务，破脚价极多，获租课极少，须有条流，以成规制。租庸司先将系省钱与人回图，所供课利或烂茶弊物，积年之後，和本乾没，为弊最深。宜令尽底收纳，以塞幸门。已上五件，委三司使条理奏闻。力学登第，承荫出身，或欠文书，侵成逾滥，先遭没毁，几至调选无人。州县多是摄官，为弊滋甚。宜令铨选，别为起请，止除伪滥，馀复旧规。昨自魏汴至京，大军所历，戎马腾践麦苗，下本州使检量，据所伤残，与蠲地税。自今年四月一日已前，并与放免。如已徵入州县者，即据数纳省。若取官中回图钱，立契取私债，未曾纳本利者不在限，其馀并不徵理。先缘漕运，京师租庸司应借私船，今既分兵就食，停於漕运，其诸河渡私船，并仰却付本主，如有滞留，许本主论告。先朝屡降德音，所司不与宣行，迟留奏改，利在虐人。赦书所至，仰三司诸道，丁宁宣布，限一月内，便须施行，不得遗漏条件。仍於要路榜壁，贵示众多，呜呼，除旧布新，虽更於法制；承祧继世，敢怠於纂修？惟上天之匪忱，则下民之康定。水能利物，有载舟覆舟之文；言可立身，有兴邦丧邦之喻。敢不日慎一日，业业兢兢？庶乃三事大夫，百辟卿士，共修正道，以启远图，复先皇帝已坠之基，副亿兆人相推之意。冀上天之悔祸，回下土之沈忧，虽唐尧之茅茨土阶，夏禹之恶衣菲食，纳隍御朽，不惮於忧勤；履薄临深，无忘於夙夜。必能自励，以慰人情。惟尔尊奖之诚，兴复之志，有始有卒，是所望於群公；无怠无荒，冀不移於薄德。凡百有司，宜体朕怀。  

○南郊改元赦文  

王者法天为子，长人为君，必在於上奉天明，下从人欲。奉天莫先於孝敬，从欲莫先於矜宽，则必上下叶和，阴阳调序。朕顾惟寡德，猥绍丕图，祗荷景灵，敢不寅畏？属以域中作梗，边上多虞，继除枭獍之妖，累殄豺狼之族，阻行大礼，于兹五年，负芒刺以靡宁，积冰汤而为惧。今幸五兵偃戢，百谷丰登，谒清庙以写心，陟泰坛而沥恳。孝敬之道，诚益励於夙宵；宽宥之怀，固难忘於顷刻。上承元，冀永无疆之休；下念黔黎，宜覃莫大之庆。况天地交泰之始，雷雨作解之初，布泽益示於滂沱，发号重新於涣汗，涤瑕荡秽，屈法申恩。宜改天成五年为长兴元年，可大赦天下。应诸道见禁囚徒，十恶五逆，光火劫舍屠牛，官典犯赃，伪行印信，合造毒药外，罪无轻重，已发觉未发觉，已结正未结正，咸赦除之。其天成四年十二月终已前，诸道州府人户，应有残欠税物，蚕盐食盐，乾榷湿榷，既系积年之欠，俄逢作解之恩，并与免放。诸州府营田户部院，应欠租课，房店利润，逃移人户，死损牛畜，或先遭剽劫，及水涝处，欠负斛斗，无所徵填，已收纳到家产财物，其馀所欠，并与蠲除。所在仓场，积年损坏，使臣盘覆，欠折尤多，其主持专知官等，据通收到产业物色外，亦与放免。应诸道商税课利，扑断钱额去处，除纳外年多蹙欠，枷禁徵收，既无抵当，并可放免。诸道采造材木欠数定州材木钱，及阌乡船务遗火，所司累行催促，无可填纳，亦与放免。先南北两军前仓场持主损烂欠折，及江河转运，抛失舟船，并斛斗茭旱钱，诸镇欠少过军准备粮草等，据主持人见在家业勒收，纳外馀放。所欠天成元年二月诸州般纳到上供库秤盘积欠物色，并遭兵火烧劫，及耀州前後身死刺史界分欠省库钱物，敕勒州司官吏备填者，并特放免。天成二年终诸色人於西川省库内借过钱，并省司先差人收买羊马，欠折死损无填还，及天成二年终已前，诸道铜银铁冶银锡水锡坑窟应欠课利，兼木炭农具等场欠负，亦与放免。诸州府或经水旱灾，恐人户阙欠糇粮，方值春时，诚宜赈恤，宜令逐处取去年纳到新好属省斛斗，各加赈贷，候秋收日徵纳完数。应天下府州合徵秋夏苗税，土地节气，各有早晚，访闻州县官，於省限前，预先徵促，致百姓主持送纳，博买供输，既不利其生民，今特议其改革，已令所司，更展期限，辅相之荣，必资德望，公侯之贵，盖选贤能，欲展徽猷，贵在彰显。内外群臣，职位带平章事兼侍中中书令，与改乡名里号。欲通和气，必在申冤，将设公方，实资奖善。州县官寮，能雪冤狱，活人性命者，许非时选，仍加阶超资。注官与转，服色已著绯者，与转兼官。其朝臣及藩侯郡守等，亡父母祖父母在，并妻室未г恩命者，并与追赠及叙封。应有诸色私债，纳利已经一倍者，只许徵本年外，欠数并放。纳利已经两倍者，本利并放。昭宗太祖庄宗时，或有犯罪籍殁人，若有子孙在者，并许识认，上祖坟茔。主祭庄田已系官，及有主承佃，不在识认之限。河阳管内人户，每亩上旧徵。桥道钱五文，今後并放不徵，诸道州府人户，每亩上元徵麴钱五文，今特放二文，只徵三文。敢以赦文前事告者，以其罪罪之。赦书有不该者，所司各具条例闻奏。夫施令覃恩，比期及物，苟有壅滞，曷浣焦劳？如闻近年赦书，所在不广宣布，为人臣者，岂若是乎？其在辅弼公卿，藩侯郡守，各展忠力，副朕忧勤，共致治平，永跻仁寿。仍令御史台严加访察，无纵稽留，赦书日行五百里，告谕天下，咸使闻知。  

○册尊号赦文  

朕闻为而不有曰天，使而不知曰道，下覆万物，中含两仪，难以常名加，难以常德报。是故贤君哲后，则而象之，虽有唐尧之聪明，不伐其善；虽有夏禹之勤苦，不矜其功。朕善愧唐尧，功惭夏禹，属六十年乱离之後，承亿兆人涂炭之馀，儿童悉习於战争，耆艾罕闻於声教，强吞弱吐，礼坏乐隳，凉德眇躬，岂易为治？所赖王公卿士，戮力一心，善无细而不行，恶无大而不去，革彼积弊，成斯小康。夫化自心生，平其心则化洽；令从身出，正其身则令行。朕御兹九州，迨今八载，常怀戒惧，罔敢怠荒。每务推心感人，谨身率下，刑必有罪，岂以喜怒而死生？赏必有功，岂以亲雠而厚薄？雕镂之丽目，虑淫巧以荡心，罢畋猎之游娱，恐逸豫之败度。未能全臻於富庶，未能尽偃於干戈，诚宜业业以兢兢，讵可自尊而自大？中外文武，不谋同辞，谓朕宏清净之风，载之以广道；树生成之德，推之以法天。坚让固辞，至於数四，遏之不止，去而复来。虽义乃尔，心深可嘉也。而名过於实，良所惕焉。既大举於徽章，宜溥覃於霈泽，可大赦天下。应八月四日昧爽以前，在京天下州府见禁囚徒，已结正未结正，已发觉未发觉，罪无轻重常赦所不原者，咸赦除之。长流人并诸色徒流人，不计年月远近，已到配所并放还。或有亡命山泽，及为事关连逃避人等，并放归乡，一切不问。如过百日不归首者，复罪如初。在京诸道将士，各与等第优给。应贬降官未复资者，咸与复资。州县官内，有先为事勒停止者，并许参选。殿犯者免其所殿。长兴三年正月一日已前，诸道两税残欠物色，并宜减放。或有先曾经灾处逃户归业者，除见徵正税外，不得诸杂科徭，切委倍加安抚。应系省司场税仓库，今日已前诸色败阙人等，据其所有钱物家业，尽底收纳，已上所欠并败阙人并放。其未曾经磨勘点检者，宜令省司便与磨勘点检，准前处分，将来永不得任使。如是虽称败阙，省司未见申报文状，及见今勾当人已後败阙，於中钱谷，或涉降赦文年分，并不得援此为例。山林草泽之人，虽频命搜罗，而尚虑沈滞，委所在长吏切加采访，的有才气义行者，具以名闻，必议量才任使。在朝文武臣寮，并诸色职员，有直言极谏者，如上封章，尽当开纳。诸凡无主邱墓，自兵革已来经发掘者，宜令观察使刺史差人量事掩瘗。敢以赦前事相告者，以罪罪之。  

於戏，涤瑕荡秽，宇宙繇是澄清；布德推恩，遐迩以之胥悦。所望藩垣群后，社稷诸臣，既尊予以莫大之名，当佐予以弥高之德，日慎一日，虽休勿休，驱彼疲民，置之寿域，光尔在位，显我得人。  

○收复定州露布  

盖闻祸福两途，响应虽从於天道；赏罚二柄，宪章必在於帝王。所以虞殛四凶之徒，周诛三监之类，为时除害，令在必行，显申旄钺之威，以剿豺狼之党。逆贼王都，滥承馀绪，叨据边方。当朝廷念旧之时，冒藩翰赏延之帅，曾无绩效，但抱奸邪。国家光有万邦，宠绥诸夏，累颁殊渥，官兼右相之荣；叠示优恩，秩冠三公之贵。谅兹眷命，果至满盈。况去岁驻跸夷门，吊民梁苑，万乘有省方之念，诸侯专述职之勤。而乃王都背惠孤恩，藏奸积衅，不思入觐，惟自偷安。以至继历寒暄，逗留川陆。朝廷务从宽恕，累降诏书，候其悛心，冀全理体。殊不知凶顽益固，抗拒弥坚，信折简以难招，非舞干而可格。而又朋连北狄，御捍王师，扰我疆场，负我盟誓。须兹饰怒，所冀夷凶，乃谋帅於军中，俾恭行於天罚。繇是貔貅□集，虎豹风驰，咸捣枭巢，誓平蚁穴。北面招讨天平军节度使王晏球等，推心许国，挺志忘家，绵矜摩垒之雄，各骋寝皮之勇，遂乃交飞矢石，齐舞梯冲，指其戏鼎之鱼，必取膏パ之肉。以致徵兵调食，结垒连营，逾沙轶漠之戎，全军皆戮；同恶齐奸之虏，匹马不回。而又举螳臂以求生，张猥毛而自固。计穷力尽，且无飞走之门；万诈千妖，宁免芟夷之祸？是以致其鬼类，无所逃刑，既谐饮至之期，爰契畴庸之典。今月三日，定州指挥使马让能已下三人，先约归降。是时果於贼城之上，自相杀戮。王晏球等领兵士直扣曲阳门，接势而攻，一合收下。其逆贼王都及秃馁趁入子城，斩首生擒，不可胜计。至於徒党骨肉，略无孑遗。今则献俘行阙，悬首藁街，六师尽敌而凯旋，一境复安於生聚。王晏球等已下，从上行赏，表不逾时，或跨镇分封，官居极品；或双旌大旆，宠寄十连。著铭钟镂鼎之荣，显传子示孙之业。  

於戏，违天逆道，鬼瞰神诛，顾斯荡定之勋，实快华夷之意，可期康乐，以泰黎元。申号令於市朝，明征伐之有谓。布告天下，咸使闻知。  

## ●卷一百十三  

☆李从厚（後唐闵帝）  

帝讳从厚，明宗第三子，唐天十一年生。长兴元年封宋王，四年十王月即位，应顺元年四月被废为鄂王，旋遇害。在位一年，年二十一，晋天福元年追谥曰闵皇帝。  

○准优经学出身选任诏  

参选之徒，艰辛不一，发身迟滞，到老卑低。宜优未达之伦，显示惟新之泽。其经学出身，一任两考，元敕入中下县令下州录事参军，起今後更许入中下县令中州下州录事参军。一任三考者，於人户多处州县注拟，如於近敕条内资叙无相当者，即准格循资考入官。其两任四考者，准三任五考例入官。馀准格条处分，不得起折。  

○令三京诸道祭山川祠庙诏  

朕猥以冲人，获膺大宝，赖神之赞助，显天地之休祯。夷夏骏奔，式符於眷命；声教绵远，虔荷於炳灵。德薄承祧，忧深驭朽，克奉治平之道，谅繇冥助之功，集是殊祥，敢不寅畏？赖阴阳行运，致时雨以应期，稼穑顺成，得岁功而叶望。咸臻上瑞，普泰兆民。宜令三京诸道州府，界内名山、大川、祠庙有益於民者，以时精虔祭祀，称朕意焉。  

○立藩镇神道碑诏  

今後藩侯带同平章事已上薨谢者，并差官撰文宣赐。未带相印及刺史以令式合立碑者，其文任自制撰，不在奏闻。  

○禁滞狱诏  

刑柄为制礼之先，狱讼乃有国之重。一成共守，四海同文，咸符钦恤之言，乃致太平之道。以近及远，列职分司，申明皆有其旧规，决断各繇其所属。惟理则罪疑可定，惟正则刑措可期，谅在举行，方无壅滞。应三京诸道州府系囚，据罪轻重，疾速断遣。比来停滞，须奏取裁不便区别，故为留滞。今後凡有刑狱，据理断遣。如有敕推按，理合奏闻，不在此限。  

○定夺情限制敕  

凡在苴麻，并须终制，比有金革，遂有夺情，孝以移忠，藉其陈力。其内诸司使副带西班正官者，宜候过卒哭，起复授官。不带正官者及供奉官殿直承旨等，宜过卒哭休日赴职。其有带东班官者，祗以检校官充职，服阕日加授前职。  

☆李从珂（後唐末帝）  

帝讳从珂，本姓王氏，镇州人，唐光启元年生，明宗养为己子。长兴四年封潞王。应顺元年四月，以兵胁废闵帝，遂自即位。晋高祖入洛，举族自焚。在位二年，年五十二。  

○谕在京文武令  

余叨居冢嫡，谬列盘维，成家於十死九生，立国於千征万战。事父母敦於至孝，为臣子敢於尽忠，将期夹辅之勋，以广文明之祚。一昨先皇晏驾，嗣圣承祧，敢不遵周召以勤王，相成康而在位？社稷既然有奉，人民於是知归，但固宗礻方，敢论季孟？岂意梓宫在阼，灵驾未归，而朱宏昭、冯ど等，妄兴猜忌之心，骤起窥图之计。丧纪在近，除书遽行，津涯莫知，迫促尤甚。况又不宣麻制，便降使臣，立遣离藩，俾其惧祸，霆电之速，军民可知。是以聊葺城池，以缓パ机。十镇驱貔貅而遽至，六师拥组练以齐来，当此阽危，如何旅拒，不谓天道鉴其非罪，人情愍以无辜，单以攻城自来束手。数镇凭陵之帅，立自灭亡；九重侍卫之师，翻为心腹。以至抱义者感泣，怀愤者咄嗟，凡百有知，皆悲无罪。今则军戎大集，园寐将成，群帅献忠，迫令赴阙。载念遗弓在近，仙驾将归，既息忧惶，又盈哀惨。今则须将禁旅，入赴山陵，面朝太后太妃，自诉为臣为子。今月二十七日已次陕州，其在京文武两班内诸司使务，除朱宏昭、冯ど家族伏法外，凡百士庶，并无忧疑。况禁令严明，军都整肃，必无暴犯，克保平宁。苟渝此言，何以行令。  

○即位赦制  

王者司牧兆民，宠绥四海，爰属统临之始，宜布涣汗之恩。仰测天心，俯从人欲。所以春秋冬夏，四时先布於发生；草木禽鱼，万汇乃期於苏息。伏念大行皇帝承天眷，立极艰难，医予眇躬，尝佐兴运。栉风沐雨，从汤征而多历勤劬；匣剑弓，赞周道而克成底定。尔後继持玉节，获受桐，事君必尽於忠诚，为子益坚於孝道。谅穹苍之可鉴，冀宗社之永宁。旋属杞国人忧，荆山鼎就，痛攀髯之靡及，念同轨之将到臻。爰自岐，径朝伊洛，所冀宿参蜃辂，亲奉山陵，才觐宫闱，旋承告令。百辟坚陈於劝请，三让莫谐；六师共切於推崇，群情益固。昔夏启以讴歌有属，能承大禹之基；汉文以将相叶心，克嗣高皇之业。顾惟小子，岂逮前王？自缵鸿图，如登虎尾，惟当慎终若始，居安虑危，保七百载之延昌，致亿兆人之开泰。将布改元之令，爰敷在宥之文，宜改应顺元年为清泰元年，可大赦天下。四月十六日昧爽已前，内外见系囚徒，据罪已发觉未发觉，已结正未结正，罪无轻重常赦所原者，咸赦除之。应左降官及徒流人与量移，已量移者更与量移，已放归者量与叙录。应内外文武臣寮，节镇州府等使，刺史文武职员将校，并与加恩。应自凤翔扈驾员寮，凡主兵主事者，各赐功臣名。见在京随驾，并诸道马步将士，并与等第优给，并从别敕处分。自二月十四日西来文武参佐，没於王事者，各与追赠，仍叙录子孙。随驾前资文武官寮，并量才任使。凤翔民李存、刘实，罄出家财，以助军赏，并与命官。起事之初，凤翔三城民户，多遭烧毁，并宜本道检视，量给瓦木工价，各令修葺。自岐雍华陕已来，王师所经践履，去道三里内夏税，并与放免。应三京诸州府长兴三年十二月已前欠夏秋残税，并与除放。其凤翔即自长兴四年十二月终已前并放。  

○令修撰实录制  

恭惟先皇帝夷凶静乱，开国承家，社稷危而再安，乾坤否而复泰，宏宣一德，宠惠兆民，八年之间，家给人足。然而致理之绩，虽已播於颂声；纪事之书，尚未编於史氏。缅惟缵奉之道，良增愧惕之怀，其实录宜令史馆疾速修撰呈进，惟务周详，勿令阙漏。  

○优赐劝进人等诏  

应劝进诸选人前京兆府武功令庞涛而下四百九十有四人，方在京都，遘兹际会，既同劝进，宜示奖酬，其前资州县官及黄衣进选人，近日缘少阙员，难於减选，候合格日各超一资注拟，行事官亦於注拟，时优与处分。长流人已归本贯，即以赦书节文处分。摄试官推巡令录，宜并许比三转出身。判司衙推主簿比明经出身，各守选限。自今年始，合格日与初官，宗子未有出身者与出身，有出身者同选人例处分，给与凭据。  

○答李元龟请降优恩诏  

李元龟官处法司，次当候对，以稍愆於时雨，请特降於优恩。初则以贮备谪官亡殁外州，乞容归葬；次则以亡殁者儿孙绝嗣，请本处瘗埋。宜依所陈，颁告诸道。  

○诛朱宏昭等诏  

枢密使朱宏昭、冯ど，宣徽南院使孟汉琼，西京留守王思同，前州节度使药彦稠，共相朋煽，妄举干戈，互兴离之谋，几构倾亡之祸，宜行显戮，以快群情，仍削夺官爵。  

○答周元枢陈十事诏  

请再示赏罚提举县令事，百里象雷之地，一同制锦之人，期在养民，岂宜失职？诸州观察使刺史严切提撕，请牢笼俊，搜访贤良。况选部贡闱，每年慎择，尚虑贞廉之士，愧趋躁竞之门。诸道廉使更宜搜访，请断无名率配，委三司使省奏举行。请止急徵暴赋，况秋夏徵科，自有常限，宜令官吏，不得逾违。  

○加吴山王号诏  

吴岳成德公，昨遇亨期，克申幽赞，宜加王号，以表神功。可进封灵应王，其祠享官属，仍旧同五岳，择日册命。  

○速断淹滞诏  

在京诸狱及天下州府见系罪人，正当暑毒之时，未免拘囚之苦，诚知负罪，特轸予怀，恐法吏生情，滞於决断，诏至，所在长吏亲自虑问，据轻重疾速断遣，无令淹滞。  

○停孔知邺等官诏  

改元重事，告庙常规，凡在班行，宜思策励。孔知邺等方当任使，皆合恪恭，岂可居常则各冒宠光，临事则自图便稳，苟无惩诫，何肃纪纲？孔知邺、华光远并停见任，其告庙官差右武卫将军高允崇。  

○定酬奖能理冤狱诏  

义存两造，善推鞫者故合奖酬；法贵一成，务钦守者岂烦更改？剧可久所陈章奏，备验忠勤，然於取舍之间，未尽谘询之理。其军巡使都虞候，能覆推刑狱，雪活人命，及推按不平，致人负屈者，起今後宜以长兴四年五月二十三日敕条施行，合有奖酬，亦等第比附行遣。其故入人罪，律有本条，何烦别定。  

○申明长兴二年敕录写律令格式六典诏  

长兴二年闰五月敕，律令格式六典，凡关庶政，尽有区分，久不举明，遂致堕落紊。宜令京百司，各於其，录出本司事，裁成卷轴，或粉壁写在廨署，本司官常宜省览，以备顾问。自敕下至今累年，如闻诸司，或以无廨宇处，并未书写施行。宜令御史台差两巡使分巡百司局以闻，如因事未办处，与限五日，须抄录依元敕指挥。其诸道州县，亦有六典内合行公事条件，抄录粉壁，官吏常宜观省。其律令格式事繁，昨以撮成四卷，州县差人抄录，以备检寻。今後宜令御史台，每至正初，具录前後敕文，告示诸司及州府，永为常式。  

○免楚祚死诏  

朕自中春，衅生家国，长子重吉，遽陷无辜。其供奉官楚祚，乘幼主之猜嫌，徇贼臣之指使，才闻差使，遽自请行，坐情过甚於仇雠，临法不依於制度，恣加凌辱，隐夺资财，纵便致於族诛，亦未平於深耻。朕再惟大体，不欲极刑，抑沈痛於恩情，示好生於天道，且令远斥，粗释幽冤，宜配登州长流百姓，常知所在。其父西京副指挥使处章，放令自便，纵逢恩赦，不在齿录之限。  

○委三司重议税法诏  

朕尝领藩条，屡亲政事，每於求理，务在恤民，况今子育万方，君临四海，日慎一日，思渐致於小康；虽休勿休，冀终成於大化，得不察生灵之疾苦，知稼穑之艰难？俾蠲积弊之原，庶广惟新之泽。省三司使奏，自长兴元年至四年十二月已前，诸道及户部营田逋租三十八万八千六百七十二端匹束贯斤量，或频经水旱，或并值转输，悉至困穷，蹙成逋欠，加以连年灾，比户流亡，残租空系於簿书，计数莫资於经费。盖州县不公之吏，乡闾无识之夫，乘便欺官，多端隐税。三司使患其侥幸，便欲推寻。朕闵彼蒸黎，虑成淹滞，示体物忧民之旨，徵涤瑕荡垢之文。特议含容，且期均济。应自长兴四年已前，三京诸道及营田，委三司使各下诸州府县，除已纳外并放。应有逃户，除曾经革外，所有後来逃移者，委所在观察司使刺史速下本部，遍令招抚归业除放。八月後至五年八月，并得归业，所有房亲邻近，佃射桑田，不得辄有占据。如自越国程，故不收认，其所徵租税，却从清泰元年四月後，委三司重行革，别议施行。举赏罚之明条，立徵催之年限，不得更欠租税，致启幸门。勉怀成务之勤，以副剧繁之选，有要行事件，三司画一奏闻。仍报中书门下，不得漏落。  

○赛祭得雨诏  

昨以稍愆时雨，虑损嘉禾，朕亲赴龙门，遍申祈祷，甘泽寻降，丰稔可期。宜令元差祷雨官，各赴祠宇昭赛。  

○准徽陵行事官减选诏  

应徽陵行事官，各无遗阙，已议奖酬，比少阙员，难以减选，遂许合赴集日。各与超资。今又恳有披论，宜特与减一选。其今年合格者，便委南曹磨勘，送铨注拟。来年合选者，勒赴冬集，所司磨勘无遗阙，旋送铨免取文解。其去冬判成未得官者，宜先注拟。应前任正授宾从，亦宜减一年。无年可减，便与拟授。  

○祈晴诏  

苦雨连绵，已逾旬浃，差官祈，尚未晴明。宜令宰臣李愚、刘句、卢文纪、姚ダ各於诸寺观虔告。  

○御署官准同一任正官期限赴选诏  

应自凤翔及沿路迎接随从到京州县等官，或昔经患难，罄竭忠劳，或远奉乘舆，奔驰扈从，既各凭其御署，遂溥降於优隆，爰示等差，特行革。所有自振武西京河中凤翔已前御署员寮，或因无员阙，权且补差，或彼荐论，偶经任使，不可悉谋援例，便望授官，将堙侥幸之源，须立区别之限。自八月三日後，应所称御署官员，除内有处分特行恩泽外，其馀称御署，并许逐摄同一任正官，依限期赴选，不得更令进状，及与施行。  

○许朱宏昭等归葬诏  

朱宏昭、冯ど、孟汉琼、康义诚、王思同、药彦稠等，朕志切行仁，情惟念旧，虽颠覆自贻其伊戚，而愍伤犹轸於予怀，宜降特恩，许其归葬。其亲属骨肉，及元随职员并放，逐便所在，不得恐动。  

○祈晴诏  

久雨未霁，礼有祈禳，都城门，三日不止，乃祈山川，告宗庙社稷。宜令太子宾客李延范等诸城门，太常卿李怿、工部尚书崔居俭告宗庙社稷。  

○祈晴诏  

李德舟显陈艺术，特贡封章，以霖雨之为灾，恐粢盛之不稔，请修祈醮，以示消禳。恭以天地星辰，宗庙社稷，雨师风伯，皆遵祀典，荐告不亏，名山大川，屡行祈祷。今据德舟所陈，据祠祷不该者，所司严洁祠祭，以表精虔。  

○清理庶狱诏  

霖霪稍甚，愆伏为灾，朕烛理不明，虑伤和气。都下诸狱，委御史台差官虑问。西都差留守判官，藩镇差观察判官，刺史州委军事判官，诸县委令录，据见系罪人，一一亲自录问。恐奸吏逗留，致其淹抑，及时疏理，如是大狱，即具奏闻。  

○禁官吏通衢陈诉诏  

官吏通衢陈诉，比来时亦有之。若抱屈难伸，或有理未雪，固难抗节，须至望尘。至於方洁之人，犹以为耻。近则无知之辈，遽相仿例，浸以成风，频至於列肆长街，遮阑宰臣陈诉。及其处理，多碍格式，或敕命已行，确祈追改，亦於赦条之外，妄有披论，不惟紊乱於纪纲，抑亦有同於轻侮。此後州县官或有所陈，并於中书门下据事理陈诉，如实有屈塞，登时即与勘穷。如是僭越亏公，付铨量与殿选，如不关铨量陈诉者，即下法司推诘。所冀群官奉法，勉令进取以浇讹；万国来王，复睹朝廷之整肃。  

○准姚ダ六典分铨诏  

姚ダ所奏铨管，实合规程，不唯六典昭彰，抑亦三铨整肃。而长定格是圣朝重定，条件甚精，若令千载以无隳，必使万方而有则，俾其复旧，深合群情。如闻依循资格，行用年深，事条差舛，必须详正，方免弊讹。其分铨事宜依循资格，宜令吏部三铨尚书郎南北曹给事中参详其间条件，如其舛误，即革以闻。  

○停冬朝会仪诏  

初成园陵，弥轸孝思，遽履节辰，尤增顾复，所奏各仪宜停。  

○祈雪诏  

朕君於人上，烛理不明，自冬初迄今，未降密雪，深虞愆伏，灾及黎民。宜令宰臣百寮，分诣诸祠坛祈告。  

○免放被兵诸州两税诏  

朕猥将寡昧，虔嗣宗祧，草木虫鱼，思宏於覆育；蛮夷戎狄，固切於绥怀。眷彼契丹，孤我恩信，忽驱族类，扰乱边陲，杀害生灵，窥窬保障，惟货财是视，残疾是行，逞虐肆凶，莫甚於此。人神之所共怒，天地之所不容。今则上将临边，众军大集，克日必成於荡定，望风已报於奔逃。虽料彼戎夷，他日终期於俎醢；而顾予生聚，此时方抱於疮痍。或骨肉分离，或邱园荒废，凝旒载想，过在朕躬，将复於阜繁，宜特行於恤隐。应振武新州河东西北边经蕃戎蹂践处，百姓两税差配今日後并放三年。宜令逐处长吏分明晓谕。其人户陷蕃者，宜令设法招寻，各令归复，称朕意焉。  

○禁约军将诏  

夫命将所以行兵，聚兵所以遏乱，必在上下有理，进退无违。入则畏法以谨身，出则图功而效命。畏法必无罪戾，图功则有宠恩。以此言之，不可不慎。王彦塘方期任使，辄敢恃凭既都将以上言，在军法而难恕，况属环卫，并在藩方。上至偏裨，下及行伍，皆是久经训练，备晓条章。官爵甚高，衣粮极厚，必能共思整戢，自务保全。是宜特举规程，遍加晓谕，责令遵守，务肃辕营，今後在京及诸道马步将士，上至都尉，下及长行，并须各据职资，共存礼体，递相钤辖，遵禀指挥。如紊乱条章，下不从上，指使前，使酒讹言，其长行犯者，委本都副兵马使已下节级科罚；其副兵马使节级犯者，委本都头科罚；其都头犯者，若无事不出时，录罪申奏，若出军指使之时，便委随处统将科罚。其或所犯人自负罪愆，不伏首领刑责，便即奏闻。如指挥使都头已下，但务颜情，藏庇凶辈，自招负累，必不恕容。颁下内外诸军知悉。  

○修奉列圣陵寝诏  

列圣陵寝，多在关西，中兴已来，未暇修奉。宜令京兆河南凤翔等府，耀州乾州奉陵诸县，其陵园有所阙漏，本处量差人工修奉，仍人给日食，祭告下太常宗正寺参详奏闻。  

○答杜崇龟诏  

杜崇龟术精元象，职在禁延，睹苦雨之霖霪，视文星之变异，形於章奏，足验忠勤，修德省躬，朕诚有愧，见灾而惧，安敢忘怀？载阅所陈，深所嘉奖。  

○施行程逊等所陈时务诏  

程逊等所陈时务，并关王道，兼杂霸图，益国利民，无所不至，成仁去害，悉在其，救时病以良多，比忠言之更切，封诏敕，尤可施行，馀据事条下所司。  

○答马胜诏  

马胜所陈，理亦公当，严刑去盗，正切救时，付中书门下告谕中外，於极刑之中，不得因缘枉滥，务在惩恶止奸，审详行遣。  

○答卢文纪陈政事诏  

卢文纪早践班行，迭更显重，动惟稽古，言必为时。当朕求治之初，首居辅弼之位，能竭事君之节，以申报国之劳，引经义而究其本根，合时事而称於条贯。请宣学士，兼召谏臣，言阴阳序理之端，人事调和之本，又严修祀典，精事神。宜令有司，依奏虔洁。所云进忠良而退不肖，除寇盗而恤嫠，虽责在朕躬，亦资於调燮。刑法舒惨，宜令大理寺御史台明慎详谳，勿至冤诬。选贤退愚，宜令三铨选部精慎选，所冀得人。新旧制敕，宜令御史台与三司官员详择以闻。  

○答卢文纪请对便殿诏  

朕闻宫鸣商应，则律吕和，君唱臣随，则邦家理，兴化之本，百代同归。朕顾惟眇冲，获奉基构，虑生灵之未泰，忧政教之不明，旰食宵衣，未尝暂暇。副我焦劳之意，属於辅相之臣。卿等济代英才，镇时硕德，或缔构於兴王之日，或经纶於缵圣之时，盐梅之任俱崇，药石之言并切，请复延英之制，以伸议政之规。而况列圣遗芳，皇朝盛事，载详徵引，良切嘉叹。恭惟五日起居，先皇垂范俟百寮之俱退，召四辅以独，接以温颜，询其理道，计此时作事之意，亦昔日延英之流。朕叨获嗣承，切思遵守，将成其美，不爽兼行。其五日起居令仍旧，寻常公事亦可便举奏闻。或事属机宜，理当密秘，量事紧慢，不限隔日及当日，便可於ト门祗候，具榜子奏闻。请面敷扬，即当尽屏侍臣，端居便殿，伫闻高议，以慰虚怀。朕或要见卿时，亦令常侍宣召，但能务致理之实，何必拘延英之名，有事足可以讨论，有言足可以陈述，宜以沃心为务，勿以逆耳为虞，勉罄谋猷，以裨寡昧。  

○答卢文纪请追尊宣献太后诏  

朕猥将眇质，获嗣丕图，暑往寒来，知昊天之罔极；忧深思远，惟触地以无容。卿等学究源流，文苞体要，以致财成之美，复陈孝理之规，援引古今，铺陈茂实，道朕以爱亲之礼，勉朕以追远之文，取则昭成，明徵章敬，仍加美谥，益见忠诚。至於权立宫，颇亦叶於时变，劬劳莫报，长悬陟屺之心；圣善斯崇，且慰循陔之念。谨依典礼，景慕增深。  

○令盐祭使省视祭物诏  

祠祭国家重事，切在精虔，若不提撕，渐成疏慢。今後监祭使每祭，亲视酒馔币玉，不得令馔料失於蠲洁。如有所闻，罪在监祭使。其坛庙墙屋，勿令疏漏，本司常简举修葺以闻。  

○禁盛夏滞狱诏  

运当昭泰，时属乐康，思欲导和气於雍熙，布休光於幽隐，将期恤物，必轸深仁。今以甫及蕤宾，适兹炎毒，宜茂好生之德，俾敷在宥之文，足以宽肺石之冤辞，叶薰风之解愠，庶遵时令，获奉天心。宜令御史台河南府运巡道州府，自五月一日已前，见系罪人，常赦不原，及已见情状之外，悉令疾速断遣，勿至淹停。  

○禁进奉异物诏  

朕闻奇伎淫巧，增费损功，古先哲王，尝戒其事。朕宪章百代，临御万方，以其欲致延鸿，必绝骄奢之渐；将期富庶，须除蠹耗之原。每务实以去华，期化民而成俗。近者诸色进奉宝装龙凤雕镂刺作组织之异，曾经革，尚敢逾违，宜在举行，贵於遵守。今後此色物，诸处不得进奉，所繇司不得辄通。  

○量准卢损不便时宜条件诏  

令录之任，总六曹之纪辖，系百里之惨舒，惠养吾民，可以亲承顾问，内殿辞谢，可如旧制。藩侯郡守荐人，或谙公事，或有裨益，不可全阻。许依天成敕，带使相藩臣岁荐三人，馀二人，直属京州群防御团练一人。诸色官诰举人春关冬集，绫纸闻喜关宴所赐钱，并仍旧官给，馀从之。  

○答卢损陈五事诏  

听政不坐，礼仪而合使先知；牧马趋朝，道路而宜令有异。况民家占侵於御路，固合条流；牛马往来於天津，宜须禁止。卢损益深奉职，言切为时，详五件之封章，俾四方之观政，除光政门外下马一件，续有处分。  

○答刘鼎请依故事荐人自代诏  

设官分职，为时主之敷恩；推贤让能，乃朝廷之盛事。是以诗称伐木，史载弹冠，俾拔茅连茹之时，见力行修身之道。刘鼎官居雉省，立近龙墀，因贡谠言，请行故事。欲使子皮举善，终明子产之贤；鲍叔让能，不掩夷吾之略。兼可以致同心叶力，表後已先人，克扬文子之风，免有展禽之叹。举实公当，便可施行，情涉阿私，理当比验。  

○答许逊请停越局言事诏  

上书言事，谏署旧规，各有所司，岂宜越局？若思出於位，理或侵官，言匪尽忠，徒欲沽於謇直；词多率意，实有望於指陈。许逊所上封章，请依近敕，各司其事，允叶旧章。  

○饬中书舍人诏  

近日告敕牒，书写生疏，装褫卤莽，未欲便行罚责。今後书礼装褫，并宜如法。中书舍人辞告，亦可以其人扬历功效，或训或奖，并宜允当。又须体认急切，如有宣取，尽时应副，无令稽缓。  

○庙讳偏旁不宜全改诏  

偏旁文字，音韵悬殊，止避正呼，不宜全改。杨檀宜赐名光远，其馀依奏。  

○以安崇替为孟州司马诏  

安崇赞父，有力皇家，著之青史，虽然得罪於先朝，此日特行於延赏，况频逢赦宥，可继尝。亦欲忠义之士，知朕念勋之旨。擢为上佐，尔惟勉旃，特授孟州司马。  

○量定废秦王葬礼诏  

故庶人从荣，获罪先帝，贻祸厥身，已历岁时，未营宅兆，虽轸在原之念，宜从有国之规，且令中书门下商量葬礼。  

○选京员为两使判官畿赤县令诏  

近以内外臣寮，出入迭处，稍均劳逸，免滞转迁。应两使判官，畿赤令长，取郎中员外补阙拾遗三丞五博少列官寮选择擢任，一则俾藩方侯伯，别耀宾阶，次则致朝列人臣，备谙时政。今後内有已满阙月限，外或偶是阙员，宜便依此施行。  

○附监举人分别解送诏  

凡布化条，惟务均一，苟公平之无爽，即中外以适从。国子监每举举人，皆自四方来集，不询解送，何辨是非？其附监举人，并依去年八月一日敕，须取本处文解。如不及第者，次年便许监司解送。若初投名，未尝令本处取解者，初举落第後，监司勿更收补。其淮南江南黔蜀远人，即不拘此例。  

○答石敬瑭诏  

父有社稷，传之於子；君有祸难，倚之於亲，卿於鄂王，故非疏远。往岁卫州之事，天下皆知；今朝许王之言，人谁肯信？英贤立事，安肯如斯。  

○以夏令赦宥御札  

王者父天子民，深居高视，恭已以行道，裒贤以劝功。盖以上承天休，下除民瘼，率辇下以劝天下，（阙）一人而惠万人，为子为臣，不可不察。朕惟寡德，获缵丕图，奉先圣之神灵，荷皇天之眷，寅畏夕惕，罔敢遑宁。思与将相王公，良牧贤宰，共敷政教，同致雍熙，繇是详酌政刑，搜求利病，以今观古，夜思朝行。才济於时，虽蒿莱而必采；言干於道，虽诽谤而必容。然而近岁已来，多事之後，边陲尚扰，府库未殷，防必假於兵师，供馈须资於民力，既未能便停征伐，固不可顿减赋租。念乃疲羸，劳於梦寐。今岁爰自初夏，稍属愆阳，朝昏正积於焦劳，祈请果垂於甘泽，所宜行庆，以答殊休，言念狴牢之人，属此郁蒸之候，苦毒之状，所不能言，况当长养之时，特降哀矜之令。应三京诸道州府见禁囚徒，自五月十二日已前，除五逆十恶，光火劫舍，持仗杀人，官典犯赃，伪行印信，合造毒药外，委逐处长吏，据已发觉未发觉，已结正未结正，不在追呼支蔓，只正身招罪，便疾速断遣。并见欠省司钱物外，诸罪无轻重，一切释放。应天下藩侯郡守令录等，为我股肱，作民父母，必在精穷事理，杜塞幸门，副我忧勤，察民疾苦，刑狱不可以阿曲，法令不可以滋章，私不得害公，利不得伤义，长思砥砺，共致隆平。凡百庶官，宜体朕意。  

## ●卷一百十四  

☆石敬瑭（晋高祖一）  

帝姓石氏，讳敬瑭，太原人，唐景福元年生。事後唐庄宗明宗，累官侍中太原尹北京留守兼大同振武彰国威塞等军蕃汉马步军总管，清泰三年五月封赵国公，是年叛後唐，十一月受契丹主册即皇帝位。在位七年，年五十一，谥曰圣文章武明德孝皇帝，庙号高祖。  

○赦事潞王从珂诸臣罪制  

朕远提义旅，寻克皇都，六部相次以奉迎，兆庶画时而安堵，旋兹底定，已遂廓清。应文武百官等，早列通班，各怀忠节，掩节虽沦於污俗，推诚必候於维新。但当共罄嘉谟，副予虚伫。虞秦可鉴，在於用舍之间；尧舜为心，方务含宏之德。勉坚臣节，深体朕怀。其两班臣寮应事伪庭者，并宜释罪。  

○授赵莹门下侍郎平章事桑维翰集贤殿大学士制  

天有宝图，应运者文明之主；国调金铉，入司者经纬之臣。将冀大同，须资良弼。况谓建邦之始，难虚纳揆之官。其有霸府旧寮，前筹上密，历岁寒而斯久，宏益尝多；经艰险而不渝，忠贞弥笃。式旌懿德，宜举徽章，乃择吉辰，爰行并命。翰林学士承旨知河东军府事正议大夫尚书户部侍郎知制诰赐紫金鱼袋赵莹，儒中端士，席上正人，襟灵而万里坦夷，行叶而四时繁茂。洎升簪履，旦夕之替画过人；每侍筹帷，遐迩之折冲在我。翰林学士权知枢密使事正议大夫尚书礼部侍郎知制诰赐紫金鱼袋桑维翰，文场翘楚，学海波澜，挠澄不变於二风，躁静同归於一德，诚抱兼人之器，谅怀经国之才，十年伸挥翰之劳，数镇有从征之役，而皆功参佐命，绩显坐筹，萧曹远接於英猷，房杜近齐於芳烈，成予丕业，职尔元勋，既协良辰，难稽懋赏，自董戎而居廊庙，繇内翰而秉钧衡，乃用器能，伫观燮赞。  

於戏，优贤异典，有国新恩，勉伸裨救之谋，共致升平之治，事繁罔避，言直勿辞，永修鱼水之欢，以保□龙之契。莹可金紫光禄大夫门下侍郎平章事，维翰可集贤殿大学士依前权知枢密使事。  

○授冯道门下侍郎平章事制  

舜任五臣，坐致穆清之化；汉尊三杰，克成王霸之基。皆所以君臣义通，上下情洽，得以寅亮大化，导扬休声。百工允，垂衣裳而御宇，万方率服，铸剑戟以为农。式繇辅弼之功，兆此隆平之运。朕谬膺开创，初统寰瀛，照临将被於淳风，宰制实凭於良辅。其有功宣缔构，业绍经纶，两朝输翊戴之勋，万汇仰陶钧之力，是宜重膺梦卜，再践庙堂，俾光新造之邦，共阐无为之化。经邦致理翊戴功臣特进守司空上柱国始平郡公食邑二千五百户食实封三百户冯道，礼天苍璧镇国元龟，夏璜为稀世之珍，轩镜是辟邪之宝，方诸才业，良平有可差其肩，较彼忠贞，姚宋不得并其辔，可谓人臣之刀尺，造化之丹青。自明宗皇帝克绍基扃，仰膺图谶，於草昧皇灵之际，有攀鳞附翼之功。密赞皇猷，静司帝诰，出纳奉命，周旋八年。持葛秤以定锱铢，浮殷舟而拯沈溺。四时成岁，阴阳毕顺於燮调；九德不愆，朝野咸推於表式。ム予薄德，获被宠灵，将惕励以为怀，恐负荷之弗克。宜凭勋德，共济艰难，是用重启岩廊，俾持埏埴，水土之崇资不改，宏文之大柄仍兼。  

於戏，造膝陈谋，尔无辞於裨救；开怀纳谏，朕不怠於听从。致社稷於昌期，纳生灵於寿域，共臻至理，勿坠前功。唯於大臣，不俟多训。可守司空兼门下侍郎平章事宏文馆大学士。  

○赠王思勋左武卫大将军制  

思勋早承家荫，久列内廷，奉王命而不辞，顾贼众而无惧，宣扬朝旨，劝谕兵师，遂被凶徒，横加杀害。而闻厥父抱疾，其家甚贫，不有旌酬，何彰忠烈？可赠左武卫大将军。仍以思勋旧请俸禄，终王元正一世。思勋男候有长成者，量才叙录。兼令所司，厚给赙赠。  

噫，以子之俸，终父之年，足表渥恩，以慰存殁。布告中外，咸使闻知。  

○平张从宾赦制  

雷雨作解，表天道之推恩；瑾瑜匿瑕，显国君之含垢。顾惟师古，敢怠宏仁，关河既静於昏霾，纶宜覃於庆泽。昨者张从宾辄萌逆节，远结叛臣，衅起三城，悲缠两地，占据我都邑，虔刘我士民，九泥欲闭於虎牢，ビ雾几迷於凤阙。赖乾坤垂，将相协谋，渠魁送死於网罗，凶党成膏於厚野，捷音继振，恶蔓皆除。宜施旷荡之恩，以抚惊骚之地，仍颁霈泽，遍及缧囚，贵感召於淳和，速荡平於氛。天福二年八月二十五日昧爽已前，天下见禁囚徒，除十恶五逆，光火劫舍，持仗杀人，合造毒药，官典犯赃，欠负官钱外，其馀不问轻重，已发觉未发觉，已结正未结正，并宜释放。应自张从宾作乱已来，有曾被张从宾及张延播胁从梁污，及符彦饶下随身军将等，兼安州王晖徒党，除已诛戮外，并从释放，一切不问。尚恐无知之人，暗有恐动物色，委洛京留守河阳节度使明加察访，犯者重断。或无辜被害，或徇节忘生，既抱沈冤，宜申赠典。应自张从宾作乱已来，诸色官寮内，有没於王事者，并与追赠，有子孙量才叙录。或是诸军小节级长行已下，没於王事者，具给本家三年粮赐，有男成长者，委侍司卫典诸军内酌量安排。富父春喉，须诛元恶；文王葬骨，式表至仁。自张从宾作乱己俨，所在杀伤者，并委逐处差人收拾骸骨葬瘗。张继祚在丧纪之中，承逆竖之意，显从叛乱，难贷刑章，乃眷先臣，实有遗德，遽兹乏祀，深所轸怀，其一房家业，准法虽已籍没，所有先臣并祖父母坟庄祠堂，并可交付亲的骨肉主张。应有犯事人亲的骨肉，除已诛戮外并放，一切不问。所在祖先坟茔，亦仰准此交付。负国者天地不容，为逆者人神共怒，永惟，实有感通。昨出师之时，将帅虔祷，颇闻阴，成此战功。唐卫国公宜封灵显王，其馀郑州并汜水管内神祠，宜令长吏差官点检，如有隳损处，便委量事修葺，贵伸严饰，以答阴功。五岳承天，四渎纪地，自正当阳之位，未伸望秩之仪，宜令差官遍往告祭，兼下逐州府量事修崇，所有近庙山林，仍宜禁断采樵。降黜之科，既然不滥，洗涤之道，足使自新。应自创业已来，降黜者并可放还。兵兴已来，边疆多事，或因虏掠，或偶滞留，岁序迁移，家乡迢递。鱼肠雁足，尝县骨肉之恩，月夕霜天，必起桑榆之思。宜令收赎，俾遂归还。自梁朝後唐已来，前後奉使，乃北京沿边管界，虏掠往向北人口，宜令官给钱物，差使斋持往彼，一一收赎，放归本家。兴兵动众，盖殄元凶，伐罪吊民，须安兆庶。应内府管界内今年夏税，近指挥只徵五分，今以方驻兵师，无不劳役，并宜蠲放。  

於戏，顾惟薄德，属此多艰，敢忘御朽之规，思广纳污之道？爰敷涣汗，贵洽蒸黎，更在中外辅臣，文武列辟，同扶寡昧，以致隆平，告报寰区，宜体朕意。  

○复陈保极官制  

朝散大夫卫尉寺丞陈保极，夙蕴才名，早登科第，洎居班列，深显器能。近者假限既违，朝章是举，自闻左降，深悟前非，宜推宥罪之恩，俾奉自新之命，勉伸倾竭，继俟陟迁。可复行尚书仓部员外郎，赐紫金鱼袋。  

○复范延光等官爵制（节文）  

顷朕始登大宝，未靖中原，六飞才及於京师，千里未通於怀抱。楚王求旧，方在遗簪；曾子传疑，忽成投杼。寻闻悛悔，遽戮奸回，干戈俄至於经时，雷雨因思於作解，果驰宾介，叠贡表章，向丹阙以倾心，沥素诚而效顺，而况保全黎庶，完整甲兵，纳款斯来，其功非细，得不特颁铁契，重建牙璋？封本郡之土茅，移乐郊之旌钺，至於将吏，咸降丝纶。於戏，上穹之运四时，不愆者信；大道之崇三宝，所重者慈。活万户之伤夷，息六师之劳瘁，遂予仁悯，旌尔变通，永贻子孙，长守富贵，敬佩光宠，可不美欤！可复推诚奉义佐运致理功臣天雄军节度管内观察处置等使开府仪同三司守太傅兼中书令广晋尹上柱国临清王食邑一万户食实封一千户改授郓州刺史天平军节度郓齐（阙）等州观察处置等使，赐铁券，改封高平郡王，仍令择日备礼册命。以天雄军节度副使检校刑部尚书李式检校尚书右仆射充亳州团练使，以贝州刺史孙汉威为检校太保陇州防御使，以天雄军三城都巡检使薛霸为检校司空卫州刺史，以天雄军马步军都指挥使王建为检校司空虢州刺史，以天雄军内外马军都指挥使药元福为检校司空深州刺史，以天雄军内外步军都指挥使安元霸为检校司空随州刺史，以天雄军都监前河阳行军司马李彦为检校司空坊州刺史。  

○册于阗王李圣天制  

于阗国王李圣天，境控西陲，心驰北阙，顷属前朝多事，久阻来庭，今当宝历开基，乃勤述职，请备属籍，宜降册封，将宏来远之恩，俾乐无为之化。宜册封为大宝于阗国王，仍令所司择日备礼册命，以供奉官张光邺充使。  

○封王继恭临海郡王制  

王者居域中之大，以天下为家，两曜照临，必覃声教；二仪覆载，咸有宠绥。矧夫地镇南台，心倾北阙，遥识兴隆之运，显输翊戴之诚，得不并举徽章，式旌亮节？爰当吉日，遂降明恩。威武军节度福建管内观察处置等使光禄大夫检校太保兼御史大夫上柱国琅琊县开国伯食邑七百户王继恭，淮水源长，缑山系远，代袭弓裘之业，家承带砺之勋。剑有龟文，乃是干星之器；玉称龙辅，允为照庑之珍。当年已得於佩刀，继世连持於瑞节。红莲绿水，幕中多倚马之宾；贝胄犀渠帐下悉曳牛之将。号令而秋霜肃物，抚绥而时雨随车，岳镇一方，风行万里。而况诚专会禹，道著尊周，挂帆樯而远涉沧波，贡章表而备陈丹恳。菁茅毕至，无亏任土之仪，玉帛咸来，悉是充庭之宝。尔能若此，朕实嘉焉。是用益以井田，荣之黻冤，阶峻级，爵极真王，冀旌奉上之心，仍锡推忠之号。  

於戏，航深梯险，尔无怠於{艹忝}虔；崇德报功，朕敢稽於渥泽？勉承休命，永保令图。可特进检校太傅福州大都督府长史威武军节度福建管内观察处置兼三司发运等使，封临海郡王，加食邑二千户食实封三百户，赐推忠奉节功臣。  

○封回鹘奉化可汗制  

回鹘可汗仁美，雄临朔野，虔奉中朝，一方之烽燧蔑闻，万里之梯航继至，自当开创，益效倾输，备睹尊奖之心，爰降册封之命。宜封为奉化可汗，择日备礼册命，遣卫尉卿刑德昭持节使之。  

○元日推恩制  

朕自勉副群心，恭临大宝，承历代荒屯之後，属前朝丧乱之馀，每务绥和，渐期富庶。寻以东迁梁苑，北定邺都，国力既虚，军资甚广，所司以供亿为念，督责是专，尝思凋之民，倍轸焦劳之意。今我事渐简，农时欲兴，将导达於休和，用颁宣於渥泽，宜蠲宿负，以惠黎元。应天福元年终已前公私债欠，一切除放。  

○封王建高丽王制  

王者法二象以覆载，齐七丽以照临，既符有道之文，是布无私之化。其有诚悬象阙，路越鲸津，首倾拱极之心，久励事君之节，得不示四时之信，同万国之风？用显英贤，俾行典礼。大义军使特进检校太保使持节元菟州都督上柱国高丽王王建，天资杰，神授机谋，宇量矜严，灵襟洞达，志坚金石，操凛雪霜，每切朝宗，尝勤事大。守三韩之重地，仁义兼修；定百济之︹邻，恩威并振。暨朕握图御宇，膺开基，遣犹子以朝天，备彰忠节；改名臣而称贺，益认深诚。而又叙立国之繇，述连姻之旧，慕予正朔，显尔筹谋，是用时举徽章，聿覃丰泽，阶升一品，位统三师，加以户封，兼其真食，勉膺宠命，以保令猷。可开府仪同三司检校太师依前使持节元菟州都督充大义军使食邑一万户食实封一千户高丽国王。  

○改唐庄宗陵名诏  

唐庄宗陵名与国讳同，宜改为伊陵。应京畿及诸州县，旧有唐朝诸帝陵，并真源等县，并不为次赤，却以畿甸紧望为定，其逐处县令，不得以陵台结衔，考满日依出选门官例指挥，隔任後准格例施行。其宋州亳州节度使刺史，落太清官使副名额。  

○迁擢中外臣寮诏  

有晋开国，新命临人，宜宏不二之规，以广无私之化。应在朝中外臣寮，及节度团练防御使刺史留守司及州府县官等，宜并与加恩，擢材委任，不问常例。  

○追封万石君诏  

宗正卿石光赞奏，荥阳道左有万石君石奋之庙，德行懿美，宜示封崇，用光远祖之徽猷，益茂我朝之盛典，赠奋太傅。  

○赠李遐右谏议大夫诏  

东都奏，留守判官监左藏库李遐，当张从宾作乱之际，遣李彦强取钱帛，李遐称不奉诏旨，安敢从命？寻遇害。朕以李遐读古人书，持君子行，攻苦食淡，承家不坠於素风，激浊扬清，历宦咸推於贞操。一昨叛臣猖獗，凶党凭陵，而能守正不回，临难无惧，忘身徇节，虽死犹生。若无优异渥恩，何以光扬忠烈？仍闻母老子幼，乡远家贫，宜超赠於华资，兼赏延於嫡嗣，是覃漏泽，慰彼沈冤。可赠右谏议大夫，其母田氏，封京兆郡太君，所有子孙，候服阙日量才叙录。朝廷虽已特支救接钱帛粟麦，其本官赙赠物色，宜依常例指挥，仍长给遐在生官俸禄，终母一世。  

噫，朕以薄德，属兹多难，致害忠良，实多轸恻，以子之俸，终母之年，用表[B242]伤，俾慰存殁。布告中外，当体朕怀。  

○奖张允赦论诏  

张允位居近侍，志奉远图，属将来之助致小康，睹已往之频行大赦，若惠奸稍甚，则蠹政亦多，推恩务洽於华夷，作解冀调於疏数，所贡论宜付史馆。  

○慎刑诏  

刑狱之难，古今所重，但关人命，实动天心，或有冤魂，则伤和气。应诸道州府，凡有囚徒，据推勘到案款，一一尽理，子细简律令合格敕，其或有疑者，准令又谳，大理寺亦宜申尚书省，省寺明有指归，州府然後决遣。  

○放定州夏税诏  

朕自临寰宇，每念生民，务切抚绥，期於富庶，属干戈之未戢，虑徭役之或烦。以彼中山，偶经夏旱，因兹疾苦，遽至流移，达我听闻，深怀悯恻。应定州所奏军前夫役逃户夏税并放。  

○奖王易简进渐治论诏  

王易简手演王言，心资帝业，当开创之运，以远大而论，天不能蹙变四时，地不能躁成万物，况当革夏，尽已从周，化未可以骤行，事只宜於渐治，不疾而速，其在兹乎，所贡论宜付史馆。  

○升汴州为东京诏  

为国之规，在於敏政，建都之法，务要利民。历考前经，朗然通论。顾惟凉德，获启丕基，当数代战伐之馀，是兆庶伤残之後，车徒既广，帑廪咸虚，经年之免粟飞刍，继日而劳民动众，常烦漕运，不给供须。今汴州水陆要冲，山河形胜，乃万庚千箱之地，是四通八达之郊，爰自按巡，益观宜便，俾升都邑，以利兵民。汴州宜升为东京，置开封府，仍升开封府浚仪两县为赤县，馀升为畿县。应旧制开封府时所管属县，并可仍旧割属收管，亦升为畿县。其洛京改为西京，其雍京改为晋昌军。  

○停兵部尚书王权官诏  

王权昨差北朝国信使，坚不肯收接敕牒，兼有状推托事故，不遵朝命者。王权久在班行，众推夙旧，固晓为臣之节，宜遵事主之规，岂得才命乘轺，遽闻托故？莫有奉公之道，益彰慢事之心。若以道路迢远，则鸾阁之台臣亦往；若以筋骸衰减，即凤山之册礼才回。既黩宪纲，宜从殿黜，宜停见任，仍勒归私家。  

○许百姓铸钱诏  

国家所资，泉货为重，销蠹则甚，添铸无闻，宜令三京诸道州府，无问公私，应有铜者，并许铸钱。仍以天福元宝为文，左环读之，每一钱重二铢四参，十钱重一两，仍禁将铅铁杂铸。诸道应有久废铜冶，许百姓取便开炼，永远为主，官中不取课利，除铸钱外，不得接便别铸铜器。  

○过格选人准降资注官诏  

过格选人等，早列官途，合依选限，或值戈之隔越，或缘贫病以淹延，既碍旧条，永为废物，适当开创，宜悯湮沈。可赴吏部南曹，准格召保，是正身者，与降资注官。  

○禁擅加赋税诏  

朕自临区夏，每念蒸黎，尝夜思而昼行，冀时康而俗阜。其如干戈乍息，疮犹多，由是疚怀，不能安席。复又车徒甚众，廪藏方虚，虽赋租未暇於矜蠲，而烦扰当行於禁止。俾除暴敛，式洽群心。应郡守藩侯，不得擅加赋役，及县邑别立监徵，所纳田租委人户自量自。  

○答曹国珍请修大晋政统诏  

国珍职居谏诤，志在恢宏，当其鼎社开基，乃欲象魏悬法，请详前代之编简，别创新朝之楷模，以示将来，甚为允当。其详议官宜差太子少师梁文矩、左散骑常侍张允大理卿张澄国子祭酒唐大理少卿高鸿渐国子司业田敏礼部郎中吕咸休司勋员外郎刘涛刑部员外郎李知损监察御史郭延升等一十人。  

○以宰臣一人知中书印诏  

皇图革故，庶政惟新，宜设规程，以谐公共。其中书印，祗委上位宰臣一人知当。  

○勒林恩郑元弼归国诏  

朕仰承天命，肇启帝图，黄屋非尊，苍生在念，旰食宵衣，而修庶政，推恩示信，以御万方，要荒未绥，责躬勤止，诞慕文德，不愆夙心，乃眷瓯闽，素惟藩翰。王昶昨修倾向，来效贡输，朕亦释以前非，待之厚礼。越群方之常例，崇列国之真封。爰及继恭，并方伯，不谓恃其险阻，肆彼僭差，矫诬上天，狎侮君子。左散骑常侍卢损等，泛舟阳海，持节遐陬，王昶自大自尊，不迎不见，寝停诏命，胁辱使臣。遣郑弼再诣阙庭，使林恩别陈状诉。隳君臣之事体，希书札以往来，悖礼慢言，长无畏忌。朕顾惟寡昧，虔荷景灵，所虑德之不修，岂患人之示服？然以失道愆义，引恶紊常，人祗之心，愤怒俱至。是用惩其跋扈，何须振以威刑？郑元弼等处此乱邦，罹兹虐政，谅非获已，良可哀矜。宜令所司，切加安抚，所斋文字及诸贡物，不任通进，并诸州纲运等，勒林恩、郑元弼管押速归。  

○立唐五庙诏  

德莫盛於继绝，礼莫大於敬先。庄宗立兴复之功，明宗垂光大之业，逮乎闵帝，实纂本枝，然则丕绪洪源，皆尊唐氏。继周者须崇后稷，嗣汉者必奉高皇，将启严祠，当从茂典，宜立高祖太宗及庄宗明宗闵帝五庙。  

○定朝会礼节乐章诏  

正冬二节，朝会旧仪，废於离乱之时，兴自和平之代，将期备物，全系用心，须议择人，同为定制。其正冬朝会礼节乐章二舞行列等事，宜差太常卿崔御史中丞宝贞固刑部侍郎吕琦礼部侍郎张允与太常寺官一一详定。礼从新意，道在旧章，庶知治世之和，渐见移风之善。  

## ●卷一百十五  

☆晋高祖（二）  

○福州贡物私商准律处分诏  

朕自御万方，於今五稔，每推诚而待物，贵舍已以从人。乃有不体朕怀柔，恣行凶慝，显干纪律，须举宪章。福州王昶，恃彼偏方，乱其彝典，於使臣而倨傲，向朝阙以邀求，深亏臣子之仪，固掇神之怒。尚全大体，特示宽恩。所有贡输，悉令回复。舞羽而聿思修德，转规而犹冀省愆。而王建立三上奏章，杨光远继陈表疏，朝行之内，邦计之司，同有敷扬，谓非允当。且王昶以无用之物，取利中华，萌不轨之心，僭称大号，盗乘舆之式度，窃冠冕之威仪，眩诱良家，招收奇货，此而可恕，孰不能容？或贡谠言，请从籍录。郑元弼等相次上状，不愿回归，亦可悯伤，各令存恤。其福州贡物私商，宜准律处分。  

○正朝班诏  

官爵之班，即分高下，见谢之位，岂有异同？宜格通规，以为定制。今後宰臣使相，朝见辞谢，并於崇元门内，与诸官重行异位，一时列拜，假开横行，即从旧例。又入阁之仪，序班为重，宣唤则齐趋正殿，放仗则各出朝门，何起居之礼即同，而进退之规有异？其翰林学士及前任郡守等，今後入阁退朝，宜依百官班制。  

○谕安州节度使李金全诏  

边藩都护，三载一更，古之制也。嗣守世及，则劳役不均。朕俾全节代卿，将授卿以重领，何犹豫荧惑，而有异图？近览复州上言云，东陵洄口，官波三戍，皆称江下鸠集水军，大发楼橹，与卿应援。又贾贞蔡进等，咸以蜡书章表，来投阙庭，故旋命六将，徵兵三万，如能转圜从顺，朕亦待尔如初。予之食言，何以享国？若其迷涂不返，即聋从昧，则夷宗覆族，良可哀也。  

○赠贾仁诏右卫将军诏  

故银青光禄大夫检校左散骑常侍兼御史大夫贾仁诏，顷自内廷，出为外职，李金全愚冥而猜忌，胡汉筠邪佞而贪残，竟罹涂地之殃，诚堪叹息。爰示漏泉之泽，用表褒崇，必有贞魂，钦兹茂典，可赠右卫将军。  

○赠桑干等官诏  

故安州马步军副都指挥使桑干威和指挥使王万金成彦温等，皆精武略，咸著军功，或列偏裨，或尝顿戍，当奸臣之叛国，或执节不从，全烈士之徇名，或衔冤而死。实兴永叹，宜示追崇，或列部符，或升环卫，贲诸幽壤，彰彼明诚。干可赠峡州刺史，万金可赠左监门卫将军，彦温可赠左千牛卫将军。  

○宽窃盗赃罪诏  

朕自临区夏，每念生灵，恶杀为心，宝慈是务，凡於狱讼，常切哀矜。况时渐兴文，民皆知禁，宜伸轻典，用缓峻刑。今後窃盗赃满五匹处死，三匹以上决杖配流，以盗论者依律文处分。  

○封唐叔虞台骀诏  

全晋奥区，兴王重镇，唐叔之英灵未泯，台骀之古庙犹存。朕顷在并门，长承阴助，永言正直，宜用封崇。唐叔虞宜封兴安王，台骀宜封昌宁公。  

○修葺岳镇海渎庙宇诏  

岳镇司方，海渎纪地，载诸祀典，咸福蒸民，将保丰穰，宜申虔敬，俾加崇饰，以奉神明，其岳镇海渎庙宇等，宜令各修葺，仍禁樵苏。  

○罢冬至寒食等节进奉诏  

朕自御寰区，每思黎庶，贵除聚敛，以活疲羸。访闻遐僻边境之州，或无公廨利用之物，每因节序，亦备於贡输，辍官吏之俸钱，率乡国之人户，虽云奉上，其奈害公。今後冬至寒食端午天和节及诸色谢贺，无属州钱处，俱不得进奉。  

○停朝贡置宴诏  

臣子之心，务申勤敬，国家之体，自有规绳。凡侯伯之来朝，或君臣之相见，岂烦贡奉，方启宴筵？事既非宜，理当改置，臣下置宴，今後宜停。  

○翰林学士公事并归中书舍人诏  

六典云：“中书舍人掌侍奉进奏参议表章，凡诏旨刺敕，玺书策命，皆案故事。起草进画，既下则署而行之。其禁有四：一曰漏泄，二曰稽缓，三曰违失，四曰忘误。所以重王命也。”古昔已来，典实斯在，爰从近伐，别创新名，今运属兴王，事从师古，俾仍旧贯，以耀前规。其翰林学士院公事，宜并归中书舍人。  

○岳牧善政委ヘ贰官条奏诏  

王者行考绩之文，重为政之本，若存功课，自有旌酬。或仗钺守方，著安民之术；或剖符刺部，彰恤物之仁。凡著政声，悉闻朝听。迩者数州百姓，举留本部长官，遂涉道途，径趋京阙，皆陈善治，并述公清。或指使而方来，或感激而自至，劳烦行役，妨废耕耘，言念苦辛，倍深轸悯。今後岳牧善政，委ヘ贰官条件奏陈，必当旌别勤劳，审详课最，如不愆於名实，固无吝於渥恩。  

○决滞狱诏  

政刑所切，狱讼惟先，推穷须察於事情，断遣必遵於条法，用宏钦恤，以致和平。应三京邺都及诸道州府县见禁诸色人等，宜令逐处长吏常切提撕，疾速决遣，每务公当，勿使滞淹。  

○赠狄仁杰太师诏  

唐室中圮，贤臣挺生，氵禀然英风，迥冠千古，不有典册，曷旌忠良？唐梁国公狄仁杰，禀五行正气，耸九谏直操，鼎祚危而复安，黔庶否而获泰。惠流河北，名振寰中，惟尔事君，无愧臣节，用光遗像，式示明恩。论道经邦，著周官之贵位；贞魂毅魄，焕魏土之灵祠，昭是宠嘉，永光缇素。可追赠太师。仍令所司择日，备礼册命。  

○除放积欠诏  

朕自临天下，每念民闲，御一衣思蚕绩之劳，对一食想耕耘之苦。而况职官俸禄，师旅资粮，凡所赡供，悉因黔庶。得不救其疾苦，悯彼灾伤？徵宿欠，虑流离者不归；均残租，恐贫饥者渐困。今春膏雨继降，农作方兴，宜示渥恩，俾苏疲瘵。天福二年至四年夏秋租税，一切除放。  

○令沿河使尹兼河是使名诏  

近年以来，大治频决，漂荡人户，妨废农桑，言念蒸黎，因兹凋敝。凡居牧守，皆委山河，既已在封巡，所宜专切。起今後宜令沿河广晋开封府尹逐处观察防御使刺史等并兼河是使名额，任便差选职员，分擘勾当。有是堰薄怯水势冲注处，豫先计度，不得临时失於防护。  

○削张彦泽官阶诏  

张彦泽刳剔宾从，诛剥生聚，冤声秽迹，流闻四方，章表继来，指陈甚切。尚以曾施微功，特示宽恩，深怀曲法之惭，贵循议劳之典。其张彦泽宜削一阶，仍降爵一级。其张式宜赠官，张式父铎、弟守贞、男希范并与除官。仍於泾州赐钱十万，差人津置张式灵枢，并骨肉归乡。所有先收纳张式家财物蓄，并令还。其泾州新归业户，量与蠲减税赋。  

○谕安重荣诏  

尔身为大臣，家有老母，忿不思难，弃君与亲。吾因契丹而兴基业，尔因吾而致富贵，吾不敢忘，尔可忘耶？且前代和亲，只为安边，今吾以天下臣之，尔欲以一镇抗之，大小不等，无自辱焉。  

○朝臣除外任准同在朝例升进敕  

外官内官，陈力实关於共理；或出或处，藉才难执於常规。近睹朝臣，偶除外任，三年替罢之後，再来拟官之时，不计新职之勤劳，唯循旧官之资历，比藉干济，翻成滞淹，宜别立於规绳，贵各期於激励。宜今後应朝臣中有藉材特除外任者，秩满无遗阙，将来拟官之时，在外一任，同在朝一任升进，其就便自求外职，及不是特达选任者，不在此限。  

○封唐後备三恪敕  

周以杞宋封夏殷之後为二王後，兼封舜之後为三恪，唐以周隋之後封公，又封魏之後为三恪。夫应天开国，恭已临人，宜覃细绝之恩，以广延洪之道。宜於唐朝宗属中取一人封公世袭，兼隋之阝公为二王後，以周後介国公备三恪。其主祀及赴大朝会，委所司具典礼申奏。其唐朝宗属中，旧在朝及诸道为官者，各据资历，考限满日，循品秩序迁，己有出身，任令参选。  

○招抚流亡官健敕  

敕：闻访诸道州府等，昨以朝廷近有指挥，搜罗官健，震惊户口，骚动乡原，致彼编，不思乐业，结聚徒伴，藏避山林。其间亦有接便为非，率意行劫，事不获已，想非故心。今既国步晏宁，春事兴作，宜行告谕，各便归还，但务耕农，况无徭役。切虑有无知之辈，惧罪不归，须示条流，冀令安静，限敕到後与量地里远近与限，各令复业。已前为非，一切不问，如限内不来者，其物业许邻近人请射承佃。或有不听招携，尚行偷劫者，一听居停及邻人密来陈告，便许占射贼人物业充赏。如贼无物业，即与逐处指挥，每告一人，即与赏钱二十贯文，如至十人已上，更赐银鞍辔马一匹。此外并依所告得人数，支与赏钱，仍据所愿稳便处，与补职安排，委逐处长吏遍下管内，令於山谷道口津渡，如法粉壁晓谕，仍不任差人四向专切招携。如是不能悛改，尚务结集者，委逐处差兵掩杀。  

○得替官限家居一年方得赴阙敕  

应诸道前任行军副使等，例从替罢，久住京师，每念滞淹，尝怀恻悯，极欲疾速发遣，稳便安排。但以拟除一人，须俟一阙，授命者才去，得替者便来，到阙既专望渥恩，在任又须终月限，循环不已，积滞转多。而况在京，所费亦倍，必想在外一年事力，才充在京数月支持，比候阙员，多称委困，当别行於条贯，期各守於规程。起今前件官员等，如得替後，且就家私，稳便安居，限一年後，方得赴阙。朝廷当据职资，便与比拟，或非时有阙，与就便安排，自然公私得济，出处合宜。有员阙以安排，无岁时之停滞，事关悠久，情在优矜，各委遵承，勿得逾越。其先得替在京者，宜令中书据见有员阙处，量才安排，仍降敕诸道，各令知委。  

○禁荐人藩镇敕  

州县之官，俾其戢理；钱谷之职，委以秉持。须选廉勤，岂容荐？一时敬从於私徇，久远必紊於公方。顷在唐朝，曾有敕命，贵杜侥幸之渐，明悬诫约之条，时异理同，再宜申举。自今後中外臣寮，或因差使出入，并不得荐嘱人於藩镇希求事任，如有犯者，并准唐朝长兴二年敕条处分，仍付所司。  

○严约军法敕  

古之用兵，必先立法，等第既分於将领，高卑自有於规绳。或闻近年，多逾此制，至於於行闲士卒，罔遵都内指挥，既侮国章，且乖师律，适当开创，要整纪纲，宜示条流，免干法制。应在京及诸道马步诸军将领节级长行等，今後仰并依阶次第，凡事制御区分。如是长行或有违犯，即副将便可据罪处理。如是副将十将违犯，即便勒本指挥使据罪科处，指挥使违犯，不出军时，即委都指挥使具录事繇腾奏，当行勘断。如是行营在外，即便委行营统领依军法施行。其馀诸道军都见在本处者，或有违犯，便委本处节级防御团练使刺史据罪科处。事要整齐，法宜遵守，分明告谕，咸使闻知。  

○奖于鹏忠谏敕  

于鹏官居谏诤，志在辅裨，所阅贡陈，咸阙政化，备详端尽，良切叹嘉。宜陟阶资，以申酬奖。其于鹏加朝散大夫。  

○予文武百寮先代封赠敕  

朕以爰膺宝历，方启金行，既风教之诞敷，谅寰区之渐泰。而繇股肱元辅，藩郡重臣，咸著大功，同为至治，虽列地显爵，尽布新恩，而追远奉先，犹亏旧典。宜示裒功之宠，俾祛风树之悲。自在朝文武百寮至见任刺史，先代未封赠者，据品秩与封赠，已封赠三代者，与加封赠。  

○予臣寮母妻叙封敕  

朕以削平祸乱，开创基扃，渐成销偃之期，就协兴隆之运。亦繇左右元辅中外勋臣，弼予一人，宅是四海，茂绩虽彰於王室，覃恩未及於私门。德盛母仪，贵而因子，礼优妇道，荣必从夫。宜加涣汗之恩，显示封崇之典。其未叙封者，据品秩与叙封，已叙封国号者与进封。  

○答杜请开种荒田敕  

辟彼莱，期於富庶，方当开创，正切施行，往日虽曾指挥，渐恐废堕，当再申於劝诱，期共乐於丰穰。宜令逐处长吏遍下管内，应是荒田有主者，一任本主开耕；无主者，一任百姓请射佃莳，三年内并不在收税之限。  

○幸汴州敕  

王者省方设教，靡惮於勤劳；养士抚民，必从於宜便。顾惟凉德，肇启丕图。常务去乎烦苛，冀渐臻於富庶。而念京城ㄈ扰之後，舟船焚之馀，馈饷有亏，支费殊阙，将别谋於飞免，虑转困於生灵，以此疚心，未尝安席。今以夷门重地，梁苑雄藩，水陆交通，舟车必集，爰资经度，须议按巡，宁免暂劳，所期克济。宜取今月二十七日巡幸汴州，诸道州府节度防御团练使刺史，不计远近，并不得辄离州城，来赴朝觐。文武两班，委宰臣酌量，逐司量差官员，随所应奉公事外，馀并留守司。所在行宫，一听仍旧，不得修葺，经过量事通得车马外，方当农时，不得劳役人户修治。沿路食顿，并委所司破省钱物，预前排备。所在州县，并不得辄有科敛。布告中外，咸使闻知，凡百臣寮，宜体朕旨。  

○令法司改正法书文字敕  

李遐改官，郑观去世，更候差遣，转虑稽延。宜令大理寺，其合改正国号庙讳等文字，如是不动格条，不碍理义，便可集本寺官员，检寻改正。如或显系重轻，须要商议，别具奏闻。其御史台刑部所有法书，合改正文字者，亦宜准此。  

○答王权奏请禁贡献奢侈敕  

王权素推华族，方处重官，睹四海之贡输，虚陈巧丽；察五兵之器用，枉饰珍奇。不惟耗彼生灵，实且伤於淳素。爰陈章疏，将召和平，宜允敷攵，明示诫约。自今後臣寮贡奉，不得务其氵巧，衣甲器械，不得饰以金银。或委遵行，勿得逾越，仍付所司。  

○令立妃及拜免三公等并降制命敕  

九五之尊亿兆所赖，法天敷化，师古宣风，宜循历代之规，以补前王之阙。今据翰林志，言立后不言立妃，言储君不言亲王公主，兼三师位在三公之上，亦不在其间。起今後立妃及拜免三公宰相，及命将封亲王公主，宜令并降制命，馀从令式处分。  

○更定铨选章程敕  

应诸道前资州县令官等，明庭选士，历代通规，各系职司，共将抡拟，显有去留之式，明分真滥之源，今者州县前资官员，悉於中书陈状，来事却虑，虚陈铨管，永无常调之人，并在鼎司，难遏躁求之习。去岁以国朝创业，州县阙官，思广渥恩，是从优异。今则彝伦攸叙，庶政咸修，宜举规程，俾无侵越。其今日已前在中书陈状诸色人等，见点简引验，如不欠少出身历任文书，及无逾滥者，旋具奏拟。宜令今日後诸道前资州县官等，若是资考已出选门，及一任除官，未入选门，并一考前丁忧，及活得冤狱者，准元敕年限满日，许经中书陈状，当与简勘事理施行。此外须令并依前後敕格程限，赴吏部参选。或有公材出众政绩异常者，临时超擢，不在此限。  

○听以见居官品封赠三代敕  

自家刑国，历代明规，祖德宗功，前王至训，在君臣之尊则异，在臣下之孝皆同。凡有公田，并立私庙，自经多难，不举旧章。今以应运开基，体元布化，不思奉已，专务安人，高低推念祖之诚，内外保贻孙之庆。其内外官等，准敕合与三代已下封赠者，并以见居官品数比拟，冀使人臣之列，不轻王父之尊，永载简编，普示孝理。  

## ●卷一百十六  

☆晋高祖（三）  

○谕盐铁度支户部等敕  

盐铁度支户部应监临主持场院仓库官吏等，制置场务，总榷课程，将期共济於军流，免使偏竭於民力。向者所差官吏，鲜有专勤，省司录任之时，尽言冰；及郡府主持之後，例纵轻肥。莫济公家，但营私室，所以处处多闻其逋欠，年年空系其徵催，固执迁延，坐期蠲放。每惟此辈，并合严诛，又以开创之初，含宏是切，既往者已关恩制，今後者别立严规。或蹑前非，必难轻恕，岂是愿行峻法，欲致丰财？盖帑藏犹虚，师徒甚众，俟期充济，难纵隐欺。宜悬画一之文，兼举必行之令。  

○量宽文书放敕  

参选之日，考验之闲，稍容易则必长奸欺，若艰难则或成淹滞。今後宜令所司点简文书，如有粟错，详酌事理，非藏奸隐幸者，不要放。  

○流高信等敕  

高信曾剖郡符，继宏方参禁职，凡於语默，合晓规仪，岂得辄於内廷，恣行私忿？肆喧哗而颇甚，侮宪法以若无，既骇物情，尤伤事体，苟无惩沮，何戒逾违？尚示含容，止从谴逐。高信宜送复州收管，王继宏勒停，送义州衙门前，仍常知所在。  

○减放洛京魏府夏税敕  

朕自临御寰瀛，躬亲庶政，静惟师古，动欲便民。虽物力方虚，每牵经费；而田畴微损，亦欲矜蠲。朕见洛京内麦苗，今春稍似旱损，寻睹魏府奏报，境内亦有微伤，须聊示於优饶，冀克谐於通济。比欲差官就检，又恐生事扰人，其洛京魏府管内，所有旱损夏苗县分，特於五分中减放一分苗子，其馀四分，仍许将诸色斛依仓式例与折纳。所期渥泽，以及众多，报告人户，各令悉知。  

○许罪人收葬敕  

王业肇兴，德音屡降，念兹既往，属我维新，宜宏掩骼之仁，以广烛幽之德。其太社内应收掌唐朝罪人首级，并许骨肉或亲旧寮属收葬，其丧葬仪注，聊备饰终，不得过制。仍付所司。  

○久任长吏敕  

今後正官满日，宜令逐处长吏准元敕预前奏闻，必在审择能官，不得朝差暮替。如显有过犯，不在此限。仍令晓示诸道。  

○授张休官敕  

进策官前摄郑州防御巡官前乡贡明经张休，以廉科擢第，义府游心，既坚拾芥之勤，果契然薪之志。而能救斯时病，来贡封章，览其所陈，甚为济要，旌诸忧国，示以宠章。王畿式解於褐衣，县簿仍超於常品。可将仕郎守河南府伊阳县主簿。  

○赠石奋太傅敕  

汉大中大夫石奋，德盛轩裳，道光简素，享万石休明之禄，成一门忠孝之名，彰茂实於前修，契兴隆於景运。宗正卿石光赞特上章疏，欲示封崇，冀表深原，式昭丰祚，宜赠太傅。  

○允梁文矩致仕敕  

昔魏舒人之领袖，以二揆而解官；刘实邦之宗模，自三公而逊位。所以审去就之常分，保始终之令图，成功退身，尽善尽美。太子少保梁文矩，为仁由已，以道事君，烈士徇名，久输忠於象阙；达人知足，坚请老於菟裘。东路角巾，南窗羽扇，尔思高致，朕实嘉之。进登保傅之班，永显君臣之义。可太子太保致仕。  

○授李晟五代孙官敕  

朕闻王者怀於有仁，所以享灵长之运，赏延於世，所以劝忠烈之臣。唐开府仪同三司守太尉兼中书令西平王上柱国岐国公食邑三千户食实封一千五百户赠太师谥曰忠武李晟五代孙职，以尔上祖西平王，昔在德宗皇帝幸梁洋之岁，而有保定大功中兴返正扶持社稷之力，载诸史氏，予嘉乃德，曰笃不忘。宜升五代之孙，俾陟六联之位，光乃前烈，焕乎後昆。可将仕郎耀州司户参军。  

○招抚尹晖娄继英敕  

昨者魏府帅臣，忽兴狂悖，河阳兵士，小有惊骚，已各命於讨除，伫尽平於巢窟。军兴之际，贼计多奸，时发细人，潜赍蜡弹，意在离闲上下，点污忠良，朕固无疑人何怀惧？近闻尹晖忽然出外，不赴朝参，又娄继英误有传闻，亦兹潜匿。且尹晖娄继英位居班列，事合审详，不谓此时，偶乖斟酌。朕情深轸悯，恩在矜宽，专遣招携，时议释放，各委家人诸处招唤，出来却令如旧，一切不问。此後诸处收捉到奸细文字等，其捉事人依旧支给优赏，其细人画时处斩，文字当处焚烧。冀表推诚，免令惑众，布告中外，咸使闻知。仍付所司。  

○恤囚敕  

方枉狴牢，又萦疾疹，在典刑之自别，顾医药以何妨，实可施行，足彰仁悯。宜下刑部大理寺御史台及三京诸道州府，或有系囚染患者，并令逐处医博士及军医看候，於公廨钱内量支药价。或事轻者，仍许家人看候。所有罪犯合据杖责，仍候痊损日科决。  

○停差县令检巡河是敕  

修葺河岸，深护田农，每岁差是长检巡，深为济要，逐旬遣县令行看，稍恐烦劳，是长可差，县令宜止。  

○禁丧葬举乐敕  

丧葬有期，哀情惨极，其或举乐，可谓乖仪。始因伎艺苟求，遂致浇讹渐起。所陈章疏，颇正时风，宜下有司，永令止绝。  

○加恩追尊四庙行事官敕  

应追尊四庙行事官等，追尊四庙，式展盛仪，行事庶官，合颁溥泽，贵承光宠，共赞孝思。宜令铨司准元敕磨勘，如守选年深过格，及已合格指授赴任，不得并次一选两选者，先与注官，加欠三选四选，月限不满，冲替下许非时注拟者，即相次注官，仍须各依资序。如不依元敕指挥，欠选数多者，即仰都省奏闻。  

○答殷鹏请加恩叙卦敕  

人子之道，禄贵在於及亲；王者之恩，事必从於尊本。应内外文武臣寮，父母在，如子品秩及格与加恩。在朝行者，父与致仕官，母与叙卦郡邑号。其外四品已上，节度团练防御使刺史，父与致仕官，其馀与同正官，母与叙封郡邑号。如内外官，父已有致仕及同正官，母已曾叙封，子品高者，更与加进半俸，续议指挥。如父有职官，不在此限。馀并准格文处分。仍编令式，永著常规。  

○加恩选人敕  

举选之流，辛苦备历，或则耽书岁久，或则守事年深，小有违碍格条，例是不知式样。今则方求公器，宜被皇恩，所有选人等，宜各令所司，除元放及落下事由外，无违碍并与施行，仍令所司遍下诸道。起今後文解差错，过在发解州县官吏。  

○答窦贞固请定举士官赏罚敕  

进贤受赏，备有前文，得士则昌，斯为急务。窦贞固名参闺籍，职在禁庭。贡章疏以倾心，请班行而荐士，於可否之际，分赏罚之科，所贵当人，无或旷职。今後宜许文武百寮，於缙绅之内，草泽之中，知灼然有才器者，列名以奏，纳其章疏，记彼姓名，否臧尽达於予怀，用舍免私於公议。仍付所司。  

○避嫌名敕  

朝廷之制，今古相沿，道在人宏，礼非天降。况以方开历数，虔奉祖宗，虽逾孔子之文，未爽周公之训，冀崇孝行，永载简编。所为二名及嫌名事，宜依唐礼施行。仍付所司。  

○听私门立戟敕  

将相之崇，朝廷所重，并输忠节，仰奉宗祧，宜旌佐国之功，显示荣家之庆。应中外臣寮带平章事侍中中书令及诸道节度使，并许私门立戟，仍并官给，并各赐诏书，仍据官品依令式处分。  

○薛融直谏敕  

薛融官居谏署，志奉皇图，特贡忠言，备彰直道，载观臣节，深契朕怀。其洛京大内先令葺修，今宜停罢。  

○令铨司检点御署官文书敕  

御署官员等，自前并於中书陈状，引验文牒拟官，承乏之官，从权所任，例逢兴运，咸被异恩，其闲虑有曾立事功，或未亲官业，宜稍分於殿最，将审验於行藏，免兴滥进之讥，用副当仁之选。其御署官员，宜令今後於铨司投状，铨司追引点简，历任文书分明者，申送中书门下，以凭旋据逐人御署因由奏拟。  

○流韩延嗣敕  

韩延嗣因别喝见不避路者，辄行殴击，致伤人命，法寺定刑，比不因斗故殴伤人辜内死者，依杀人论。盖徵相类，且非本条，罪有所疑，法当在宥。宜决脊杖十八，黥面配华州，发运务收管。  

○给复同绛等州敕  

朕奄有四方，尊为万乘，所务诞敷教化，普济黎元。盖全师致讨於妖狂，而比户未臻於富庶，仍闻关辅偏属旱灾，致使乡村，多有逃窜。达我闻听，深用悯伤，宜加矜恤之恩，俾遂归还之计。应三处逃移人户下所欠累年残税，并今年夏税差科，及麦苗子沿徽诸色钱物等并放。其逃户下秋苗，据见检到数，不计是元额，及出剩顷亩，并放一半。仰观察使散行晓谕，专切招携，应归业户人，仍指挥逐县切加安抚，勉施惠养，副我忧勤。  

○招安魏府敕  

敕魏府城内马步诸军将校员寮节级军将长行及参佐官员僧道百姓等，朕以范延光是明宗旧臣，与朕素敦分义，因开怀而舍释，果沥恳以归明，君臣之义宛然，金石之言无改。亦繇诸军将士。同输归向之诚，共感怀柔之道，备观忠孝，深所叹嘉。将遍示於渥恩，宜先行於慰抚，表予大信，安尔众心。应在城官员将校长行，今日已前，罪无轻重，一切不问。范延光已除授郓州节度使，赐铁券。封本郡王。孙汉威等将校，等第除授防御团练刺史。已各别行制敕，命使往彼，宣赐恩命。仍令各取便路赴任。恩命未到闲，仍且委薛霸充都巡检使，乔谨充副巡检，候范延光赴任後，即可取便路发赴所任。其馀将帅及参佐官吏随职员，并一一分析名衔奏闻，当议各加渥泽。其应在城马步军将厅子指挥散员亲从左右义勇先锋，并入马直有马步人神勇弩手郑韬、张进手下兵士，并薛霸王建遣诸色将校衙队名额军都，并升为侍卫亲军排连，所有今年冬衣见阙绵数，已指挥杨光远收寨内绵，勘会散。应有先被张从宾胁从，符彦饶惊扰，及卫州黎阳陷失，因兹走入，及隔过官员使臣将士等，兼自兴师以来，前後离背军都住彼者，并不问罪。其官员使臣等，并与录任，其将士等，各与依旧，请受诸军收管。如有入城後迁转职名者，便据见守职名支给请受。如有诸色人辄敢恐动，并当深罪。在城将校，及诸色官员，应有物业为人请射者，并许给还，依旧为主。先有抽入城义军，并放归本家，如是已配在诸军者，各随本人所愿，如愿在军者，即依旧收管，愿归农者，即放归本家。所有府城四面人户，三十里内，与放二年秋夏租税。三十里外，委逐县令佐专切点检，如实曾经砍伐桑柘，毁拆屋舍者，分析申奏，尽与蠲放租税，切仰招携，速令归业。应九月二十五日已前，因事被杀之家，不得更有论讼，及相仇报。妻孥家产，已配没者，并给还。如有自去年七月十九日後来，曾经在城将校及诸色人请射舍宇等，或为配率柴薪，或为自要供烧毁拆却者，只据九月二十五日後见在者舍宇交割，其有已破除，却闲未数日，不得更有论索。如内有属官舍宇，亦仰准此指挥。应自去年七月十九日已前，有诸色商旅，或城内与城外，亲情相识，应是寄留诸色钱物羊马牛畜等，或经括率，或以没纳入官，或破罄尽，不计是何公私官员寄付，并不许更有论索。如敢以敕前事相告言及相雠报者，以其罪罪之。朕方启基扃，务安华夏，每推诚而待物，日仗信以怀来，布兹誓言，质诸天地。天雄军节度副使朝请大夫检校刑部尚书赐紫金鱼袋李式可中大夫检校尚书右仆射亳州团练使。金紫光禄大夫检校司徒贝州刺史孙汉威可检校太保陇州防御使。天雄三城都巡检使检校户部尚书薛霸可检校司空卫州刺史。天雄军马步都指挥使检校工部尚书王建可检校司空虢州刺史。天雄军内外马军都指挥检校户部尚书药元福可检校司空深州刺史。天雄军内外步军都指挥使检校兵部尚书绣州刺史安元霸可检校司空随州刺史。  

○答曹国珍进窦温颜习武策敕  

习战讲武，历代通规，选士练兵，其来旧制。宜以每年农隙时讲武，仍准令式处分。  

○听公私自铸钱敕  

先许铸钱，切虑逐处缺铜，难依先定铢两。宜令天下公私，应有铜欲铸钱者，取便酌量轻重铸造，不得入铅铁，及缺落不堪久远流行。  

○禁创造寺院敕  

凡为精舍，将结胜缘，清虚则神亦相依，混乱则人皆不重。其或偶然乘兴，率尔栖心，乡村接渔猎之家，廛里定屠沽之户，佛虽无染，僧岂不轻？宜崇释梵之因，永肃人天之化，所有自前院宇，即且依旧住持，今後城郭村坊，一切不得创造。  

○禁朝臣荐敕  

访闻朝臣於外州侯伯，求其表状，奏荐交亲，朕以应天顺人，开基创业，大化方流於区宇，至公必绝於浇讹，私谒不容，朝经具举，更兹告谕，止在依行。今後文武庶官，不可更行荐，如有状书便宜，密具进呈。观察使散下诸州，亦准此处分。  

○权停贡举敕  

尚书礼部，历代悬科，为时取士，任使贵期於称职，搜罗每虑於遗才。其如铨司注官，员阙有限，贡闱考第，人数不常，虽大朝务广於选求，而常调颇闻於淹滞，每候一阙，或经累年，遂令羁旅之人，多起怨咨之论，将令通济，须识从权，庶几进取之流，更励专勤之业，其贡举公事，宜权停一年。  

○许符彦饶等收葬敕  

符彦饶张继祚娄继英尹晖等，皆受国恩，悉亏臣节，孽非天作，戚实自贻，寻正典刑，屡迁岁月。宜示烛幽之道，用推掩骼之仁。宜令近亲，任便收葬。  

○答桑维翰请免籍没贼人财产敕  

桑维翰佐命功全，临戎寄重，举一方之往事，合四海之通规。况贼盗之徒，律令俱载，此为抚万姓而安万国，岂忍罪一夫而破一家？闻将相之善言，成国家之美事，既资王道，实契人心。今後凡有贼人准格律定罪，不得没纳家资，天下诸州，皆准此处分。  

○停寒食七夕等节进献敕  

朕恭已临民，虚心求理，务崇俭约，以致和平，乃眷臣寮，悉怀忠义，每观贡助，备见倾输，虽嘉奉上之诚，宜示酌中之道。其寒食七夕重阳及十月暖帐，内外群后进献宜停。  

○封李从益为郇公敕  

周受龙图，立夏殷之祀；唐膺凤历，开阝介之封。历代相沿，百王不易。朕显符景运，肇启丕基，乃眷前朝，载稽旧典，宜开土宇，俾奉宗祧，用推继绝之仁，以示惟新之德。宜以郇国三千户封唐许王李从益为郇公，奉唐之祀，服色旌旗，一依旧制。以西京至德宫为庙，牲帛器服，悉从官给。  

○流李道牧敕  

李道牧前为陆浑县主簿很直求官，强词抗敕，厚诬宰辅，累犯乘舆。措言孰顾於斥尊？构意只谋其挠政。将惩狡蠹，须举典刑，宜令决杖配流，永不齿录。  

○允成德军请立节度使安重荣德政碑敕  

安重荣功宣缔构，寄重藩维，善布诏条，克除民瘼，遂致寮吏僧道，诣阙上章，求勒碑铭，以扬异绩，既观勤政，宜示允俞。其碑文仍令太子宾客任替撰进。  

○令修唐史敕  

有唐远自高祖，下暨明宗，纪传未分，书志咸阙。今耳目相接，尚可询求。若岁月寝深，何由寻访？宜令户部侍郎张昭起居郎贾纬秘书少监赵熙吏部郎中郑受益左司员外郎李为光等修撰唐史，仍令宰臣赵莹监修。  

○令开垦旷土敕  

邓唐随郢诸州管界，多有旷土，宜令逐处晓谕人户，一任开垦佃莳，仍自开耕後，与免五年差徭。兼仰指挥其荒闲田土本主，如是无力耕佃，即不得虚自占吝。仍且与招携到人户，分析以闻。  

○停迎送使臣敕  

时属炎蒸，路当冲要，使命之往来甚众，州府之迎送颇多，既有烦劳，所宜轸恻。自邺都至襄州沿路州府除专到使臣依寻常迎送外，其馀经过，并不任迎送。  

## ●卷一百十七  

☆晋高祖（四）  

○示百寮御札  

朕猥以眇冲，式承眷命，虽宵衣旰食，不敢怠荒，而一日万几，有虞旷阙。应在朝文武臣寮等，早外班序，并蕴器能，怀康济之才，展经纶之术，既逢昌运，宜罄谠言，须务救时，各思举职，勿取容而避事，勿尸禄以旷官。或时经未叶於和平，必思献替；或命令未谐於允当，必在箴规。苟有敷陈，并当开纳，俟汝匪躬之节，副予仄席之求，凡在朝廷，共裨寡德，咨尔卿士，宜体朕怀。  

○示百寮御札  

朕自祗膺大宝，虔奉丕图，每念创业之艰难，未尝终食而懈惰。所冀照临之内，将臻康泰之风；庶几亿兆之中，渐息疮痍之痛。虽疚心罔暇，而逆耳无闻。岂视听之不开，致箴规之未贡？应在朝文武臣寮等，各怀异术，早践通班，宜陈经济之谋，用替兴隆之道，勿失谠直之议，无拘循避之规，咸罄乃诚，同规不逮。宜令在朝文武臣寮，每人各进封事一件，仍须实封通进，务裨阙政，用副虚怀。凡百き寮，宜体朕意。  

○令百官上封事御札  

百官：曾有宣示，令进封事，据到者未及十人。朕虽无德，自行敕后数月。至懵人也应有一件事，食禄於朝，卒无一言。可不知《贞观政要》说：“言而不用，朕所甘心。用而不言，谁之责也？”  

○幸洛都御札  

朕自承天命，肇启帝图，期四海之混同，法五载之巡狩，眷惟全魏，实曰奥区，人物殷繁，山河雄壮，地虽於都邑，民未识於乘舆，皆倾望幸之情，宜展省方之义。取今月五日暂幸洛都，沿路供顿，并委所司以官物排比，州县官不得科率人户，其随驾内外官员并马步兵士等，不得扰人，践踏苗稼。中外遐迩，宜体朕心。  

○封钱元吴越国王玉册文  

唯天福三年岁次戊戌十一月甲辰朔五日戊申，皇帝若曰：王者握图立极，崇德报功，或开国以建邦，或苴茅而锡壤，乃树藩屏，式奖忠勋，古先哲王，率由斯道，惟朕薄德，敢忽彝章？况夫奠南服之奥区，镇东瓯之重地，懋绩虽高於列土，殊荣未继於肯堂，得不申加等之恩，降非常之命？用纪代天之业，特颁镂玉之文，乃择吉辱，爰敷盛典。咨尔兴邦保运崇德志道功臣天下兵马副元帅镇海镇东等军节度浙江东西等道管内观察处置兼两浙盐铁制置发运营田等使开府仪同三司检校太师守中书令杭州越州大都督府长史上柱国吴越王食邑一万五千户实封一千五百户钱元，岳灵禀粹，天象储精，蕴文武之兼材，受乾坤之闲气，宠承吴越，功迈桓文，运妙略以平凶，用奇兵而制变，祗嗣基构，表率英雄，淮彝之屏气销声，海峤之波澄浪息。而况兴我昌运，竭乃忠规，懋勋庸而首列韩坛，奉玉帛而诚先禹贡，语尊奖则独标大节，顾封崇则未称鸿名，宜举徽章，俾奉先正。矧其天文当南斗之分，地志控勾践之都，眷兹旧封，允属全德。是用异车服於群后，盛简册於列藩，正二国之土疆，锡九天之宝瑞，表予嘉命，缵乃旧邦，大振家声，夹辅王室。今遣使大中大夫尚书左丞上柱国赐紫金鱼袋王延使副中散大夫尚书司门郎中柱国赐紫金鱼袋张守素持节备礼，册尔为吴越国王。  

於戏！服衮衣而佩元玉，位压群侯；驾戎略而握兵符，名尊九伐。驭贵之重，象贤之荣，尔其祗荷天光，勉清国步，往绥厥位，永孚於休，戒之慎之，勿忝前烈。  

○改元大赦文  

古者君临大宝，子育黎民，爰当御历之初，宜布惟新之令，将冀昭苏品物，荡涤瑕疵，大推作解之恩，俾乐咸亨之运。恭以明宗皇帝经纶草昧，统御寰瀛，垂衣而八表归心，负而十年无事，必谓盘维永固，鼎社无迁，立万代之基图，为百王之轨范。洎遗弓剑，遂起干戈，逆竖延灾，宗英失守，劫夺神器，侮乱天常，诛戮至亲，虐害无告，顾予何咎，忽有异谋，无名而大举甲兵，不道而广劳生聚，寰中板荡，天下惊骚，内外离心，遐迩积怨，嗷嗷士庶，若无所依。契丹皇帝不忘先朝，特存旧好，亲提锐旅，远殄群凶，未整鹳鹅，尽歼蛇豕。而复念中原之无主，悯四海之倒悬，欲泰群情，特申大义，猥惟凉德，俾纂宝图，成命不回，固让莫得。殷汤以东征西怨，乃践帝图；夏禹以地平天成，遂兴王业。矧予寡昧，有愧推崇，虽勉副群心，恭临大位，将何以祗膺眷，统和人神？以是驭朽兴怀，宵衣在念，跻生民於富寿，保社稷於延洪。颁历纪年，既有遵於典册；推恩行庆，将普及於幽遐。宜改长兴七年为天福元年，大赦天下。十一月九日昧爽已前，应在京及诸州郡邑罪犯，及曾受伪命职掌官吏，并见禁囚徒，已结正未结正，已发觉未发觉，罪无轻重常赦所不原者，咸赦除之。应曾相连贼党军人百姓，有奔窜山谷者，一切不问，任归本贯。如愿在军者，亦仰所司申送，当令本军收管。易俗移风，宜遵善教，尊本敬始，自有常规。明宗朝所行敕命法制，仰所在遵行，不得改易。悉力为时，罄财助国，苟不推於恩信，亦何示於赏酬？自举义已来，应借率人户，及经抄括商旅资财钱物，委所司明置文籍，候平定之後，当议给还。京城将士，降附军戎，自举义已来，悉闻忠荩，宜加赏赍，以劝勤劳。应在京诸军将领兵士等，候并破贼寨，当议各加优赏。有没於王事者，各与赠官，其子孙并与量才叙用。文武官寮等，久输推戴之诚，宜示奖酬之道。应在京文武官寮，及军府将校并劝进官等，兼前资官内，自五月後来未曾分掌职任，并各与迁转官资。自五月後来已曾受官者，不在此限。其军府诸色职掌将吏等，已及押衙职者，并与加官。未及押衙职者，各与递迁职次。应超魏府行营及系侍卫诸军将校等，并已加恩外，所有六军及诸道本城并替换在诸处将校未加恩者，凡执干戈，皆为社稷，虽守役或分等闪，而倾心尽著勤劳，且被渥恩，各升官秩，用奖输忠之效，俾坚御侮之诚。其六军及诸道州府本城并替换在诸处将校未加恩者，宜令并与依资转官。仍令六统军及诸道州府，据前项军都，自副将已上，分析名衔申奏。盐麦之利，军府所须，倘不便於户人，宜别从於条制。所期济众，无患妨公，在京盐货，元是官场出籴自今後并不禁断，一任人户取便籴易，仍下太原府，更不得开场粜货，其麴每斤与减价钱三十文。恩推掩骼，义显烛幽，允谐遐迩之心，冀叶阴阳之序。应自举义已来，或有因事抵法之人，及九月十四日後，杀戮贼寇，所在暴露骸骨，未有骨肉收认无主者，委逐处长吏埋瘗。弓旌聘士，岩穴徵贤，式光振鹭之班，将起维驹之咏。应山林草泽贤良方正隐逸之士，委逐处长吏切加采访，咸以名闻，当议量才叙任。昨以寇戎久在郊境，颇伤禾稼，赋租应近畿五十里内，委逐处令长检覆，当与免今秋税租差科。  

於戏！甘泽配天，万物以之膏润；震雷出地，百卉繇是发生。将欲道和气於八方，示深仁於三面，永康圣历，普洽民心。凡百庶寮，洎方伯连帅，克奉明恩，勉扬厥职，共臻至化，称朕意焉，赦书日行五百里，敢以赦前事言者，以罪罪之。布告中外，咸使闻知。  

○御文明殿大赦文  

盖闻神无常祀，惟德是歆，民无常怀，非贤不。历数有归者，人共赞；文明怀远者，龟筮叶从。所以周开七百之基，夏作三王之首。伏自庄宗失驭，天下分离，万国怀贤，三灵改卜。明宗皇帝潜符景运，克绍宝图，一莅寰区，八周星律。伪主从珂，始因微绩，序在维城，遇大国之多艰，以列藩而入统，剿绝裔嗣，屠害忠良，临大宝而罔以德闻，御诸侯而惟将威胁。朕以明宗皇帝每宏厚遇，益励微诚，无纤粟而使人可疑，无丝毫而事君不谨，岂期深苞祸衅，暗抱猜嫌，欲用奸谋，拟相鱼肉。初以北门之事，委朕一生，忽将汶上之田，迁予十乘。二三其德，始终违心，既欲害於无辜，孰肯扶其不道？而遇北朝皇帝英明鉴古，威武冠今，嫉彼不平，闵予多难，遂致累歼凶寇，继纳降兵，每借巨功，俾成大业。朕自兴基构，颇历艰难，冀兆亿而保安，敢兴寐而辄怠？今则重光日月，再造乾坤，宜覃在宥之恩，以布鼎新之命，可大赦天下。今月二十九日昧爽已前，应在京及诸州府，凡有所禁囚徒，已发觉未发觉，已结正示结正，罪无轻重常赦所不原者，咸赦除之。雷雨作解，瑾瑜匿瑕，宜加荡涤之恩，用示包容之应。中外诸色职掌官吏有受伪命者，一切不问。既除巨蠹，亦愍俱焚，难全者须正吕刑，可恕者特开汤网。伪庭贼臣张延朗、刘延皓、刘延朗等，并奸邪害物，贪猥弄权，罪已满盈，理难容贷，除此三人已行敕命外，其有宰臣马裔孙、枢密使房、宣徽使李专美、河中节度韩昭裔等四人，虽元事伪庭，咸居重位，每持忠悫，不务诡随，伪主不任才谋，遂致倾覆，朕昔在藩邸，备所谙知，今并释放，一切不问。应中外官寮之外，有自举义已来归顺者，委中书门下另加任使。应伪庭贬降官，未量移者与量移，已量移者与复爵，受官亦与复资。应徒流收管人并放还。伏以少帝地居嫡裔，位纂洪图，王从珂始构异谋，非理屠害一家骨肉，将正承祧之典，式敦敬始之名。宜令中书门下追尊定谥，择日礼葬。妃孔氏，宜行追册葬。应有宿旧臣寮，并与量加叙用。昨者法义之地，称师之邦，称师之邦，必蹂践於川原，要矜蠲於舆赋。其河东管内诸县税租，今年秋及来年夏税，各与减放一半。警跸经过之地，望幸虽荣，蕃汉杂处之兵，禁暴难备，既颁渥泽，须示优矜。昨大军兵士，自河东以至京畿，沿路扰践之处，宜委逐处长吏公当检覆，据顷亩特与蠲放今年秋税一半。朕昨於霸府创置新军，救时昔在於从权，恤下今徇於所欲，河东所有新招置义胜军人，并放逐便。赏罚二柄，激劝万方，倘稽甄奖之恩，何答勤劬之效？应扈驾及相次归顺军都，并与重加优赏。但缘宫内库藏虚乏，宜令三司疾速抽徵诸道税物，以充赏给。其指挥使等，并与超转官资。五月後来已曾受恩命者，亦与依资转官。悬朗日，照临必备於遐陬；大扇仁风，亭育罔遗於纤芥。应天下归顺节度使刺史下宾席郡职及将校等，委中书门下各与改转官资。覆车难袭，弊政宜迁，恤乡邑之疮痍，救民人之疾苦。其北京管内盐当户合纳逐年盐利，昨者伪命指挥使每斗须令人户折纳白米一斗五外，极知百姓艰苦。自後宜令人户以元纳食盐石斗数目，每斗依时价计定钱数，所取人户便稳折纳。一人汤沐之奉，实在王畿，兆民凋弊之风，宜行仁恕。其洛京管内逐年所配人户食盐，起从来年，每斤特量减价钱十文。应诸道州府所徵百姓正税斛斗钱帛等，除系省司文帐外，所在州府并不得衷私增添纽配税物。应有怀才抱器，隐遁山林，方切务於旁求，宜遍行於搜访。委所在长吏备达朝旨，具以名闻。致仕官或筋力未衰，才能可任，将表乞言之敬，难从归老之心，委中书门下商量奏闻，当议擢。义夫节妇，孝子顺孙，委逐道奏闻，当加旌表。应自起义已来，或尽节捐躯，殁於王事，宜加褒赠，兼恤妻孥，俾义激於忠贞，庶恩г於幽显。鸣谏鼓以俟谠言，列柱石以申冤滞，将闻善以自戒，思与物以垂恩，备著前规，用光大业，或直辞可贡，或有理可矜，各务奏陈，皆当鉴纳。明宗朝属之内，宿旧之中，或功名曾著於舆情，或材气可裨於公政，宜委中书门下量才叙录。关防凡有征税，省司曾降条流，虑多时而或有隐藏因肆赦而再颁条贯。应诸道商税，仰逐处将省司各收税条件文牒，於本院前分明张悬，不得收卷，榜内该名目分数者，即得收税。如榜内元不该说著系税物色，即不得收税，宜令所在长吏常加觉察，如敢有违条流，不将文榜张悬，将不合系税物色收税，欺罔官法，停滞商贾，尽时具名申送。奇伎淫巧，往诰不容，务实去华，哲王所尚，应有浮虚假伪之物，不鬻於市肆，委所在常加觉察，犯者加重刑责，士流之内，有怀才抱器，硕学殊能者，委中书门下搜访任使，勿拘门地资历。  

於戏！爱民如子，王者之所以勃兴；损己从人，眇躬而安敢自忽？况朕骤主百灵之祀，创开万乘之基，朽索在怀，求衣益励，更赖庭中多士，阃外诸侯，咸罄良筹，共裨不逮。初宁鲸浪，适启龙图，冬阳开温照之光，春雨洒涵濡之泽。惟新正令，不宰元功，中外臣寮，体予深意。  

○幸汴州赦文  

历代省方，盖观风而设教；前王展义，皆利国以便民。虽今古以有殊，在皇王而无异。朕艰难创业，宵旰临朝，每轸念於疮痍，敢自辞於癯瘠？近以浚郊奥壤，梁苑名区，乃舟车通会之都，实人物殷繁之地，春秋租税，可赡给於兵师，远近蒸民，免烦劳於馈运。爰从清洛，遂整鸣銮，六飞既议於按巡，四海渐期於开泰。今则已临汴水，宜顺薰风，思覃涣汗之恩，特布如纶之命。普安区宇，首念狴牢，况当长养之时，同示矜宽之泽。应天福二年四月五日昧爽已前，诸道州府见禁囚徒，大辟已下，罪无轻重，并从释放。凡关布泽，务在及民，宜加轸悯之恩，俾遂苏舒之望。天福元年已前，诸道州府应系残欠租税，并特除放。诸道系徵诸色人欠负省司钱，宜令自伪主清泰元年终已前所欠者，据所通纳到物业外，并与除放。或水旱为灾，虫螟作，傥无轸恤，何致阜丰？朕昨行至郑州荥阳县界，路旁见有虫食及旱损桑麦，委所司差人简覆，量与蠲免租税。河阳管内酒户百姓，应欠天福元年闰十一月二十五日已前不敷年额麴钱并放。其诸处应经兵火者，亦与指挥。当罪即诛，式明常典，既往可悯，宜示深仁。伪主清泰中臣寮内，有从诛戮者，并许收葬。要荒之内，乡党之中，宜宏养老之规，式表问年之道。天下百姓有年高八十已上者，与免一子差徭，仍令逐处简置上佐官。过荥阳而因思纪信，届夷门而尚想侯羸，著高义者，犹足叹嘉，蹈忠节者，固宜旌赏，事资激劝，恩在褒扬。梁故滑州节度王彦章，效命当时，致身所事，凛千年之生气，流百代之令名，宜令超赠太师，子孙量才叙录。亡命藏奸，此自枪之际；好生恶杀，宜宏旷荡之恩。应诸道州府管界内，有自伪命抽点乡兵之时，多是结集劫盗，因此畏惧刑章，藏隐山谷。宜令逐处晓谕招携，各令复业，自今年四月五日已前为非，一切不问，如两月後不来归业者，即令所在长吏严加捕逐，复罪如初。  

於戏！抚俗安民，御宇式明於敏政；行庆施惠，为君用显於推诚。况潜跃之时，开创之始，外则五侯九伯，协力裨助，内则四辅三公，同心翼戴，已宁华夏，实赖忠良，既光带砺之勋，无忘盘盂之诫，凡百有位，更竭乃诚，共致隆平，永辅寡昧。布告遐迩，宜体朕怀。  

○幸邺都赦文  

自昔圣皇明帝，膺图受命，必观风而设教，或展义以省方，上则顺彼天道，下则从其人欲。朕创开基业，每遵旧章，期四海之混同，法五载之巡狩。乃眷全魏，肇启新都，顷属经纶，尝兹潜跃，宜从望幸，俾慰来苏。遂整明銮，旋临旧地。雷雨作解，式覃旷荡之恩；日月无私，用广照临之道。应三京新都诸道州府，天福六年八月十五日昧爽已前，诸色罪犯，已结正未结正，已发觉未发觉，罪无轻重常赦所不原者，咸赦除之。其持仗行劫，并杀人贼，免罪移乡，仍配逐处军都收管。其犯枉法赃，人虽免罪，即不得再有任用。或始因罪犯，久处窜流，特行洗涤之恩，各遂归还之望。应配流人，并已前逢赦不在放还人等并放还。徒罪年限未满者并放。偶负瑕疵，爰从黜降，俾量移於近地，宜渐复於旧资。应贬降官等，未量移者与量移，已量移者约资叙进用。或岁因灾，民用艰辛，久系逋悬，宜示蠲免。应欠天福五年终已前夏秋税租并沿徵诸色及营田租课，并与除放。朕顷当开创，爰在并汾，或倾归顺之心，首谋翊戴，或拥骁雄之旅，力效推崇。洎汜水兴妖，邺城待罪，每令致讨，皆立奇功，渐臻开泰之期，愈念艰危之际，宜颁殊渥，允答茂勋。应河东起义之初，佐命效顺，收复邺都汜水，立功臣寮将校等，并与加恩，其亡殁者更与追赠，子孙已有官职者与迁改，未有身名者与叙用，经过郡县，迎奉乘舆，既供亿以为劳，宜旌酬而示宠。自东京至邺都，沿路供顿官员职掌等，并与加恩。六飞行幸，万骑扈从，虑旁午於路歧，微损伤於苗稼。应沿路有傍道稍损却田苗处，其合纳苗子，及沿徵钱物等，据亩数并与除放。载念雀台，昔居侯服，抚绥六郡，临莅四年，眷彼职员，依然父老，无吝推恩之典，仍敦尚齿之风。邺都并相澶贝博卫等州官员职掌内，有顷岁潜龙时在职者，并与加恩。管内耆老八十已上者，并与版授上佐官。为国之规，利物为本，农器俾从於改革，井民必致於便宜。诸道铁冶三司，先条疏百姓农具，破者须於官场中卖，铸时却於官场中买铁，今後并许百姓取便铸造买卖，所在场院不得辄有禁止搅扰。擢文武之才，今之急务；旌孝义之行，古有明文。赞治道以克隆，致人伦之式序。山林草泽内，有文才武艺为众所推者，委长吏切加搜访具以名闻，当议量才叙用。孝子顺孙，义夫节妇，并与旌表门闾，天覆地载，无所不容。改过自新，於斯为美，应亡命山泽负罪潜藏者，并放罪招携各令归业，所在切加安抚，如过百日不出者，复罪如初。唐室忠臣，邺台灵庙，济苍生於一境，正皇统於中区，宜命崇，用彰激劝。唐梁国公狄仁杰与追赠官秩。主掌旷败，钱物逋悬，宜示矜容，聊加蠲免。应天福三年终已前，诸色场院官欠负官中钱物人等，累经徵理通勘，实无钱物家业者，并与除放，其人免罪，任从逐便，不得再任使。无党无偏，徇至公之道；去泰去甚，戒求利之心。私下债负，徵利已及一倍者。并与除放。如是主持者，不在此限。边陲管界，蕃部经繇，言念疲羸，良深轸恤，忻代蔚并镇州管界内，有经蕃部践踏却苗稼者，其合纳苗子沿徵钱物等，据顷亩与除放。其经烧舍室杀伤人命者，据户下合徵苗税，并与除放。  

於戏！居域中之大，为天下之君，按巡既展於盛仪，涣汗宜覃於庆泽，人情允洽，帝道有光，更期忠荩之臣，永赞隆平之运。布告遐迩，知朕意焉。  

○平范延光大赦文  

天有四时，首布和阳之命；君临万国，先宏旷荡之恩。所以垂眚肆之文，则周基远大；示宽仁之诏，则汉业兴隆。朕猥以眇躬，获膺大宝，顾惟凉薄，每惧颠齐旰食宵衣，恐一夫之失所；临深履薄，忧庶政之未孚。虽粗致小康，而未臻大化，一昨灾缠沙鹿，兵驻铜台，擐甲执兵，颇劳师旅，飞刍免粟，重困生灵。赖天地垂休，将相叶力，克宁邦，永静烟尘，凯歌共乐於班还，喜气实腾於远迩。岂一人之感召，盖群后之扶持。弓矢载橐，大庆已流於中外；雷雨解作，普恩宜被於寰区。庶使齐人，咸г霈泽，可大赦天下。应十月二十五日昧爽已前，除犯十恶，光火杀人，伪行印信，官典犯赃，合造毒药，屠牛铸钱外，其馀罪无轻重，已结正未结正，已发觉未发觉，咸赦除之。侵官润已，尔其有诛，督责暴征，我所不忍。应系欠省司课利场院官等，宜依近行宣命期限磨勘。徵督内有送纳所欠钱物得足者，其违限愆罪特放。如有没纳本人及保人家业尽抵外，尚欠钱物更无抵当者，其所欠并与蠲放。其逐人罪犯，特从减等。其去年降宣命月日後来欠负者，不在此限。昨以水旱为，什一未均，冀便蒸黎，因令检覆，未明公法，或彰隐漏之愆，爰念小民，宜示矜宽之典。近令检田，有隐漏合当罪者并放。所有合罚令倍纳租税者特放。并令却依实顷亩输纳。货泉所聚，徵督必行，况系省之逋悬，宜应期之供办，但以兵戈之後，帐籍空存，已行蠲放之恩。尚忧未普，再示优饶之命，式表推恩，天福元年应经兵火处，州府诸色场院，因此失陷钱物等，先曾指挥蠲放一半者，今并全放。未曾经减放者，今与蠲放一半。天灾或降，地分所招，携老幼以流离，弃田园而芜没，深怀恻悯，宜示招安。蒲同晋绛滑濮魏府镇定等州人户，或经亢旱，或属兵戈，逃移人户等，应移户所欠今年已前诸杂税物，并特除放。宜令州县晓示招携，如有复业者，仍放一年秋夏租税，二年诸杂差徭。爰自攻围，每多徭役，或因兵死，尚有户存，言念伤痍，屡宜优恤。应差赴魏府城下人夫内，有中伤身死者，除已支赠外，特放户下三年诸杂差徭。勤官奉国，既彰尽瘁之诚；赏善酬劳，爰举必行之命。应魏府侧近州，或曾祗应供馈，或曾部领人夫，当职员寮，及州县官等，宜令逐处速具名衔，分析申奏，当与加恩。区宇之表，咸在照临，疆场之间，宁容隔限？示王者之无外，期国家之大同。应淮南西川两处边界，自今後不得阻滞商旅。明堂欲构，必自群才，大道曲全，俱无弃物，将期多士，讵可遗贤。累朝废弃官员，与量才叙用。顷者借率，犹有逋悬，方务优饶，岂宜徵督？先率借洛京舍钱，其所欠并放。七萃师徒，五营吏士，偶因罪负，遂至逋逃，念曾效於忠勤，宜显行於招诱。自用军已来，应有诸军及诸色负罪逃背诸处人等，限一百日内，许所在陈首，并不问罪，却与放管，如限内不出，复罪如旧。诸州府应有见禁此色人家口骨肉，并从释放。恩隆加等，固有明文，道在恤孤，宜宏异渥。自去年出师来，诸军将校，有没於王事者，子孙并与量才叙录。皋陶五刑，既从流放，商王一德，用解网罗，想其憔悴之容，爰示哀矜之道。应贬降官与量移，已量移者与复资，流配人等并放还。仁及枯骨，泽渥重泉，眷哲后之芳踪，乃有国之令典。魏府管内，用军已来，坟墓所毁无主者，委逐处官吏指挥随事修整祭奠，仍费官中支给。赋敛未省，杼轴犹空，言念疲羸，聊得蠲贷。诸道州府营田户部院务省庄等，天福元年秋夏租课钱帛斛斗诸杂物色等，除已纳外，应有逋欠，并与蠲放。  

於戏！万灵蠢蠢，生成咸赖於上元；六合茫茫，舒惨悉由於元首。朕每兴念虑，莫释焦劳，遂覃在宥之恩，将合好生之德，朝野士庶，中外臣寮，体予荡荡之怀，替我巍巍之治，无怠於协谋戮力，共期於偃革修文，益励乃诚，永裨寡德。布告遐迩，咸使知闻。  

○遗後蜀後主告即位书  

大晋皇帝奉书大蜀皇帝，伏自中原多故，大憝继兴，朱氏不道，而皇天不亲，沙陀背义，而苍生失望。不期景运，猥属眇躬，方鼎足以分疆，宜邻好之讲睦，况有姻亲之旧，敢交玉帛之欢，机务方殷，保摄是望。  

○答淮东镇书  

昨者灾生安陆，衅接汉阳，当三伏之炎蒸，动两朝之师旅，岂期边帅，不禀上谋？洎复城池，备知本末，寻已舍诸俘执，还彼乡闾，不惟念效命之人，兼亦敦善邻之道。今承来旨，将正朝章，希循宥罪之文，用广崇仁之美，其杜光邺等，再令归复。  

## ●卷一百十八  

☆李重贵（晋少帝一）  

帝讳重贵，高祖从子，唐天十一年生，为高祖所爱，以为子。天福三年授开封尹，封郑王，六年授广晋尹，封齐王，七年六月即位。开运三年，契丹迁帝於黄龙府，降封负义侯，後徙建州，居塞北凡十八年，在位五年，年五十一。  

○答灵武节度使冯晖制  

非制书忽忘，实以朔方重地，蕃部窥边，非卿雄名，何以弹压？比欲移卿内地，受代亦须奇才。  

○亲征契丹命将制  

宣王讲武，逐猃狁於太原；汉帝出师，走匈奴於瀚海。是知蛮夷猾夏，不能绝之於古今；戎狄无厌，不能拘之以信义。先皇帝昔当草昧，方在龙潜，未登高阝邑之坛，始有晋阳之难。契丹主径驱蕃部，直抵并郊，遂解重围，助成大统。我之兴也，彼有力焉。於是邀之以鬼神，申之以盟誓，载诸简册，传厥子孙。尔後常念前因，每思厚报，减宫闱之服玩，罄府藏之珠珍，供亿无时，道涂相望。而契丹贪残滋甚，骄纵异常，通使命於江淮，徵贡输於郡国。包藏既久，奸谲渐萌。既而舆议喧哗，群情愤激，军民扼腕，中外同辞，请兴貔虎之师，以遏豺狼之患。先皇帝重其信誓，笃以初终，降万乘之尊，礼不义之虏，耗中原之力，奉无已之求。迨於缵受丕图，虔承顾命，每欲息民继好，敢忘屈已从人？所以厚礼卑辞，以隆其意，推心置腹，以示其诚，其如鸩毒潜深，兽心难革，乘我歉岁，伐予大丧，平视中原，窃窥神器。朕实不德，民罹其殃，愧悼增深，寤寐兴叹。向者躬提黄钺，亲指灵旗，驻於甘泉，自春徂夏，赖祖宗垂庆，天地储休，猛将如云谋臣若雨，士百其勇，人一其心，寸镞不遗，狂戎自溃，氛霾少息，师旅凯旋。今则渐入秋深，虑为边患，朕以志平寇难，不敢荒宁，将期亲率全师，恭行天讨，庶几一举，永静三边，罔辞栉沐之劳，用拯生灵之患。得不精求将帅，慎束偏裨？冀成破竹之功，以殄折胶之寇。爰於刚日，乃降命书：  

顺国军节度镇深赵等州观察处置幽州道行营副招讨等使特进检校太师兼中书令行真定尹驸马都尉杜重威，地居戚里，神授戎韬，久服金革之劳，累济艰难之运。虎牢昼闭，一麾而蝥贼自消；河朔未宁，再驾而氛妖继息。戡定之业，溢於鼎钟。  

天平军节度郓齐棣等州观察处置兼管内河是等使光禄大夫检校太尉平章事张从思，清明可鉴，忠正无邪，夙怀刺虎之谋，早列濯龙之籍。当襄阳之役，克成监护之勋；及北虏之来，实赖藩篱之固。器业之用，可谓纵横。  

西京留守起复检校太尉兼侍中行河南尹景延广，文武全才，云龙际会，指经纶於掌内，藏甲马於胸中，久权七萃之师，继委十连之帅，军民畏服，畿甸肃清，左右之劳，书於盟府。  

武宁军节度徐宿等州观察处置等使开府仪同三司检校太师兼侍中赵在礼，河岳钟灵，松筠植性，授玉钤之秘略，得金版之沈机，辅翼数朝，周旋重镇，述职而必先九牧，事君而唯尽一心，尊奖之功，光乎史册。  

建雄军节度晋慈隰等州观察处置等使特进检校太师平章事安叔干，众推武库，素晓阵图，疾恶如仇，见义思勇，觞酒豆肉，无亏抚士之心；尺籍伍符，尽得总戎之诀。军旅之任，实契佥谐。  

前泰宁军节度兖沂密等州观察处置等使特进检校太师平章事安审信，久处腹心，早攀鳞翼，倜傥乃万夫之长，骁雄真六郡之豪。燕颔虎头，咸仰将军之相；牙璋犀节，累持方伯之权。英特之名，播於中外。  

河中护国军节度管内观察处置等使开府仪同三司检校太师平章事安审琦，严明无翳，宽简自居，善知奇正之谋，备熟孤虚之法，首赴风□之会，昔同带砺之盟，累殿藩垣，常坚夹辅连帅之重，倚若长城。  

河阳三城节度孟怀等州观察处置管内河是等使青州行营副都部署特进检校太师符彦卿，惟尔先臣，实为名将，世袭弓裘之庆，门传忠孝之规。西汉三雄，徒称杰出；东京七校，乃为时生。竭尽之心，贯於金石。  

义成军节度滑濮等州观察处置管内河是等使北面行营马步都虞候开府仪同三司检校太师皇甫遇，剑敌万人，力摧九虎。赤羽若日，蒲大夫之英风；快马如龙，曹景宗之意气。继承重寄，必竭纯诚，义烈之称，播於寰海。  

北面行营马部都排阵使兼马军都指挥使特进检校太保右神武统军张彦泽，猛若关张，气吞荆聂，荐膺委寄，每著勤劳。鸣镝离弦，既得吟猿之妙；青萍出匣，久彰断兕之名。营阵之间，皆推果毅。  

横海军节度沧景德等州观察处置管内河是等使幽州道行营右厢排阵使特进检校太师王延裔，鬼谷传书，神龟授印，委镇临於沧海，赖控扼於边陲。缮甲治兵，暗蓄摧凶之计；深沟高垒，不移持重之心。捍御之谋，断於胸臆。  

保义军节度陕虢等州观察处置等使特进检校太尉宋彦筠，威惠兼著，胆气无俦，累佐戎权，善贞师律。千军万马，惮陈庆之雄名；三令五申，得孙武之虞术。将帅之选，皆谓当仁。  

前怀德军节度管内观察处置等使光禄大夫检校太傅田武，早从戎伍，备历艰难，安边展颇牧之才，制胜合韩吴之法，向者仗其旧德，委以边藩，颇资外御之功，实有分忧之绩，忠贞之节，雅叶柬求。  

北面行营步军都排阵使兼步军都指挥使特进检校太保左神武统军潘环，幕府书勋，师干著效。攻城野战，独麾郑国之旗；陷阵先登，几获鱼门之胄。洎分环卫弥见公忠，兵革之时，所宜登用。  

而皆位崇侯伯，任重土茅，俱为社稷之臣，悉是楝梁之具。或推忠徇义，或报国忘家，常坚翼戴之心，夙蕴澄清之志。朕所以告於宗庙，质以蓍龟，授之以征鼙，付之以萧。但以狂戎侵掠，生聚虔刘既贻中国之羞，抑亦人臣之耻。尔等上则承先皇顾辅予冲人，次则副朝廷倚毗，委之重任。所宜同德比义，戮力齐心，各竭乃诚，共安国步，功业可以不朽，富贵可以无穷，况今刍粟俱充，士卒咸愤，旌旗万队，甲马千群，呼吸则山岳荡摇，号令则乾坤震动。以此制敌，何敌不摧？以此攻城，何城不克？伫期献俘清庙，悬首素旗，同集大功，永清四海。  

於戏！周王任吉甫、南仲，乃忄戎夷；汉帝亻王去病、卫青，遂空沙漠，今吾命帅，皆谓得人，勉立异勋，速平多难，无令数子，独擅前功，凡我股肱，当体朕意。杜重威充都招讨使，张从思充兵马都监，景延广充马步军都排阵使，赵在礼充马步军都虞候，安叔干充马步军左排阵使，安审信充马步军右排阵使，安审琦充马步军都指挥使，符彦卿充马军左都指挥使，皇甫遇充马军右都指挥使，张彦泽充马军排阵使，王延裔充步军左都指挥使，宋彦筠充步军右都指挥使，田武充步军左厢排阵使，潘环充步军右厢排阵使。  

○赐襄州粟诏  

襄州城内百姓等，久经围闭，例各饥贫，宜示颁宣，用明恩渥。大户各赐粟二石，小户各赐粟一石。宜令襄州以见在数充。  

○给复襄州诏  

叛逆之臣，必行於讨伐；凋伤之俗，宜示於抚绥。一昨逆贼安从进，不戒满盈辄谋违背，占据城垒，虐害人民。元凶已就於严诛，比屋宜加於霈泽。俾令苏息，用示轸伤。应在城人户，除已行赈贷外，特放今年秋来年夏城内物业上租税，其城外下营寨处，或有砍伐却桑柘，及毁拆却屋舍处，特与除放今年来年二月合系租税。其管内诸县人户等，被安从进数年诛剥，多是贫寒，应天福七年夏税已前诸色残欠，及沿徵钱物并公私债负等，并与放除。  

○亲征诏  

朕以恭承先旨，尊奉北朝，无事不随，有求皆应，竭国家之财用，务蕃汉之欢和。岂谓贪残，终隳信义，直驱戎虏，深犯封疆，如是凭陵，安能俯就？顾师徒之愤惋，念生聚之凋伤，顷议亲征，用平鬼类。盖救惊骚之患，宁辞跋涉之劳？取此月十三日躬御六师，北征杂虏，指期旦夕，悉荡氛霾。凡尔百寮，当体朕意。  

○流杨麟等诏  

杨光远随幕宾从等，久在樽，比资参佐，当光远始谋逆节，未尝闻拯救之言，及杨承勋决意归明，又不是替成之数，但思朋附，悉合诛夷，尚示宽恩，俾从远窜。麟流威州，节度掌书纪任邈流原州，观察支使徐晏流武州。纵逢恩赦，不在放还之限。  

○整饬吏治诏  

向者朝廷无事，经费尚多，今则师旅方兴，支赡尤广，必资国力，以济军须。近以四海灾伤，频年饥馑，赋租减少，榷亏悬，帑藏不充，公私重困。今岁三时不害，百谷用成，所在流民，渐闻归业，商旅之人稍众，山泽之利咸以通，郡邑徵科，自然容易，务场课额，必有增盈，较量之闲，断可知矣。牧宰之任，选擢非轻，至於阜俗康民，丰财益国，乃为本职，固合用心。苟能一一躬亲，孜孜临莅，必绝滞凝之事，兼除侥幸之门，副我忧勤，显尔政绩，将求课最，须设科条。况藩侯郡守等，皆是良臣，各膺重委，尽倾诚款，以奉国朝，式当倚注之时，宜示劝惩之道。应天下诸州，各以系省钱谷秋夏徵科为帐籍，一季一奏，一年赋税及限，更委在任一年，次年又不稽逋，听三周年为满，三年皆得办事，即与别议陟迁，如或才到任所，课绩不前，亦当即时罢替。其闲灾之地，须明具敷陈，审其虚真，别有处分。  

於戏！朕缵承大业，于兹三年，虔奉丕基，不敢失坠，兢兢业业，右履春冰，小信未孚，咎徵斯降，旱蝗相继，连岁为灾，兵革未宁，四方多事，下惭黔首，仰愧苍穹。所赖将相公卿，元戎郡守，或先朝宿旧，或当代英贤，送往事居，始终如一，分忧共治，诚节弥坚，倚赖既深，倾输亦至，必能为国尽忠，临事公勤，不更假於指踪，固自知其陈力。凡百有位，宜体朕怀。  

○复置明经童子科诏  

明经童子之科，前代所设，盖期取士，良谓通规。爰自近年，暂从停废，损益之机未见，牢笼之义全亏。将阐斯文，宜依旧贯，庶臻至理，用广旁求。其明经童子二科，今後复置。  

○修省诏  

朕虔承顾命，获嗣丕基，常惧颠危，不克负荷，宵分日昃，罔敢怠荒，夕惕晨兴，每怀祗畏。但以恩信未著德教未敷，理道不明，咎徵斯至。向者频年灾，稼穑不登，万姓饥荒，道堇相望，上天垂谴，淳德所招。仍属干戈尚兴边陲多事，仓廪不足，则辍人之糇食，帑库不足，则率人之资财；兵士不足，则取人之中丁；战骑不足，则假人之乘马。虽事不获已，而理将若何？访闻差去使臣，殊乖体认，不能敦於勉谕，而乃临以威刑，自有所闻，益深愧悼。旋属守臣叛命，戎虏犯边，致使甲兵，不暇休息，军旅有战征之苦，人民有飞免之劳，疲瘵未苏，科徭尚急言念於此，寝食何安？得不省过兴怀，侧身罪己？载深减损，思召和平。所宜去无用之资，罢不急之务，弃华取实，惜费省功，一则符先帝恭俭之规，一则慕前王朴素之德。向者造作军器，破用稍多，但取坚刚，不须华靡。今後作坊制造器械，不得更用金银装饰。比於游畋，素非所好。凡诸服御，尤欲去奢。应天下州府，不得以珍宝玩好及鹰犬为贡。在昔圣帝明君，无非恶衣菲食。况予薄德，所合恭行。今後大官常膳，减去多品，衣服帷帐，务去华饰，在御寒温而已。峻宇雕墙，昔人攸诫，玉杯象箸，前代所非。今後凡有营缮之处，丹垩雕镂，不得过度，宫闱之内，有非理费用，一切禁止。  

於戏！继圣承祧，握枢临极，昧於至道，若履春冰。属以天灾流行，国步多梗，因时致惧，引咎推诚，期於将来，庶几有补。更赖王公将相，贵戚豪宗，各启乃心，率繇兹道，共臻富庶，以致康宁。凡百臣寮，宜体朕意。  

○亲征诏  

朕以蕃寇未平，边陲多事，选求将帅，徵发师徒，北面屯军，汾河守御即日虽无侵轶，亦须广设是防。朕将亲率虎貔躬擐甲胄，俟闻南牧，即便北征，不须先定日辰，别有晓谕。所有供亿支用，宜令三司预自指挥，令随从诸司职员，并宜照常备行。诸侯不得朝觐，亦不得以进献供彳侍，借敛吏民。凡百臣寮，当体是意。  

○准广雪冤赏例诏  

理冤申屈，劳绩可嘉，内职外官，课最无异，苟能雪活，何吝甄酬？宜先录公文，直具奏闻，或实官满，到阙投状，无致隔年，庶绝滥讹，用分真伪，宜依。  

○赐高丽王王武诏  

卿才略耀奇，规模冠俗，荀息之忠贞自许，翁归之文武兼全。鹰瞵鹗立之姿，折冲万里；夏屋春台之煦，化洽一隅。而又尊奖诚深，贡输礼备，是於刚日，乃降明恩。宜旌命世之英，俾峻真王之秩，爰旌亮节，仍进崇阶。可检校太保持节元{艹免}州都督上柱国充大义军使，仍封高丽国王。今命使光禄卿范匡政使副太子洗马张季凝等往彼宣赐官告敕牒国信物等，具如别录。  

敕赐高丽国王竹册法物等，竹册一副，八十简紫丝条联红锦装背册匣一具，黑漆银含陵金铜锁钥二副，攀环红锦托裹衤亲册文两幅，黄绫夹帕一条，盖册匣三副，黄绫夹帕一条，盖册匣三副，黄绢油夹帕一条，举册匣熟紫丝板二条，络册床熟紫丝油画檐床一张，银裹脚角竿头金柏木册案一面，紫绫案褥一领，夹裙衤巽全行事紫绫席褥一副，衤亲册床紫绫一副。  

○量留晋阳令刘继儒诏  

兴王旧地，原庙所存，载怀瞻奉之心，允属循良之吏，以尔莅官有政，晋人美之，假其省衔，许留周岁，更图尽瘁，以称陟明，可检校工部员外郎，仍量留一年。  

○令长吏掩埋暴骸诏  

自冬徂春，少愆雨雪，掩骼埋，必契阴灵，将召纯和，宜藏暴露。宜令所在长吏依此掩藏。仍付所司。  

○除授留守宜降麻制敕  

留守之任，委寄非轻，凡降丝纶，宜同将相，起今後除授留守，宜降麻制，仍付所司。  

○禁两税加耗敕  

朕自居藩邸，每务躬亲，禀先帝之圣谟，见万方之庶政。洎登宸极，思致时康。属蝗旱为灾，耕桑失业，顾惟寡昧，深轸焦劳。举一食思稼穑之艰难，行一事期黎民之苏息。为先清朝名士，朱邸旧寮，深穷蠹政之源，备得养民之本。况藩侯郡牧，察俗观风，必能副冲人委仗之心，驻疲俗逋逃之足。明行条制，俾绝侵渔，使税额无亏，户口获济，斯为急务，要在颁行。便可散下诸州，严诫主者，尽令遵守，无致因循，遍ム惠养之功，共致平之运。仍付所司。  

○修制祭器敕  

天地宗庙社稷及诸祠祭等，访闻所司承管，多不精洁，宜令三司预支一年礼料物色，於太庙置库收贮，差宗正丞主掌，委监察御史监当，祭器祭服等未备者修制。  

○禁盛夏滞狱敕  

朕自临寰宇，思致和平，以四海为家，虑一物失所。每念狴牢之内，或多枉桡之人，属此炎蒸，倍加轸悯，冀绝滞淹之叹，用资钦恤之仁。应三京邺都及诸道州府见禁罪人等，宜令逐处长吏严切指挥本推司，及委本所判官疾速结绝断遣，不得淹延，及致冤滥。仍付所司。  

○疏通吏部注拟敕  

吏部已判成选人等，访闻人数绝多，阙员甚少，颇为淹注，例是饥贫。宜推振滞之恩，用广进身之路。诸州府判掾，见有员阙不少，其见在黄衣选人等，宜令注授前件官，除三京邺都掾曹外，其馀并许注拟。候秩满，无遗阙者，五选六选减一选，七选八选减两选，九选十选减三选。内有超资者，再入官日，即依本资叙理。河东管内及延泾秦陇凤等州管内，阙员不少，选人以家私不便，多不服官。宜令所司不拘超折注拟仍俟秩满，无遗阙者，五选六选减三选，七选八选减四选，再入官日，却依本资叙理。所注前项州县官等，宜令铨司依判成次第注拟切在公当，不得阿私，仍不许选人通关。仍付所司。  

○贷邓州节度宋彦筠擅杀敕  

王者约法之义，比在防非，奖致一平，所期共守。昨以宪司举职，有国旧规。宋彦筠寻悔愆尤，理可矜恕，念兹勋绩，深轸朕怀，特开宥过之恩，庶叶匿瑕之道。凡百有位，宜励乃诚。所犯科条并释放。  

○勒停李鼎现任敕  

李鼎方居宪府，合禀朝章，岂可八月中丧妻，十月後供状？欺公冒宠，以死为生，既彰罔上之愆，难处触邪之地。止停见任，尚示宽恩。宜敕停见任。  

○赠翟进宗左武卫上将军敕  

故淄州刺史翟进宗，不谷不德，营兵叛予，陷尔厉阶，力屈遇害，念兹忠瘁。实用[B242]伤。蜀主恕其黄权，鲁庄诔其卜国，皆非罪也。吾将赠之，用慰贞魂，宜颁漏泽。可赠左武卫上将军。  

○复置翰林学士院敕  

翰林学士与中书舍人，分为两制，各置六员，偶自近年，权停内署，况司诏命，必在深严，将使从宜，却仍旧贯，宜复置翰林学士院。  

○令三铨详看关牒敕  

铨总之司，提举是务，时临注拟，尤在精详。宜令三铨子细看验关牒，或稍涉差谬，即据理科条，将澄刈楚之风，用诫侮文之吏。  

○疏理狱讼瘗埋病亡敕  

淹延刑狱，实启幸门，稽滞瘗埋，尤伤和气，追呼既广，劳扰斯烦，检验取裁，停驻为弊。宜令凡有禁系，不得分外追人，百姓死亡，亦仰及时葬送，既无重扰，式叶化风。仍付所司。  

○科陈延福罪敕  

陈延福位居牧守，首被讼论，移市肆以创回图，已彰生事；假役夫而科采捕，尤验扰人。但以称赡本州，云承累政，虽除奸革弊，全昧经心，而案罪计赃，未明入已，聊从惩罚，用显含洪。宜罚征马十匹放。  

○流张嗣宗敕  

张嗣宗已招过犯，断处徒刑，虽定徵铜，更难居任，既闻除替，便合禀承。乃敢拒违，益彰狡恶，须加窜谪，俾省愆尤。宜配流商州。  

## ●卷一百十九  

☆晋少帝（二）  

○收瘗骸骨敕  

契丹违天背惠，猾夏渝盟，无名侵犯於封疆，纵暴杀伤於生聚，毒流数郡，怒积群情，果败衄於漳川，乃退归於燕塞。今则长驱虎旅，誓灭胡尘，雪万姓之沈冤，期四方之昭泰。每念蕃寇经过之处，边隅陷没之人，未掩僵尸，何安恨魄？轸伤既切，惠泽宜加。其常定邢管界蕃寇经过之处，枉遭杀害，无主收葬者，宜令本州差大将一人，所在收瘗，量事祭尊讫，具事以闻。  

○祭中岳令河南尹行礼敕  

卢请河南尹亲及庙貌，冀表精虔，在祷山川，诚为重事，且浩穰都邑，岂可阙人？今後祭中岳，宜令河南尹往彼行礼。  

○改泰州属定州敕  

眷惟泰郡，素乃汉疆，偶隶蕃戎，久罹涂炭。遇王师之进讨，倾臣节以来降。况地处要冲，人推勇悍，将控临於黠虏，宜系属於雄藩。其泰州宜割属定州为属郡，以狼山寨主孙方简为泰州刺史，仍简较尚书右仆射本州守御都指挥使充定州东西面都巡简。  

○答陶谷请禁伐桑枣敕  

陶谷方思丰国，切欲劝农，以贸易於柴薪，多砍伐於桑枣，请行禁绝，宜举科条。仍付所司。  

○答桑简能请断冤狱封事敕  

囹圄之中，缧绁之苦，奸吏苟穷於枝蔓，平人用费於货财，繇兹滞淹兼致屈塞，桑简能体兹轸悯，专有敷陈，请长吏躬亲，免狱官抑逼，深为允当，宜在颁行。  

○以郎署兼侍御史敕  

御史台准前朝故事，以郎中员外郎一人兼侍御史知杂事，近年停罢，独委年深御史知杂，振举之闲，纪纲未峻，宜遵旧事，庶叶通规。宜却於郎署中，选清慎强干者兼侍御史知杂事。  

○赐高丽国王王武敕  

省所奏，以先臣遗命，及官吏推请，权知国事，事具悉，圭茅积庆，忠孝因心，早彰干蛊之名，显著象贤之誉，雅当嗣袭，深契物情。见先臣知子之明，成後嗣克家之美。远陈章奏，尤验纯诚，欣慰之怀，寤寐无已。  

○答边请五日一录囚敕  

人之命无以复生，国之刑不可滥举，虽一成之典，务在公平，而三覆其词。所宜详审，凡居法吏，合究狱情。边近陟周行，俄陈谠议，更彰钦恤，宜允申明。  

○禁横荐官寮敕  

诸道不许横荐官寮，爰自近年，颇逾旧制。起今後诸道藩镇防御团练刺史。如本处幕席中有阙，准元敕合奏荐，当与除授，不得横荐前资宾从州县官及诸色职员，希於在朝及外官安排，不得有违。  

○禁选人妄陈文状敕  

今年四月二十五日革，应前资州县官，一考前丁忧，一任除官雪活冤狱。及在任日招添得户口税钱，曾授御署官进策官诸州马步判官诸色选人等，今後并须准敕格参选，不得直经中书陈状。近日有诸色人依前紊乱纪纲，披陈文状，欲严行於惩戒，先明示於指挥。国家大启铨曹，高悬选格，诸色选人，宜归常调。合赴所司，稍立政能，足可进退，岂得罔循常制，唯务僭求？敕革而不遵，帖告示而不退，向路隅而陈接，随马後以喧哗。或称罢秩家贫，或诉在京日久，朝廷须存公道，难犭旬私怀。若事可施行，虽朝陈状而夕得官，未足言速。既理有违碍，虽历祁寒而经暑雨，不必言迟。戚本自贻，咎将谁执，殊不知官不可乞。敕不可违。若无诫惩，何以齐整？应诸色选人等，并须准近敕取解赴选，其有招添得户口，增益得税钱，及雪活冤狱，合该敕条酬奖者，仰於所司投状。如有司不与公当区分，显有抑滞，任经中书陈状，当与指挥。此度分明告谕後，诸色选人等如更不禀指挥，依前妄陈文状，当送御史台勘问，必无轻恕。仍付所司。  

○答窦俨请禁酷刑敕  

文物方兴，刑罚须当，有罪宜从於正法，去邪渐契於古风。窦俨所贡奏章，实裨理道，宜依所奏，准律令施行。  

○还幸东都御札  

控制寰中，梁苑得舟车之要；抚宁河朔，邺台有粟帛之饶。先皇帝肇启基扃，咸都邑，南北非远，来往是常。今则时正晏清，候当和煦，宜回金辂，往幸夷门。宜取今月十一日还幸东京。应沿路州府，并不用修饰行宫，开治道路，食宿顿递，并以官物供给，勿令科敛人户。侧近州府长吏，勿来朝觐。凡在遐迩，宜体朕怀。  

○封钱宏佐吴越国王玉册文  

惟天福八年岁次癸卯十月丙午朔六日辛亥，皇帝若曰：在天成象，拱辰分将相之星；惟帝念功，启土列侯王之国。朕所以法昊穹而光宅，稽典礼以疏封。而况世著大勋，时推令器，探宝符而嗣位，仗金钺，以宣威，羽翼天朝，藩篱东夏，宜列诸侯之上，特隆一字之封，简自朕心，叶於舆论。咨尔保邦宣化忠正翊戴功臣起复镇国大将军右金吾卫上将军员外置同正员检校太师兼中书令杭州越州大都督充镇海镇东等军节度浙江东西等道管内观察处置兼两浙盐铁制置发运营田等使上柱国吴越国王食邑一万七千户实封四千户钱宏佐，为时之瑞，命世而生，负经文续武之才，蕴开物成务之志，英华发外，精义入神，亚夫继社稷之勋，顾荣擅东南之美，眷言祖考，志奉国朝，清吴越之土疆，执桓文之弓矢，天资厥德，代有其人，荷基构以克家，事梯航而述职，殊庸斯在，信史有光，是举彝章，爰行盛典。土茅符节，方推翼世之贤；黻晚辂车，更重策勋之礼，斯为异数，允属真王。今遣使光禄大夫检校司徒行太子宾客上柱国太原县开国男食邑三百户王玫使副正议大夫行尚书吏部郎中柱国赐紫金鱼袋赵熙等持节备礼，册尔为吴越国王。  

於戏！周宠元臣，四履锡命；汉封异姓，八国始王。指河岳以誓功，俾子孙而袭爵，尔纂服旧业，朕载考产文，勿忘必复之言，更广无穷之祚，懋昭前烈，尔惟钦哉。  

○即位大赦文  

古先哲王，开创丕业，未尝不栉风沐雨，旰食宵衣，安黔首於八，保鸿图於万世。恭惟先皇帝艰难启运，恭俭临朝，以武功定寰区，以文德安黎庶，日慎一日，无怠无荒，载洽隆平，永传基构。顾惟冲眇，获奉纂承，念负荷以为难。集哀摧而罔极，期终丧制，旋逼群情，竭推戴以弥坚，执让辞而不获，勉临大宝，以御兆民。宜颁在宥之文，用布惟新之泽，可大赦天下。应天福七年七月十七日昧爽已前，四京及诸道州府诸色罪犯，除十恶五逆，杀人强盗，官典犯赃，合造毒药，屠牛铸钱，诸色伪造外，其馀罪犯，已结正未结正，已发觉未发觉，咸赦除之。已前诸色配流人等，除终身不齿，常知所在，纵逢恩赦不放还人，及曾为强盗，已配诸处收管人外，其馀并放还，其今日已前放还人内，旧有职官者，量与叙用，吊民伐罪，用生惩劝之思；改过自新，必务含宏之道，其襄州安从进。如能果决推诚，一禀朝旨，并从舍释，各与官荣。朕恭承顾命，初嗣丕基，而文武群臣，中外良佐，肃清辇毂，保佐国家，备彰忠孝之心，咸竭推崇之力，宜覃恩渥，用表旌酬。在朝内外臣寮，侍卫诸军将校，及诸道节度使防御团练刺史，并与加恩。修奉园陵，考详故实，务遵礼典，副朕孝思。凡曰在官，悉能陈力，爰逢昌运，宜示溥恩。诸道宾幕将校职员，见任京六品已下官州县官三司场院监冶带使额者，普与加恩。其诸道职员，押衙已上与转官，兵马使已下与转职，悬车官秩，前任职资，载敦尚齿之风，爰示念功之典。致仕官前任文武朝臣内，诸使司已下，前任节度使防御团练刺使，行军宾从少尹上佐官，前诸道都指挥已下。前任京六品已下官及前资州县官带使额场院官等，并与加恩。京师职掌，夙夜勤劳，竭力有闻，推恩无吝。应在京诸司职掌，亦量与恩泽。奉守文之业，敦孝治之风，宜加幽显之恩，用慰哀荣之意。内外臣寮内，诸司使及侍卫诸军指挥使已上，父母在者与官封，已有官封别与迁改，已亡殁者并与封赠，已有封赠，更与妻封赠，其有郡邑国号者与进封，未有者与叙封。曾竭臣诚，殁於王事，良深悼往，宜示赏延。自天福元年後来文武臣寮中，有殁於王事者与追赠，已追赠者更与追赠，有子孙未有职官者与录用。蝗虫作，苗稼重伤，特示矜蠲，俾令苏息。应诸道州府经蝗虫伤食苗稼者，并差官检覆，据所损顷田，与蠲放税赋，仍委逐处长吏切加安抚，务令存济。山林逸士，草泽遗贤，将裨教化之风，宜广搜罗之道。应有怀才抱器，隐遁邱园者，委随处长吏切加搜访具以名闻。敦崇孝义，旌显门闾，式恢王化之基，用正人伦之本。应有孝子顺孙，义夫节妇，委逐处长吏具名闻奏，当议旌表。  

於戏，纂继大业，司牧群黎，小心必本於旧章，恭已难忘於朽索，不敢逸豫，以召和平。更赖将相大臣，文武多士，遵顾於先帝，永翊戴於冲人，开保延洪，爰覃渥泽，报告遐迩，咸使闻知。赦书日行五百里，敢以赦前事相告言者，以其罪罪之。  

○夏令赦文  

朕荷上天之眷命，守先帝之丕基，日午坐朝，恐一物之失所；夜分不寐，思比屋之可封。身虽安於九重，心尝悬於亿兆。属飞蝗作，膏雨久愆，流民倍切於抚安，征赋频令於蠲减，未能感召，深轸焦劳。念狱讼之繁，当炎蒸之候，欲臻和气，宜去深文，特行宽大之恩，用叶哀矜之旨。应三京邺都诸道州府见禁罪人，除十恶行劫，诸杀人者，及伪行印信，合造毒药，官典犯赃外，人犯死罪者减一等，馀并放。内有欠官钱者，宜令三司酌量与限，监出徵理。中外遐迩，宜体朕意。  

○改元开运大赦文  

王者化家为国，既开创以维艰；纂业承基，亦负荷而尤重。朕虔承遗命，嗣守丕图，顾眇躬而惧不克堪，持小心而曾无暇逸，外以生灵是念，内以宗社为忧，若涉大川，如驭朽索，然犹功非及物，德不动天，虫螟为害苗之灾，夷狄作乱华之患，尚赖谋臣猛将，义士勇夫，共成戡剪之功，复致澄清之运。今则狂戎逃遁，年谷丰登，时属小康，礼当终制。虽三年无改，义欲化於人伦；而正朔有常，理宜新於凤历。爰布改元之令，仍覃在宥之恩。天福九年宜改为开运元年，可大赦天下。应今年七月一日昧爽已前，三京邺都诸道州府见禁囚徒，除十恶五逆，光火劫杀，屠牛铸钱，官典犯赃，伪行印信，合造毒药外，罪无轻重，已发觉未发觉，已结正未结正，咸赦除之。流窜之徒，其实有咎，和平之道，亦许自新。其流配人，除终身不齿，常知所在人外，未经量移者与量移，已经量移者与叙用。虫蝗灾之邦，流夷颇甚；猃狁经过之地，凋弊尤深。须议优饶，用明轸悯。其岐雍同华蒲陕泾耀威管内人户，委长吏所在招携，复业之家，免一年租税。魏博贝冀沧景德等州，曾经虏骑剽攘，特放今年秋税。其馀经过之地，亦量与矜蠲。乃眷亲军，实推忠节，或从征鬼虏，显立勋劳，或出讨叛臣，方期平定。至於边陲守戍，藩镇分屯，尽系捍防，皆施勤效，虽赋税未集，帑藏犹虚，宜示颁宣，用明奖赏。应将校兵士，量与等第优给。连年失稔，常赋愆期，国用未充，军需不足。是行率借，以济赡供，诚非欲为，盖不获已，赦书到日，尽行罢征。出彼家财，资予国力，宜加甄别，以示优隆。出一千贯已上者，特免科徭。出一万贯已上者，咸授官秩。无资给者，与本处上佐，有官名者，依本品序迁。竭彼臣诚，没於王事，恩宜加等，礼有明文。当契丹侵犯之时，有守城临阵，尽节亡身者，宜令逐处长吏以名衔奏闻，当议超加赠，或孙或子，并与旌酬。含垢匿瑕，舍过宥罪，前王令典，有国通规。应有曾行劫盗之人，并宜放罪。愿在军者，与配军收管；愿归农者，委本县安存。务局因循，职掌败阙，空系逋悬之数，徒行徵督之文，宜示哀矜，并令除放。  

於戏！承祧继统，御极居尊，虽旰食宵衣，每勤庶政，而利兵秣马，未息殷忧，更赖四辅三公，五侯九伯，文武叶力，上下同心，竭彼忠贞，佐予寡昧，举朝廷之急务，尽军旅之沈谋，使鼓卧旗偃，俾成宁谧同文共轨，速洽隆平，表乃有功，致我无事。  

○收复青州大赦文  

高祖皇帝应天顺人，化家为国，勤劳庶政，安辑四方，御众以宽，怀远以德，高秩厚禄，以奖勋劳，推食解衣，以重贤戚。至於匹夫匹妇，皆被亭毒之恩；草木昆虫，悉覃忠厚之德。朕恭承丕训，嗣守宗祧，奉以周旋，不敢失坠，兢兢业业，若涉大川。所赖将相公卿，同德比义，共扶不逮，庶洽於隆平。而杨光远顷以微功，骤升亚将，後承伪命，来拒义师。始则桀犬吠尧，终则背楚降汉。先皇帝方宏大义，推以赤心，忘彼仇雠，欢如鱼水，亟承重寄，久绾亲军，累典大藩，亦兼重镇。迩後选男尚主，待之以懿亲；裂地封王，宠之以极致。人臣之盛，近代无俦。至於诸子之中，皆擢为牧守；家臣之内，多遥领郡符。此外有非理邀求，违法僭滥，国家务存终始，悉与含宏。柰何自至满盈，不胜富贵，恩深致怨，物盛乃衰，而辄信奸邪，虚有怨望。闻我大丧之後，乘我饥馑之年。外则勾引蕃戎，倚为势援；内则窃据城垒，潜肆窥觎。遂使河朔数州，顿成疮，青邱一境，独陷罗。朕所以命将兴师，吊民问罪。然犹坚壁拒命，自夏徂冬，固执其迷，自稔其恶。其子杨承勋，见众情之携贰，知孤垒之困穷，深怀灭族之忧，遂有悛心之请。解其戈甲，待罪军门，枭彼凶徒，傅首阙下。氛霾遽息，中外同欢。此皆宗社降灵，乾坤眷，将帅戮力，士卒齐心，扫千里之封狐，不为民患；除三穴之狡兔，甚泰物情。念彼一方，未能高枕，宜行在宥，用拯疲羸。可取闰十二月十七日昧爽已前，应诸州管内州县见禁囚徒，已结正未结正，已发觉未发觉，罪无轻重，咸赦除之。舍爵策勋，前王之令典，录功旌义，有国之常规。应收复青州将校兵士等，一自征行，再罹寒暑，频亲矢石，备历艰辛，贼垒既平，秋毫不犯，虽已行颁赍，而更议甄酬，厚秩美名，我无爱惜。其将校自副兵马使已上员寮，并监押使臣，并与加恩。十将已上，各赐功臣名号。已有功臣者更宜改赐。自杨承勋纳款归明，杨光远亦拜章请罪，朝廷务宏恩贷，特与全生，既许自新，终怀忄慑，遂至疾作，以及亡身。虽悖逆之人，众所愤怒；以君臣之分，朕实悯怜。断棺戮尸，情所不忍，其杨光远尸首，许令骨肉收葬。杨承勋比从顽父，同作不臣，志力既穷，覆亡可待，而能转祸为福，全身保家，果倾响义之心，所谓见几而作，宜加恩泽，以示奖酬。其杨承勋宜与起复，除授防御使，仍加官秩。其一家骨肉并放罪。其弟承祚、承信，已在哀制，放归私第。烈火焚山，始识璋之性；严霜陨夜，方知松柏之心。适当危乱之时，乃见忠贞之节。故淄州刺史翟进宗，清风凛物，贞骨凌秋，当光远跋扈之初，被逆党胁驱之际，而仗节守义，轻死徇忠，终异叛徒，以及遇害，虽已行赠，而未称朕怀，宜覃延赏之恩，仍示殊常之礼。其翟进宗灵榇，委本处类会本人骨肉，加礼归葬，葬事官给。其子仁钦，可特授官资，补充东头供奉官。去顺效逆，颇蠹人伦，济恶助奸，难逃国典。前登州刺史张万迪，恩隆郡寄，显受朝恩，不能事君尽忠，辄敢从人於乱，备彰逆节，须举明章，其张万迪宜从别敕处分，尚在宽宥，特免族诛，其骨肉并从释放。国家兵士，恩泽颇隆，赏赐以时，衣粮甚厚，其中有凶恶之辈，轻狡之徒，不顾妻孥，辄背军伍，如期侥幸，难逭严诛。其青州城下兵士，有走投入贼城者，并令指挥杀戮，所有逐人骨肉，宜从释放，叛贼既下，污俗宜新，同恶者皆就剿除，诡随者并从停废，其馀诖误，宜示矜宽，其杨光远下恶党，皆已枭首，所有随幕宾从，除已杀戮外，馀皆配送边远州府，常知所在，终身不齿，纵逢恩赦，不在放还之限。其在城及管内州县镇员寮将校，曾被杨光远胁从者，一切放罪。亡命之人，比来惧罪，所宜招谕，却复耕农。自杨光远作叛已来，或有乡村百姓，接便递相劫杀，逃窜山林者，并皆释放，仍委本处官吏明宣朝旨，招唤归业。如敕命到两月不归者，复罪如初，当令擒捕，显行刑戮，其庄田物业，亦许力役人户，请射佃莳。忠力之士，禀君命而不避危难；良善之人，入乱邦而横遭迫胁。罹兹患难，实可悯伤。自杨光远作叛之初，应有差去使臣，非理而死者，如有子孙，量才叙用。攻围之际，役使实烦，凡有区分，皆系急速，稽缓者固当抵罪，办集者岂惜酬劳？应青淄登莱兖沂密郓齐棣等州职员州县等，曾部署辇运者，并与加阶减选，及转官加职，军旅所至，虽切戒严，营寨所经，宁无践食？宜宽常赋，以慰编。自王师攻讨逆贼，大军下寨之处，所有田苗桑枣，应遭蹂践砍伐，宜委本处官吏子细通检，除今年见苗供输外，来年夏税，并与放一半。其去青州三里内，更免今年秋夏残租。兴师动众，劳费生灵，或则负畚锤以从军，或则徵辇运而赴役，疲於供命，不暇息肩，言念蒸黎，宜加优恤。应青州管内及郓齐棣兖沂密等州诸县人户，自攻讨已来，差役科配频并，其今年夏麦残欠，并沿微钱物，并与除放。所有逃移户口，宜令逐处长吏切加招携，青州城市居人等，久经围闭，颇是凋残，杨光远率彼资财，夺其粮食，至此饿殍，宜示悯伤。其在城见在贫民，委本道以食粮赈恤。所有城内屋税，特放一年。应洞子头及城下夫役，有遭矢石致死者，宜令逐处长吏子细通勘，与放二年徭役。城郭之内，饿殍极多，墟墓之闲，暴骨甚众，方隆渥泽，岂限幽明？其青州城内饿死百姓，及城外坟墓曾遭发掘者，并令本道掩藏埋瘗。  

於戏！乱常干纪，天地不容，负国欺君，人共怒。是知福善祸淫之道，信而有徵；孤恩背义之人，败不旋踵。今则干戈少息，海岱已宁，凡在股肱，更思康济，庶臻治道，同享升平。布告寰区，咸知朕意。  

○征契丹还大赦文  

尧仁御极，尚兴丹浦之师；轩后承乾，亦有阪泉之战。是知五材并用，王者不能去兵；四气同功，天道不能止杀。朕自躬传神器，勉徇人谋，戢干戈而宁耀武威，抚夷狄而但修文德。而契丹见利忘义，负约渝盟，大为猾夏之灾，屡肆窥边之暴。须为民而除害，遂命将以伐戎。驻五辂於大河，劳六师於极塞。赖乾坤助，社稷威灵，将相一心，貔貅戮力，致群凶之败衄，血满平川；使元恶之奔逃，魂销广漠。今则朔陲稍静，中夏小康，宜上答於穹，俾特施於赦宥，用导和平之气，适符长养之风，可大赦天下。开运二年五月二十一日昧爽已前，应三京邺都诸道州府见禁囚徒，除十恶五逆，持仗杀人强盗，官典犯赃，合造毒药，屠牛铸钱，伪行印信外，其馀罪犯，已发觉未发觉，已结正未结正，咸赦除之。诸色配流人，除终身勿齿，并纵逢恩赦不在放还人，及曾为盗贼，并自契丹内来诸色人，已於诸处收管外，其馀配流人，并常知所在者并放归。其开运二年正月一日後来配流人等，不在放还之限。兵戈之地，可料伤残，恻隐之心，不舍昼夜，所宜优惜，用恤疲羸。应常定邢贝相并邺都已北管界，自今年契丹犯境已来，有人户实经虏杀劫人者，其夏税十分，已令减放二分苗子并沿徵钱物，今更特减放一分，其今年徵正税钱物等，亦与十分内减放二分。行幸之时，往来之处，奉迎不阙，供亿实繁，宜示渥恩，以奖勤效。应滑澶两州迎奉车驾并沿路供顿官员职掌等，仰逐处具名衔申奏，当与加恩。出师已来，遇敌之处，忠烈之士，皆效命以冲锋，行阵之闲，遂捐身而报国，宜加延赏，用慰贞魂。应北面行营将士等，除已与加恩及第支赐优应给外，其有没於王事者职员，宜令逐处分析闻奏，当议超加赠。子孙已有官者，当与叙用。其节级长行等，如有亲男堪充征行者，宜令逐处酌量，配军收管，支给衣粮。戎夷侵轶，驱胁吏民，虽隐虏庭，旋归汉境，所宜慰纳，以示绥怀。应近北沿边州县军镇官员职掌，被契丹胁拥入蕃，得便逃归者并放罪，仍仰切加安抚。眷彼易水，最处边陲，经戎虏之攻围，赖军民之固守，将校齐一，生聚保全，念此忠勇，宜加旌赏。其易州被契丹围逼之时，应在州守把城池刺史官员职掌等，仰具名衔申奏，并与加恩。征讨之际，馈运之民，不唯飞免之劳，或有抄截之患，宜令存恤，用示优宏。应镇定邢先差随军运粮百姓，偶有不回者，委逐处用勘，如有此色，其本户骨肉，切加安抚，免三年差徭。ㄈ扰之际，轻侠之徒，偶聚盗於萑蒲，前亡命於山泽，宜令招携，俾复农桑。访闻郓齐棣等州管界，及河北诸县百姓内，有昨因蕃贼入界，接便为非，今遇安宁，怕罪未来归业者，宜令逐处长吏遍行榜示告谕，所有今月一日已前罪犯，一切不问，宜令并放归田业，各务营生，仍委县镇乡村切加安抚，不得恐动。如告谕後，过百日不来归业，仍前为恶者，复罪如初。逃背军都，诚为极罪，诛夷家口，乃是常刑将议宽矜，并从舍释。应诸州府见禁及本营枷项，并常知所在诸军逃走兵士家口等，并宜释放。场院积弊，官吏承宽，致课额之逋悬，劳朝廷之徵督，久淹刑狱，深轸予怀，爰示优容，俾令除放。其安邑解县两池前榷盐使王居敏、王景遇禁盘盐欠折军将，两界逋悬，累年禁系，宜令三司各详逐人所欠。如有人家业钱填纳者，可与尽底据数纳官，馀欠并本人并放。如有欠负钱物数内，全无家业钱物填纳者，宜与免死，配送边远诸处收管，仍永不得差使，所欠特放。河中府雍同华陕虢等州管界内人户，有欠王居敏、王景遇盘盐脚价者并特放。  

於戏！雁碛方秋，稍息烟尘之患；鸡竿肆赦，是覃雷雨之恩。更赖文武大臣，中外宿德，或决策岩廊之上，或提戈军旅之闲，尝胆为怀，摧凶是念，速除馀孽共集殊勋，克致澄清，永销氛秽。仍遣赦书日行五百里，敢有以赦前事相扰告者，以其罪罪之。布告遐迩，当体朕怀。  

## ●卷一百二十  

☆汉高祖  

帝姓刘氏，讳，初名知远，其先沙ヌ部人，唐乾宁二年生，初事唐明宗。後事晋高祖，天福六年授北京留守，八年进中书令，开运二年封北平王。四年二月，少帝北迁，群臣劝进，即皇帝位，改今名。在位二年，年五十四。谥曰睿文圣武昭肃孝皇帝，庙号高祖。  

○和买战马诏  

朕方以勤俭一身，辑和庶政，未尝枉费，所切安人。今则重威未宾，契丹尚扰，必多添於战骑，期大振於军威。言念烦劳，事非获已。  

○谕镇州赵赞诏  

卿燕台大族，唐室懿亲，作镇方隅，既多善政，应时制置，素有嘉谋，实兼文武之才，比擅方圆之誉。惟卿之身，久从迫胁，居胡土而当全骨肉，还汉疆而近脱锋，浮沈祗系於虏情，舒卷非繇於已意，想其扼腕，常所吞声。朕猥以眇躬，式隆丕构，承皇天眷命，副群后乐推，方救阽危，用拯涂炭。昨契丹见华人不附，寻已促还，今酋长为神物所诛，俄闻暴卒，兴亡之兆，其理昭然。其永康王遁入镇州，与卿显相疑惑，今月一日，於待贤馆内已被絷俘，所有寮属将校，并遭诛戮，冤声遥听，惨性可量，想计闻之，必多酸楚。卿一门忠孝，三代王公，须自雪家冤，当共清国难，於我则既明向日，於彼则无与同天，自然焘土分茅，长居爵位，重茵列鼎，永庆来□。孟津之会宜先，涂山之期勿后。况车驾按幸，已及晋州，无致他人，别邀富贵，临轩眷注，寤寐不忘。所有诸道申奏蕃贼等逃遁事繇表章文状等，并同封往。其三军官吏僧道百姓等，别降敕晓示抚问。用符卿意，当体朕怀。  

○即位求贤诏  

古者询刍荛之言，采歌诗之风，冀求利病，以省是非。况济济盈朝，謇謇就列，怀才抱器博古知今，苟无宏益之辞，曷表翊扶之力？起今後，文武百寮每遇後殿起居日。仰具利济上章以闻，次第循环，周而复始，嘉谋嘉猷之告，庶得闻知；可大可久之规，期於晓达。亦聆此事，向来已行，但率皆浮言，鲜克忠告，良由时或拘忌。人有依远，遂使急务慎於指陈，浪语盈於章奏，有名无实，阿旨取容。今则不然，所宜改作。凡有封事，并可直言，无用饰词，务存确论，辅此不逮，称朕意焉。  

○诛杜重威诏  

杜重威犹贮祸心，未悛逆节，音不改，虺性难驯。昨朕小有不安，罢朝数日，而重威父子，潜肆凶言，怨谤大朝，扇惑小辈。今则显有陈告，备验奸欺，既负深恩，须置极法。其杜重威父子并处斩，所有晋朝公主及外亲族，一切如常，仍与供给。  

○答卢擢请许朝臣封赠父母敕  

卢擢忠勤奉职，谠直立言，贡以封章，举其坠典，详观宏益，尤切叹嘉，宜下所司，并令举奏。  

○改名敕  

朕祗膺景命，肇启鸿图，适当违号之初，宜举正名之典。夫名以制义，义以出礼，礼以体政，政以养民。载考格言，抑有彝训，顾惟寡昧，敢忘率循？但君父之名，贵於易避，臣子之敬，难以斥尊苟触类以妨言，必迂文而害理。况宗庙方建，祀非遥，祝嘏将期於正辞，称谓所宜於稽古。爰从改革，庶叶典章，凡百臣寮，当体朕意。今改名，故兹札示，想宜知悉。  

○幸澶魏御札  

朕自副推崇，敢忘寅畏？及物必加於恩信，任人无闲於亲疏，期区宇之大同。俾蒸黎之小泰。洎朕始临梁苑，毕会藩侯，盖当再造之期，用普维新之命，莫不骏奔入觐，率俾争先，旌旄之寄咸迁，带砺之盟益固。魏博杜重威负衅虽重，在朕含垢亦深，尽舍前非，只期後效。是以授之真秩，换彼名藩，而祸胎已成，妖氛复作，北勾贼虏，南拒朝章，若不加诛，何以为法？黩我天宪，劳我兵威。今则大进梯冲，克收壁垒。重念一夫作孽，百姓何辜？虽已推祝网之仁，尚宜轸纳隍之虑。必恐孤城既拔，众怒犹深，傥惊飚更迅於雷霆，即烈焰宁分於玉石？朕所以轸伤在念，想虑尤深，将亲劳於六师，宜再询於顺动。岂辞栉沐？须议省巡，取今月二十九日车驾起离阙下，暂幸澶魏已来。凡百士庶，宜体朕意。  

○至东京大赦文  

王者兴膏雨之师，所以荡瑕秽，下哀痛之诏，所以吊伤夷。朕顷自晋朝，俾并土，属戎夷兆乱，致干戈日寻，每怀如毁之忧，尝竭扶颠之力。旋以金行失驭，天骑纵暴，北陷河塞，南逾官渡，盗据宫阙，凌辱衣冠，蹂践我京畿虔刘我生聚，田不易垅，人不聊生，犬羊布於四郊，腥秽闻於千里。人既思主，朕实疚心，遂乃建彼义旗，整斯戎略，雪万民之枉抑，期九土之和平。求理之端，惟刑是恤，况时当养物，仁在好生，爰覃解网之恩，用广泣辜之道。应天福十二年六月十五日昧爽已前，诸道州府见禁人等，已结正未结正，已发觉未发觉，除十恶五逆外，其馀罪无轻重，咸赦除之。三司地征，六营军费，素悬数额，皆有限程。但以兵革屡兴，旱蝗相继，盖督吏不能开许，致疲民无以供输，苟不蠲除，转成困敝。天福十一年已前，诸道州府应系残欠税租，并特除放。朕昨夙驾河汾，薄狩陕虢，洎及京邑，周览神皋，禾黍废为闲田，墙屋毁为平地，凄凉满目，指顾伤心。且农夫不耕，廪食何取？蚕妇不织，府帛何输，言念流离，谅宜矜恤。况朕顷在藩翰，备谙稼穑，自临大宝，首念苍生。常久困於蕃戎，欲尽蠲其租赋，又以干戈未弭，士马方繁，月无见粮，岁无常给，特於经费，须此减除。其东西两京畿道遭契丹蹂践暴苦处，人牛俱丧，蚕麦不收，虽近复田园，固无可输纳。其东西两京一百里内，今年夏税，及沿徵物色，并与蠲放。其一百里外，曾有契丹经过劫掠之处，委本处官吏躬亲恤问，如实被契丹蹂践不虚，其今年夏税，大小麦苗子，沿徵物色等，各放一半。其京城内，先遭张彦泽明行拷捶，劫掠资财，兼被契丹毁拆屋舍，括率缗钱，久属艰危，并罹残虐，爰符望幸，用慰来苏。其京城内今年廛税，与减一半。雨露之恩，岂宜有？文武之吏，咸与维新。应内外臣寮及京百司并诸官吏将校等，各具名衔申奏，当与加恩。应有契丹除授诸道节度观察防御团练使刺史，及令录宾寮将吏等，并各安职任，不议改更，勉思共理之规，更俟维新之命。或曾经谪宦，又念投荒，苟亡恻隐之恩，何示照临之德？应已前贬降官，未量移者当与量移，已量移者便与叙录，应该徒流者与放还。近因猃狁猖狂，萑蒲充斥，交相劫剽，不问官私，遂令王事之人，空有系官之数。应属省务局钱谷，曾经契丹及草寇般擎处，据已勘到实数，仰三司具指实条奏，当议别有指挥。应系欠省司钱物，尚令逐处微催，全放则因便生奸，加罪则困穷可悯，宜下三司，据见有家业抵当外，如实无充折者，特贷馀生，更无任使。亡命不逞之徒，残民蠹物之类，或隐藏山谷，或畏惧典刑，及今日已前结集为非者，并不问罪，仍令所在长吏，丁宁晓谕，如愿在军都者，量材安排，如不愿在军都者，即任归农业。农限两月，明示招携，如限满依前结集为非，不议宽恕，即严加捕捉，复罪如初。浚都重地，汴水名区，控襟带於八方，便梯航於万国，眷言王气，允称皇居，其汴州宜仍旧为东京。朕以肇兴宝历，克嗣炎精，遐追雍雒之宏规，仰仗高光之盛烈，其国号宜改为大汉。朕始事晋，以至开国，虽易服建号，固有通规，念旧怀恩，未忍改作，其年号仍旧称天福。  

於戏！帝王之道，亭毒为先；黄老之言，清静为本。用示涤瑕之典，宜敷作解之恩，矧惟临驭之初，方属艰难之运，当欲尽除疾苦，渐致康宁，用遵置器之方，庶减纳隍之虑。凡在遐迩，宜体朕怀。  

○北巡赦文  

自古圣帝明五，开基创业，辑宁庶汇，康济四方。行宽大之恩，不遗遐迩；布含宏之德，无隔华夷。顷属前朝季年，中原失驭，蒸黎板荡，县分离，寰区为戎虏之乡，宫阙作腥膻之地。百万家之生聚，俱陷虎狼；数千里之人烟，顿成荆棘。朕属兹多难，思庇生民，悯晋祚之覆亡，愤胡尘之纷扰，繇是痛心疾首。跃马提戈，慕大业於高光，起义师於汾晋。匈奴运尽，魁首天亡，残孽遗妖，奔巢走穴，继平凶鬼，再造乾坤，尽复诸华，不失旧物。顾惟眇质，获荷宠灵怵惕於怀，忧勤在念。朝野乱离之後，国家开创之初，每虑德泽未优，照临尚狭，惧一夫之不获，恐一物之乖宜，思济艰难，靡遑宵旰。太河之北，易水之南，久困兵戈，聚成疮，男孤女寡，十室九空，念此兴怀，潸然出涕。近者北地州府，相次归明，睹千里之坦夷，显群心之忠顺。今则方当展义，爰用省方，宜宏及物之恩，用广惟新之泽。应邺都管内及邢慈相卫镇深赵贝冀博沧景德易定祁泰等州管内应见禁罪人，取十月五日昧爽已前，已结正未结正，已发觉未发觉，常赦所不原者，咸赦除之。自契丹为患已来，逆虏所至之处，劫掠之外，杀害实多，方布仁慈，岂限存没？应河北曾经契丹杀害处，所有无主骸骨，并仰所在长吏，勤加指挥，收敛埋葬。其有官员将吏，殁於王事，及曾被契丹胁从指使，反遭杀害者，并可搜访逐人子孙，及亲嫡骨肉，具名闻奏，当与量材任使，必令存济。舍过录功，方务含垢，捕亡服叛，惟切推诚。契丹节度使麻答，见在定州，自前曾输款诚，欲来归顺，已降诏谕，想计闻知，当俟倾心，别加殊渥。幽燕瀛莫，旧属蕃戎，惟彼生灵，久遭屈辱，近知军民愤激，志愿归明，苟能密设机谋，审图祸福，必然成事，终享功名，上郡雄藩，当用酬奖。镇州杀﹃契丹之时，军人百姓，并立勋效，其军都将校员寮，已行恩泽，访知百姓斗敌之际，死伤甚重，听闻已来，伤叹尤切，其逐人本家，宜令本道常加优恤。向者有汉地诸色人员，随契丹北徙，未能归还，去国离乡，益加悯念，其本人骨肉，仰所在存恤，倍加安抚。先有诸色人曾伏事著契丹官员者，一切放逐稳便，所在不得动摇。  

於戏！上天悔祸，黔首爱生，敢忘兢慎之心？冀合平之运。凡在黎庶，当体朕怀。  

○改元乾大赦文  

昔我艺祖神宗，开基抚运，以武功平祸乱，以文德致平，泽润生民，庆流长世，淳耀之德不泯，延洪之业无穷。肆予冲人，猥集大命，荷上穹之眷，扬列圣之耿光，底定四方，奄有万国，缵尧承绪，钦若永图，嗣夏配天，不失旧物。乃者有晋失驭，羯贼乱常，蛇虺肆毒於寰区，豺狼暂穴於宫阙，虔刘我生聚，俘掠我吏民，戎马所经，人烟殆绝，海内无主，天下骚然。朕方在跃潜，遇兹屯难。秉旄誓众，愤其家国之仇；冒暑出师，雪彼生灵之怨。皇天后土，悔祸诱衷，胡虏丧亡，辽羯溃乱，腥膻屏气，属县归心。按六辔而严属车，克宁西道；走空函而飞折简，遂定中州。旋以王业尚艰魏郊斯梗，当思康济，爰议省巡，一方既静於烟尘，九野渐期於清晏。今则已旋魏阙，正属王春，三阳布和，四序更始，宜宣德泽，以顺发生。纪号易年，式显鼎新之祚；宥过懋德，载覃涣汗之恩。可大赦天下，改天福十三年为乾元年。自正月五日昧爽已前犯罪，除十恶五逆外。罪无轻重，已发觉未发觉，已结正未结正，咸赦除之。诸贬降官，未量移者特与量移，已量移者与复资叙用，诸色配流人，并放不乡里。其除名不齿者，量与叙录。诸处散阙场院官，自前有因繇欠折节目，并无抵当，灼然无可徵督者，宜令三司勘覆闻奏。丰阜之道，耕种为先，宜伸劝课之条，以重衣食之本。应天下户口，夏税见供输顷亩税赋外，一任人户开垦荒地，及无主田土，五年之内，不议纳税。亦闻自前有此指挥，始即许其开耕，旋乃却行简括，既非诚实，顾失辑绥。朕以化理域中，信敷天下，必无改易，庶广耕桑。宜令所在长吏，明行晓示。自中原板荡，编户疮痍，凶歉荐臻，逋逃未复，加以徵赋烦重，差配频仍，言念疲羸，宜伸抚恤。比闻州县调役，未甚均平，秋夏供输，不依条制，生灵受弊，胥吏成奸，宜儆尤违，俾循轨度。所有逐处户口，宜令观察使刺史县令，设法招辑，除宣省指挥外，不得非理差配。其合充色役人户，不许官吏州县影占，务均苦乐。其秋夏输纳，只依朝廷指挥受纳，不得有加耗取觅。若或差人察访不虚，其主者监官，必加深罪。更在藩侯郡牧，共理分忧，严设科条，以副委任。一昨亲征邺部，暂驻野营，周览乡川，备观凋瘵，所宜优恤，以召和平。其邺都四面人户。去城三十里内，所有天福十二年赋税并缘徵，一物已上，并可特放。其无主破毁坟墓，仰差官吏，如法掩瘗。兵荒之际，寇盗连群，自朕始及京师，已宣赦宥。尚闻结集，未复家园。岂非告谕之未严，慰抚之未至？今则阳春资始，东作将兴，雨雪及时，耕桑有望，所宜各归营养，自取安全，式敷在宥之恩，载启自新之路。应诸处有前自为非恶迹之人，一切放罪不问，便可安家乐业，各归营农，所在不得动摇。赦书到後，仍与限一月，若不归本家，复罪如初，当令紧切擒捕，必无矜恕。仍别有条理指挥。恭惟列祖园陵，诸圣祠庙，桑田变海，当时之弓剑犹存；精爽在天，终古之威灵不泯。载惟追感，诚切永怀。其雍州西京及诸州府应有诸帝陵庙，仰所在修奉，务令完葺。国家大事，惟祀与戎，苟藻之不虔，则神之安享？起今後凡有祠祭，所供用之物，务在丰洁，宜令有司精细点检。向者桀虏乱华，或有抱幽冤而没地；王师薄伐，或有徇忠节以陨身。念彼遗魂，宜覃霈泽。自国家举义已来，应有将校臣寮，没於王事，及晋朝臣寮，枉遭契丹屠害者，并与追赠。如追赠爵秩未高者，更与赠官，仍令搜访子孙，量材叙录。朕昨展义省方，讨违伐叛，适当平定，且录勤劳。应扈从邺都城下内外文武臣寮，及马步诸军将校，并在京都署巡检官员职掌诸军将校等，升除已行恩命外，所有未曾加恩者，宜令中书门下条举闻奏。兼邺都已来，沿路州县，迎奉大驾，供馈宿顿粮草，无遗阙处，其职掌及州县官吏，并可等第甄录。天下名山大川，圣帝明王忠臣烈士祠庙坟墓，委所在量事修葺。自唐庄宗後来，应有文武大臣功德昭著者，其陵替子孙，量与叙录。其有先曾仕契丹，并有骨肉见在契丹者，其本人本家所在，切须安存，不得妄有恐动。朕昔在藩邸，颇熟臣寮，文武之才，常备观其梗概，方员之用，宜更察於精微，俾取质於众多，庶无遗於俊造。应文武常参官，仰准唐建中年故事，上任後三月，表举一人自代。军国之费，务在丰财，关市之征，资於行旅，所宜优假，俾遂通流。应天下商旅往来，所在并须饶借，不得妄有扰勒。卑宫菲食，前代之令猷；革舄绨衣，哲后之明德。至於损上益下，惜力爱人，冀息烦苛，渐期富庶，所有乘舆服御，後宫费用，大官常膳，一切减损。在京及内诸司，并天下州府，除应奉军期急切外，其馀不急之务，非理营造，并皆停罢，免致劳役。徵聘邱园，免遗邦彦，恢张名教，俾厚人伦。应有蕴蓄器能，精通理道，文理该博，武略纵横，而退遁於家，高尚其事者，委所在访寻当俟徵用。义夫节妇，孝子顺孙，仰具闻奏，即议旌表。  

於戏！创业惟难，守成非易，敢忘驭朽？思致偃戈。更赖文武，股肱藩后，同心康济，戮力弼谐，永冀隆平，共臻仁爱。凡在戴履，宜体朕怀。赦书有所未该者，委有司举奏。赦书日行五百里敢以赦前事言者，以其罪罪之。  

## ●卷一百二十一  

☆刘承（汉隐帝）  

帝讳承，高祖第二子，後唐长兴二年生，乾元年二月封周王，即皇帝位。在位三年，年二十。周广顺元年追谥曰隐皇帝。  

○李涛罢相制  

朕虔承遗训，嗣守鸿基，尝惧眇冲，不克负荷，所以师臣畏相，稽众从人，采沃心造膝之谋，询继体守成之道。其或力非任重，才不迨时，有玷天工，显贻物议，宜从罢免，用儆厥愆。开国佐命辅圣功臣光禄大夫行中书侍郎兼户部尚书同中书门下平章事上柱国陇西县开国伯食邑七百户李涛，早预朝伦，素亏时望，继践清华之列，曾无倜傥之名。先皇帝应运开阶，济物成务，未明求理，虚已待贤，擢自禁林，升之槐路，既委宰衡之任，蔑闻帷幄之谋。迨及眇躬，初亲庶政，被顾问之际，屡睹醺酣；当献替之时，无闻诋讦。复亏严重，但务诙谐，讵为君子之儒？殊失大臣之体。重以梓宫在殡，国步多艰，屡陈违众之言，频建出师之议。率尔独见，岂是臧谋？朕方务含宏，冀全终始，虽包荒而在念，虑假器以兴讥，俾辍中枢，式存大体，仍令还第，庶用省躬。惟尔自贻，无我有怨。苟能思过，岂吝推恩。可罢免，勒归私第。  

○诛李崧等诏  

稔恶图危，难逃天网，亏忠负义，必速神诛。李崧顷在前朝，最居重位，略无裨益，遂致灭亡。及事契丹，又为亲密，士民俱愤，险佞可知。先皇含垢扌瑕，推恩念旧，擢居一品，俾列三师。不谓潜有包藏，谋危社稷，散差人使，潜结奸凶，附近山陵，拟为叛乱。按其所告，咸已伏辜。宜正典章，用惩奸逆。其李崧、李屿、李{山义}一家骨肉，及同谋作乱人，并从极法。  

○诛刘景岩後放免其子行谦等诏  

刘景岩年已衰暮，身处退闲，曾无止足之心，辄肆包藏之毒，结集徒党，窥伺藩垣。所赖上将输忠，三军协力，尽除鬼类，克殄渠魁。其刘景岩次男前德州刺史行琮已行极法，长男渭州刺史行谦、孙男邢州马军指挥使崇勋特放。  

○慰谕马希萼诏  

所修职贡，旧有规程，念航深梯险之劳，重违卿意；在诱善劝忠之道，本实朕心。今後凡有进献，可与希广商量，庶叶雍和，不爽体制。  

○赠刘审交太尉诏  

朝廷之制，皆有旧章，牧守卒官，比无赠典。其或政能殊异，惠及蒸黎，生有令名，殁留遗爱，贤奖善，岂限彝章？可赠太尉，吏部所请宜依。  

○赐郭威平李守贞诏  

李守贞顷在前朝，骤承委遇，迨事先帝，复委藩垣，效浅功微，宠深位大。而狡性难制，小器易盈，蔑义亏忠，穷凶极逆，江海不能流其恶，鼎镬不足快其诛。卿愤激於心，义形於色，睹兹妖孽，志在翦除。动息之闲，必思於经略；寝食之际，无忘於寇仇。抚士爱人，分甘共苦，躬临矢石，亲冒梯冲，挥戈而蛇豕就诛，破竹而金汤失险。氛霾既息，宗社再安，非我元臣，莫隆景运，朕之倚爱，何止寝兴？言念辛勤，无忘嘉愧。  

○修饰两汉陵园敕  

我国家肇迹丰沛，膺并汾，盖承积德之灵，再享配天之业，四百年之洪绪，一千载之遗风。乃祖陵园，先时庙貌，属累朝之隔越，谅如在之因循，将明追孝之心，当尽奉先之敬。天下州府应有两汉诸帝王陵园庙宇，宜令所属长吏检讨，量加修饰。其陵园侧近，禁止刍牧樵采。  

○定节度使奏荐属官敕  

设官分职，朝廷自有规程；荐士延才，州郡合存体式。应诸道节度防御团练刺史奏荐判官书记支使推官令录簿尉等，亲人之官不易，入幕之宾尤难，必取当仁，庶闻干事，守臣奏荐，朝廷选除，素有明文，咸拘定制。近年以来，除人或亏允当，荐士多昧选求，体制既逾紊乱滋始，遐迩将期於致理，奏除宜在乎择才，况有旧章，足为常式。其诸道行军副使两使判官，并不得奏荐，委中书门下选除。带使相节度使许奏节度掌书记观察支使节度推官，不带使相节度使只许奏节度掌书记节度推官。其防御团练判官刺史判官等听奏，仍许精选才能。其唐朝晋朝前项条贯，并可举行，永为规制。所奏荐州县官，自有铨衡，不可侵越。以敕内旧人数，许奏使相三人，不带使相二人，防御团练刺史一人为定。仍付所司。  

○委长吏亲虑囚敕  

政贵宽易，刑尚哀矜，虑滋蔓之生奸，实轸伤而是念。今属三元改候，四序履端，将冀和平，无如狱讼。应三京邺都诸道州府见系罪人，委逐处长吏躬亲虑问。其於决断，务在公平，但见其情，即为具狱，勿令牵引，遂致滞淹，无纵舞文，有伤和气。  

○给复三京敕  

先以兵甲至多，粮储不给，权於苗亩之上，遂有纽配之烦，虽年岁之频登，谅黎民之艰窘，固非获已，深用轸怀。今则雨雪及时，阳春布泽，宜顺发生之令，特覃优恤之恩，冀闾里之安居，俾农桑之乐业。应三京邺都诸道州府所徵乾元年夏秋苗税，及纽徵白米旱草，据今年二月一日已前已纳外，见系欠数，并宜特放。布告遐迩，体朕意焉。  

○修高祖实录敕  

载唐虞之盛，传彼古文；明得失之由，存乎信史。恭惟高祖皇帝受天历数，缵汉基图。戎虏蛮夷，慑灵旗而内附；礼乐征伐，建王道於大中。功格於上元，化行於率土。将欲示其轨范，约彼春秋，接高光纪圣之书，续班马记言之典，废而不举，阙孰甚焉？左谏议大夫贾纬、左拾遗窦俨、右拾遗王伸等，才学渊深，论辩锋起，分职方提於直笔，编年允属於鸿儒。宜令纬等同修高祖实录呈进，仍令宰臣苏逢吉监修。  

○免王松官敕  

松事因有玷，诚切上章，述避嫌之辞，形告退之意。其男仁宝，虽因除名，曾受伪官，一昨既翦凶酋，合从俘执，未明死所，乃漏刑书。路歧难限于山河，情爱且关于父子。便议连坐，恐失宽条。以尔朝列旧臣，班行宿德，累有退闲之请，宜引轸恻之恩。特俾免官，用明减等，宜停见任。  

○暑月断刑敕  

月戒正阳，候当小暑，乃挺重出轻之日，是恤刑议狱之辰，有罪者速就勘穷，薄罚者画时疏决，用符时令，勿纵滞淹。三京邺都诸道州府在狱见系罪人，宜令所司疾速断遣，无致淹滞枉滥。  

○决滞狱敕  

王化所先，狱讼攸切，不惟枉桡，兼虑滞淹。适当长养之时，正属高蒸之候，累行条贯，俾速施行，靡不丁宁，未曾奏报，再颁告谕，无或因循。应三京邺都诸道州府，诏至宜具疏放已行未行申奏，无致逗留。  

○注拟令录限年敕  

令录之任，责办非轻，用舍之闲，尤宜适中。少小者未曾履历，则为政必疏；衰晚者已及耄期，则临民多废。须期慎选，以擢吏能。起今後诸色选人年及七十者，并宜注优散官；年少未历资考者，不得任县令。  

○修晋朝实录敕  

五运相承，历代而犹传凤纪；百王垂训，继明而具载鸿猷。况今司契御乾，握图纂极，事每循於师古，政必究於化源。迨自金行，成兹火德，所请编录，庶补阙文。其晋朝实录，宜令监修国史苏逢吉与史官贾纬、窦俨、王伸等修撰呈进。  

○宣示冬集人候阙除授敕  

中书奏，前资朝官，近日并於中书陈状，称准宣命指挥，自外地发遣，相次到京，正当冬寒，未有员阙，既难淹泊，须议指挥。其前资文武两班朝官等，只宜於西京及阙下任便安居，候阙除授，宜令御史台晓示。  

○详核增户添租敕  

亲人之任，务在安民，经国之规，必资徵赋。至於招添户口增长税租，减选加阶，优有处分，劝能行赏，显降敕文。迩来论课绩者甚多，较虚实则未当，外州批上历子，南曹磨勘解繇，空收招到编民，莫见新添税额。盖有析居耕种，各立户名，或是避税逃移，并未归业。所以虚添农户，无益官租，考课涉名，未尽其善。宜兼吏部南曹自今後及已前应有令佐，招添点检出户口，据数须本处户合徵税赋物数目，於解繇历子内一一开坐批书，方得准天福八年三月十日敕条施行，如不合前後敕例，不在施行之限。  

○封钱宏ㄈ为吴越国王玉册文  

惟乾二年岁次己酉十月庚午朔十九日戊子，皇帝若曰：我先帝顺天致罚，大拯黎元，享万灵於无主，解兆庶之倒悬，较定世勋，以吴越居右。伊朕眇末，虔奉先训，嗣位之始，即畴懋功，前命为元帅，按地图授武节，东南之境，得行征伐。今册为真王，驾大辂，执桓圭。牛斗之乡，尽荒土宇，询於有位，佥曰克谐。咨尔匡圣广运同德保定功臣东南面兵马都元帅镇海镇东等军节度使浙江东西等道管内观察处置兼两浙盐铁制置发运营田等使开府仪同三司检校太师兼中书令杭州越州大都督上柱国吴越国王食邑一万户实封一千户钱宏ㄈ，象纬炳灵，公王袭庆，横江负海者三千里，开国承家者六十年。而能望辰极以骏奔，奉天朝之师律。充庭纳贡，则外府告盈；下濑宣威，则前茅献捷。忠信著於群后，礼让行於一方，故元冕九章，为王之服，昭其名也；朱轮驷马，为王之驭，昭其器也。而又三吴百越，列土分疆，有民人焉。有社稷焉，恢祖祢之令图，实典礼之钜著，劝夫忠孝，以御邦家。今遣正议大夫守右散骑常侍上柱国赐紫金鱼袋张煦左补阙崔颂持节备礼，册尔为吴越国王。  

呜呼，品秩甚尊，名数尤重，肃广庭而备物，练吉日以覃恩，尔其正厥位。事大以敬，教民以顺，驭众以恩，神其福之。《礼》曰：“惟王建国。”诸侯所以守旧邦。书曰：“惟帝念功。”王者於是出好爵。匡我尧绪，永为汉藩，浙江如带，稽山如砺，福禄无穷，贻厥百世。汝往钦哉，对扬我休命。  

○即位大赦文  

古先哲王继天御物，必有大造被於生民，故能流馀庆於子孙，保永图於宗社。我国家本惟尧之洪绪，袭有汉之耿光，历数有归，讴歌所属，先帝乘时出震，应运开图。爰在初潜，适丁难否，妖孽盗居於宫阙，腥膻肆毒於寰区，血肉黔黎，荆榛赤县。繇是建灵旗而指敌，仗黄钺以誓师，逐逋寇於龙荒，救含生於虎口。遗身利物，功德契於三灵；以欲从人，润泽流於八表。大统既集，仙驭俄迁，号慕终天，殒越无地。肆予小子，获纂丕基，上承顾命之严，下迫群臣之请。遗弓如昨，仍几具存，瞻黼以椎心，处苫庐而沥血。而文武庶尹，将相大臣，连上封章，请临政事，固拒虽切，敦劝弥坚。盖负荷於眇躬，复祗膺於永命，谅难固执，须强荒羸，恭已视朝，载惟感咽。向明而治，始听断於万几；作解之恩，宜昭宣於四海。可大赦天下。取二月十三日昧爽以前所犯罪，有已结正未结正，已发觉未发觉，罪无轻重常赦所不原者，咸赦除之。诸左降官，未量移者与量移，已量移者与复资，已复资者与叙用。应诸有盗贼处，宜准今年正月五日所降恩赦，放罪招携。宜令所在长吏，更切晓谕招唤，各令归业，安家营养，并不问以前违犯，仍倍加安抚。文武臣寮，侍卫将士，赤心为国，戮力勤王，尽节尽忠，同心同德，辅翊先帝，推戴冲人，言报忠劳，宜伸渥泽。应中外文武臣寮将吏，各加恩宠。其马步诸军将兵士等，各赐赏给，已从别敕处分。尚念国家多事，帑藏尚虚，赐赍未优，良深愧意。兵火之後，灾相仍，编户伤残，比屋贫弊，重以科徭未息，输敛不时，言念疮痍，宜伸蠲复。天福十二年终已前残欠秋夏税赋，及和籴沿徵，一物已上并特放。所有遍经灾处，开封府滑曹郓宋亳单颍徐宿兖沂密孟郑怀卫澶濮等州，并濮城四面三十里内，共二十处，除已放去年残税外，宜更加轸恤。其今年夏麦苗子，於旧额上特与放免一半。顷经戎虏，所在惊骚，於场院课程，州府管系，既有陷失，宜示矜蠲。应州府县镇，遭契丹草寇及军都更变惊却，兼有般送纲运，已离本处，沿路遭劫夺，诸色钱帛，一物已上，兼天福十二年六月终己前，诸州府盐麴商税铁冶不敷课利，及主持钱物粮草柴蒿败阙欠折等，一切特与除放。其主事人员亦放罪。其有契丹犯阙之时，诸州府有危疑之处，分差兵士守把城池，逐急将系省钱物，充兵士优给犒设，诸道州府有去年六月终已前，全分支却将士春冬衣赐，及诸色诸受，自来累行徵纳者，并与检验除破。先是诸州府被契丹率配到钱物，逐处差人管押送纳，有欠折者，勘验指实，并与除破。天福十二年六月终已前，逐处收刈到芟草，积年损烂，及欠少处，并令除放。孝治之道，不独其亲，况推许国之忠，俱享承家之庆。感霜露者，宜覃漏泽，奉晨昏者，亦示宠章。立身扬名，於斯为美。在朝文武臣僚内，诸司使及侍卫诸军都虞候已上。诸道节度防御团练刺史，并见任节度副使行军司马藩方马步军都指挥使，父母祖父母，见存者并与加恩，亡殁者并与追赠追封，己追封追赠者更封赠。礼称助祭，诗美作宾诚历代之嘉猷，盖近朝之阙典，兴衰继绝，宜举旧章。其唐晋两朝，可求访子孙，仍立为二王後。州县之职，朝廷命官，既旷事者有惩，岂奉公者无劝？诸处令录主簿在任显有殊绩，善於劝课招辑，徵科静辨者，委所在具以名闻，当加优奖。仍以时经多事，民未小康，每念疲羸，倍怀轸恻。天下州县户口，除宣省指挥外，不得妄有科配徭役。如合充色役者，并须定夺允当，其力及大户，并不得诸处投名影占。稍违科条，当举宪典。古者虑政教之纰缪，询理道於刍荛，盖欲使外事不壅於中，下情得通於上，言路既广，颂声则闻。况在缵承之初，实系忠谠之说。内外臣寮，如有所见，便於时政者，可直言得失无所隐。任贤勿二，得士者昌，仰稽圣谟，敷求时彦，访诸贞遁，庶无遗才。天下有贤良方正，文才武略，不求进达，处於沈滞者，仰所在搜访以闻，名实相符，当加擢任。  

於戏！建邦抚运，念创业之惟难；继统承基，知守文之不易。缵绍惟重，忧思匪宁，所赖列辟宗臣，元勋旧德，股肱王室，保佑朕躬，共致扶持，庶无失坠，爰覃霈泽，用洽中区。凡在照临，当体予意。  

○春令赦文  

朕以眇躬，获缵洪绪，念守器承祧之重，怀临深履薄之忧。属以元道犹艰。王室多故，天降重戾，国有大丧，奸臣乐祸以图危，群寇幸灾而伺隙。力役未息，兵革方殷，朕所以尝胆卧薪，废食辍寝，虽居亿兆之上，不以九五为尊，渐冀承平，永安遐迩，内则禀太后之慈训，外则仗多士之忠勋。股肱叶谋，爪牙宣力。西摧三叛，抚其背而扼其喉；北挫群蕃，断其臂而折其脊。次则巴邛啸聚，淮海猖狂，才闻矢接锋交，已见山摧岸沮，寇难少息，师徒无亏。兼以修奉园陵，崇建宗庙，右贤左戚，同寅协恭，多事之辰，大礼无阙，负荷斯重，哀感良深。今三阳布和，四序更始，宜申兑泽，允答天休，恤狱缓刑，舍过宥罪，当万物之孚甲，开三面之网罗，顺彼发生，以召和气。应乾二年正月一日昧爽已前，天下见系罪人，除十恶五逆，官典犯赃，合造毒药，劫家杀人，贼党正身外，其馀犯人及关连者并放。如河中李守贞、凤翔王景崇、永兴赵思绾等，比与国家，素无仇衅，偶因疑惧，遂致叛违，所以命将陈师，徵辞问罪，止期旦夕，必见功收。然以彼之提封，朕之黎庶，久陷孤垒，可念非辜，易子析骸，填沟委壑，为人父母，宁不轸伤？但以屈已爱人，先王厚德，包荒含垢，列圣美谈，宜宏济物之恩，用广好生之道。其李守贞、王景崇、赵思绾等，宜令逐处都部署分明晓谕，若能翻然归顺，朕并待之如初，当保始终，享其富贵，明申信誓，固无改移。其或不认推诚，坚欲拒命，便可应时攻击，克日荡平，候收复城池，罪止元恶，其馀诖误，一切不问。仍预告诸军，破城日不可杀人放火。诸处草寇等，抛弃耕农，聚集林薮，昼伏夜动，害物残人，前後累令翦除，继行招谕，尚恐疑惧，特示宽恩。如能改过知非，出来陈首者，应已前所有为非，一切不问。宜令逐处节度刺史及巡检使明行晓示，宜达朝廷恩旨，冀其归业，常切抚安，不得信任节级所繇，衷私怨恸。重念征讨已来，劳役尤甚，兵犹在野，民未息肩，急赋繁徵，财殚力匮。矜恤之泽，未被於疲羸；愁叹之声，几盈於道路。尚以军旅未息，帑廪无馀，犹稽蠲复之恩，空怀愧悯之意。即候边烽少弭，国患渐除，当议优饶冀获苏息。诸道藩侯郡守等，咸分寄任，共体忧劳，更宜念彼疮痍，倍加勤恤，究乡闾之疾苦，去州县之烦苛，劝课耕桑，省察冤滥，共恢政理，用副忧勤。凡百臣僚，当体朕意。  
