---
title: 文章辨体汇选 4 钦定四库全书
index: true
icon: editor
order: 79
category:
  - 集藏
  - 文总集
tag:
  - 贺复征
  - 明
---

## 文章辨体彚选卷五百八十六

（明）贺复征 编  

○记二十七【`花石`】  

舂陵菊圃记【`唐元结`】  

舂陵俗不种菊前时自逺致之植于前庭墙下及再来也菊已无矣徘徊旧圃嗟叹乆之谁不知菊也方华可赏在药品是良药为蔬菜是佳蔬纵须地趍走犹宜徙置修养而忍蹂践至尽不爱惜乎于戏贤士君子自植其身不可不慎择所处一旦遭人不爱重如此菊也悲伤奈何于是更为之圃重畦植之其地近燕息之堂吏人不此奔走近登望之亭旌麾不此行列纵参歌妓菊非可恶之草使有酒徒菊为助兴之物为之作记以托后人并录药经列于记后  

平泉山居草木记【`李德裕`】  

余尝览想石泉公家藏藏书目有园庭草木疏则知先哲所尚必有意焉余二十年间三守呉门一莅淮服嘉树芳草性之所耽或致自同人或得于樵客始则盈尺今已丰寻因感学诗者多识草木之名为骚者必尽荪荃之美乃记所出山泽庶资博闻木之竒者有天台之金松琪树稽山之海棠榧桧剡溪之红桂厚朴海峤之香柽木兰天目之青神鳯集钟山之月桂青飕杨梅曲房之山桂温树金陵之珠栢灓荆杜鹃茒山之山桃侧栢南烛宜春之栁栢红豆山樱蓝田之栗梨龙栢其水物之美者荷有苹州之重台莲芙蓉湖之白莲茅山东溪之芳荪复有日观震泽巫岭罗浮桂水岩湍庐阜漏泽之石在焉其伊洛名园所有今并不载岂若潘赋闲居称郁棣之藻丽陶归衡宇喜松菊之犹存爰列嘉名书之于石巳未岁又得畨禺之山茶宛陵之紫丁香会稽之百叶木芙蓉百叶蔷薇永嘉之紫桂簇蝶天台之海石楠桂林之具那卫台岭八公之怪石巫峡之严湍琅邪台之水石布于清渠之侧仙人迹鹿迹之石列于佛榻之前是岁又得锺陵之同心木芙蓉剡中之真红桂稽山之四时杜鹃相思紫宛贞桐山茗重台蔷薇黄槿东阳之牡桂紫石楠九华山药树天蓼青枥黄心■〈木先〉子朱山龙骨近于庚申岁复得宜春之笔树楠稚子金荆红笔密蒙勾栗木其草药又得山姜碧百合  

太湖石记【`白居易`】  

富哉石乎厥状非一有盘抝秀出如灵丘鲜云者有端俨挺立如真官神人者有缜润削成如珪瓒者有亷棱鋭刿如剑戟者又有如虬如鳯若跧若动将翔将踊如鬼如兽若行若骤将攫将鬬风烈雨晦之夕洞穴开硙若欱云歕雷嶷嶷然有可望而畏之者烟霁景丽之旦岩■〈山上咢下〉霮■〈雨上对下〉若拂岚扑黛霭霭然有可狎而翫之者昏晓之交名状不可撮要而言则三山五岳百洞千壑覼缕蔟缩尽在其中百仞一拳千里一瞬坐而得之此所以为公适意之用也与公迫观熟察相顾而言岂造物者有意于其间乎将胚浑凝结偶然成功乎然而自一成不变已来不知几千万年或委海隅或沦湖底高者仅数仞重者殆千钧一旦不鞭而来无胫而至争竒骋怪为公眼中之物公又待之如宾友亲之如贤哲重之如寳玉爱之如儿孙不知精意有所召邪将尤物有所归邪孰不为而来邪必有以也石有大小其数四等以甲乙丙丁品之每品有上中下各刻于石阴曰牛氏石甲之上乙之中丙之下噫是石也百千载后散在天壤之内转徙隠见谁复知之欲使将来与我同好者覩斯石览斯文知公之嗜石之自会昌三年五月癸丑日记  

秦国公石记【`明归有光`】  

宋太师秦国卫文节公泾淳熙十一年进士第一人参知政事文章议论有禆于当世宋史轶不传公吾县人也县人能纪之当韩侂胄用事时公隠居十年于所居地名石浦辟西园累致太湖石甚富至今往往流落人间然皆为屠沽儿酒肉腥秽可吊也独其在学宫者为四方过客之所钦仰余居安亭江上往来陆家浜舟中见冢间大石问知为秦公故物埋草土中无识者先时吏部侍郎叶文庄公亦石浦人其家子弟运致于此因购之叶氏载以二百斛舟沿吴淞江而下置于堂东学宫石世以为名品以余观之殆如雕镂耳此石旋转作人舞而形质恢佹类韎师所率之夷舞若以甲乙品第当在学宫之上嗟乎公吾乡之先哲余朝夕对之如对公矣前十年于阊门刘尚书宅得一竒石形如大斾迎风猎猎彷佛汉大将军兵至阗颜大风起纵兵左右翼围单于骠骑封狼居胥临瀚海时也乆僵仆庭中今立于西垣云  

东门观桃花记【`王衡`】  

盖今人多伪为雅而呉俗尤甚兰菊几家置一谱焉次则君竹而友松第而至桃花极矣乃予性独深爱桃花每春未尝不游游必徧今年二月之十七日予与汝增约使人往探城四隅问花之所止而之焉具报东门外则步出东门踏菜花行望见一村居小有栁桃可观则酒■〈酉仓〉与蒲席已次第设矣其居有小溪中桃花左右溪约有三四十株甚嫩美既又移至吴氏庄庄宅与池相遶略同前而广五倍之花硕大且繁中一绯色据水上者特异长杨数章列池外如伟丈夫衣冠拱手而护少女子于内桃花亦醉面垂垂傍水洗妆不轻见头额也饮树下留连乆之顾日尚未晡乃复信步寻花其在水濵者墙角桥畔者菜花栁树丛中者辄洒水施茵曰与而延客或遇之矮檐下及坑堑灶突之间则含酒满舌噀之曰为汝浣衣席暖更移酒尽复买忘其去城之遂逺也汝増曰夫桃价不堪与牡丹作奴人且以市娼辱之子何好之甚予笑曰子品花乎品价乎夫价则百十桃者有之然皆如口脂面粉不粘人意刻画彩缋人能盗天夫桃也逺而睇之光浮浮然近而即之若有暖晕焉盖颂桃德者夭夭近之灼灼则已下矣拟之于春殆巽女乎阳出震而得梅桃与梅其得气独完故于香味色中具有别韵即刻画彩缋者巧愈不似似愈不真子舎是而贵夫盆盎拳握之观何欤且夫天下之贵贱失所乆矣饾饤贵而粱肉贱土偶贵而人物贱品题贵而考课贱桃之贱于子无惑也汝增无以对泚笔志其语  

## 文章辨体彚选卷五百八十七

（明）贺复征 编  

○记二十八【`以下杂记`】  

登西台恸哭记【`宋谢翱`】  

始故人唐宰相鲁公开府南服余以布衣从戎明年别公漳水湄又明年公以事过张睢阳及颜杲卿所常往来处悲歌慷慨卒不负其言而从之游今其诗具在可考也余恨死无以藉手见公而独记别时语每一动念即于梦中寻之或山水池榭云岚草木与所别之处及其时适相类则徘徊顾盼悲不敢泣又后三年过姑苏姑苏公初开府旧治也望夫差之台而始哭公焉又后四年而哭之于越台又后五年及今而哭于子陵之台先是一日与友人甲乙若丙约越宿而集午雨未止买榜江涘登岸谒子陵祠憩祠旁僧舎毁垣枯甃如入墟墓还与榜人治祭具须臾雨止登西台设主于荒亭隅再拜跪伏祝毕号而恸者三复再拜起又念余弱冠时往来必谒拜祠其始至也侍先君焉今余且老江山人物睠焉若失复东望泣不已有云从南来渰浥浡郁气薄林木若相助以悲者乃以竹如意击石作楚歌以招之曰魂朝往兮何极暮来归兮闗水黑化为朱鸟兮有咮焉食歌阕竹石俱碎于是相向感喑复登东台抚苍石还憩于榜中榜人始惊余哭云适有逻舟之过也盍移诸遂移榜中流举酒相属各为诗以寄所思薄暮雪作风凛不可留登岸宿乙家夜复赋诗怀古明日益风雪别甲于江余与丙独归行三十里又越宿乃至其后甲以书及别诗来言是日风帆怒驶逾乆而后济既济疑有神阴相以着兹游之伟余曰呜呼阮步兵死空山无哭声且千年矣若神之助固不可知然兹游亦良伟其为文辞因以达意亦诚可悲巳余尝欲仿太史公着季汉月表如秦楚之际今人不有知余心后之人必有知余者于此宜得书故纪之以附季汉事后时先君登台后二十六年也先君讳某字某登台之岁在乙丑云  

滇南恸哭记【`明王绅`】  

先公以洪武五年正月奉使云南招谕元梁王六月抵其境六年遇害至二十五年不肖孤绅窃禄西川屡请于蜀王殿下二十八年冬得旨十二月朔日戒行次年二月二十三日到滇次日叅见岷府退谒藩阃文武大臣及土人士友并以情事为告闻者闵之竞为咨访二十五日有僰人画工何仁可年七十余来言亲炙先公于佑圣宫甚乆至绘素之事亦多经指授且云初来时梁王甚加礼敬府僚大臣若司徒达尔玛参政喻金闾髙抚慰辈尤所尊重凡见梁王必以天命所归人心所属之理为之开说退谕其臣僚尤加委曲梁之君臣亦知元社巳屋皆有降意时元之孽王逋逃朔漠者遣侍郎托克托自西蕃来通好索援且刼以危言必欲杀我使以固梁王意梁王不忍遽絶于我朝乃匿先公于民间托克托闻之诮曰国家颠覆而不能救反欲逺附他人邪跃马而起梁王不得已遂出先公以见之托克托欲加屈辱先公慷慨骂曰天讫汝元命我朝实代之汝如爝火余烬尚欲假息以与日月争光邪我将命逺来岂为汝屈今惟有死而已或解曰两国交争不罪来使不从则遣之彼何罪焉况王公才器天下无双宜有以全之托克托曰今日虽孔子在义不可留梁王不能救先公复顾梁王谓曰汝朝杀我大兵夕至矣亦不听遂遇害时为腊月二十四日未申时盖僰人以此日为节日故乆不忘也讳日城中父老士女莫不垂泪达尔玛既陈奠祭左右具衣冠殓之以礼即日舁至地藏寺北漏泽园化之以火讳所则今之观音寺前三市街言讫引至漏泽园擗踊设奠是夕宿地藏寺自此连日至彼展哀至二十七日绅别访南关董金刚保以合其说盖以先公尝主其家故也金刚保亦引至观音寺前指以讳所号恸间市人竞来至问中有苏奴者前言棺木实其家所备盖其兄庆时为元帅故达尔玛一以后事委之其言遗事略与仁可同但奴则云火化在小南门城濠边复引至歴指其处哀未止有僧从西来自云年百岁口述遗事甚悉绅拱问化后遗殖何在僧言彼时上下恟惧谁复道及此者三人之言遗殖并同自是士民僧道多来称述先公容貌言行嗜好制作动静仆从皆可稽但无能知夫塟所者因姑设次为位于地藏寺之东夹室越明日漏四下陈设于寺门外告祭于云南府城隍里社寺伽蓝等神备述情事之由礼毕奉新制木主就观音寺前讳所尽哀题礼毕迎回地藏寺位次昧爽行正祭礼先是布政张公紞参议范公祖尝访先公节行于临安儒士贾寛寛达尔逹理客也故获侍先公最密因言曾有诗见寄可考暨绅至张公即命迎寛三月十日寛至所言与前颇同乃云化后达尔玛已使葬于地藏寺之旁后十许日寛往哭之止见平土而不结丘陇自国兵来陵谷变迁已不可认迄今犁锄荐臻屋庐相望想象亦不能得其髣髴也寛又云先公前馆于报国寺后因托克托至遂移馆于春登杨氏家平日杜门不接人事惟读书著述有文集二大册达尔玛录本藏于家后并原藁不知何在寛年高质重所言似非虚妄者又沅士镏有年近见宜梁民李铉铉自言其父起宗为元枢宻院都事好士而知书曽延先公于家甚乆后事皆其经理今墓所惟铉知之有年前任沅庠时常接见先公故闻之甚留意越半月绅至滇有年即来告且为书招铉十一日铉至口述遗事亦悉又举先公题其竹轩三絶句遂导至鄂尔多东门外之百步指羣冢千百而言曰大略记在此处而羣冢尽遭发掘无遗者绅见其年少不敢尽信又见颇能记忆亦不敢不信遂于其处仰天大恸次日于羣冢旁择旷地仍设次为位迎神主陈祭祭毕复奉归寺之元次越十日奉神主而回呜呼哀哉绅之初志鋭欲访求遗殖归塟先陇以襄大事不幸岁乆事殊以至此极虽粉身碎骨亦不足以赎其辜他日何面目见先公于九泉哉擗踊之余因忍死备记于简以志不忘终天之恨且使后世子孙有以知其荼毒呜呼痛哉  

渤泥入贡记【`宋濓`】  

濓承旨禁林日福建行省都事沈秩来谒曰洪武三年秋八月秩与监察御史张敬之等奉诏往谕渤泥国冬十月由泉南入海四年春三月乙酉朔达阇婆又踰月始至其国国王马合谟沙僻处海中倨傲无人臣礼秩令译人通言曰皇帝抚有四海日月所照霜露所队无不奉表称臣渤泥以弹丸之地乃欲抗天威邪王大悟举手加额曰皇帝为天下主即吾之君父安敢云抗秩即折之曰王既知君父之尊为臣子者奈何不敬亟撤王座而更设芗几寘诏书其上命王帅官属列拜于庭秩奉诏立宣之王俯伏以聴成礼而退明日王辞曰近者苏禄起兵来侵子女玉帛尽为所掠必俟三年后国事稍纾造舟入贡尔秩曰皇帝登大寳已有年矣四夷之国东则日本高丽南则交趾占城阇婆西则吐蕃北则蒙古诸部落使者接踵于道王即行已晩何谓三年王曰地瘠民贫愧无竒珍以献故将迟迟尔非有他也秩曰皇帝富有四海岂有所求于王但欲王之称藩一示无外尔王曰容与相臣图之又明日其相王宗恕来曰使者之言良是请以五月五日成行阇婆有人间王曰苏禄来攻王帅师却之今闻归诚中国无我阇婆矣王惑之秩复走见王王辞以疾秩大言谓宗恕曰尔谓阇婆非中国臣邪阇婆尚称臣于尔国乎何有使者朝还天兵且夕至虽欲噬脐悔可及乎宗恕悚然曰敬闻命矣乃入白王王大会其属共议遣亦思麻逸等四人入朝临发王以金佩刀吉贝布为赠秩毅然辞之王顾近侍曰中国使者亷洁乃如是邪阇婆来人诛索每无厌况强之而不受邪尔曹宜效之秩以涉海万里不可以无纪乃与敬之各赋一诗王大悦书于板中悬之既与王别舟行至海口王又惑左右言令人与亦思麻逸曰使者不受刀布尔等必不还矣秩恐王不喻复走王所反复譬晓之王曰使者之言如此予中心释然矣王举酒为别酹酒祝曰愿使者蚤还中国愿亦思麻逸蚤归敝邦秋八月十五日还京师十六日以亦思麻逸等入见锡宴于会同馆已而遣归宠赉其王甚厚云其所贡物鹤顶生玳瑁大片龙脑米龙脑黄腊降真诸香其表用金刻畨书髣髴如回鹘书其文鄙陋不足观皇太子笺用银笺文与表相类其地炎热多风雨无城郭树木栅为固王之所居若楼覆以贝多叶王绾髻祼跣腰纒花布无舆马出入徒行城中人不满三千家多业渔剪髪齐额妇人衣短衫仅蔽胸背腰系花布散髪跣足其物产则吉贝黄腊降真龟筒玳瑁槟榔煑海为盐沥椰浆为酒无稻麦捕生鱼虾蟹食之兼食沙糊沙糊者取树实为浆澄汰之如粉食之能不饥食无器皿以竹编贝多叶为之食毕则弃之畨书无笔札以刀刻贝多叶行之事佛甚严以五月十三日为节国人亦于是日作佛事若有燕飨则刲羊豕鸡鹅鸣鼔击钹以为乐此其大凢也先生职在太史愿为详纪之以昭圣化所被之盛濓闻渤泥在西南大海中所统一十四州去阇婆四十五日程去占城与摩逸各三十日程去三佛齐四十日程歴代未尝朝贡故史籍不载至宋太平兴国二年其王向打始因商人蒲卢歇遣使弩使副蒲亚利判官哥心等赍表来贡元丰五年二月其王锡理麻喏复遣使如前自后辄不闻元有国百余年亦不复至方今圣人在上威徳之所被无逺不屇玺书一颁辄稽首臣顺稽之往古允谓过之至若秩等奉宣徳音辞令所加足以詟服其心亦可谓不辱君命者矣其事宜书以俟他时修国史者采焉秩字仲庸湖之乌程人敬之字某某州人二人协心谋虑无役不偕故卒能成功云  

表文云渤泥国王臣马合谟沙为这几年天下不宁静的上头俺在畨邦里往地呵没主的一般今有皇帝今有使臣来开读了皇帝的诏书知道皇帝登了寳位与天下做主俺心里好生欢喜本国地面是阇婆管下的小去处怎消得皇帝记心这几日全被苏禄家没道理使国将歹人来把房子烧了百姓每都吃害了托着皇帝诏书来的福荫喜得一家儿人没事如今国别无好的东西有些不中的土物使将头目每替我身子跟随着皇帝跟的来的使臣去见皇帝愿皇帝万万岁皇太子千千岁可怜见休怪洪武四年五月渤泥国王臣马合谟沙表  

代祀髙丽国山川记【`宋濓`】  

皇帝受天明命丕承正统薄海内外罔不臣妾徳流惠敷浃于神人粤洪武三年春正月二日癸已上御奉天殿受羣臣朝乃言曰朕以菲徳惟天惟祖宗是赖位于诸侯王兆民之上郊庙祀享之礼朕不敢不恭然而名山大川能出云雨以泽被生民者朕于报祈亦罔或弗钦迩者高丽国奉表称臣已封其君为王爵锡以金印而其境内山川未遑致祭非一视同仁之意仪曹其议行之于是礼部尚书臣崔亮郎中臣赵时泰员外郎臣兰以权主事臣黄肃相与具牢醴旛币选志虑凝一可通神明之士充使者以行有司遂以臣徐师昊名上既复命上出宿斋宫七日始御翰墨撰祝册至十日庚子昧爽右丞相信国公臣徐达率文武百司序立龙墀之左右上服通天冠绛纱袍复履前殿黙思乆之方持香以授臣师昊置彩舆中导以音乐出奉天门上亲迂玉趾送之臣师昊受命惟谨以夏五月二日甲子至其国某日甲子为坛三成于南门外摄行祀事其国王王颛暨诸陪臣先后骏奔以竭显相之义当祀之晨天气宴清海波不惊祥云瑞飙回旋上下宛若神灵来歆来格佥以为天子不鄙夷逺民龙光下被人神具欣虽鸟兽鱼鳖之属亦得翔泳于至化之中其于庆幸古所未覩争欲勒文于石以垂示于无穷臣师昊闻之自古帝王以天下为一家虽海外要荒之地视如咫尺则公羊高所谓方望之事无所不通者固其宜也肆惟皇上抚有万邦壹遵先王成宪其有事逺徼山川如此之严者岂有他哉实为东民徼福使风雨以时年谷顺成物无疵疠而已书曰至治馨香感于神明黍稷非馨明德惟馨神既歆厥明德洞达无间昭报响答当有洋洋临乎其上者矣臣师昊不佞请书是以为记以昭宣上德轸念遐方之氓不翅中国者当与东海相为无极云  

赐印章记【`杨士竒`】  

仁宗皇帝赐印章二其一范白金广方寸文曰绳愆纠谬盖临御之初召少傅臣蹇义少保臣杨士竒至思善门谕之曰卿二人自吾监国时相辅翼甚厚今不可以薄但吾有过举如未得即见可具述其故以此封识进来赐义与臣各一章且各赐小素揭帖百俾述所言盖求益于下之切也又召义与臣各赐象牙图书一臣得杨贞一印皆有玺书盖念其尝效分寸之劳也宣宗皇帝赐方寸银章二其一文曰贞一居士盖取先帝所赐贞一章而举二字赐臣为号也其一文曰清方贞静时览贞一章既顾谓臣曰此先帝之灼知汝也然吾知汝亦非浅指清方贞静谓臣曰此汝之所有而吾所素知也遂以赐臣又谕之曰士竒必以所辅先帝者辅我臣叩首对曰不敢不竭尽愚诚既拜受赐时皆以为千载之遭际希阔之大恩也盖仁宗初赐臣二人绳愆纠谬章后数日亦赐夏原吉臣冒昧进曰臣与杨荣金幼孜实同职任今赐不及二人幸天恩均之言且再三遂赐荣幼孜同一章至宣庙赐清方贞静章是时蹇义杨荣胡濙皆有赐其文则各因其人而不同于乎仁庙求益之诚切微劳之不忘与宣庙之不改父臣而褒宠之加厚皆自古寡见今二圣逺矣臣之孱弱愚劣终不能効禆益万一徒捧遗赐而永恸谨志之以示子孙俾珍袭云  

御赐承恩堂记【`杨溥`】  

皇上嗣登大寳嘉念苍生期底雍熈图任老成人弥纶治化少师吏部尚书蹇公实为之冠宣徳七年秋诏有司若曰予有辅臣粤自先朝伟着徳望暨于今启沃居多予于庶政咨焉予于庶官审焉克允克谐实惟其人欲新厥居以称予优礼之意其绘图以进有司明日以图进弗称又明日更为图进弗称上乃自规画授有司乃卜地于都城东南厥位维阳厥土维刚拣材于肆厥木维良厥石维贞陶旊维坚乃卜日之吉鸠工并作裒高以平筑虚以实引绳缩版以垣厥周乃建厥堂翼之以室乃辟厥路重之以门甓之甃之涂之沐之不踰月告成祀先有庙礼宾有馆庖有厨汲有井有库有廏以储以牧轮奂咸美百用具备复命大臣燕饮以落之肴核酒醴咸出大官公谓翰林学士杨溥曰昔晋献文子成室诸大夫发焉当时善颂善祷者见称于君子子何以语我溥不敢以不敏辞乃酌而祝曰惟天佑国家乃实以贤哲简畀平格复锡以寿若周之毕公策名文武之世相成王相康王永光周室公歴四朝进位师保享高年辅圣天子丕隆太平之运漙于斯为国家贺又酌而祝曰明盛之世惠归之徳君子享多福而民咸乐其乐是以钖马蕃庶昼日三接乃惟康侯溥于斯为天下苍生贺又酌而祝曰福善之报惟有徳于民者为盛古者名臣辅君致治实功允徳孚达神明身被光荣泽流子孙与国同乆诗曰维其有之是以似之溥于斯为公贺公酌而复曰圣天子之恩笃不敢忘子亦可谓善颂者矣谨名其堂曰承恩堂请书此以为记  

汉南北军记【`王祎`】  

南北军汉制也汉受明命抚方夏乃西顾卜宅作都长安城阙宫室光明神丽固足以备国制而昭皇威隆上都而观万国矣重惟天子之都宜有重兵所以壮根本而严卫翼者庶其在此盖上天之象以羽林为天军黄帝之圣以兵师为营卫王者规天法圣则爪牙之卫讵可缺诸高皇帝以神武之资躬提三尺纠集义旅汛扫宇内天戈所麾蓬孛消释五年马上虱鞮鍪而汗介胄缚婴斩羽天下既混为一任罢之兵佚诸农畮巴渝北貉无勤逺人卧鼓包戈将与天下元元相安于无事矣然而强宗豪姓盘互闗东而材官骑士散在郡国必虎符羽檄召而后来帝室皇居茍无武卒鋭士以卫翼之殆非所以防未然而窒不轨此南北军之所为置也南军所以卫宫城者也主之者卫尉其属有南北宫二卫士左右二都候南屯公交车苍龙玄武北屯朱雀东明朔平八司马凡卫士二千四百六十九人然卫尉主兵殿外而主兵殿门内则为光禄勲其属有左右五官中郎将虎贲羽林郎左右监凡卫士三千四百六十一人北军所以卫京城也主之者中卫其属有中垒越骑步兵长水射声屯骑胡骑虎贲八屯校尉而胡骑不常置惟中垒射声虎贲屯骑在城中余屯则皆留城外总凡军士三千五百三十六人而胡骑虎贲所领士数无所考大抵卫尉主南军以卫宫城实居乎内中尉主北军以卫京城实居乎外相为表里其势尝相均然亦使之自相为制焉以史考之北军在外而或兼乎南军南军在内而常重乎北军何也国有大故则北军亦环宫而屯故五校尝入为宿尉之兵是北军或兼乎南军也呉汉之薨发北军五校轻车介士以送而不易于发南军是南军常重乎北军也岂其兼乎南军者在外之兵多重乎北军者在内之兵精故与然古者内兵不外出以根本之当壮卫翼之当严也汉初犹存古意南北二军未尝出虽尝出矣而其出未尝逺髙帝十一年发中卫卒军灞上文帝三年发中尉材官军长安故曰虽出而未尝逺也至于武帝始以卫尉击南粤宣帝又以羽林佽飞诸兵击诸羌厥后自明帝至顺帝南军逺出者二北军逺出者六而高帝建军之本意于是废矣窃尝论之天下形胜惟地与兵汉都长安阻河山之险左殽右蜀太华泾渭表里襟带金城千里隠然天府之国矣而南北二军负城环宫路佖而营列棋峙而星布平居无事则虎视眈眈四征不庭则如火烈烈戎心肝胆战栗骇落孰敢弗率以干我天威可谓兵形地势两兼得之于以镇安四方巩固万代永永无斁高帝之贻燕于厥子孙者神谋圣略何其宏逺也是用着其监军之本意以贻后世若乃官名之更革损益先后不同士卒之调遣増减始终有异已详于简牍者兹不复书  

核边记【`王维桢`】  

今天子念三边之氓数罹冦害岁诫边将慎防无令冦入即入奋死战一创害止意至勤恳矣然终不止此非直敌势盛也弊在将怯而罚不逮功罪溷而法未之章也嘉靖乙巳七月二十三日冦兵二万余骑结营边外与三营儿河甚近谋复入冦觇者以报榆林总兵呉瑛瑛即以报总督兵部侍郎张公珩明日瑛与副总兵李琦并将兵岀榆林榆林巡抚都御史张公子立主粮饷即檄所至给军食时总督以防秋往花马池闻即发所部将在花马池者四将军往击之瑛故狡智多筭度冦入必自宁塞营宁塞则游击将军张鹏分地伏冦彼自当我即往必与贼先锋遇接战乃与琦故回逺出乃并波罗堡又并威武堡又并清平堡逶迤邅延不与贼兵直及二十六日冦果由宁塞营穿墙拥入张鹏不能御匿避之初冦入宁塞也以为旁有伏军顾虑不敢前及至新城池四望不见一人遂扬扬南驰无复畏忌而李琦自清平堡与呉瑛分行至靖边营忽值冦冦围琦急琦度不免殊死战延绥游击将军龙登固原游击将军葛宇咸以总督遣适至而分守延绥西路叅将杨鋭亦领兵来与两军会咸奔捄琦冦见兵集多度不胜解去琦得免琦面中贼矢一所杀冦亦数人瑛鹏军不知所往陜西总兵王缙宁夏总兵李义与登宇军同遣以为贼犯所自有当乃故逗遛后登宇期登宇以二人同遣不至李琦力免于难又甚恐乃与杨鋭等各顿兵不击贼行但依险自保而已于是贼益狂驰趍利直抵园林驿岔落川诸处纵兵四掠乱如沸汤盖踰保安犯安塞未至延安仅百里耳民居此所者以为山溪崄巇冦故不能到不为备而诸将又不为遮狭截突以故冦得极意盗暴盘留十余日而去至八月七日复自所入宁塞营穿墙故道出亦不见我军一人冦出边有司籍冦掠男女四千四百五十有四焉驴牛羊十四万五千二十有四杀伤男女一百七十有四其蹂躏田穑燔毁室庐刼取衣物皆称尽不可数计盖自庚子固原之难此其尤惨者也诸将惧以为违将令内地残伤若此罪不赦乃交相约莫如袭庚子故智部各伪为敌首各为书伪称战得敌首若干级罪如此得释逺者骑传近者面结谋定咸奏报总督隔逺不为察而抚臣雷同不肯发奸当是之时巡按御史曹公行部次庆阳庆阳距今冦所三百里而近闻之大愤絶恶诸将于是上书劾诸将曰臣今观将不击贼而善脱罪陛下即欲令安边胡可得哉大冦至不击彼且谓将偶值怯他固有强时至闻吾军以诬功脱罪将轻狎眇小以为若竟不我战岁侵月掠无有休已边圉之勿靖坐此耳今八将军军合二万余人视敌众亦相当竟令冦得意去此亦可曰众寡非敌耶寔则爱命懐螫耳有将如此不如无有请法之其词微连抚臣独不逮总督有以也书至天子使给事中鲍公往视之验如御史言不鲍公还报天子怒诏捕下吏治七将军咸论如法总督抚臣亦皆不宥惟李琦以与贼战少有功获赏焉事已曹御史名大显于是人称曹御史以为彼将帅者皆有倚茍有罪辄解曹御史责诸将诸将不得解此其忠义心诚格于上下无疑阻也史维桢告在里闻其事甚悉谓可惩往示来为记始末如此而闗中人又言曹公明法立断不徇习容容宗室惟熇者鸷害人也杀人父子燔其尸无验监司屡以上命即讯不服歴十三岁而曹公至一讯辄服奏置于法他若明任世英之诬雪梁彦章之寃伸曹登之枉折阎宗万等五人之疑具在颂口死者获生滞者获决此非持剸犀之剑照胆之镜者弗可能也予观曹先生状貌逡逡不振矜先物乃行事顾若此敢任人诚不在外厉哉  

七月西征记【`宗臣`】  

戊午五月海冦既平于是悉罢诸所入戌者先是粤兵三千以丁已十月征至戍省中督府至亟下采金牛酒劳之已而冦至檄其往不往也匿之民间而督府既已檄闽兵剿贼归矣于是粤兵惭会其酋长以千金为其二子取妇欲去遂日夜请之督府督府业已厌之请上罢去而檄予督之西时七月六日也故事召兵饷金咸颁之酋长酋长辄匿其半而半给之以故任其掠不问予于是召其酋长跽之庭诫之曰而提三千人食我四万未闻其逐一贼也若后匿羣酋金任其掠者吾且缚而千金妇致之阙下于是奠长大惧出则严戢其羣毋掠予至延平闻其不掠也辄又厚遗其酋长牛酒是时汀守徐君使使来问粤兵状予报以尺牍其词曰归自建安则有护军之檄矣其人咸虎而戟日夜绳之仅不掠涂然亦其涂之人徙其鸡犬孥孺而内之他所故免足下幸传檄涂居者毋纵鸡犬不收毋不能一时去其孥孺以为护军使者忧也再二日至将乐羣酋之至也咸舟至将乐则陆是时秋炎羣酋畏炎不日驰而夜驰予与之共驰舆不鸡鸣不停也盖十日而至石牛石牛去汀百里其地故有塾云塾师闻羣酋至辄匿之山中而独留其学子而髫者守笥酋睨其笥不知其书笥也持刃劈之见其为书则又碎其书于是学子顿足而泣亡何酋又网其池鱼学子者业不知畏酋也既已忿已又窥其网鱼辄大呼曰客兵作贼因裂其网投之于是酋大怒即手縳之而诉之酋长曰是子窃吾刃也酋长信之既已縳之一夕明日驿吏入言状予怒命从事往让酋长酋长惧而诘人安在则已系而去之三十里矣于是追释之又二日至汀徐君又大劳其酋长及羣酋以去自省抵汀盖千里而二旬始至其所经虽少焚刼然鸡鸭鱼鳖门屏庐灶萧然矣出瑞金遂益大掠而予间从舆中问父老父老辄为予泣曰吾民之苦客兵甚于盗也夫当事者走千里召外兵击贼岂不至急民哉及其至乃不肯发一矢徒攫金而归也岁费帑金数万即道涂牛酒又半之矣卒乃使其民忧嗟怨叹若觌贼焉嗟乎后之谈客兵者慎念哉  

九月西征记【`宗臣`】  

予以八月二十八日出闱则泰宁报粤贼急予即下檄邵延各郡邑兵夹剿而身与数骑星驰而西至延则贼已杀泰宁簿又掳其卫使杨予曰事迫矣于是檄归化兵截其西邵武兵防其北将乐兵阻其东而谢倅时视事永安则檄谢督兵截其南驰至将乐会使君颜使君留将乐防贼之东而予督数百骑径趋归化至白莲驿则贼已遁紫云台矣台去白莲六十里归化永安沙县各百里而归化又贼入汀归粤之要涂也予以是夜驰至檄其邑兵五百粤兵二百付李丞苏簿及丰从事驰之紫云兵急不及餐而予取邑父老米三十石令健儿数十肩随之贼是时已据紫云数日延平卫使刘周率其众与贼战贼佯败众逐之贼伏起环战遂杀我兵数十人已乃闻归化兵至辄惊走先是贼过归化归化人善弩辄射杀数人贼遂遁至语人曰吾遇延平兵卧而战遇永安兵坐而战遇归化兵立而战盖惧之也贼既遁而归化兵追之遂逼永安永安在万山中而积谷寮人最悍于是谢倅檄积谷寮人三百出战擒数十贼获大旗追至百里不及而归而贼遂夜从上杭归粤会上杭兵又追擒之谢倅驰报予于是勒回所遣归化兵罢丰从事还郡明日遂发归化至白莲其丞广陵人也老而被创觌予流涕予诘其状则曰贼从泰宁来乃径至驿去其鼓而登堂而朱衣者盖少年美丈夫也是时驿中人惶急走而丞负廪金匿之暗室中少年问丞安在于是羣贼四索曳出之欲鞭之而少年止之曰丞老矣速取金来宥女于是驱而之贼中少年独坐上坐见丞跽辄以手扶之起曰此官人也遂呼之官人与之坐而列所掠诸妇于旁诸妇有抱儿者辄自乳其儿其儿啼少年辄啖之果代抱之而诸妇如对其家人不惧也少年谩言曰公以我为贼乎我非贼聊与二三兄弟访故旧此中不免取牛酒为诸父老费而何当事者以我为贼而勒官兵捕我也公不闻泰宁簿与卫使之事乎即口不畏兵然时时遣其从外瞭闻兵至辄错愕耳语起矣予曰女奚策而归曰贼既巳解去腰间廪金而丞之子复以十金跽进遂释丞然初索之暗中时已被三创矣而诸妇之家亦各进金放去余因太息曰嗟乎世言贼难图者岂不惑哉夫丞卑官耳而畏不敢縳止利其数金此其志非雄桀可知矣且贼号千人实不满二百又多老穉其间方初入冦时使有司者仅得中智之土率健儿善射者数百人扼其要而伏以待之可一鼓而擒也乃张簿以轻进毙杨师以贪功縳刘周以失险溃此何说哉此何说哉予又闻贼之初至泰宁也泰宁故无城而簿遂率诸健儿出战簿亦衣健儿衣贼不知其簿也已杀始知其簿遂骇而走而杨善之逐贼也会有部兵获一贼级善夺之噪而散而贼遂擒善以去然则杨之罪甚矣甚矣世人覩贼杀簿禽使以为桀不可御是岂贼桀哉予还将乐与颜使君大怪之而因采惙其事以见贼不足虑而当虑所以御贼者嗟乎是亦予之罪也夫  

西门记【`宗臣`】  

戊午四月既望予至自汀是时都御史阮公被逮北去岛冦直犯闽安河中人惶急走而诸大夫日议守城事遂以予守西门城凡七门而西门者芋原横塘南台之所取道也先是有司悉部勒诸父老子弟守陴予登陴则悉罢诸所贫者疾者孤而懦者留其壮与之约曰昼则家夜则陴击柝鸣桡而悬火陴外不如约者以军法从事会明日报冦将至六门咸闭矣而城外人数十万大呼祈入予遂日辟西门入之晨起辄坐城上列健儿数十人于门人诘而入而牛马鸡豚羣羣薄吾坐不问也客有言辟门诚善独奈何不虞奸人哉予曰客休矣予办此矣即有奸人者吾任之于是为檄召城外百里所蓄薪谷悉徙之城中不徙者吾纵乱兵焚之而壮夫有不肩薪谷而入吾门者不得入于是城外薪谷日以万石塞门矣城外人食城中者不下十万城守凡五十日而斗米不増一钱盖以多故而议者谓城门外庐逼城者恐贼至焚之以攻吾门于是凡有庐而近者辄命焚之烟袅袅四起庐者环泣不止也予则止西门之外之庐不焚下檄曰冦至五十里尔其自焚吾不忍为尔焚也其有树于城侧者议者恐冦至登树窥我于是下伐木之令护戎者持斧环城伐之至西门余偕护戎出视枣百株梨百株垂垂实矣护戎请斧余止之曰毋伐即冦至何能登此柔干哉凡城不屋其上而闽城则屋盖其城故积沙不屋则雨浸善壊而议者谓城而屋不便击冦也于是每楹辄毁其一路冦至则立之屋上击冦予笑曰兵不能雄之行间而能雄之屋上哉且一雨而千楹何恃也遂止不毁而外郡以援兵至凡二千人咸予所部兵也余令护戎日督之野习射夜则分屯之堞门五人一爨十人一人下堞取薪不取薪而下堞者以军法论以是兵戢不扰而邵武部兵之出守西夹江也至则咸病卧村墟中予命杨生急驰而人剂之遂起是时冦已陷福清福清人携孥息至者日以千计而镇东之于福清近也冦既去复攻镇东镇东人善守以故不可拔别分一兵冦兴几拔会当事者提兵至遂解兴之围而冦之冦泉也巡台被戎督守遂解去往往出游兵伏击有所俘获以归当是时兴泉之冦已南而镇东者尚屯海上意扬扬甚得也会督府驰至则檄兵数千连数十大■〈舟刍〉要击之冦轻我辄驾大■〈舟刍〉逆我而我兵奋怒弩礟乱发乗风大呼冦■〈舟刍〉反出其下遂大肆擒获余者沈之海中捷至悉罢诸所守陴之卒与外兵入援者予亦解榻还署而父老羣下别余泪下沾衣焉时五月二十三日也余惧往事放失无以诏来遂书而存之  

## 文章辨体彚选卷五百八十八

（明）贺复征 编  

○记二十九  

卫公故物记【`唐韦端符`】  

三年冬端符于三原令座中揖其郡官有客曰某丞李谓端符曰是卫公之胄也其家传赐书与他服器十余物者讫燕端符即丞居为客谒丞延入就次端符因跪请曰籍君仆射公之嗣固愿见仆射公之烈之多其事辞虽史记或阙略具天下耳舌矣闻君世传文帝诏与公服物者愿得以观丞惨然曰诺即其家偃偻跃步奉赐书一函他物一器出发视玉带一首末为玉十有三方者七挫两隅者六每缀环焉为附而固者以金丞曰传云环者列佩用也玉之粹者若含怡然泽者若涣释然公擒萧铣时高祖所赐于阗献三带其一也素锦袍一其襟袂促小裁制絶巧宻光烂烂如波旁出紫文绫袄一促制小袖如袍其为文林树于上其下有驰马射者又杂为狻猊虎貙槖驼者靴袴一往来为钩属锁韧之疑非华人所为也自始传于今莫能名其物象笏一差狭不类今笏者佩笔一竒木为管韬刻饰以金别为金环以限难其间韬者火镜二大觿一小觿一笇嚢二椰杯一盖常佩于玉带环者十三物者亡其五有存者八大帝为儿时与公子某年上下文帝命居宫中侍吾儿戏即赐以皇子服物黄绫袍绯绫袍皆为龙鸾文素锦袄綷五色为花若鸟者素锦半袖小笏皆致巧功良今工之为不能也文帝赐书二十通多言征讨事厚劳苦信必威赏而已其兵事节度皆付公吾不从中理也既公疾亲诏者数四其一曰有昼夜视公病中老妪令一人来吾欲熟知公起居状丞白权文公视此诏常泣曰君臣之际乃如是邪端符既毕观中若有物击恻其心者于玉带见逺方致物而上不专有以赐有功也于文锦众物见其时之工志功不志靡也于赐公子以皇子衣服见视臣如支而游儿也于诏征讨见择将材付将职也上尝不曲制其事旁他可动哉于问公疾见上答悯公如家人之视子姓也公之劳烈如是其大固有以感之独推其运吾不信也丞曰子观吾故物异他人之观一似动色隠心者于霜露变时每阅省是物人雅为子工文辞幸为记吾得观以慰吾慕思也故曰记卫公故物  

先秦古器记【`宋刘敞`】  

先秦古器十有一物制作精巧有款识皆科斗书为古学者莫能尽通以他书参之乃十得五六就其可知者校其世或出周文武时于今盖二千有余岁矣嗟乎三王之事万不存一诗书所记圣王所立有可长太息者矣独器也乎哉兊之戈和之弓离磬崇鼎三代传以为寳非赖其用也亦云上古而已矣孔子曰多见而识之知之次也众不可盖安知天下无能尽辨之者哉使工模其文刻于石又并图其象以俟好古博雅君子焉终此意者礼家明其制度小学正其文字谱谍次其世谥乃为能尽之  

神钟记【`明丰坊`】  

海盐禅悦寺神钟胜国时宣慰杨梓以海外铜铸建六丈楼悬之声闻数十里国朝天顺中忽无声渡海者覩其影波间浮屠用法摄之乃复声成化初楼圯浮屠啬于财建之卑邑产悉侏儒焉今上之六年楼再圯钟沈涂邑复病尫于是董隐君从吾偕厥子进士谷进浮屠法聚氏相谓曰夫楼卑而侏儒产焉涂沈而病尫马钟之神其闗于民之休戚也若此楼曷可弗兴七年正月壬午乃盟将集四方之乐施者庚子钟忽自声若扣百有八给事屺山许公宿荼磨闻马于是钟之神益显南宫子犹闻而叹曰钟冶物也而闗乎民之戚休将怪耶诞耶繄象教之显耶其山川之灵锺于斯邪吾勿得而知也从吾子非诞者也尝学于圣人之道而非惑也唯斯钟之神殆必有说其惓惓马民之休戚志则可嘉已古之君子学也凡以行其道也其于民喘息通焉故有呱呱弗子昧爽俟旦席弗暖突弗黔者已今之君子殆不其然下乃牧伯守令完簿书塞厥责斯良矣其有志于民之休戚者乃为迂为矫为狂为戾泽固不民逮而斥且去矣是以仕者其来也若燕宾其去也若敝冠民亦罔离厥衷反下顾为雠焉夫若此者将斯钟弗若耶进士谷固将仕者也从吾子则隐君也而弗忘乎民若此吾用益愧有位者无惑乎董子之神斯钟也使有位者恒董子之志廓微核真敷博策乆斯辅天地赞化机神将在其人在其钟邪从吾子逌然兴曰善善子之言广矣邃矣吾将碑之为神钟记  

战马记【`罗洪先`】  

王夔斋公祯济阳公孙也济阳死靖难公死贼获赠于朝任一子广吉水称忠义家莫过之至其战马事有足为世戒者始公以太学生除夔州府通判纔五月会荆襄贼石和尚流刼入夔焚巫山县治是时同知苏州王公受牒捕贼性柔怯而险猾故托疾不敢出一兵公忿忿面数之曰汝食朝廷禄所主何事忍委赤子饿虎口耶即代勒所部民兵昼夜行至则巫山已破贼方聚山中索击之杀渠桀三十三人余尽遁乃行县抚伤残招溃散乆乃得归居三日贼复刼属邑大昌公促王王又不行而瞿塘卫指挥曹能柴成两人与王素党结避祸多方诡辞庇之且激公曰公诚为国家出气力肯慨然复行乎公即声应曹柴两人故酌酒更许以身相翼实为脱王计公即日勒民兵夹曹柴两人赴之与贼夹水阵已而麾民兵毕渡趣战曹柴望走公陷围中自寅及申人马疲误入淖田不得脱贼欲降之公大奋骂贼怒以刀断其喉及右臂堕淖中马逸去成化丙戌五月九日也始公赴大昌道宿木商家商故新淦人且稔公知贼不敌不敢言是日将归有物啸于山者商惊祝曰为王公耶果尔当三啸止如其言商宻与家人负箦往寻乱尸见衣白纱半臂者公也载箦上令不深没自死所至府三百余里马奔归府门阖长嘶踶其扄若告急状守者纳之血淋漓毛鬛尽赤众始骇公已死而贼尤不解后死之二十五日子广始随木商往殓之面如生不以暑腐然贫甚不能归尽售行李与马为资而王意在马不偿值竟徒手得之榇既行距殓之二十五日夜且半马哀鸣特异王命秣者加■〈坐〉豆不为止王疑秣者绐已自起视枥马骤前囓其项不释口乆乃得脱复奋首捣胸仆之地不省人翌日呕血数升死贼既平有司正功罪曹柴亦被诛呜呼自昔相传义马事不一二皆言临难能相济也若夫辨雠怨微隠间切齿碎膺期在必报即在人犹且难之岂公忠义之气通于鬼神有以使之然哉彼欺人不见中以机既得自全复利其所有此其计至深秘也然卒不可逃若此世尝言至灵者人畜之至贱宜莫犬马若也衔辔所制鞭策所驱固有衣冠介胄所不逮者至于施报反复巧发间值竒崛变怪反出于贵贱灵蠢之外是孰为之主而一不少错呜呼可不畏哉可不戒哉  

补烛记【`王云鳯`】  

弘治柔兆执徐八月哉生魄余直夜祠部吏人进烛瞑目而坐顷之沥沥有声乃睇焉则烛之肤内溶而逆案有故笺列而防之以为竒策复瞑目坐铎巡者报一鼔开目视则炙笺离披汗四溃出循肤而下悬者累累如画猿子母手接探涧果状堕几而矗者若怪石枯松层楼鋭塔竒者若嬉儿伏犬最竒者若老翁负子未角之牍奔而返顾蚁蜂蛄蚓攀縁而上其泛滥如江河点缀如珠玉者不数而其势澘然未已也余曰息焰可免乎吏请以末盐补其缺徐以其余为之垣烛烬不复壊也嗟乎烛以坚为体以明为用以不壊为材吾之烛岂固不良于他烛耶内有所炽不能自制而外无劲臣强籓相与周旋保持之吾且闭目焉故笺之防适以为病吾且以为奇策焉向非吏之请其不为弃物也哉余于是有感焉治安之国光大之朝或登一匪人行一戾政则众哓哓焉诉啧啧焉议矣及乎小人之党既繁而政之积弊益甚耳目习惯以为常非惟不形之言亦复不介于心而风俗始变国家始衰矣庸劣之君冥弗之觉方且以故笺治之者世岂少哉汉而唐而宋千载一辙吁其可慨夫盐之价非贵也吏之言贱也而可使吾烛为良烛然则兴治之策拯弊之才世未尝乏顾人不知用之耳载籍称扬侧陋询刍荛又曰为政在人余于是乎重有感  

谯楼鼓声记【`祝允明`】  

居卧龙街之黄土曲北鼓出郡谯声自西南来腾腾沉沉如莫知其所在呜呼鸣霜叫月浮空摩逺敲寒击热察公儆私若哀者若怨者若烦寃者若木然寡情者徒能煎人肺肠枯人毛髪催名而逐利吊寒人惋孤娥戚戚焉天涯之薄宦岭海之放臣岩窦之枯禅沙塞之穷戍江湖之游女以至惸孽背灯之泣畸幽翫剑之愤壮侠抚肉之叹迨于悲雅苦犬愁蛩困蚓且鸣号不能已呜呼鼓声之凄感极矣岁庚戌五月十八日丙夜闻之以为记  

胡贸棺记【`唐顺之`】  

书佣胡贸龙游人父兄故书贾贸少乏资不能贾而以善锥书往来诸书肆及士人家余不自揆尝取左氏歴代诸史及诸大家文字所谓汗牛塞栋者梢删次之以从简约既披阅点窜竟则以付贸使裁焉始或篇而离之或句而离之甚者或字而离之其既也篇而聨之句而聫之又字而聮之或聫而复离离而复聮错综经纬要于各归其类而止盖其事甚淆且碎非特他书佣往往束手虽士人细心读书者亦多不能为此贸于文义不甚解晓而独能为此盖其天窍使然余之于书不能及古人蚕丝牛毛之万一而贸所为则蚕丝牛毛之事也嗟乎书契之不能还于结绳书契又繁而不能还于简也固也然余所以编书之意逺矣非贸则余事无与成然贸非予则其精技亦无所用岂非所谓各致其能者哉贸平生无他嗜好而独好酒佣书所得钱无多少皆尽于酒所佣书家不问佣钱必问酒能餍否贸无妻与子佣书数十年居身无一垄之瓦一醉之外皆不复知也其颛若此宜其天窍之亦有所发也予年近五十兀兀如病僧益知捐书之乐视向所谓披阅点窜若雠我者盖始以为甘而味之也甚深则觉其苦而絶之也必过其势然也余既不复一有所披阅点窜贸虽尚以佣书糊口诸士人家而其精技亦虚闲而无所用然则古所谓不能自为才者岂独士之遇世然哉此余与贸之相与终始可以莞然而一笑者也予既不复有所披阅点窜世事又已一切无所与则置二杉棺以待长休贸无妻与子无一钱之蓄死而有棺无棺不可知念其为我从事乆也亦以一棺畀之而书此以为之劵呜呼百余年后有书或行于世而又或偶有好之者慨然追论其故所删次之人则予之勤因以不没而贸乃无以自见是余专贸之功也余之书此亦以还功于贸也虽然余既以披阅点窜为雠而岂欲后人又以披阅点窜知余也哉然则贸之硉硉勤苦从事于割截离合而一付之无何有之乡也与一醉亦无以异也其亦何憾之有  

核舟记【`魏学洢`】  

明有竒巧人曰王叔逺能以径寸之木为宫室器皿人佛以至鸟兽木石罔不因势象形各具情态尝贻余核舟一盖大苏泛赤壁云舟首尾长八分有竒高可二黍许中轩敞者为舱箬篷覆之旁开小窓左右各四共八扇启窓而观雕栏相望焉闭之则右刻山髙月小水落石出左刻清风徐来水波不兴用石青糁之船头坐三人中峩冠而多髯者为东坡佛印居右鲁直居左苏黄共阅一手卷东坡右手执卷端左手抚鲁直背鲁直左手执卷末右手指卷如有所语东坡现右足鲁直现左足各微侧其两肩相比者各隐卷底衣折中佛印絶类弥勒袒胸露乳矫酋昻视神情与苏黄不属卧右膝诎右臂支船而树其左膝左臂挂念珠倚之珠可歴歴数也舟尾衡卧一檝檝左右舟子各一人居右者椎髻仰面左手倚一衡木右手攀左趾若啸呼状居左者右手执蒲葵扇左手抚炉炉上有壶其人视端容寂若聴茶声然其船背稍夷则题名其上文曰天启壬戌秋日虞山王毅叔逺甫刻细若蚊足钩画了了其色墨又用篆章一文曰初平山人其色丹通计一舟为人者五为窓者八为箬篷为檝为炉为壶为手卷为念珠者各一对聮题名并篆文为字共三十有四而计其长曾不盈寸盖简桃核修狭者为之魏子详瞩既毕诧曰嘻技亦灵怪矣哉庄列所载称惊犹鬼神者良多然谁有游削于不寸之质而须麋了然者假有人焉举我言以复于我我亦必疑其诳乃今亲覩之繇斯以观棘刺之端未必不可为母猴也嘻技亦灵怪矣哉  

## 文章辨体彚选卷五百八十九

（明）贺复征 编  

○记三十【`议论体后同　以下学宫`】  

问国学记【`唐舒元舆`】  

先王建大学法以教国胄子欲驱人归义府也故设官区掌严大其事明公侯卿大夫必由是出元舆既求售艺于阙下谓今之大学犹古之大学将欲观焉以自为下士小儒未甞覩天子庠序欲往时先三日斋沐而后行行及门下脱葢下车循墙而趋请于谒者曰吾欲观礼于大学将每事问之于子可乎谒者许诺遂前导之初过于朱门门阖沉沉问曰此鲁圣人之宫也遂拜之次至于西有髙门门中有厦屋问之曰此论堂也予愧非鸿学方论不敢入导者曰此无人乃虚堂尔予惑之遂入见庭广数畞尽垦为圃矣心益惑复问导者曰此老圃所宅子安得欺我耶导者曰此积年无儒论故庭化为废地久为官于此者圃之非圃所宅也循廊升堂堂中无机榻有苔草没地予立其上凄惨满眼大不称向之意复为导者引又至一门问之曰此国子馆也入其门其庭其堂如入论堂俄又歴至三馆门问之曰广文也大学也四门也入其门其庭其堂如国子其生徒去圣人之奥如堂馆之芜嗟乎诗书礼乐国之洪源也浚其源天下可以光润窒其源天下为之顦顇故唐尧知其如此亦先命廷臣典三礼教胄子诞敷文徳于天下天下之屋皆可封及夏殷时其孟也则必能浚之其季也则皆自窒之自窒之时天下之屋皆可诛至周室有文武周公勃焉而作复唐虞之道行五六百年而付仲尼仲尼承之孜孜日夜席之不暇暖祖述之宪章之发挥于邹鲁恢张于洙泗上磨躏三光下垂之无穷其徒有入室者升堂者及门者散满天下虽丁周季而天下奸臣贼子犹解曰周孔之教不敢妄动以此则文之教岂可须臾而弛耶至嬴政犯之窒其源源未絶而自已絶于天矣汉初纔息干戈复浚其源而伏生公孙弘倪寛卜式之徒并出维持战争之汉二百年间无所没坠皆周公仲尼之力也国家用干戈取天下其道正于汉氏及辟儒宫立素王祠设学官命生徒崇盛馆宇固亦不下汉氏然自冦生幽陵军旅之事始胜俎豆故太学之道不得不衰凉今皇帝传大宝七祀生献呉濞蜀禅于邸庙枭夏逆首殛潞子奸帅拔魏世家此用两阶之舞可谓至矣今溟澥无扬波兵器可以蒙之虎皮矣乃大修周公仲尼之道之时也而太学且犹衰凉之若此岂非有司之不供职耶羣公卿士之不留意耶不然何使巍巍国庠寂寞不闻回也赐也说绎道义之声虽馆宇云合鞠为荒圃可谓大国虚设以自欺也愚甚不敢取且惧周公仲尼之道没坠于泉遂记其所荒之大畧以喻有司  

襄州糓城县夫子庙记【`宋欧阳俢`】  

释奠释菜祭之畧者也古者士之见师以菜为贽故始入学者必释菜以礼其先师其学官四时之祭乃皆释奠释奠有乐无尸而释菜无乐则其又畧也故其礼亡焉而今释奠幸存然亦无乐又不徧举于四时独春秋行事而已记曰释奠必有合乐国有故则否谓凡有国各自祭其先圣先师若唐虞之夔伯夷周之周公鲁之孔子其国之无焉者则必合于邻国而祭之然自孔子没后之学者莫不宗焉故天下皆尊以为先圣而后世无以易学校废久矣学者莫知所师又取孔子门人之髙第曰颜回者而配焉以为先师隋唐之际天下州县皆立学置学官生员而释奠之礼遂以着令其后州县废学而释奠之礼吏以其着令故得不废学废矣无所从祭则皆庙而祭之荀卿子曰仲尼圣人之不得势者也然使其得势则为尧舜矣不幸无时而没特以学者之故享弟子春秋之礼而后之人不推所谓释奠者徒见官为立祠而州县莫不祭之则以为夫子之尊由此为盛甚者乃谓生虽不得位而没有所享以为夫子荣谓有徳之报虽尧舜莫若何其谬论者欤祭之礼以迎尸酌鬯为盛释奠荐馔直奠而已故曰祭之畧者其事有乐舞授器之礼今又废则于其畧者又不备焉然古之所谓吉凶乡射宾燕之礼民得而见焉者今皆废失而州县幸有社稷释奠风雨雷师之祭民犹得以识先王之礼器焉其牲酒器币之数升降俯仰之节吏又多不能习至其临事举多不中而色不庄使民无所瞻仰见者怠焉因以为古礼不足复用可胜叹哉大宋之兴于今八十年天下无事方修礼乐崇儒术以文太平之功以谓王爵未足以尊夫子又加至圣之号以褒崇之讲正其礼下于州县而吏或不能谕上意凡有司簿书之所不责者谓之不急非师古好学者莫肯尽心焉糓城令狄君栗为其邑未逾时修文宣县庙易于县之左大其正位为学舍于其旁藏九经书率其邑之子弟兴于学然后考制度为俎豆笾篚罇爵簠簋几若干以与其邑人行事糓城县政久废狄君居之朞月称治又能载国典修礼典乐急其有司所不责者諰諰然惟恐不及可谓有志之士矣  

南安军学记【`苏轼`】  

古之为国者四井田也肉刑也封建也学校也今亡矣独学校仅存耳古之为学者四其大则取士论政其小则弦诵也今亡矣直诵而乙舜之言曰庶顽谗说若不在时侯以明之挞以记之书用识哉欲并生哉工以纳言时而扬之格则承之庸之否则威之格之言改也论语曰有耻且格承之言荐也春秋传曰奉承齐牺庶顽谗说不率是教者舜皆有以待之夫化恶莫若进善故择其可进者以射侯之礼举之其不率教甚者则挞之小则书以记之非疾之也欲与之并生而同忧乐也此士之有罪而尚未可弃者故使乐工采其讴谣讽议之言而扬之以观其心其改过者则荐之且用之不悛者则威之屛之僰之寄之之类是也此舜之学政也射之中否何与于善恶而侯以明之何也曰射所以致众而论士也众一而后论定孔子射于矍相之圃葢观者如堵使弟子扬觯而序黜者三则仅有存者由此观之以射致众众集而后论士葢所从来逺矣诗曰在泮献囚又曰在泮献馘礼曰受成于学郑人游于乡校以议执政或谓子产毁乡校何如子产曰不可善者吾行之不善者吾改之是吾师也孔子闻之谓子产仁人古之取士论政者必于学有学而不论政不取士犹无学也学莫盛于东汉士数万人嘘枯吹生自三公九卿皆折节下之三府辟召常出其口其取士论政可谓近古然卒为党锢之祸何也曰此王政也王者不作而士自以私意行之于下其祸败固宜朝廷自庆歴熈寜绍圣以来三致意于学矣虽荒服郡县必有学况南安江西之南境儒术之士与闽蜀等而太守朝奉郎曹侯登以治郡显闻所至必建学故南安之学甲于江西侯仁人也而勇于义其建是学也以身任其责不择剧易期于必成士以此感奋不劝而力费于官者为钱九万三千而助者不赀为屋百二十间礼殿讲堂视夫邦君之居凡学之用莫不严具又以其余增置廪给食数百人始于绍圣二年之冬而成于四年之春学成而侯去今为潮州轼自海南还过南安见闻其事为详士既徳侯不已乃具列本末赢粮而从轼者三百余里愿纪其实夫学王者事也故首以舜之学政告之然舜逺矣不可以庶几有贤太守犹可以为郑子产也学者勉之无愧于古人而已  

慈溪县学记【`王安石`】  

天下不可一日而无政教故学不可一日而亡于天下古者井天下之田而党庠遂序国学之法立乎其中乡射饮酒春秋合乐养老劳农尊贤使能考艺选言之政至于受成献馘讯囚之事无不出于学于此养天下智仁圣义忠和之士以至一偏一伎一曲之学无所不养而又取士大夫之材行完洁而其施设已甞试于位而去者以为之师释奠释菜以教不忘其学之所自迁徙偪逐以勉其怠而除其恶则士朝夕所见所闻无非所以治天下国家之道其服习必于仁义而所学必皆尽其材一日取以备公卿大夫百执事之选则其材行皆已素定而士之备选者其施设亦皆素所见闻而已不待阅习而后能者也古之在上者事不虑而尽功不为而足其要如此而已此二帝三王所以治天下国家而立学之本意也后世无井田之法而学亦或存或废大抵所以治天下国家者不复皆出于学而学之士羣居族处为师弟子之位者讲章句课文字而已至其陵夷之久则四方之学者废而为庙以祀孔子于天下斵木抟土如浮屠道士法为王者象州县吏春秋帅其属释奠于其堂而学士者或不预焉葢庙之作出于学废而近世之法然也今天子即位若干年颇修法度而革近世之不然者当此之时学稍稍立于天下矣犹曰州之士满二百人乃得立学于是慈溪之士不得有学而为孔子庙如故庙又壊不治今刘君在中言于州使民出钱将修而作之未及为而去时庆厯某年也后林君肇至则曰古之所以为学者吾不得而见而法者吾不可以毋循也虽然吾之人民于此不可以无教即因民钱作孔子庙如今之所云而治其四旁为学舍讲堂其中帅县之子弟起先生杜君醇为之师而兴于学噫林君其有道者邪夫吏者无变今之法而不失古之实此有道者之所能也林君之为其几于此者林君固贤令而慈溪小邑无珍产滛货以来四方游贩之民田桑之美有以自足无水旱之忧也无游贩之民故其俗一而不杂有以自足故人慎刑而易治而吾所见其邑之士亦多美茂之材易成也杜君者越之隐君子其学行宜为人师者也夫以小邑得贤令又得宜为人师者为之师而以修醇一易治之俗而进美茂易成之材虽拘于法限于势不得尽如古之所为吾固信其教化之将行而风俗之成也夫教化可以美风俗虽然必久而后至于善而今之吏其势不能以久也吾虽喜且幸其将行而又忧夫来者之不吾继也于是本其意以告来者  

虔州学记【`王安石`】  

虔州江南地最旷大山长谷荒翳险阻交广闽越铜盐之贩道所出入椎埋盗夺鼓铸之奸视天下为多庆厯中甞诏立学州县虔亦应诏而卑陋褊迫不足为美观州人欲合私财迁而大之久矣然吏常力屈于听狱而不暇顾此凡二十一年而后改筑于州所治之东南以从州人之愿葢经始于治平元年二月提点刑狱宋城蔡侯行州事之时而考之以十月者知州事钱塘元侯也二侯皆天下所谓才吏故其就此不劳而斋祀讲说候望宿息以至庖湢莫不有所又斥余财市田及书以待学者内外完善矣于是州人相与乐二侯之适乙而来请文以记其成余闻之先王所谓道徳者性命之理而已其度数在乎俎豆钟鼓管弦之间而常患乎难知故为之官师为之学以聚天下之士期命辨说诵歌弦舞使之深知其意夫士牧民者也牧知地之所在则彼不知者驱之尔然士学而不知知而不行行而不至则奈何先王于是乎有政矣夫政非为劝沮而已也然亦所以为劝沮故举其学之成者以为卿大夫其次虽未成而不害其能至者以为士此舜所谓庸之者也若夫道隆而徳骏者又不止此虽天子北面而问焉而与之迭为宾主此舜所谓承之者也蔽陷畔逃不可与有言则挞之以诲其过书之以识其恶待之以岁月之久而终不化则放弃杀戮之刑随其后此舜所谓威之者也葢其教法徳则异之以智仁圣义忠和行则同之以孝友睦婣任恤艺则尽之以礼乐射御书数滛言诐行诡怪之术不足以辅世则无所容乎其时而诸侯之所以教一皆听于天子天子命之矣然后兴学命之厯数所以时其迟速命之权量所以节其丰杀命不在是则上之人不以教而为学者不道也士之奔走揖让酬酢笑语升降出入乎此则无非教者髙可以至于命其下亦不失为人用其流及乎既衰矣尚可以鼔舞羣众使有以异于后世之人故当是时妇人之所能言童子之所可知有后世老师宿儒之所惑而不悟者也武夫之所道鄙人之所守有后世豪杰名士之所惮而愧之者也尧舜三代从容无为同四海于一堂之上而流风余俗咏叹之不息凡以此也周道微不幸而有秦君臣莫知屈乙以学而乐于自用其所建立悖矣而恶夫非之者乃烧诗书杀学士扫除天下之庠序然后非之者愈多而终于不胜何哉先王之道徳出于性命之理而性命之理出于人心诗书能循而达之非能夺其所有而予之以其所无也经虽亡出于人心者犹在则亦安能使人舍巳之昭昭而从我于聋昏哉然是心非特秦也当孔子时既有欲毁乡校者矣葢上失其政人自为义不务出至善以胜之而患乎有为之难则是心非特秦也墨子区区不知失者在此而发尚同之论彼其为愚亦独何异于秦呜呼道之不一久矣杨子曰如将复驾其所说莫若使诸儒金口而木舌葢有意乎辟雍学校之事善乎其言虽孔子出必从之矣今天子以盛徳新即位庶几能及此乎今之守吏实古之诸侯其异于古者不在乎施设之不专而在乎所受于朝廷未有先王之法度不在乎无所于教而在乎所以教未有以成士大夫仁义之材虔虽地旷以逺得所以教则虽悍昏嚚凶抵禁触法而不悔者亦将有以聪明其耳目而善其心又况乎学问之民故余为书二侯之绩因道古今之变及所望乎上者使归而刻石焉  

宜黄县学记【`曽巩`】  

古之人自家至于天子之国皆有学自幼至于长未甞去于学之中学有诗书六艺弦歌洗爵俯仰之容升降之节以习其心体耳目手足之举措又有祭祀乡射养老之礼以习其恭让进材论狱出兵授捷之法以习其从事师友以解其惑劝惩以勉其进戒其不率其所以为具如此而其大要则务使人人学其性不独防其邪僻放肆也虽有刚柔缓急之异皆可以进之于中而无过不及使其识之明气之充于其心则用之于进退语黙之际而无不得其宜临之以祸福死生之故而无足动其意者为天下之士而所以养其身之备如此则又使知天地事物之变古今治乱之理至于损益废置先后始终之要无所不知其在堂户之上而四海九州岛之业万世之策皆得及岀而履天下之任列百官之中则随所施为无不可者何则其素所学问然也葢凡人之起居饮食动作之小事至于修身为国家天下之大体皆自学出而无斯须去于教也其动于视听四支者必使其洽于内其谨于初者必使其要于终驯之以自然而待之以积久噫何其至也故其俗之成则刑罚措其材之成则三公百官得其士其为法之永则中材可以守其入人之深则虽更衰世而不乱为教之极至此鼔舞天下而人不知其从之岂用力也哉及三代衰圣人之制作尽壊千余年之间学有存者亦非古法人之体性之举动唯其所自肆而临政治人之方固不素讲士有聪明朴茂之质而无教养之渐则其材之不成夫然葢以不学未成之材而为天下之吏又承衰弊之后而治不教之民呜呼仁政之所以不行盗贼刑罚之所以积其不以此也欤宋兴几百年矣庆厯三年天子图当世之务而以学为先于是天下之学乃得立而方此之时抚州之宜黄犹不能有学士之学者皆相率而寓于州以羣聚讲习其明年天下之学复废士亦皆散去而春秋释奠之事以着于令则常以庙祀孔氏庙废不复理皇佑元年会令李君详至始议立学而县之士某某与其徒皆自以谓得发愤于此莫不相励而趋为之故其材不赋而羡匠不发而多其成也积屋之区若干而门序正位讲艺之堂栖士之舍皆足积器之数若干而祀饮寝食之用皆具其像孔氏而下从祭之士皆备其书经史百氏翰林子墨之文章无外求者其相基会作之本末总为日若干而已何其周且速也当四方学废之初有司之议固以为学者人情之所不乐及观此学之作在其废学数年之后唯其令之一唱而四境之内响应而图之如恐不及则夫言人之情不乐于学者其果然也欤宜黄之学者固多良士而李君之为令威行爱立讼清事举其政又良也夫及良令之时而顺其慕学发愤之俗作为宫室教肄之所以至图书器用之须莫不皆有以养其良材之士虽古之去今逺矣然圣人之典籍皆在其言可考其法可求使其相与学而明之礼乐节文之详固有所不得为者若夫正心修身为国家天下之大务则在其进之而已使一人之行修移之于一家一家之行修移之于乡邻族党则一县之风俗成人材出矣教化之行道徳之归非逺人也可不勉欤县之士来请曰愿有记故记之十二月某日也  

筠州学记【`曾巩`】  

周衰先王之迹熄至汉六艺出于秦火之余士学于百家之后言道徳者矜髙逺而遗世用语正理者务卑近而非师古刑名兵家之术则狃于暴诈惟知经者为善矣又争为章句训诂之学以其私见妄臆穿凿为说故先王之道不明而学者靡然溺于所习当是时能明先王之道者扬雄而已而雄之书世未知好也然士之出于其时者皆勇于自立无茍简之心其取与进退去就必度于礼义及其乙衰而搢绅之徒抗志于强暴之间至于废锢杀戮而其操愈厉者相望于先后故虽有不轨之臣犹低徊没世不敢遂其簒夺自此至于魏晋以来其风俗之弊人材之乏久矣以迄于今士乃有特起于千载之外明先王之道以寤后之学者世虽不能皆知其意而往往好之故习其说者论道徳之旨而知应务之非近议政理之体而知法古之非迂不乱于百姓不蔽于传疏其所知者若此此汉之士所不能及然能尊而守之者则未必众也故乐易敦朴之俗微而诡欺薄恶之习胜其于贫富贵贱之地则养亷逺耻之意少而偷合茍得之行多此俗化之美所以未及于汉也夫所闻或浅而其义甚髙与所知有余而其守不足者其故何哉繇汉之士察举于乡闾故不得不笃于自修至于渐磨之乆则果于义者非强而能也今之士选用于文章故不得不笃于所学至于循习之深则得于心者亦不自知其至也由是观之则上所好下必有甚者焉岂非信与令汉与今有教化开导之方有庠序养成之法则士于学行岂有彼此之偏先后之过乎夫大学之道将欲诚意正心修身以治其国家天下而必本于先致其知则知者固善之端而人之所难至也以今之事于人所难至者既几矣则上之施化莫易于斯时顾所以导之如何尔筠为州在大江之西其地僻絶当庆厯之初诏天下立学而筠独不能应诏州之士以为病至治平三年葢二十有三年矣始告于知州事尚书都官郎中董君仪董君乃与通判州事国子博士郑君蒨相州之东南得亢爽之地筑宫于其上斋祭之室诵讲之堂休息之庐至于庖湢库厩各以序为经始于其春而落成于八月之望既而来学者常数十百人二君乃以书走京师请记于予予谓二君之于政可谓知所务矣使筠之士相与升降乎其中讲先王之遗文以致其知其贤者超然自信而独立其中材勉焉以待上之教化则是宫之作非独使夫来者玩思于空言以干世取禄而已故为之着予之所闻者以为记而使归刻焉  

徽州婺源县学藏书阁记【`朱熹`】  

道之在天下其实原于天命之性而行于君臣父子兄弟夫妇朋友之间其文则出于圣人之手而存于易书诗礼春秋孔孟氏之籍本末相须人言相发皆不可以一日而废焉者也葢天理民彛自然之物则其大伦大法之所在固有不依文字而立者然古之圣人欲明是道于天下而垂之万世则其精微曲折之际非托于文字亦不能以自传也伏羲以降列圣继作至于孔子然后所以垂世立教之具大备天下后世之人自非生知之圣则必由是以穷其理然后知有所至而力行以终之固未有饱食安坐无所猷为而忽然知之兀然得之者也故传说之告髙宗曰学于古训乃有获而孔子之教人亦曰好古敏以求之是则君子所以为学致道之方其亦可知也已然自秦汉以来士之所求乎书者类以记诵剽掠为功而不及乎穷理修身之要其遁之者则遂絶学捐书而相与驰骛乎荒虚浮诞之域葢二者之蔽不同而于古人之意则胥失之矣呜呼道之所以不明不行其不以此欤婺源学宫讲堂之上有重屋焉牓曰藏书而未有以藏莆田林侯虙知县事始出其所宝大帝石经今上神笔以填之而又益广市书凡千四百余卷列庋其上俾肄业者得以讲教而诵习焉熹故邑人也而客于闽兹以事归而拜于其学则林侯已去而仕于朝矣学者犹指其书以相语感叹久之一旦遂相率而踵门谓熹记其事比年以来乡人子弟愿学者众而病未知所以学也子诚未忘先人之国独不能因是而一言以晓之哉熹对曰必欲纪贤大夫之绩以诏后学垂方来则有邑之先生君子在熹无所辱命顾父兄子弟之言又熹之所不忍违者其敢不敬而诺诸于是窃记所闻如此以告乡人之愿学者使知读书求道之不可已而尽心焉以善其身齐其家而及于乡达之天下传之后世且以信林侯之徳于无穷也是为记云  

余干州学记【`元李谨思`】  

余干既升州延平祝宜孙首典学事顾瞻礼殿凛焉欲压曰是非所以答曲成而蕲阴诱也春秋蒇祀尚顾歆兹则将何辞以告岁不登卒卒未遑又明年为有年亟谒诸邦伯邦伯亟捐赀以相有位竞劝为士翕然佐之既鸠既僝其材贞且良其栋视曩隆四尺飞檐特起其势欲翚缭之以阑楯饰之以朱碧重门棨戟森布礼行用币罔或不虔圣灵洋洋如临如对祝君曰邦伯之惠侈矣孰记其成为斯文千载计乎书来曰邦父兄子弟意也勿复辞余于是学也童子习之今去之二纪而逺旧殖荒落无以应来者敬谢不敏祝君曰邦父兄子弟必于斯且圣灵洋洋如临如对惟斯文也而后有以继有以贻必记诸余惟有记以来吾家泰伯横絶今古葢取范史及儒林旧论锻砺而驰骋之曰教道之结人心如此美则美矣而未大也教行于上古而契为之初自契至于汤迄有天下自汤至于武丁伊训每有师说命每言学绍契之功以化天下千余年殷化为周殷士之肤敏者皆为周有教之力耶余观周诰多士累云云犹未定然则有多于肤敏之士者矣叩马于牧野辟于朝鲜意犹未释然然则有先于肤敏之士者矣当时以为义在焉弗之可兵也洪范在焉弗之可臣也歌有采薇诗有麦秀一风二赋与雅颂并行于是世不为剏见不为骇闻而风俗成矣岂惟殷之教赖以不坠周因于殷以植遗教虽周犹嘉赖之周辙又东四代礼乐与鲁春秋逸而之洙泗之上书王书天昭天之命讨于天下周其犹天乎东周之志无所于酬而继周者又捷出则殷周奚择焉顾油油然曰某也殷人也援已坠之殷以自异乌在其为鲁司冦耶视乃厥祖于书曰公于诗曰客犹称微子仲终身焉将无类是乎若是惑滋甚请借汉以明之汉何以命孔吉为殷绍嘉侯嘻乎其兆见矣古之人古之人知言如齐太史甞语人以其故而孟僖子先得之吾在万世如见之蔽以二言夫殷祖契而孔氏其云礽夫教契肇端至孔门而大备微契则人近于禽兽而禹稷无完功微孔子则臣子之无所惧者胥而龙蛇虎豹以厉斯人而契之功熄大哉殷道其以教始终乎天欲报契也故以殷郊欲纡契之传也故以鲁祠孔子殷祭器归周而郊契犹八百年孔礼器归陈何有哉而祠于鲁达于天下千五百年而未止则夫中跲而旁奋暂寄而永垂昔也支而今也嫡以小宗之余复自为宗世世万子孙齐明以祭无穷期其为绍嘉孰大焉殷多先哲王在天可以冁然而笑矣吾将复于吾泰伯曰教道之格天心又如此嗟嗟殷士其逋播而为顽者不知其后之至此也其祼将而为肤敏者亦不知其后之至此也吾言或匡衡梅福所未发天地开辟教之始终圣贤之统绪天道人事之应咸具焉非邦旧游兴起斯文无以发余之言者矣前戊午祀先贤于学曰忠定家焉忠献此乎馆焉若文忠江公庚子之守吉也游焉息焉忠定之孙有丙子守安吉者焉爵徳齿不同而其归同久之复传说祝君谓当并祠余特笔并书之  

## 文章辨体彚选卷五百九十

（明）贺复征 编  

○记三十一  

尊经阁记【`明王守仁`】  

经常道也其在于天谓之命其赋于人谓之性其主于身谓之心心也性也命也一也通人物达四海塞天地亘古今无有乎弗具无有乎弗同无有乎或变者也是常道也其应乎感也则为恻隐为羞恶为辞让为是非其见于事也则为父子之亲为君臣之义为夫妇之别为长幼之序为朋友之信是恻隐也羞恶也辞让也是非也是亲也义也序也别也信也一也皆所谓心也性也命也通人物达四海塞天地亘古今无有乎弗具无有乎弗同无有乎或变者也是常道也是常道也以言其阴阳消息之行焉则谓之易以言其纪纲政事之施焉则谓之书以言其歌咏性情之发焉则谓之诗以言其条理节文之着焉则谓之礼以言其欣喜和平之生焉则谓之乐以言其诚伪邪正之辨焉则谓之春秋是阴阳消息之行也以至于诚伪邪正之辨也一也皆所谓心也性也命也通人物达四海塞天地亘古今无有乎弗具无有乎弗同无有乎或变者也夫是之谓六经六经者非他吾心之常道也故易也者志吾心之阴阳消息者也书也者志吾心之纪纲政事者也诗也者志吾心之歌咏性情者也礼也者志吾心之条理节文者也乐者也志吾心之欣喜和平者也春秋也者志吾心之诚伪邪正者也君子之于六经也求之吾心之阴阳消息而时行焉所以尊易也求之吾心之纪纲政事而时施焉所以尊书也求之吾心之歌咏性情而时发焉所以尊诗也求之吾心之条理节文而时着焉所以尊礼也求之吾心之欣喜和平而时生焉所以尊乐也求之吾心之诚伪邪正而时辨焉所以尊春秋也葢昔者圣人之扶人极忧后世而述六经也犹之富家者之父祖虑其产业库藏之积其子孙者或至于遗忘散失卒困穷而无以自全也而记籍其家之所有以贻之使之世守其产业库藏之积而享用焉以免于困穷之患故六经者吾心之记籍也而六经之实则具于吾心犹之产业库藏之实积种种色色具存于其家其记籍者特名状数目而已而世之学者不知求六经之实于吾心而徒考索于影响之间牵制于文义之末硁硁然以为是六经矣是犹富家之子孙不务守视享用其产业库藏之实积日遗忘散失至为窭人丐夫而犹嚣嚣然指其记籍曰斯吾产业库藏之积也何以异于是呜呼六经之学其不明于世非一朝一夕之故矣尚功利崇邪说是谓乱经习训诂传记诵没溺于浅闻小见以涂天下之耳目是谓侮经侈滛辞竞诡辩饰奸心盗行逐世垄断而犹自以谓通经是谓贼经若是者是并其所谓记籍者而割裂弃毁之矣寜复知所以为尊经也乎越城旧有稽山书院在卧龙西冈荒废久矣郡守渭南南君大吉既敷政于民则慨然悼末学之支离将进之以圣贤之道于是山阴令吴君瀛拓书院而一新之又为尊经之阁于其后曰经正则庶民兴庶民兴斯无邪慝矣阁成请余一言以谂多士余既不获辞则为记之若是呜呼世之学者得吾说而求诸其心焉其亦庶乎知所以为尊经也矣  

观徳亭记【`王守仁`】  

君子之于射也内志正外体直持弓矢审固而后可以言中故古者射以观徳徳也者得之于其心也君子之学求以得之于其心故君子之于射以存其心也是故躁于其心者其动妄荡于其心者其视浮歉于其心者其气馁忽于其心者其貌惰傲于其心者其色矜五者心之不存也不存也者不学也君子之学于射以存其心也是故心端则体正心敬则容肃心平则气舒心专则视审心通故时而理心纯故让而恪心宏故胜而不张负而不弛七者备而君子之徳成君子无所不用其学也于射见之矣故曰为人君者以为君鹄为人臣者以为臣鹄为人父者以为父鹄为人子者以为子鹄射也者射已之鹄也鹄也者心也各射已之心也各得其心而乙故曰可以观徳矣作观徳亭记  

泉州府学明伦堂记【`王慎中`】  

尧舜在上设五品之教振民于饱暖之余而免于禽兽之患三代循是以建学为之立其官师作其宫室辨其时物勅其条法甚修而綦隆而孟轲氏独知其指曰所以明人伦也民之不可使知虽尧舜犹病之而其聪明强敏有材智者杰然特出于众人其材之成足以践三年之道其过也至于殄行而惊世智之至足以察万物之理其蔽也则必为邪说以诬民先王取而命之曰士而教之于学其所为教有可得言者矣缟收端冔鞞绅綦偪之饰而裼袭委垂之宜琮璜琚瑀齐夏和鸾之节而步趋周折之度豆笾簠簋钟鼓管弦为之器而酬酢搏拊以为容典谟雅颂射御书数为之文而咏歌讲诵以为业耳目足以极视备听口与手足足以放言恣动然所以禁防而开发之者其为事详而为物博如此至其所以为是详且博者其迹可守而其妙不可为其形可名而其精不可言其通于天谓之命出乎命谓之性凝神于不见不闻之表黙化于无声无臭之中形器俱泯而思为无所日改月新而不自知其所以然其于所谓父子君臣长幼夫妇朋友者顾若疎阔而不治简略而无当葢孔子教于洙泗之濵述圣道以善其人待来者所可闻者文章所雅言者诗书执礼所不可语人而以待中人以上者彬彬见于鲁论所载颜曾冉闵之所答问曽不少及乎君臣父子长幼夫妇朋友之间而以孝为问者游夏二人者而已先王所以造士孔子所以诲人其可言者如此乌在其为明伦耶是不可以不知也习其教而不知其所以教繇是会其髙者以为发挥于性命而不悟其为人伦之本先王之道使其髙也而出于人伦是乃所以为异端而非所以为性命也守其卑者以为该贯乎事物而不察其为人伦之用先王之道使其卑也而外于人伦是乃所以为曲艺而非所以为事物也徳之不一俗之不同岂独学者失其体用哉以子贡之贤当其未悟犹思托于事君事亲以求息焉而少休乎为道为学之倦彼不知其所学者所以学为君臣父子夫妇长幼朋友也大学之道极于齐家治国平天下而家国天下固非蛮貊之邦鸟兽之羣也必有人焉居其间非谓之君臣则谓之父子非谓之夫妇则谓之长幼朋友也人有心知志意之精主乎内有耳目手足之动行乎外非之于君臣则之于父子非之于夫妇则之于长幼朋友者也先王之教使之凝神黙化致其心知志意以善其内又为之设其文采备其容器制其度数使有以禁防开发谨其耳目手足以善其外其通于性命者行乎事物其繇于事物者合乎性命其学于事物性命者贯乎人伦故其于家则父子亲长幼序夫妇别其于国与天下则君臣义朋友信故无一命之爵无尺土之阶而人物之性以尽齐家治国平天下之事毕得诐行邪说无繇而作民生其时无复震惊诬惑之忧其于君臣父子长幼夫妇朋友虽有所不知而坦然繇之是民之所以亲也亲而不能明民之所以为下也明之而使民亲焉士之所以为上也泉之有学国家所建教学之法则命于天子其来非一日矣士之聪明强敏能自致材智以见于世者往往繇之以出而未能得其所以教者郡侯俞公为政好以道徳抚循其民养其长老而训其子弟惓惓于徳之不一俗之不同以为是有责乎为士者又不鄙之为不足与进且知其民之已信而可用也乃与僚属咨议叶谋撤明伦堂之旧而新之以与士者讲习于此堂而委记于余余谓古者立教其具诚设然所使长治之者皆贤卿大夫以其素讲之学盛徳之成倡导而鼔舞之其于化民成材尤易以侯之贤专有长治之任而斯堂之作及其政成民信之日士之兴起发愤于斯时者宜益众咸思舍旧弃故以听侯之所为虽今之去古逺矣所以禁防开发之者其具难以一二追古而心知志意之精未有求于内而不得也得于内未有不得于外也学之则为士不学则为民上下之分可不勉与兴造之岁月则始于壬寅七月巳巳讫于十二月庚寅金取于帑之羡者其役巨体大而费不及民工不踰时亦可书也侯名咨伯平湖人繇工部郎中出为今官云  

潼闗卫修学记【`王维桢`】  

潼闗卫学初正统四年建夫卫肄武而置学焉葢敛才敷教俾之亲上严长之义明已乃讲干戈战阵之事则化濡兵强故学者论文而实武之禆也学故在卫东成化十年以避水患徙今所在西徙之时主者茍就圣庙制俭止三丈屋卑而陋他宜有咸缺自予游京师凡四渡潼闗见学輙叹焉当是时指挥姚胜祖掌卫事以为姚力且百举顾独后此问故则主在兵司嘉靖二十一年四明周君至于是发谋修学迁学左右十余家约官地偿之过当弗计制乃拓改殿两庑崇广皆倍昔始有棂星门有启圣祠有乡贤祠有名宦祠有神厨库有教官衙有号房又于其外横衢竖二坊东扁曰才全文武西扁曰道备圣贤分区布位增无创有周君之用心如此功且卒周君以忧去会姚指挥亦谢事诸遗木石狼弃而莫为理二十三年休寜汪君继覩之嚄唶焉询功未卒若干为露台为葺明伦堂为泮池学遂完美无缺当是时微汪君来念遗续断周君劳几废二十四年予以告复如闗望恢恢■〈火霍〉■〈火霍〉惊目快心焉已见渠水遶城中民就其门及舆人曰是即引潼水自南门入折流而注之泮池又北折而达于黄河则汪君为也于是又贤汪君叹焉是役也费金三百九十两有竒取诸修水闗之余者周君甞请抚按赵公刘公殷公浦公咸可之乃兴是二君者之备闗也选兵筹食慎费削浮乃此独务侈者重道而育才茍不可更袭也予扺家汪君按部华州遂问记且勅以训卫之学者夫训坊言备矣予能有加哉无已则申其义夫圣人之道亲亲长长而已兵凶战危又视其亲长轻焉武由之不振故其为教也使之诵诗书焉以明此也习干戈焉以卫此也不闻之夹谷之会乎跃阶挥兵立折强主出身以保君竟合两国之好以还向之所谓习俎豆人也故治乱殊遭文武异用两设互发定难而饰治莫踰乎圣人故曰圣人万世之师也诸士子观于坊瞻于庙讲于学寜无感发而振厉之乎周君名相癸未进士汪君名尚寜已丑进士并副使周君后指挥姚胜祖经歴王仁汪君役指挥孙埙千户王辅学既成法皆得书  

崇正书院记【`李杜`】  

昔先王以修身正心之道着而为治能使人自约于礼而泯其欲心故天下之风卒归于正而治教大行于后世其所以劝率而程督之者虽有其人与其具而非其所专倚而甚赖也使圣人之教天下而专赖于其人与其具则其人与具之所不及而其教且有所格而不行而不得谓之化国葢昔圣人虑天下之不治也必始于正道之壊而崇其滛僻故先有以辨其分而定其志其分田制禄都鄙有章沟涂有界以大统小以卑承尊葢其疆理封域之间固已截然其严翼肃乎其平章毋敢有越厥志者矣其国之老少自欢于服田力穯入孝出悌之中不知其为劳而忘其身之为贱其卿士大夫服官秉职兢兢然有不称之惧而若瘝于其身无慕尊贱侈之心而不见其为逸而忘其身之为贵此所谓游于化国虽开之以邪僻而有所不从故天下极治及周衰礼废列国交争则先王封国之制自诸侯壊之而卿士大夫各以兼并自雄于井邑之间而氓庶之贱始无以自相长养于畎畞之内上下交征欲怨并炽而先王之正道荡然不存矣孔子生于周末明治乱之原乃始嫉三家之僣礼昭两观之当诛堕郈费正丘甲思欲存先王之治于鲁而不可得乃与其徒讲于洙泗之濵其于富贵贫贱义利取舍为已为人处约处乐之言独惓惓而不置三代以前先王所以教士者三物六艺未甞汲汲于此也推其意葢伤先王之正道既不得以望之民隶而犹可冀于聪明强毅之士有以存之于不隳故使之终日于诗书执礼文行忠信要以鼔动而薫摩之使自泯其畔援歆羡之心则其不虑之知不学之能自有所扩拓以及于世而独发其藴于曾子曰吾道一以贯之千百年间未有明摘其藴者而濓溪周子独发之曰一者无欲也夫所谓欲者岂专以声臭安佚饮食男女哉生人之所不能无圣人之所不去也葢虽富贵贫贱死生功名语黙进退直婉取与尤不容处之以有欲之心有欲则二无欲则一有意则二无意则一矣道而至于无欲则饭糗茹草将终身而已矣被袗衣鼔琴二女果若固有而已矣不义而富且贵如浮云而巳矣其处上下也能为唐虞之禅泰伯之逃其齐死生也能为比干之死夷齐之饿以开一代之治则如周公之制作以立万世之极则如孔子之删述大哉一也斯其贯矣尧舜之精一非有所期于夫子而夫子之言道自不得不出于一贯夫子之一贯非有所期于周子之明其义自不得不出于无欲以无欲言道则虽夫妇之愚不肖皆可以与其知能而彼自欢于服田力穑入孝出悌之中者皆可以为圣人之徒而聪明强毅者得之则其不虑之知不学之能自能有所拓扩以及于世而彼刑名术数功名章句之徒殆将见之而内降闻之而起愧求正于吾党而有所不暇吾独怪夫释老之心可谓无欲矣而儒者攻之彼自反其心之无欲也与儒者同而儒者攻之则亦有所不服吾又有以破之而彼不得辞彼佛氏之心可谓无欲矣然其视天下之物皆以为无足欲也而善于忍辱忍辱之极也而至于无诤夫政失于朝则宜诤之于朝矣礼失于家则宜诤之于家矣道失于学则宜诤之于友矣未闻无诤而可者也彼不知吾之无欲也未甞欲诤也而不得不用之于不得不诤之时彼葢生全于儒者有诤之中而不知有诤之为功使世皆无诤则佛氏之死久矣老氏之心可谓无欲矣然其视天下之事皆以为无足为也遂至于搥提乎仁义絶灭乎礼乐则其言之失视佛氏益甚矣彼不知吾之无欲也正欲以端夫仁义礼乐之原使天下有所循而不乱而乃以为天下之乱皆始于仁义礼乐彼自生长于仁义礼乐之中而不知仁义礼乐之为功使世无仁义礼乐则老氏之死亦久矣噫彼其心之无欲也与儒者同而其功用不足以及于世则犹微有自私自利之意介乎其中而不免有悖于孔子之所谓一者是以圣人非之使其获生于圣人之世而得圣人而正之则其功用之所及又岂止于二氏哉二氏之流耻其功用之不显乃托于灵通报完精永年以自神其教则厚诬其师失益逺矣今世之閧然从之者不知其所以得而其閧然非之者不知其所以失故吾特本周子无欲之旨通乎一贯者以为崇正之论而并举二氏之无欲所以异于圣人者使世之学者如圣人之无欲而稍异于二氏则无不正矣噫先王之制其废已久既无以使人自得于无欲幸而有二氏者能自得于无欲矣而其几微之差又不足以有所及于物而反以为閧然从之之害则崇正之论岂得而不作哉万川沈公好古乐道甞梦寐濓溪示其所之及尹会昌度学之隙地以建神交之阁而写蜀山人所著太极于其上两庑为房聚其邑之良朝夕讲焉葢将明周子之学以达于孔氏而所作五行论述则又若有疑于周子旁通曲喻不固前闻四方之贤士多从之游者役竣以呈于督学宾岩何公公叹古学之晦而喜其复明于公也因命其额曰崇正书院而令请记于名笔公曰终当属李山人耳迨予至会昌则公已迁工部去京师公之门人诸君述其意于杜杜与公论学多师其说故虽其既去而犹乐为之记  

临朐县文昌阁记【`冯琦`】  

斗魁戴筐六星曰文昌宫按天文魁主日平旦建寅徳在东方故天官书曰魁海岱以东北也然则海岱诸郡宜祠文昌今天下学宫多祠文昌而吾朐当斗柄所建于其照临而独阙如也祠文昌自博士张君始张君来典邑庠谓间者科目晨星以堪舆之说建髙阁于东门故址为学宫左护因以奉文昌之祠计工程度官是土者及士大夫百姓争助之赀逾年未竣而邑侯至实始成之是役也以张君始以呉公终而移书不佞为之记余惟文明之代地絶天通人神不杂糅今祠家多援周天列星而以人事之斗北极也而命之为祖为师取斗四星图绘其象而谓之魁指戴筐六星为缟衣素舄青童白马而谓之文昌夫以悬象着明列宿之次乃能下而与人通其言语文字听其钟鼓管钥飨其牲牢酒醴此其说宜儒者所不道虽然神也而以人事之非礼也神也而以神事之则礼所不禁也今夫天之有帝也星之有君也星精降而为贤士大夫大圣贤之骑箕而列为星也说虽在耳目之外亦安得言地天絶不相通乎今当斗柄所建而为之祠洁粢盛备飨礼以昭大神而大神相之以兴起多士未可知也然而不敢恃也夫气之聚散势之向背地形也而移之于人此亦儒者所不道夫士受命于天乎受命于地乎吾以为在人而已世有不祠而福靡不耕而获今诸士无乃玩日愒月于修业实有所阙而以乞灵于堪舆天官家其谓之何虽然是举也国人属耳目焉将兴起其视听而澡祓其心志斯不亦累土以为师保乎然而不敢恃也古称文者精所聚也昌者扬天纪也天垂象君子则之诸士其一乃心凝乃神游精八极取材百代以掞天藻而敷国华为景星为庆云此其为文昌也大矣夫神有神之祀弗敢废也人有人之事弗敢失也神无废其祀人无失其事斯亦地絶天通人神不杂糅之义已若夫堪舆天官家言则余不敢道之也  

## 文章辨体彚选卷五百九十一

（明）贺复征 编  

○记三十二【`佛宇`】  

移佛记【`唐沈亚之`】  

元和四年三月五日杭州报恩寺长老与其乡闾父老将徙故佛像归复于其寺佛至乃飨父老白其由于亚之而求详录焉沈子曰西域之有神教流于东域中者其教像法其法者名曰佛自称曰天人师又曰世尊出其言亦曰经验其经之说佛去世而后摹其形焉像其真与众曕仰之故法之言像由斯也其或范金铁以为之合土木以为之坚之以脂胶饰之以丹漆五色然后形神俨然成其像举其数体有为尊而坐者有为卑而拱立者有跪如受教谕者有执乐而弦者吹者有具其形怪荷戈而勉强者有嗔目而叱咤者摹鬼神焉此为像之外者也其性之旨为戒慎焉正邪去以为渡济力导盲聋惊沉溺使民无不善如我仁谊慈惠然此为像之内者也又说有已来之生来生之后生为福则福应为祸则祸应因縁化而设其旨或由是举域大敬自天子达于庶人一信佛之来于今六百余年矣其间亦时神怪焉先天中其寺之佛事具如向之称者无何水火灾生民流沈溺于是邦其寺之佛事卑而拱立者跪而受教谕者执乐而弦者吹者卫而荷戈叱咤者皆毁散也其字皆落唯尊而坐者独岿焉而存由是纳去又重其装敬焉数岁其乡人后生敌恶者十诫其三四故此乡之人思其功力复求而归之与其敌恶诫而敬顺之道明矣嗟乎忠信仁义不舒信于人久矣而皆以已生来生之后因縁祸福之说化行矣今余因长老请余记移佛之由遂得道教之意所以意者欲使羣生随其机以培之其机髙者其性慧见其内像而内觉发其心而能至其正其机下者其性回见其外变而外觉反其心而后归其正是故精粗其内外之像以陈之  

彭州圆觉禅院记【`宋苏洵`】  

人之居乎此也其必有乐乎此也居斯乐不乐不居也居而不乐不乐而不去为自欺且为欺天葢君子耻食其食而无其功耻服其服而不知其事故居而不乐吾有吐食脱服以逃天下之讥而已耳天之畀我以形而使我以心驭也今日欲适秦明日欲适越天下谁我御故居而不乐不乐而不去是其心且不能驭其形而况能以驭它人哉自唐以来天下士大夫争以排释老为言故其徒之欲求知于吾士大夫之间者往往自叛其师以求容于吾而吾士大夫亦喜其来而接之以礼灵师文畅之徒饮酒食肉以自絶于其教呜呼归尔父子复尔室家而后吾许尔以叛尔师父子之不归室家之不复而师之叛是不可以一日立于天下传曰人臣无外交故季布之忠于楚也虽不如萧韩之先觉而比丁公之贰则为愈予在京师彭州僧保聪来求识予甚勤及至蜀闻其自京师归布衣蔬食以为其徒先凡若干年而所居圆觉院大治一日为予道其先师平润事与其院之所以得名者请予为记予嘉聪之不以叛其师悦予也故为之记曰彭州龙兴寺僧平润讲圆觉经有竒因以名院院始弊不葺润之来始得隙地以作堂宇凡更二僧而至于保聪聪又合其邻之僧屋若干于其院以成是为记  

大悲阁记【`苏轼`】  

大悲者观世音之变也观世音由闻而觉始于闻而能无所闻始于无所闻而能无所不闻能无所闻虽无身可也能无所不闻虽千万亿身可也而况于手与目乎虽然非无身无以举千万亿身之众非千万亿身无以示无身之至故散而为千万亿身聚而为八万四千母陀罗臂八万四千清浄宝目其道一耳昔吾尝观于此吾头发不可胜数而身毛孔亦不可胜数牵一髪而头为之动拔一毛而身为之变然则髪皆吾头而毛孔皆吾身也彼皆吾头而不能为头之用彼皆吾身而不能具身之智则物有以乱之矣吾将使世人左手运斤而右手执削目数飞雁而耳节鸣鼔首肯旁人而足识梯级虽有智者有所不暇矣而况千手异执而千目各视乎及吾燕坐寂然心念凝黙湛然如大明镜人鬼鸟兽杂陈于吾前色声香味交遘乎吾体心虽不起而物无不接接必有道即千手之出千目之运虽未可得见而理则具矣彼佛菩萨亦然虽一身不成二佛而一佛能遍河沙诸国非有它也触而不乱至而能应理有必至而何独疑于大悲乎成都西南大都会也佛事最胜而大悲之像未睹其杰有法师敏行者能读内外教博通其义欲以如幻三昧为一方首乃以大■〈施，冉代也〉檀作菩萨像端严妙丽具慈愍性手臂错出开合捧执指弹摩拊千态具备手各有目无妄举者复作大阁以覆菩萨雄伟壮峙工与像称都人作礼因敬生悟余游于四方二十余年矣虽未得归而想见其处敏行使其徒法震乞文为道其所以然者且颂之曰吾观世间人两目两手臂物至不能应狂惑失所措其有欲应者颠倒作思虑思虑非真实无异无手目菩萨千手目与一手目同物至心亦至曽不作思虑随其所当应无不得其当引弓挟白羽剑盾诸械器经卷及香华盂水青杨枝珊瑚大寳炬白拂朱藤杖所遇无不执所执无有碍縁何得无碍以我无心故若犹有心者千手当千心一人而千心内自相攫攘何暇能应物千手无一心手手得其处稽首大悲尊愿度一切众皆证无心法皆具千手目  

四菩萨阁记【`苏轼`】  

始吾先君于物无所好燕居如斋言笑有时顾甞嗜画弟子门人无以悦之则争致其所嗜庶几一解其颜故虽为布衣而致画与公卿等长安有故藏经龛唐明皇帝所建其门四达八版皆呉道子画阳为菩萨阴为天王凡十有六区广明之乱为贼所焚有僧忘其名于兵火中拔其四版以逃既重不可负又迫于贼恐不能皆全遂窍其两版以受荷西奔于岐而寄死于乌牙之僧舍板留于是百八十年矣客有以钱十万得之以示轼者轼归其直而取之以献诸先君先君之所嗜百有余品一旦以是四板为甲治平四年先君没于京师轼自汴入淮泝于江载是四版以归既免丧所甞与往来浮屠人惟简诵其师之言教轼为先君舍施必所甚爱与所不忍舍者轼用其说思先君之所甚爱轼之所不忍舍者莫若是版故遂以与之且告之曰此明皇帝之所不能守而焚于贼者也而况于余乎余视天下之蓄此者多矣有能及三世者乎其始求之若不及既得惟恐失之而其子孙不以易衣食者鲜矣余惟自度不能长守此也是以与子子将何以守之简曰吾以身守之吾眼可霍吾足可斮吾画不可夺若是足以守之与轼曰未也足以终子之世而已简又曰吾盟于佛而以鬼守之凡取是者与凡以是予人者其罪如律若是足以守之欤轼曰未也世有无佛而蔑鬼者然则何以守之曰轼之以是予子者凡以为先君舍也天下岂有无父之人与其谁忍取之若其闻是而不悛不惟一观而已将必取之然后为快则其人之贤愚与广明之焚此者一也全其子孙难矣而况能久有此乎且夫不可取者存乎子取不取者存乎人子勉之矣为子之不可取者而已又何知焉既以予简简以钱百万度为大阁以藏之且画先君像其上轼助钱二十之一期以明年冬阁成熈寜元年十月二十六日记  

杭州龙井院讷斋记【`苏辙`】  

钱塘有大法师曰辩才初住上天竺山以天台法化呉越呉越人归之如佛出世事之如养父母金帛之施不求而至居天竺十四年有利其富者迫而逐之师欣然舍去不以为恨呉越之人涕泣而从之者如归市天竺之众分散四去事闻于朝明年俾复其旧师黾勉而还如不得已呉越之人争出其力以成就废缺众复大集无几何师告其众曰吾虽未甞争也不幸而立于争地久居而不去使人以巳是非彼非沙门也天竺之南山山深而木茂泉甘而石峻汝舍我我将老于是言已策杖而往以茅竹自覆声动呉越人复致其所有镵崄堙圯筑室而奉之不期年而荒榛岩石之间台观飞涌丹垩炳焕如天帝释宫师自是谢事不复出入髙邮秦观太虚名其所居曰讷斋道潜师参寥告予为记予闻之师始以法教人叩之必鸣如千石钟来不失时如沧海潮故人以辩名之及其退居此山闭门燕坐寂黙终日叶落根荣如冬枯木风止波定如古涧水故人以讷名之虽然此非师之大全也彼其全者不大不小不长不短不垢不净不辩不讷而又何以名之虽然乐其出而髙其退喜其辩而贵其讷此众人意也则其以名斋也亦宜系之以词曰  

以辩见我既非见我以讷见我亦几于妄有叩而应时止而止非辩非讷如如不动诸佛既然我亦如是  

扬州龙兴讲院记【`王安石`】  

予少时客游金陵浮屠慧礼者从予游予既吏淮南而慧礼得龙兴佛舍与其徒日讲其师之说甞出而过焉庳屋数十椽上破而旁穿侧出而视后则榛棘出入不见垣端指以语予曰吾将除此而宫之虽然其成也不以私吾后必求时之能行吾道者付之愿记以示后之人使不得私焉当是时礼方丐食饮以卒日视其居枵然余特戏曰姑成之吾记无难者后四年来曰昔之所欲为凡百二十楹赖州人蒋氏之力既皆成盍有述焉噫何其能也葢慧礼者予知之其行谨洁学博而才敏而又卒之以不私宜成此不难也今夫衣冠而学者必曰自孔氏孔氏之道易行也非有苦身窘形离性禁欲若彼之难也而士之行可一乡才足一官者常少而浮屠之寺庙被四海则彼其所谓材者寜独礼邪以彼之材由此之道去至难而就甚易宜其能也呜呼失之此而彼得焉其有以也夫  

真州长芦寺经藏记【`王安石`】  

西域有人焉止而无所系观而无所逐唯其无所系故有所系者守之唯其无所逐故有所逐者从之从而守之者不可为量数则其言而应之议而辨之也亦不可为量数此其书之行乎中国所以至于五千四十八卷而尚未足以为多也真州长芦寺释智福者为髙屋建大轴两轮而栖匦于轮间以藏五千四十八卷者其募钱至三千万其土木丹漆珠玑万金之闳壮靡丽言者不能称也唯观者知焉夫道之在天下莫非命而有废兴时也知出之有命兴之有时则彼所以当天下贫窭之时能独鼓舞得其财以有所建立每至如此葢无足以疑智福有才略善治其徒众从余求识其成于是乎书  

庐山文殊像现瑞记【`王安石`】  

番阳刘定甞登庐山临文殊金像所没之谷睹光明云瑞图示临川王某求记其事某曰有有以观空空亦幻空空以观有幻亦实幻实果有辨乎然则如子所覩可以记可以无记记无记果亦有辨乎虽然子既图之矣余不可以无记也定以熈寜元年四月十日十年九月二十七日睹某以元丰元年十一月二十三日记  

兠率院记【`曾巩`】  

古者为治有常道生民有常业若夫祝除髪毛禁弃冠环带裘不抚耞耒机盎至他器械水土之物其时节经营皆不自践君臣父子兄弟夫妇皆不为其所当然而曰其法能为人祸福者质之于圣人无有也其始自汉魏传挟其言者浸滛四出抵今为尤盛百里之县为其徒者少几千人多至万以上宫庐累百十大抵穹墉奥室文衣精食舆马之华封君不如也古百里之国封君一人然而力殆不轻得足也今地方百里过封君者累百十飞竒钩货以病民民往往嚬呻而为涂中瘠者以此治教信让奚而得行也而天下若是者葢几宫几人乎有司常锢百货之利细若蓬芒一无所漏失仆仆然其劳也而至于浮屠人虽费如此皆置不问反倾府空藏而弃与之岂不识其非古之制耶抑识不可然且固存之耶愚不能释也分寜县郭内外名为宫者百八千余所兠率院在治之西八十里其徒尤相率悉力以侈之者也其构兴端原有邑人王庠所为记其后院主僧某又治其故而大之殿舍中严斋宫宿庐庖湢之房布列两序廐圉囷仓以固以密资所以奉养之物无一而外求疏其事而来请记者其徒省懐也噫子之法四方人奔走附集者衎衎施施未有止也予无力以拒之者独介然于心而掇其尤切者为是说以与之其使子之徒知已之享利也多而人蒙病巳甚且以告有司而谂其终何如焉  

分寜县云峯院记【`曾巩`】  

分寜人勤生而啬施薄义而喜争其土俗然也自府来抵其县五百里在山谷穷处其人修农桑之务率数口之家留一人守舍行馌其外尽在田田髙下硗腴随所宜杂植五糓无废壤女妇蚕杼无懈人茶盐蜜纸竹箭材苇之货无有纎巨治咸尽其身力其勤如此富者兼田千亩廪实藏钱至累岁不发然视捐一钱可以易死寜死无所捐其于施何如也其间利害不能以稊米父子兄弟夫妇相去若奕碁然于其亲固然于义厚薄可知也长少挨坐里闾相讲语以法律意向小戻则相告讦结党诪张事闗节以动视听甚者画刻金木为章印摹文书以绐吏立县庭下变伪一日百千出故虽笞朴徙死交迹一不以属心其喜争讼岂比它州县哉民虽勤而习如是渐涵入骨髓故县令长佐吏比肩常病其未易治教使移也云峯院在县极西界无籍图不知自何时立景徳三年邑僧道常治其院而侈之门闼靓深殿寝言言栖客之庐斋庖库庾序列两傍浮屠所用铙鼓鱼螺钟磬之编百器备完吾闻道常气质伟然虽索其学其归未能当于义然治生事不废其勤亦称其土俗至有余輙斥散之不为黍累计惜乐淡泊无累则又若能独胜其啬施喜争之心可信也或曰使其人不汨溺其所学其归一当于义则杰然视邑人者必道常乎庆厯三年九月与其徒谋曰吾排蓬藋治是院不自意成就如此今老矣恐泯泯无声畀来人相与图文字买石刻之使永永与是院俱传可不可也咸曰然惟其徒子思来请记遂来予不让为申其可信者宠嘉之使刻示邑人  

莱园院佛殿记【`曾巩`】  

庆厯八年四月抚州莱园僧可栖得州之人髙庆王明饶杰相与率民钱为殿于其院成以佛之像置其中而来乞予文以为记初莱园有籍于尚书有地于城南五里而草木生之牛羊践之求屋室居人焉无有也可栖至则喜曰是天下之废地也人不争吾得之以老斯足矣遂以医取资于人而即其处立寝庐讲堂重门齐苞之房栖客之舍而合其徒入而居之独殿之役最大自度其力不能为乃使庆明杰持簿乞民间有得輙记之微细无不受浸渐积累期月而用以足役以就自可栖之来居至于此葢十年矣吾观佛之徒凡有所兴作其人皆用力也勤刻意也专不肯茍成不求速效故善以小致大以难致易而其所为无一不如其志者岂独其说足以动人哉其中亦有智然也若可栖之披攘经营攟摭纎悉忘十年之久以及其志之成其所以自致者岂不近是哉噫佛之法固方重于天下而其学者又善殖之如此至于世儒习圣人之道既自以为至矣及其任天下之事则未甞有勤行之意坚持之操少长相与语曰茍一时之利耳安能必世百年为教化之渐而待迟久之功哉相薫以此再歴千余载虽有贤者作未可以得志于其间也由是观之反不及佛之学者逺矣则彼之所以盛不由此之所自守者衰欤与之记不独以着其能亦媿吾道之不行也已曾巩记  

贞静庵记【`陈继儒`】  

古者圣贤惟有经世法女事内男事外虔修刚柔以佐两仪之轨自竺干流沙二氏之教兴于是掷儒冠而冠黄冠裂儒衣而裹缁衣沿流导源甚则闺媛闼秀相与结伴而谈无生不死之理施钗金以布地剪纒锦以制幡贝叶莲花葢半属优夷女道矣是庵所栖为诸女真焚礼禅诵之所二六贝梵韵于树端灯光荧荧丙夜不息可谓■〈施，冉代也〉檀之香林玻璃之宝地也陆宫保先生以三教龙象为大总持为大护法遂以贞静命庵夫坚固清浄天地之体也惟贞故独立万物之先而不雕惟静故独当诸尘之垢而不扰既贞且静可以定觉海之澜登道岸之筏撤无明之网探罔象之珠何者生死二縁本无定体而妄者以炽风鼔之欲焰吹之胜劣顿燃忻厌交起故空中粘縳梦里山河递灭递生终无了际此不贞不静之所致也诸女真茍能思维此义则一弹指间金粟玉宸宛然接影蕋珠之宫兠率之院安知非是庵也耶昔散花天女欲转女身寻觅其身了不可得而三山五岳之巅如金母魏夫人踏白云而策青鸾者孰非昔日闺合之淑女哉余故记之于此以俟他日庵中人道成梵笈金书与诸上真共载其姓氏云  

文章辨体彚选五百九十二  

（明）贺复征 编  

○记三十三  

道州毁鼻亭神记【`唐栁宗元`】  

鼻亭神象祠也不知何自始立因而勿除完而恒新相传且千岁元和九年河东薛公由刑部郎中刺道州除秽革邪敷和于下州之罢人去乱即治变呻为谣若痿而起若蒙而瞭腾踊相视讙爱克顺既底于理公乃考民风披地图得是祠骇曰象之道以为子则傲以为弟则贼君有鼻而天子之吏实理以恶徳而专世祀殆非化吾人之意哉命亟去之于是撤其屋墟其地沉其主于江公又惧楚俗之尚鬼而难谕也乃徧告于人曰吾闻鬼神不歆非类又曰滛祀无福凡天子命刺史于下非以专土疆督货贿而已葢将教孝弟去竒邪俾斯人敦忠睦友祇肃敬让以顺于道吾之斥是祠也以明教也茍离于正虽千载之违吾得而更之况今兹乎茍有不善虽异代之鬼吾得而攘之况斯人乎州民既谕相与歌曰我有耉老公燠其肌我有病癃公起其羸髫童之嚚公实智之鳏孤孔艰公实遂之孰尊恶徳逺矣自古孰羡滛昬俾我斯瞽千岁之冥公辟其户我子洎孙延世有慕宗元时谪永州迩公之邦闻其歌诗以为古道罕用赖公而存斥一祠而二教兴焉明罚行于鬼神恺悌达于蛮夷不惟禁滛祠黜非类而已愿为记以刻山石俾知教之首  

淮阴侯庙记【`宋杨先韩`】  

蜀宪佥王公走书至渝谓先韩曰吾家获鹿旧有淮阴侯庙在土门西道北岸上即井陉口古战处也有宋庆厯间邢国陈荐庙碑元佑间东垣郑静睛重修庙记迨延佑庚申春孟庙史郄玉等卜迁于岸下栋宇翚飞像貌赫烜实耸观瞻今叙其更修岁月于先生记之俾镵诸石先韩不敢以衰耄辞窃谓记侯之事迹易明侯之本心难侯事迹载在史册所以兴刘踣项出竒制胜者人耳目所熟睹不待记而后明若侯之本心则有甚难明者焉司马公修通鉴用左氏传事体但据班马所书载侯拒武渉蒯彻游说之言初无畔意及书楚人告变陈豨邪谋则侯之本心不能以自明惟朱文公修通鉴纲目用春秋笔削推见至隐使忠臣义士无罪而见戮者得以自雪故于伪游云梦之事大书六年冬十二月帝会诸侯于陈执楚王信以归至洛阳赦为淮阴侯葢楚人告变特飞语耳实未有反谋也故纲目不以反书但书执楚王信以归不书其所执之由不去其楚王之爵明其无故见执也书至洛阳赦为淮阴侯以无故而被执则亦何罪之可赦又以何罪降而为侯乃使与哙等伍安得不怏怏耶十年九月书代相国陈豨反帝自将击之十一年冬破豨军春正月后杀淮阴侯韩信夷三族汉史载侯约豨反纲目削而不书不以反罪累侯也但书后杀淮阴豨方在代罪后之擅杀功臣不去侯爵以见侯之亡辜被戮书夷三族以甚后之残忍也后曷不念昔彭城破为楚军所虏困辱三年及侯击破齐杀龙且羽势穷求和后乃得归正位中宫微侯之力不及此果有畔迹亦宜俟帝还宫权其轻重帝寛大长者藉使不免其身亦必宥其子孙何至滛刑以逞哉帝闻侯死且喜且哀嗟乎人心天理不容泯灭喜者喜其假手吕后除一隐忧哀者哀其开国元勲孑无噍类且问将死何言曰悔不用蒯彻计帝捕彻至直辞以对帝释不诛以是知帝有仁心必不忍于赤其族也后忍于赤人之族不自知其身死肉未及寒吕氏男女无少长骈颈就戮亦可以见天道之好还矣余为此记按文公纲目用春秋书法以明我侯忠义之本心参以韩魏公留题诗曰家僮上变安知实史笔加诬贵有名卲康节亦有诗曰韩信事刘元不叛萧何惑汉竟生疑则纲目书法明侯本心者非一人私言乃万世之公论而侯之心亦可以暴白于天下后世而无憾矣今去汉千有余载井陉之道犹故也白鹿之泉未涸也当时王侯争雄如两蜗角莽为陈迹而侯之庙食兹土英灵如生由其平生刚大之气挫而愈壮精白之操涅而不缁自有不依形而立不恃势而存者使赵人畏敬奉承凛如一日固宜乃作迎送神之乐歌二章俾赵人岁时歌以祀侯云  

侯之来兮云为旗从阴兵兮万骑随侯入新庙兮水之湄柱石桓桓兮神貌巍巍鼗鼓渊渊矣杂奏笙篪牲牷肥腯兮清酒载酾神欣欣兮享我多仪神之返兮风为驭朱雀前驱兮玄武奔属神顾赵人兮容与锡尔多福兮驱疫疠祈旸得旸兮雨以时雨丰年穰穰兮多黍多稌民饱神徳兮太平既醉祇报庥兮何千万祀  

樊侯庙灾记【`欧阳修`】  

郑之盗有入樊侯庙刳神象之腹者既而大风雨雹近郑之田麦苗皆死人咸骇曰侯怒而为之也余谓樊侯本以屠狗立军功佐沛公至成皇帝位为列侯邑食舞阳剖符传封与汉长久礼所谓有功徳于民则祀之者与舞阳距郑既不逺又汉楚常苦战荥阳京索间亦侯平生提戈斩级所立功处故庙而食之宜矣方侯之参乗沛公事危鸿门振目一顾使羽失气其勇力足有过人者故后世言雄武称樊将军宜其聪明正直有遗灵矣然当盗之剚刄腹中独不能保其心腹肾肠哉而反贻怒于无罪之民以骋其恣睢何哉岂生能万人敌而死不能庇一躬邪岂其灵不神于御盗而反神于平民以骇其耳目邪风霆雨雹天之所以震耀威罚有司者而侯又得以滥用之邪葢闻阴阳之气怒则薄而为风霆其不和之甚者凝结而为雹方今岁且久旱伏阴不兴壮阳刚燥疑有不和而凝结者岂其适会民之自灾也邪不然则喑呜叱咤使风驰霆击则侯之威灵暴矣哉  

峻灵王庙记【`苏轼`】  

古者王室及大诸侯皆有宝周有琬琰大玉鲁有夏后氏之璜皆所以守其社稷镇其人民也唐代宗之世有比丘尼若梦恍惚见上帝得八宝以献诸朝且传命曰中原兵久不解腥闻于天故以此镇之即改元宝应是以知天亦分寳镇世也自徐州渡海歴琼至儋耳又西昌化县西北有山秀峙海上石峯巉然若巨人冠帽西南向而坐者里人谓之山落膞而伪汉之世封其山神镇海广徳王五代之末南夷有望气者曰是山有寳气上达于天舣舟其山斵山发石以求之夜半大风浪驾其舟空中碎之石峯之右夷皆溺死儋之父老犹有及见败舟山上者今独有钉石存焉耳天地之宝非人之所得睥睨者晋张华使其客雷焕发丰城狱取宝劔佩之终以遇祸坐此也今夫此山之上上帝赐宝以奠南极而贪昩亡知之夷欲以力取而巳有之其诛死宜矣绍圣四年七月琼州别驾苏某以罪遣于儋至元符三年五月诏徙亷州自念谪居海南三载饮咸食腥凌暴雨■〈风贝〉雾而得生还者山川之神实相之谨再拜稽首向西而辞焉且书其事碑而铭之山有石池产有紫鳞民不可犯石峯之侧有荔枝黄柑得就食持去即有风霆之变铭曰琼崖千里块海中民夷杂居古相蒙方壶蓬莱此别宫峻灵独立秀且雄为帝守宝世严恭庇荫嘉糓岁屡丰大小逍遥逐虾龙鶢鶋安栖不避风我浮而西今复东碑铭烨然昭亡穷  

仙都观三门记【`曾巩`】  

门之作取备豫而已然天子诸侯大夫各有制度加于度则讥之见于易礼记春秋其旁三门门三涂惟王城为然老子之教行天下其宫视天子或过焉其门亦三之其备豫之意葢本于易其加于度则知礼者所不能损知春秋者所太息而已甚矣其法之蕃昌也建昌军南城县麻姑山仙都观世传麻姑于此仙去故立祠在焉距城六七里由絶岭而上至其处地反平寛衍沃可宫可田其获之多与他壤倍水旱之所不能灾予甞视而叹曰岂天遗此以安且食其众使世之衎衎施施趋之者不已欤不然安有是邪则其法之蕃昌人力固如之何哉其田入既饶则其宫从而侈也宜庆厯六年观主道士凌齐曅相其室无不修而门独庳曰是不足以称吾法与吾力遂大之既成托予记予与齐曅里人也不能辞噫为里人而与之记人之情也以礼春秋之义告之天下之公也不以人之情易天下之公齐华之取予文岂不得所欲也夫岂以予言为厉巳也夫  

季子庙记【`叶适`】  

初赵公彦橚为晋陵县听民讼多族姻也所为讼者赀产割裂也子本货易也什伯必取铢两不舍壹于法而恩义絶贰以情而亷耻丧赵公曰噫殆将非亲戚骨肉耶奚不讼而犹讼也顾城阴寂寥有屋丛篲中大半摧塌曰季子庙也又叹曰彼薄千里之呉不王而食于此邑人顾忘之耶知争之为病知让之为贵今顾忘之耶宜不讼而犹讼也即市头改筑题曰有呉延陵季子之祠与僚佐奠谒尽敬二十余年矣人心感动之深浅视牒诉损益有考也而竹幽水清过者袚涤季子存矣夫余甞疑泰伯既遁于蛮染其俗以自晦则子孙之于文献礼乐非有先君之旧闻也季子何以能如羣圣贤之徳业歴见中国卿大夫所言皆中其过岂非命世杰识也哉至于父兄好勇轻死约不传其子而必传其弟则道固已行于家矣肯嗣呉迎治为文王可也何愿于子臧葢其志逺矣大矣让所以畜徳也毫厘之让足以灭丘山之争国犹未离乎争也不幸有毫厘之争则灭徳矣斯季子不为欤孟子曰无辞让之心非人也非人者形具而人非者之谓也又曰好名之人能让千乗之国茍非其人箪食豆羮见于色嗟夫孟子信以不让为非人而又以为非其人不能让乎何前后异指也繇后而言非其人不能让能之者泰伯至季子五人而巳是絶天下也繇前而言人皆能让天下皆季子也晋陵其邑人也有不能乎不察而已矣当以孟子前之言为正嘉定十一年  

赣州重修嘉济庙记【`文天祥`】  

今天子咸淳六禩大宗丞权左侍郎官李雷应被旨知赣州赣地大而俗嚣山寛而田狭俗嚣故易以噪田狭故易以饥侯未至以为难将至以为忧乃七月下车膏雨霈流嘉气坌集民声大和四郊以寜侯悦莫喻所从来也百姓歌之曰我土沨沨黍稷芃芃孰启我侯我神之功我氓蚩蚩牛犊熈熈孰相我侯我神之威侯惊召父老进而问故曰是何神也父老相率告于庭曰州之东有庙曰嘉济自秦汉以来血食至今我民司命匪神其孰尸之侯恤然曰我何以得此于神哉抑神实徳我我其有不致力于神乃肃笾豆乃洁牲牷晨起诣庙以谢以祈既竣事周视庭宇不遑于寜始建议营度刋木于厓浮竹于津厥材既坚厥工惟时植圯支仆撤去庳陋佣力奔走咸劝于事堂皇言言廊庑严严有门秩然有亭翼然于是神位具宜庙制大备王宫皇皇兖冕裳衣祠既毕则以其余修道逵以便来游者葺二浮梁以便絶江者钱竒二百万粟竒二百石悉出侯所节缩故役成而人不知明年四月侯除荆湖南路提点刑狱未行粟布在市蚕麦满野鸡犬相闻达于岭表讫侯去视始至如一日焉百姓复歌之曰奕奕庙貌我侯新之侯为我民匪神是私田有稻粱野无干戈微候之赐胡以室家屡舞仙仙伐鼓渊渊何以报侯万有千年予时卧山中州从事具本末来属予记其事予按祭法能御大灾则祀之能捍大患则祀之神之为灵昭昭矣谨叙次下方纳诸庙门为记  

重修解州闗侯庙开颜楼记【`明唐顺之`】  

呜呼汉建安迄今二千余年而侯之烈自缙绅先生与小孺子皆能道之赫赫若目前事其庙侯而尸祝之者自都会以至一井一聚且徧天下而解人之慕侯尤深烝甞伏腊尤虔以勤者以侯之为其乡人也解人之庙侯也久矣而为楼以栖乐者则始于国朝弘治时其扁曰开颜而楼蔽东西南三面若张幄然其南楼撤于正徳间东西两楼亦久且壊乡人某某等复醵金葺之又树坊其南以承楼之缺而侯之居益崇且严矣侯以死事于法得祀又侯故为将军封列侯汉制列侯将军得赐铙歌鼓吹其没而塟也得用军陈凯乐则乡人备乐舞祀侯宜也于是某等因其乡之士大夫员外郎丘君某来请文按侯始识先主于草莽卒然之遇而遂授之以肝胆死生之信至于﨑岖颠沛西东奔窜而其志愈不可夺窘于俘虏之中而其志愈明葢侯之大节磊磊如此而论者特称侯之雄勇冠世而深惜其功之不就以为侯之兵不先加于腹心之吴而先加于肘腋之魏不先加于藏戈背伺之呉而先加于露刄面拒之魏故其胜魏也未足以肥蜀而其信呉也乃足以自毙且操权之不敌也久矣操也且惧于侯之威至欲徙都以相避使侯当时先呉之未发而图之岂不可以得志噫此亦有数焉耳然使侯为摧锋拔城之将孰与使侯为伏剑死绥之将也侯始遇先主固相许以死而巳幸而得死侯又何求且夫摧锋拔城之将勲庸着于当时伏剑死绥之将风采传于后世勲庸在当时者身没而响微风采在后世者既逺则人愈悲而思之此固世之所以尸祝于侯而解人所以慕侯之深者也不然古之雄勇如侯而能摧锋拔城者岂少哉皆身没而响微可以观人心矣解之为州在太行上党之间昔人论五方之俗以为山西懻忮而好气而慷慨毅武竒节之士多出于其间若介子推先轸狼瞫蔺相如马服君诸人虽或死或不死皆耿然如寒氷皎日不负其志所谓伟男子者也侯从先主于﨑岖颠沛之中似子推威震乎敌国似相如马服其贾勇死敌又偶与轸瞫相类岂慷慨竒节之士多出于山西而侯其杰然者与今之山西古之山西也吾不知其俗之懻忮而好气于古何如而慷慨竒节之士抑岂无有出乎其间如古人者欤然则解人之所以拳拳于侯者非徒为侯也葢将以鼓其所趋而成其秉节倡义亲上死长之风也夫书以俟之  

## 文章辨体彚选卷五百九十三

（明）贺复征 编  

○记三十四【`以下祠堂`】  

桐庐郡严先生祠堂记【`宋范仲淹`】  

先生汉光武之故人也相尚以道及帝握赤符乗六龙得圣人之时臣妾亿兆天下孰加焉惟先生以节髙之既而动星象归江湖得圣人之清泥涂轩冕天下孰加焉惟光武以礼下之在蛊之上九众方有为而独不事王侯髙尚其事先生以之在屯之初九阳徳方亨而能以贵下贱大得民也光武以之葢先生之心出于日月之上光武之器包乎天地之外微先生不能成光武之大微光武岂能遂先生之髙哉而使贪夫亷懦夫立是大有功于名教也某来守是邦始构堂而奠焉乃复其为后者四家以奉祀事又从而歌曰云山苍苍江水泱泱先生之风山髙水长  

庄子祠堂记【`苏轼`】  

庄子蒙人也甞为蒙漆园吏没千余岁而蒙未有祀之者县令秘书丞王兢始作祠堂求文以为记谨按史记庄子与梁惠王齐宣王同时其学无所不窥然要本归于老子之言故其著书十余万言大抵率寓言也作渔父盗跖胠箧以诋訾孔子之徒以明老子之术此知庄子之粗者余以为庄子葢助孔子者要不可以为法耳楚公子微服出亡而门者难之其仆操棰而骂曰隶也不力门者出之事固有倒行而逆施者以仆为不爱公子则不可以为事公子之法亦不可故庄子之言皆实予而文不予阳挤而阴助之其正言葢无几至于诋訾孔子未甞不微见其意其论天下道术自墨翟禽滑厘彭蒙慎到田骈闗尹老聃之徒以至于其身皆以为一家而孔子不与其尊之也至矣然余甞疑盗跖渔父则若真诋孔子者至于让王说剑皆浅陋不入于道反复观之得其寓言之意终曰阳子居西游于秦遇老子老子曰而睢睢而盱盱而谁与居太白若辱盛徳若不足阳子居蹵然变容其徃也舍者将迎其家公执席妻执巾栉舍者避席炀者避灶其反也舍者与之争席矣去其让王说剑渔父盗跖四篇以合于列御冦之篇曰列御冦之齐中道而反曰吾惊焉吾食于十浆而五浆先馈然后悟而笑曰是固一章也庄子之言未终而昩者剿之以入其言余不可以不辨凡分章名篇皆出于世俗非庄子本意  

葢公堂记【`苏轼`】  

始吾居乡有病寒而欬者问诸医医以为蛊不治且杀人取其百金而治之饮以蛊药攻伐其肾肠烧灼其体肤禁切其饮食之美者朞月而百疾作内热恶寒而欬不巳累然真蛊者也又求于医医以为热授之以寒药旦朝吐之暮夜下之于是始不能食惧而反之则锺乳乌喙杂然并进而漂疽痈疥眩瞀之状无所不至三易医而疾愈甚里老父教之曰是医之辠药之过也子何疾之有人之生也以气为主食为辅今子终日药不释口臭味乱于外而百毒战于内劳其主隔其辅是以病也子退而休之谢医却药而进所嗜气完而食美矣则夫药之良者可以一饮而効从之朞月而病良已昔之为国者亦然吾观夫秦自孝公以来至于始皇立法更制以镌磨鍜炼其民可谓极矣萧何曹参亲见其斵丧之祸而收其民于百战之余知其厌苦惟悴无聊而不可与有为也是以一切与之休息而天下安始参为齐相召长老诸先生问所以安集百姓而齐故诸儒以百数言人人殊参未知所定闻胶西有葢公善治黄老言使人请之葢公为言治道贵清静而民自定推此类具言之参于是避正堂以舍葢公用其言而齐大治其后以其所以治齐者治天下天下至今称贤焉吾为胶西守知公之为邦人也求其坟墓子孙而不可得慨然懐之师其言想见其为人庶几复见如公者治新寝于黄堂之北易其敝陋达其壅蔽重门洞开尽城之南北相望如引绳名之曰葢公堂时从宾客僚吏游息其间而不敢居以待如公者焉夫曹参为汉宗臣而葢公为之师可谓盛矣而史不记其所终岂非古之至人得道而不死者与胶西东并海南放于九仙北属之牢山其中多隐君子可闻而不可见可见而不可致安知葢公不往来其间乎吾何足以见之  

李太白碑阴记【`苏轼`】  

李太白狂士也又甞失节于永王璘此岂济世之人哉而毕文简公以王佐期之不亦过乎曰士固有大言而无实虚名不适于用者然不可以此料天下之士士以气为主方髙力士用事公卿大夫争事之而太白使脱靴殿上固已气葢天下矣使之得志必不肯附权幸以取容其肯从君于昏乎夏侯湛赞东方生云开济明豁包含宏大陵轹卿相嘲哂豪杰笼罩靡前跆籍贵势出不休显贱不忧戚戏万乗若僚友视俦列如草芥雄节迈伦髙气葢世可谓拔乎其萃游方之外者也吾于太白亦云太白之从永王璘当由迫胁不然璘之狂肆寝陋虽庸人知其必败也太白识郭子仪之为人杰而不能知璘之无成此理之必不然者也吾不可以不辨  

齐州闵子庙记【`苏轼`】  

歴城之东五里有丘焉曰闵子之墓坟而不庙秩祀不至邦人不寜守土之吏有将举焉而不克者熈寜七年天章阁待制右谏议大夫濮阳李公来守济南越明年政修事治邦之耋老相与来告曰此邦之旧有如闵子而不庙食岂不大阙公惟不知茍知之其有不饬公曰噫信其可以缓于是鸠工为祠堂且使春秋修其常祀堂成具三献焉笾豆有列傧相有位百年之废一日而举学士大夫观礼祠下咨嗟涕洟有言曰惟夫子生于乱世周流齐鲁宋卫之间无所不仕其弟子之髙第亦咸仕于诸国宰我仕齐子贡冉有子游仕鲁季路仕卫子夏仕魏弟子之仕者亦众矣然其称徳行者四人独仲弓常为季氏宰其上三人皆未甞仕季氏甞欲以闵子为费宰闵子辞曰如有复我者则吾必在汶上矣且以夫子之贤犹不以仕为污也而三子之不仕独何欤言未卒有应者曰子独不见夫适东海者乎望之茫洋不知其边即之汗漫不测其深其舟如蔽天之山其帆如浮空之云然后履风涛而不偾触蛟蜃而不詟若夫以江河之舟楫而跨重海之滩则亦十里而返百里而溺不足以经万里之害矣方周之衰礼乐崩弛天下大壊而有欲救之譬如涉海有甚焉者今夫夫子之不顾而仕则其舟楫足恃也诸子之汲汲而忘返葢亦有陋舟而将试焉则亦随其力之所及而已矣若夫三子愿为夫子而未能下顾诸子而以为不足为也是以止而有待夫子甞曰世之学栁下惠者未有若鲁独居之男子吾于三子亦云众曰然退而书之遂刻于石  

司马温公祠堂记【`张耒`】  

盛徳之不作于世久矣古之所谓盛徳者不施而民信未甞动颜色见词气而天下从之若子弟之慕父兄故其为功也不劳而物莫之能御三代之亡圣贤不作而士之能有所立于世者亦多矣然皆费心殚力招天下而从之以其智胜之后能有成是何也徳不足而取办于其才故也故其所建立劳苦而浅陋夫岂不欲为盛徳之事哉葢其所积者有不足故也子产君子也犹曰惟有徳者能以寛服民其次莫如猛夫子产岂欲为猛哉以为徳之效实难惧夫好髙之难成也是以甘心于其次以求夫无失呜呼徳者子产之所难而况其下者乎故自秦汉而后更千有余岁而盛徳之士不作葢无足怪惟司马公事君而君敬之未甞求民而民与之非其类者有不合而无不信受其罚者有不悦而无敢谤其自洛入觐也郡邑田里至于京师观者十万环聚嗟叹至于泣下嗟乎此可以言语术智得之哉故其相天下也因物之所利而与之因人之所厌而更之从容指麾内外响应而天下无事矣葢自汉秦以来至公而盛徳之效始见于世可谓盛矣呜呼当大事处大疑勇者招敌智者招谋惟有徳而后万物服则夫二圣之所以用公其可知也夫  

平江府常熟县学呉公祠记【`朱熹`】  

平江府常熟县学呉公祠者孔门髙第弟子言偃子游之祠也按太史公记孔门诸子多东州之士独公为呉人而此县有巷名子游有桥名文学相传至今图经又言公之故宅在县西北而旧井存焉则今虽不复可见而公为此县之人葢不诬矣然自孔子之没以至于今千有六百余年郡县之学通祀先圣公虽以列得从腏食而其乡邑乃未有能表其事而出之者庆元三年七月知县事通直郎会稽孙应时乃始即其学宫讲堂之东偏作为此堂以奉祠事是岁中冬长至之日躬率邑之学士大夫及其子弟奠爵释菜以妥其灵而以书来曰愿有记也熹惟三代之前帝王之兴率在中土以故徳行道艺之教其行于近者着而人之观感服习以入焉者深若夫勾呉之墟则在虞夏五服是为要荒之外爰自太伯采药荆蛮始得其民而端委以临之然亦仅没其身而虞仲之后相传累世乃能有以自通于上国其俗葢亦朴鄙而不文矣公生其间乃独能悦周公仲尼之道而北学于中国身通受业遂因文学以得圣人之一体岂不可谓豪杰之士哉今以论语考其语言类皆简易疎通髙畅宏达其曰本之则无者虽若见诎于子夏然要为知有本也则其所谓文学固宜有以异乎今世之学矣既又考其行事则武城之政不小其邑而必以诗书礼乐为先务其视有勇足民之效葢有不足为者至使圣师为之莞尔而笑则其与之之意岂浅浅哉及其取人则又以二事之细而得灭明之贤亦其意气之感嘿有以相契者以故近世论者意其为人必当敏于闻道而不滞于形器岂所谓南方之学得其精华者乃自古而巳然也耶矧今全呉通为畿辅文物之盛絶异曩时孙君于此又能举千载之阙遗稽古崇徳以励其学者则武城弦歌之意于是乎在故熹喜闻其事而乐为之书至于孔门设科之法与公之言所谓本所谓道及其所以取人者则愿诸生相与勉焉以进其实使此邑之人百世之下复有如公者出而又有以一洒夫偷懦惮事无亷耻而耆饮食之讥焉是则孙君之志而亦熹之愿也公之追爵自唐开元始封呉侯我朝政和礼书已号丹阳公而绍兴御赞犹有唐封至淳熈间所朌位次又改称呉公云  

颜鲁公祠堂记【`唐庚`】  

上元中颜公为蓬州长史过新政作离堆记四百余言书而刻之石壁上字径三寸虽崩壊剥裂之余而典刑具在使人见之凛然也元符三年余友强叔来尹是邑始为公作祠堂于其侧而求文以为记余谓仁之胜不仁久矣然有时乎不胜而反为所陷焉命也史臣论公晩节偃蹇为奸臣所挤见陨贼手是未必然公孙丞相以仲舒相胶西梁冀以张纲守广陵李逄吉以韩愈使镇州而卢杞以公使希烈其用意正相类尔然于数君终不能有所伤而公独不免于虎口由是观之士之成败存亡岂不有命耶而小人轩然自以为得计不亦谬乎且吾闻古之尚友者以友天下善士为未足又尚论古之人诵其诗读其书思见其人而不可得则方且欲招屈子于江濵吉士会于九原葢其志所愿则超然慕于数千百载之后而况于公乎公之功名事业已絶于人而文学之妙亦不可及因其心画之所在而祠之此昔人尚友之意也甞试与强叔登离堆探石堂观其遗迹而味其平生则公之精神风采犹或可以想见也夫  

## 文章辨体彚选卷五百九十四

（明）贺复征 编  

○记三十五  

大义祠记【`明舒芬`】  

启嗣而有扈拒兵武兴而伯夷叩马夫岂昧于天命者哉君子曰语道者不以天语义者不以命传贤不易之道也禹传子而有扈不服非不知启之敬承为天与也惧后世非其人或得以据圣神之位然则书录甘誓不以家天下为兵祸之始耶君臣不易之义也武甞北面乎纣而一旦伐之若伯夷者岂不知武徳之圣而周命之时哉而叩谏之惧后世臣子一动于利将藉此以行弑逆而无所忌惮也呜呼二子当三代之盛犹将亡国杀身以为名教之计乌知有百世之下事尤异于是哉宋元之际道亡义灭而名教废弛举天下为俘馘而不以为耻奉君后以臣妾于故元而以免死为幸斯时也不有徐公举家不污之义则宇宙不几于覆邪方巴延入临安尽俘三宫百官诸王以北虽举城亦无有难行者惟公呼其二男一女诀奠于岳武穆王誓不与俱且从容择死所以火不克死复以水乃死呜呼拟公之忠则文天祥张世杰诸公盛矣而公不在其位拟公之节则李芾赵昻发诸公壮矣而公不在其职亦将拟公以鲁仲连不肯帝秦之义而行之亢烈则十倍于鲁连也自非蹈道之素乌有此举以回日月之光邪终古知名教之防而必不肯役于敌人者公之风葢不在于伯夷下矣公名应镳字巨翁谥正节事详宋史本传兹不及赘唯公以江山人旧有祠在县治北正徳已夘进士武进呉亚甫来尹县谓僻陋弗振非所以风江人也乃改建于东门之内通衢易腐支頺工不甚费九月吉遂告成事亚甫之政以节义教化为急务大率类此如近宸濠之乱人多观望唯亚甫与进贤令刘汝澄首正其逆贼之名移文上下则夫是祠之改建也岂徒然哉因忆成化间厓山建祀祀文张陆三公白沙陈公甫曰大忠祠是祠旧因公谥今改题曰大义庶足以表异公之心也呜呼大义明则名教植而君臣定矣  

唐陆宣公庙记【`薛瑄`】  

有唐三百年逢时建策所以成翊戴弘济之大功者累有其人至于学术纯正事君以格心为先论事以行义为急隐然有王佐之才者余于中唐独得一人焉陆宣公敬舆是已当建中艰危之际公居近地竭忠荩以筹划机宜代王言以感召人心虽提兵讨贼诸将是赖而其运谋帷幄再造唐室之功居多是皆载之信史天下后世所共知余置不论独推公有王佐之才者葢三代之佐皆以正君行义为本自汉以来为辅相者鲜克知此而其所论不过人才政事故无以清出治之源明义利之分以致主于王道独公之告徳宗者有曰一不诚则心莫之保一不信则言莫之行诚信之道不可以斯须去身必慎守而力行之又曰民者邦之本财者民之心心伤则本伤本伤则枝干凋瘁而根柢蹷拔矣夫知诚信不可不存则心必正知财利不可厚敛则义必行人君正心行义使天下万事粹然一出于天理之公此王道也惜乎公言虽大所告不合入相未久即有忠州之行而卒不得大行其志遂使后世论唐之贤相曰房杜姚宋而公不与夫岂知公有王佐之才使时君能用其言三代之治可待岂复贞观开元之盛而已哉故善论相业者当观其学术规模之大小不当以事功成与否而髙下之也史载公苏州嘉兴人即今之嘉兴府城北有公遗庙世传以为公之故宅前代碑志备载其事景泰二年知府事江西舒君敬上章以公乃唐之名臣忠节着于当时奏议行于后世其遗庙虽存自昔以来官无祭飨宜量给官钱修举春秋祀事以褒表忠贤激励臣节诏从其请又二年为景泰四年舒君以书来求记其事余惟世之为守者类以督办为能而于世教风化所闗者未甞留意独舒君卓然以表忠励俗为急乃论奏公之事迹于朝举久阙之文以秩登祀典庙貌益崇血食不泯其所以为天下后世人臣尽忠尽节之劝而有补于世教风化甚大是不可不记也遂述其事俾刻之石使千万世知崇举公祀以树风教于无穷者自我天朝始  

大忠祠记【`罗伦`】  

君臣父子之伦天之经地之义人之秉彛也不可解于心孟子曰生我所欲所欲有甚于生者死我所恶所恶有甚于死者不可解于心也若宋丞相文公天祥陆公秀夫枢密使张公世杰杀身成仁舍生取义参天地而独立贯万古而不往夫岂有为而然哉不可解于心也北人祸宋盛矣辽横于初富冦诸公折之金侵于中张郑诸公死之韩岳诸公御之元灭于终忠臣义士纷起而以死御之三公者其大也元帅渡江自鄂入卫上下惊叹卞彪说降断舌磔之以死自誓继立二王力竭势尽办香祝天■〈风贝〉风覆舟者枢密使世杰也外筹军旅内调工役正色行朝劝讲大学抱帝赴海从死十万者丞相秀夫也起义贑州乌合万余鼔行赴难出使皋亭奋骂不屈被留北营镇江亡归开督南剑袭执五坡目击崖山悲歌慷慨正气塞天就囚燕狱从容南向而后死者丞相天祥也三公者其死不同其心一也一者何也义之尽仁之至也于戏乐人之乐者忧人之忧食人之食者死人之事此公之所以为心也自古冦敌之祸未有盛于元矣宋亡则中国无主矣春秋之大义万世之大防在此也两国兴亡而已乎此公之所以为心也宋以仁厚立国礼义养士卒食其报自时厥后合尊之子卒嗣大统阴易元祚巳帝中华世主沙漠天之助宋踣而复起仁义何负于国哉先是伦谓陈公甫曰表异先贤教徳劝忠公甫以告佥宪陶君鲁君慨然曰吾事也崖山宋亡歴二百余年莽为丘墟表章之典有大此乎乃相地建祠于行宫以祀三公公甫题其额曰大忠立哀歌亭于西浒刻信国诸诗其下祠两庑以勤王义士伍隆起等附祀置田若干顷复伍氏之后一人主之君敏于为政多边功民赖之又出余力修废典是大有功于名教也于乎此祠成而忠义劝人极立此道明而纲常饬臣纪修矣  

陶桓公祠记【`罗伦`】  

太尉陶公讳侃字士行番阳人徙浔阳父丹呉扬武将军母新淦湛氏公少孤贫从察辟仕至太尉爵长沙郡公卒年七十六塟国南二十里策谥曰桓公有大功于晋谦勤忠恪雄毅明敏在军四十一年戎政整肃招徕以礼懐逺以徳屡当大冦所向克捷羣丑破灭自南陵至白帝数千里道不拾遗苏峻之役温峤推为盟主子丧不临竟趍石头斩峻兄弟王室载寜峻将冯铁杀公子瞻奔于石勒以为武将公使告勒勒召而杀之勒髙自标致比肩二刘操懿辈不顾也乃畏公如此魏晋之际浮虚成俗公深嫉之常语人曰大禹圣者乃惜寸阴至于众人当惜分阴岂可逸游荒醉生无益于世死无闻于后老庄浮华非先王之法言不可行也故其所立耿耿一节始终不渝朝夕运甓竹头木屑悉入掌举束穟茎栁不忘劬劳卓树殊勲弘济斯世功成身退屡欲逊位卧疾登舟去方镇若脱屣非明智卓行能与于斯乎梅陶称之曰机神明鉴似魏武忠顺勤劳似孔明魏武用智倾汉夫岂公之比哉公之忠诚凛秋霜而贯白日然观晋史庾亮之传应詹之书则疑有跋扈之心温峤之举毛寳之谋则见其有顾望之迹登天折翼弹血成文动可疑怪此中知所不屑而谓公有是事乎葢行髙致毁苏峻之诛庾氏愧憾世执朝权秉史笔者从而诬成之耳东坡苏公布衣呉澥咸辨其非紫阳朱子表而出之然后公之大节俟后而不惑也使公志行于永嘉则二帝必不至于北狩中原必不至于板荡行于咸和则北可枭石勒西可平李雄不偏安于江表矣奈何惠懐庸暗之主成帝削弱之资不足辅以有为也公曽孙潜方刘氏簒势已成自以晋世宰辅之后耻屈身异代述酒荆轲等作殆欲为汉相孔明之事而无其资于戏分莫大于君臣行莫大于忠孝公之祖孙无愧焉曽谓魏晋已降有斯人哉涂邑东有公读书台或少依外氏于此耳公母墓则好事者为之也公父母塟浔阳在都昌者意为近之今宪使陈公文曜宪佥陈公粹之修台创屋提学宪副夏公正夫名曰惜阴书院宪副洪公万善设祠像公于中以公曾孙靖节先生配焉将使后之人进而仕退而处景行先哲咸庶乎斯道也其禆世教大矣令尹葛君先后承襄是亦非俗吏之所能予故乐道之也  

铁汉楼记【`彭韶`】  

贤人君子耸声名于霄汉之上而能服乎当时信乎后世岂声音笑貌所能为哉诚而已诚积而久久则着而明凡同是心者孰不信且服哉不然无是心者也非人之所为者也宋至元佑号为多贤温公在政府东坡在翰林元城诸人为从官可谓盛矣然当熈丰之后犹再实之木于是绍圣继之奸相嗣虐羣贤尽斥元城刘先生始落宝文阁待制知南安军道改提举洪州玉隆观本军居住先生遂奉母夫人来寓宝界院又改少府少监未一年复徙岭南濒危数四初心不变东坡推服之曰真铁汉也后虽召还终不能安于朝屡斥以死死二年宋有金难呜呼此岂人之所能为哉想一时君相非不知先生之为贤然畏忌之以其阻吾为妨吾乐耳其心固计曰天下全盛委裘可治何藉彼迂儒辈于是君自圣而臣自贤驯致遇变不可救药所谓乐者竟亦何有而先生之道则昭然于后世矣南安旧祀先生于寓贤祠而宝界未有闻成化戊戌东海张汝弼来为守暇考图志得之叹曰先贤故居其可废邪适院之右廊楼毁撤而新之于时聂都山民献梓木一章长九丈径三尺数百年前物也冥符期会众咸惊异既以成是楼题曰铁汉葢先生至是始有专祠使来请记噫韶何足以知先生然窃惟名世之贤其道有三曰合内外一患难齐死生葢常变终始之极也志在责难已有愧辞是之谓欺先生忠孝正直言行一致未甞有声色货利之好是用献忠效职吾无怍焉内外不合乎持论从容临难失措是之谓诞先生遇惇三贬官一再徙恶地遇京又连迁谪曾无惧焉患难有二乎死生危迫狷者或惧先生于豪判之来槛车之征笑谈处之生死不一视乎全具斯道以立于世非至刚者不能东坡之言岂欺我哉抑闻先生学于温公公教之以诚且令自不妄语始退而櫽括七年而后可然则先生所立之卓其诚于中形于外与后之欲学先生者有所依据矣  

宋知潭州李忠烈公祠记【`李东阳`】  

成化五年春正月长沙府知府臣钱澍言臣所守宋潭州地按宋知潭州李芾当元兵之炽始至潭将画地而守日以忠义厉将士人皆殊死战有诱降者辄斩以徇城且陷芾召帐下沈忠遗之金曰吾力竭当死吾家人不可辱于俘汝尽杀之而后杀我忠辞不获命乃醉其家人徧刄之芾亦引颈受刄忠焚芾居还杀其妻子复至火所自杀是时先芾死者知衡州尹糓寓居城中冠其二子与其家人死于火参议杨震死于池后芾死者幕僚陈亿孙颜应焱潭民多举家自尽城无虚井缢于林者相望其事昭■〈日制〉在史传布扬在天下浃洽在郡人耳目而郡之祀事不立其为阙典甚不细臣巳立祀于芾所居故地以尹糓等配请着祀典仪物使有司永有所遵式事下礼部具春秋祭芾用豕一羊一粢盛备余各羊一制可越三年壬辰东阳展墓归至长沙拜公于其祠钱侯以为予潭人且簉属太史氏谓宜为记予惟自古有国家者莫不亡而萎弱困顿可悲痛者宜莫如宋宋之亡也仗节死义者数十人或止一身或连一家或暨其将佐而能使人感斆之深且速如李忠烈者亦寡矣宋亡后数十年其遗民故老尚隐思之忠烈死潭人至今道其事犹慷慨泣下呜呼是孰强之然哉忠义之在天下葢有不待生而存不随死而亡者茍顺且诚无弗从之矣论者固以为宋三百年养士之报然当时弃城卖国背位而逃者亦岂少哉微忠烈潭之人未必能死死未必能多忠烈守潭未半年而能感动人若是及其死举湖以南皆降天下之存亡所系可知也荆楚之间淫祀累千百而忠烈无血食地此岂可以示天下后世也继自今吾郡之人瞻望感厉为臣必忠为子必孝呜呼惟忠烈之风亦惟钱侯之功侯既祠公其岁祀必亲予为之作楚歌以祀公以纾潭人之思  

歌曰荒江澹兮冥冥悲风起兮洞庭灵之来兮扬舲载风旗兮驾云旌纷■〈釒截〉马兮如云奋前驱兮我军寜为宋鬼兮生不为俘彼雄而烈兮什伯其徒朝鹤唳兮水濵暮猿啼兮木下莽空城兮落日痛三户兮南楚楚之水兮荆之山灵之去兮奄复还酹桂酒兮三酌泛余涙兮潺湲余懐兮何极公之亡兮誓天与日芬菊兰兮蕉荔灵享祀兮终吉  

四贞祠记【`崔铣`】  

正徳壬申贼刼东胜掳掠妇女不辱被害者四人焉曰赵氏曰袁氏曰程氏曰平氏所司以闻诏给赙树楔如制越十有四年辛已潞守请于御史立祠小岭祀之得请乃命东火仇朴治工而朴以其赀助祠为堂者三楹为夹室者三楹左右廊各三楹卫则有垣出入有门祀用春秋卜日蠲羞有祝以帛嗟乎往之可言者四贞而已乎余闻之政始于怠极于废乐始于逸流于荒官始于得人放于乱邦嗟乎不其痛哉自阉人谷大用八人思蛊君以极其欲而燕游启八人又进刘瑾使慑廷论而士祸惨自论者欲司马刘公之为宰以攻马公而党与分自瑾逐少师刘公而相权失自杖言官而言路塞迁秩免患以赂而利门肆朱寜进而阉宠衰江彬入而巡幸兴官轻而颓民穷而盗桀夫思乱骄藩伺隙而生心矣当瑾时祸烈如焚怨韩司徒李梦阳刺骨矣众谓其必死也而免罗侨之谏呉廷举之论劾谓其必死也而免何塘之长揖知县王勲之不赂也而见重瑾败而永继永败而寜彬继命乱至矣刘少傅之辟位传尚书之抗奏寜濠叛矣胡世寜曹琥之持法孙燧许逵之死义嗟乎懿哉皆若如人政奚底于壊也是故扞辱之女可以观性秉节之臣可以观学  

重修文山祠记【`王守仁`】  

宋丞相文山文公之祠旧在庐陵之富田今螺川之有祠实肇于我孝皇之朝然亦因废为新多缺陋而未称正徳戊寅县令卲徳容始恢其议于郡守伍文定相与白诸巡抚巡按守巡诸司皆以是为风化之所系也争措财鸠工图拓而新之恊守令之力不再踰月而工萃圯者完隘者辟遗者举巍然焕然不独庙貌之改观而吉之人士奔走瞻叹翕然益起其忠孝之心则是举之有益于名教也诚大矣使来请记呜呼公之忠天下之达忠也椎髻异类犹知敬慕而况其乡之人乎逆旅经行犹存尸祝而况其乡之士乎凡有职守皆知尊尚而况其土之官乎然而乡人之慕之也三有司之崇尚之也三公之没今且三百年矣吉士之以气节行义后先炳耀谓非闻公之风而兴不可也然忠义之降激而为气节气节之弊流而为客气其上焉者无所为而为固公所谓成仁取义者矣其次有所为矣然犹其气之近于正者也迨其弊也遂有凭其愤戻粗鄙之气以行其冒嫉褊骜之私士流于矫拂民入于健讼人欲炽而天理灭而犹自视以为气节若是者容有之乎则于公之道非真所谓操戈入室者与吾欲备而论之以朂夫兹乡之后进使之去其偏以归于全克其私以反于正不媿于公而已矣今巡抚暨诸有司之表励崇饰固将以行其好徳之心振扬风教诗所谓民之秉彛好是懿徳者也人亦孰无是心茍能充之公之忠义在我矣而又何羡乎然而时之表励崇饰有好其实而崇之者有慕其名而崇之者有假其迹而崇之者忠义有诸巳思以喻诸人因而表其祠宇树之风声是好其实者也知其美而未能诚诸身姑以修其祠宇彰其事迹是慕其名者也饰之祠宇而壊之于其身矫之文具而败之于其行奸以掩其外而袭以阱其中是假其迹者也若是者容有之乎则于公之道非所谓毁瓦画墁者欤吾固备而论之以朂夫后之官兹土者使毋徒慕其名而务求其实毋徒修公之祠而务修公之行不媿于公而已矣因推其愧心之言而为之记  

象祠记【`王守仁`】  

灵博之山有象祠焉其下诸苗裔之居者咸神而事之宣慰安君因诸苗夷之请新其祠屋而请记于予予曰毁之乎其新之也曰新之新之也何居乎曰斯祠之肇也葢莫知其原然吾诸蛮夷之居是者自吾父吾祖遡曾髙而上皆尊奉而禋祀焉举之而不敢废也子曰胡然乎有庳之祠唐之人葢甞毁之象之道以为子则不孝以为弟则傲斥于唐而犹存于今毁于有痹而犹盛于兹土也胡然乎我知之矣君子之爱若人也推及于其屋之乌而况于圣人之弟乎哉然则祠者为舜非为象也意象之死其在干羽既格之后乎不然古之骜桀者岂少哉而象之祠独延于世吾于是益有以见舜徳之至入人之深而流泽之逺且久也象之不仁葢其始焉尔又乌知其终之不见化于舜也书不云乎克谐以孝烝烝又不格奸瞽瞍亦允若则已化而为慈父象犹不弟不可以为谐进治于善则不至于恶不抵于奸则必入于善信乎象葢已化于舜矣孟子曰天子使吏治其国象不得以有为也斯葢舜爱象之深而虑之详所以扶持辅导之者之周也不然周公之圣而管蔡不免焉斯可以见象之既化于舜故能任贤使能而安于其位泽加于其民既死而人懐之也诸侯之卿命于天子葢周官之制其殆仿于舜之封象欤吾于是葢有以信人性之善天下无不可化之人也然则唐人之毁之也据象之始也今之诸夷之奉之也承象之终也斯义也吾将以表于世使知人之不善虽若象焉犹可以改而君子之修徳及其至也虽若象之不仁而犹可以化之也  

## 文章辨体彚选卷五百九十五

（明）贺复征 编  

○记三十六  

王氏祠堂记【`明罗玘`】  

弘治二年十月金溪明谷王氏祠堂成其作自元年之十二月而统其事者廷懋也堂之广楹六之门如堂之楹而髙杀其四之一东西室各四楹器数齐湢庖库具在砻石为檐除四周如矩虚其中而甓之矢直砥平无兴尘泥阴雨若霁阖宗升堂奠位凝肃顾瞻羣主若见若语孝弟之心与涕俱生咸叹曰旧时吾祭不吾兴感若是也乡人之嚣嚣者曰甚哉王氏田入之饶成此其易也吾以为不然夫王氏田入之饶孰愈于庙赐之家禄入乎吾游京师见其藩则拔矣垣则夷矣碑踣而畜室焉者尽赐庙也问之其子孙不入是者几世矣又其甚者曰是既鬻矣族其尽夷筑为他氏之宫也至其大第以居髙轩以游则殚其禄入焉以与戚幸者争为长雄顾不少惜岂其力独歉于一庙耶葢其先世得无有贪功之过而滥及于非辜乎其不祀可坐而待也独其子孙之罪哉而此王氏者吾知之实自宋秘阁校理平甫五世孙彦逺居于此平甫荆国公之弟也当熈寜中一时小人皆附公敢行苛政以希贵富贵富公所柄也岂独靳于其弟乎而平甫竟以不显终其身要其心有切齿于公与小人之所为者此寛厚长者之风而为当世所窃笑然不知其固有可久而存者矣而彦逺又归自京陵依故土以居其不忘本根又如此而公之子雱雱之死无闻焉小人之祀不祀葢亦与贪功多杀者争入于泯灭而已耳无足论也祠之作庶其在此此天也夫岂牵于力哉鸣呼人亦孰不欲祀安知贪残苛暴者其不愈急乎而卒愈促观于此祠亦可少熄矣其族彦斯诚至是始克来请记吾以是为记亦以公为世劝云  

陈靖献公祠记【`李黙`】  

昔我太祖髙皇帝亲御戎马缔造家邦每以扶植纲常培养士气为首务故虽残元遗孽党桀吠尧犹必曲宥而全贷之以示万世人臣之义其固以为坚凝基祚奠安元元非此道无繇也厥后懿文皇太子薨髙皇巳有倦勤之意永惟付托重计深懐隐忧左顾右却赖有二三荩臣为之羽翼既而天降祸乱靖难师兴钟虡不移市朝按堵则我太宗文皇帝有再安宗社之功然齐黄诸人自以身受国恩不敢懐贰骈首就殱宣城陈公迪实与焉予在词垣时读公事状未甞不掩卷而悲也按公以洪武乙夘举于京闱辟本郡儒学训导甞为郡草万寿贺表上览而异之召拜翰林编修累迁云南左布政三十一年征为礼部尚书同受顾命是时兵起国势臲卼公等力陈计划南北相持者五年事既弗就公益抗节不逊遂并其子丹山等六人磔于东市临刑犹作五噫并死节诗至今读之使人潸然涙下岂其忠愤所感思以顽民自待者欤子紏之难忽死而仲请囚人固各有志诚不能以彼易此文皇帝甞曰彼食其禄自尽其心耳后钱习礼以练氏亲党恒不自安杨文敏公因事讽上上曰使练子寜尚在朕固当用之大圣人所以扶植而培养之者寜有已哉公死之日子孙孑无噍类百余年来宣人颇讳其事成化间郡守涂君观稍祀公于故里寻即罢废使英爽之气飘溘而无所依予甚悼焉嘉靖壬辰予以吏部郎谪判是邦亟求其后得公五世从孙太学生大林者而问之故乃谋诸前守余姚邵君烨具以状白于巡按御史虞公守愚督学御史闻人公诠请复置祠春秋荐享如大司马溧水齐公故事二公嘉许林亦奉地来献地当郡学之东公少读书处也予曰故祠以敝陋速壊今宜为久逺计乃旁购他地益之中为正堂奉公像以居又北为浩然堂各翼以两厢浩然北有方塘塘畔为水央亭其东为井最前为大门门东十余步为宛陵大节坊凡篚彛庖湢几榻百物毕备岁给扫除一人维祠据髙临旷宏丽瑰杰继今而往庶几其无速壊云尔祠成郡中学者咸嗟吁慕叹相与致私爱于公而谥之曰靖献先生遂因以名祠会予有持宪广东之命乃大会郡僚乡大夫羣执事以中牢诣祠寜神而告成事呜呼殷有三仁其志不同其心安也故足以献于先王不然死者复生生者愧矣由斯以观诸公情事夫又何疑乎  

显忠祠记【`姚涞`】  

国家当兴废之际必有抗节秉志之士润鼎齿剑视死如归出于横流烈熖之中以明委质无二之义若此者非求知于天下后世也顾天下赖名教以立茍有其人为世道虑者岂可执向背以为抑扬据成败以为轻重计祸福利害以为缓急予夺哉奉川戴公徳彛之死难也几百四十年里人讳而不称者夺于国威也涞自入史馆始知公之大节访诸其邑人类不能举其槩求之郡志则逸而不传惟科贡考仅列公名而又失其实按洪武二十七年及第之首则定海张公信而其第三人则公也公拜官编修侍讲而中改御史及左拾遗者则继世更定之制也先皇之所简拔嗣君之所录用其文学风谊固己见推于当世矣北兵南下长江不守公以身殉主祸延宗党此公死事之迹也作郡志者不知公立朝大畧尚存于国史徒见南雍立石镌公之名遂用其私臆以赝乱真置鄞人叶宗可于公之次妄题其下曰探花而抑公于是科诸进士之末是果何心哉痛乎忠义之易沦而文献之不足征也嘉靖戊子奉川邑侯陈君缟至涞为言公之忠陈君始请于观风者而祠之学宫犹未有专祀也越五载壬辰海虞钱君墦继宰是邑涞复告之曰发潜显忠守土职也戴公之祠弗称君盍图诸钱君作而言曰某为政思以劝忠善虽小犹将张之以示风教矧邑之嵩岱有如戴公者乎某之往也政无先此下车进诸生而咨之时则佥谐乃辟地于社学之左为宇三楹额曰显忠以祠公于中岁甲午祠成钱君率奉川子弟为文而酬之公之英灵洋洋乎罔不慕焉赫赫乎罔不肃焉凄凄乎罔不怆焉自儒流以至于樵夫牧竖自故老以至于妇人稚子始皆知诵公之忠烈而重嘉钱君之善于表章也夫文皇兴靖难之师固非常情之所仰测一时诸臣知齿刚舌柔之戒者莫不达权通变转危为安保其荣禄悔吝不及独公乃若逆天命拂人情至于严诛而不悔岂昩趋避于其间哉葢公守经之士也不可以语于绳墨之外是故有所可必有所不可有所能必有所不能壬午之死固公之所谓可而亦其自以为能者又安得有他顾哉非独公则然昔者帝王之革命仁济天下英雄之用武威震天下宜无不服者而一节之士顾欲与之较是非于危疑之间士各有志何世无之卞随务光之蹈稠水若不悦于汤而伯夷叔齐之入首阳若不悦于武汤武之圣不亏四子之介不贬揆道与义各得所安夫岂以相忤为病乎吊伐如圣人犹不免于守经之议则王蜀周苛龚胜孔融尧君素韩通诸臣之死又何怪乎且内难既平之后若曹国公李景隆歴城侯盛庸都指挥平安初相雠终相附而卒不免于罪洪熈之初下诏释建文诸死事者之家属昔人娶妇之喻在人者欲其从我在我者欲其詈人夫恤往固所以劝来兹非我祖宗之微意与此钱君立祠之义也或曰奉川之有戴公犹缑城之有方公也涞应之曰二公之死事同而其所以当死则异方公宠冠儒臣凡兵筹国议聴其谋断夫谋人之军师败则死之谋人之邦邑危则亡之方公任谋国之寄而构难速亡谁当执其咎者所谓一不成而万有余丧非特义所当死于势亦不得不死戴公则不然以旧君则可以死以同姓则可以无死使公而不死则为杨为金为胡为黄赎前愆而责后劳若无不可顾公徒以君臣之经而死非若出于迫与激者此其处死之难诚与方公差异嗟乎公躯已糜矣族已残矣所不可夺者独公之志耳语有之石可破也而不可夺坚丹可磨也而不可夺赤其公之谓与其公之谓与  

宝庆忠节祠记【`罗洪先`】  

甞观古之君子岂不欲成天下之事哉天之废兴不可取必时之得失不可强为以其不可强为而取必者横于中则顾虑观望之衅渐生而贞固恳切之诚日损固有假虽死无益之言以文其过而逃其讥皆失之于利害之较太深而是非之断不早易素履而蹈大讳其职此矣是故君子寜过于愚无寜失之巧寜正以败无寜幸以成寜决性命于万一不测之虞无寜腼面目以取偿于岁月不可希冀之会非昩时变也吾之是非其理固然不容解于心也不逆利钝故能成武侯之忠不必祸福故能大魏公之量然二公之时犹可言也屈平殒身于楚王疎斥之余令女矢志于曹氏尽絶之后生不足以图存没不足以蠲愤虽比于自经沟渎可也何暇计夫成与败益与否哉然而君子至今诵之宋至徳佑譬之垂絶不可捄药之人四方土崩非有同盟敌忾之助也万里孤臣非有殊知深结之恩也海岭播迁朝命不通非有重购严宪之诱迫也逺近送款靡沸成风非有单辞微文之谯擿也而宝庆以弹丸之地在楚西南之徼泰和曾公通判摄事守孤悬无援之垒当乗胜得志之酋毕命遂志与城俱亡其视国家创造之始臣主两得之秋果可同日语哉先儒有言曰死天下事易成天下事难此为不善处死者言之也公岂其人哉公名如骥字徳清举淳佑十年进士歴宜春大冶两县簿寿昌军判官转教授知进贤县改镇东制置江东安抚二司机置文字所在俱有善政不为赫赫之名最后用吕文徳等荐擢寳庆其死事之状郡史与家之志铭稍异按宋黄裳所为志铭元兵将薄宝庆也公遣弟如骏归曰吾既以身许国不得顾先人宗祀矣汝其图之弟泣与别复取考功印纸题其上曰谨将节义二字结果印纸一宗了却神游何处澄江明月清风澄江指泰和故乡也事亟矣书舍生取义一章于壁以明已志城将陷左右请迎降公叱之登于城投■〈资刂〉江死郡人义而殓厝之明年景炎改元太学生上书叙公功超五官赠敷文阁待制谥忠愍而郡史所云驱家口七人同死■〈资刂〉江志乃不载又二年弟如龙归榇与夫人锺氏同塟不言死地岂志铭亦少畧耶公死宋故元不为祠弘治丁已巡按御史曾公昻檄郡守马公自然具奏下巡抚都御史沈公晖议戊午合祀公参政贺公祠中春秋行事着为令祠故在郡东门外洪武初特祀贺公贺名兴隆长沙人甞从总制胡海洋克宝庆擒元将唐隆以功授宝庆指挥同知会元左丞周文贵复宝庆贺与力战死中乡髙皇帝闻而悼之赠行中书省参知政事而褒死之词拟之巡逺荣光昭回堂庑有秩独公死异代莫悉其事故次第始末用补郡史之缺余甞悲夫规计后利者多忽持身之正谊而髙谈达节者轻决维世之大闲因为记而寓私慨焉呜呼后之馈奠祠下者闻二公死事低徊向慕必且得其不容解于心者而无复惑于时势之变将于是非利害之际其亦尚有辨哉  

峡江练公祠记【`罗洪先`】  

余往读金川玉屑集不胜慨慕练公之为人然未详其生何地也嘉靖癸丑登玉笥九僊台道经废穴土人告以练氏先垄徘徊久之不遽信已而入永兴禅刹老僧自述坐累往往以练氏没田言且曰繇此南上三里许濒江有地曰三洲即其故居又南一舍至玉峡峡分为县公实今峡人也闻之戄然乃令前导至则荒烟衰草中门堂阶垣遗迹隐隐阶右数塜皆赦归之人姓名犹可歴指遂与赵生子良不觉痛哭流涕近邻黄氏长幼聚观者亦皆相向洒泣因道其家世甚悉练本淦东东山人至伯尚迁三洲是生公比及第复居淦城洪熈改元赦其家尽复故业于是东山三洲仍归练而以城居畀陈壻诸黄所言如此练故与黎黄刘三氏着闻黄邻练且世婣受祸独惨其土疆犬牙相入不怨厉已乃洒泣吐所未闻呜呼此岂有所利而为之乎始钱守琦因峡之请祠公凤凰山巅淦之人士哗曰公淦人也何与于峡至为书诟詈之峡不为变当是时故老凋丧惜未有以三洲告者三洲隶淦则淦祀隶峡则峡祀淦与峡皆公故乡何择焉陈乔名系庐陵临有俎豆六一产于吉水庙食恩江神不可度知其在彼乎在此乎祭于庙绎于祊两地交至自古已然淦人又何疑于峡也余独念淦之争者譬之家宝他攘是惧以公在淦则淦重也峡之争者譬之宗庙执事为荣以公在峡则峡重也夫能为淦与峡重者止一死尔夫人孰无死公独以死重淦与峡何哉忠于所事知其不得不然而又能即其心之所安故也故知公不得不死之心则知淦与峡不得不祀之心推今日不得不祀之心可以几前日不得不死之心此不得不死与不得不祀之心公不能要之淦与峡之人淦与峡之人亦不能私于公峡之争也淦固有言矣不谓吾可以已也而必祀之其心葢曰彼在淦者何与于我哉虽蒙诟詈无避也公之难也人固有辞矣不谓吾可以已也而必死之其心葢曰彼在人者何与于我哉虽戮妻孥无避也夫是谓之自靖自靖焉者自尽其心而后能安也夫仁人心也尽乎心则求仁得仁夷齐所以见贤于夫子也夷齐饿而商不亡百世以下闻者莫不兴起宜峡在所必争矣呜呼淦之祀公得所重矣独不思吾身亦有当重者乎峡之祀公得所安矣独不思吾心尤有当安者乎夫心之不得不然不独临难有之自言动食息至于纲常伦理日与吾遇者不知凡几而未有能即所安如峡之争祀者亦又何哉即使安之亦倐忽转移之间耳岂足比于公之一死也哉不是之辨而徒慨慕于公以为重其亦末矣钱之祠曰自靖故事惮登涉率请主祀之行署通判何公坚行县病其非礼始议改迁而知县王君陈策濮君桂相继成之濮移置山腹制颇湫隘何复捐俸辟其麓并仓址与故刹地广之下为求仁书院峻磴纡径直聫之祠朗豁弘深祀有常度仍亭其巅曰髙山仰止延眺其上三洲烟草尽入指顾呜呼公无身与家矣岂计夫人之祀与祀之去三洲逺与近哉然近三洲之不祀固益无以慰峡人之心也因记其役偹论之告后之慨慕于公者  

龙场阳明祠记【`罗洪先`】  

阳明王先生掲良知之学倡于天下天下之人师其说而鼓舞不怠者所在祠之无问曽至其地与否龙场故谪宦处当时所居皆手自筑树其栖迟咏歌之迹至今宛然能无思乎葺何陋轩君子亭之腐挠复亭其北龛主以奉之者始于宪副雪山某公某撤亭北壁夷坎剔秽中堂三楹旁翼两序前为门题曰龙冈书院周垣缭之守以传人者侍御麟阳赵公为先生乡人有气节而又嗜学故其勤若此祠成致侍御之命索余记者为宪使仰斋胡公尧时增饰未偹亲视其役复自为文以祀且遣使速记者今巡抚都御史须野张公鹗翼与宪使龙山张公尧年参政枫潭万公虞恺学宪髙泉谢公东山也余甞考龙场之事于先生之学有大辨焉夫所谓良知云者本之孩童固有而不假于学虑虽匹夫匹妇之愚固与圣人无异也乃先生自叙则谓困于龙场三年而后得之固有甚不易者则又何哉今夫发育之功天地之所固有也然天地不常有其功一气之敛闭而成冬风露之撼薄霜霰之严凝陨获摧败生意萧然其可谓寂寞而枯槁矣郁极而轧雷霆奋焉百蛰启羣卉茁氤氲动荡于宇宙之间者则向之风霆为之也是故藏不深则化不速蓄不固则致不逺屈伸剥复之际天地且不能违而况人乎先生以豪杰之才迈往之志振迅雄伟脱屣于故常于是一变而为文章再变而为气节当其倡言于逆瑾蛊政之时挞之朝而不悔其忧思恳欵意气激烈议论铿訇真足以凌驾一时而托名后世岂不快哉及其摈斥流离于万里絶域荒烟深箐狸鼯豺虎之区形影孑立朝夕惴惴既无一可骋者而且疾病之与居瘴疠之与亲情迫于中忘之有不能势限于外去之有不可辗转烦瞀以成动忍之益葢吾之一身已非吾有而又何有于吾身之外至于是而后如大梦之醒强者柔浮者实凡平日所挟以自快者不惟不可以常恃而实足以增吾之机械盗吾之聪明其块然而生块然而死与吾独存而未始加损者则固有之良知也然则先生之学出之而愈长晦之而愈光鼓舞天下之人至于今日不怠者非雷霆之震而前日之龙场其风霰也哉嗟乎今之言良知者莫不曰固有问其致知之功亦莫不曰任其固有焉耳亦甞于枯槁寂寞而求之矣乎所谓盗聪明增机械者亦甞有辨于中否乎夫良知虚寂无体其速发而善应不啻雷霆之鼓其机而人之忧愉恐喜咈顺拘肆之态磊礧出没于胸中日不知其凡几又不啻一龙场也然未有知之而动忍者彼其根株蔓引之潜滋而勉强格禁于既发此虽困顿扼抑之极将亦何益于进退生于忧患死于安乐岂亦有待其人乎葢忧悔吝而后可以言补过齐天寿而后可以言修身大受而不惧者内无所系者也苦难而不入者近有所安者也龙场固传舍也先生遇之一以为风霰一以为雷霆非先生其人荒烟深箐狸鼯豺虎故区而已矣谁为过之谁为祠之世之势位加于龙场何限考其所至犹传舍然而人之遇之者亦如逆旅之过目吾又未甞不有感于贤愚相逺而叹先生厚自贻也先生去龙场四十有三年而后有祠须野公持节来镇夷獠底定顾乃出榛莽履幽巉徘徊其地信宿不能舍去果何所慕哉  

三功祠记【`锺芳`】  

记曰君子闻鼓鼙之声则思将帅之臣将帅者三军之司命国之所系以为休戚存亡者也岭南自秦政失驭隔为殊域汉兴武帅奋庸前有路伏波博徳后有马伏波援至宋又有狄武襄公青皆赫然以勲烈显百世之下秩祀而无替焉博徳当武帝时与楼■〈舟召〉将军杨仆击南粤军东南摧锋陷坚而博徳所将仅千余人多方招徕功顾百之可谓得绥逺之仁援佐光武奉命讨征侧将二万人涉数千里若拉枯朽所过缮城郭穿渠以利民申明约束骆越奉行马将军故事者二十年可谓得经畧之宜青机敏沈毅宋皇佑间侬贼叛乱岭表震叠而能以蕃落骑絶险破之拔身戎行名动华夏可谓得折冲之勇夫三子者克敌之功同而所就各异青勇以致义博徳仁以济威而援也政以弘泽要之各有攸当焉侬贼暴强已甚战不力则大事偾矣故贵刚克兵瞬息万变上首功者或反坚敌慱徳败粤人因乗其衅而招之此以不杀止杀也故贵柔克兵戒战胜生骄阔畧后事每启他衅援独不鄙其民而经制之与之更生是兼二子之长而又有终也夫政不足而后有刑刑不足而后有兵兵已矣以政终焉所以生之也援其最优矣乎或曰青以后事付孙沔不欲专其美博徳绥定事史畧其文二子葢无愧于援也理或然欤梧城东旧有尉迟敬徳庙太守周任改祀三子名三功祠致仕太守石君邦柱属芳记芳故绎其实以诏后人俾知三子所以为功匪酷烈多杀之为贵也  

常熟县二烈祠记【`唐顺之`】  

昔人论女子从一于夫比于臣从一于君之义自古奸人簒窃而其故臣不幸以才见籍录于斯之时彼有弃瑕用雠之图而我有佯合观衅之便茍其党有可携事有可济则逞于一击以诛雠而复国若王司徒之于卓段司农之于泚此其势逆而其事之难以必者也彼有弃瑕用雠之图而我坚委质策名之谊寜死而不二其心寜死而不二其君若豫让王蠋之说此其势顺而其事之可以必者也二者其所处不同而其要于自尽则一也是故生也而无迂身于徼幸之嫌死也而无自经于无济之愧女子之于夫则亦有然者矣甞读史所载孙翊妻之事而壮之当二凶贪于翊妻之色而杀翊也妻既见窘逼于是藏机匿哀阳许二凶以婚而缓其期阴结故将为援须二凶以婚入而遂刄之雪不共天之愤于闺闼杯酒之间斯亦可快矣若夫二烈之事则异于是其夫以羁旅浮寄江壖非有可以豫藉之势环而指者皆凶人之党也非有肘腋可结之援方张岛之诬其夫以盗而沉之于江岛遂欲室其妇而岛之党欲室其女于是妇与其女仓惶阖门自刄以死呜呼可谓烈矣虽然二人者岂不欲手揕雠人之胸如孙妻之为以报夫与父哉而势有不能也则一死而其事办矣故甞合孙妻与二烈之事论之茍机有可乗而速忿以必死则杀身而无益茍事无可济而濡忍以有俟则危逼而近辱此亦其所处不同而其要于自尽则一也二烈死时凶党裒其尸而焚之其事秘无人能发之者后数年巡按陈君蕙诇得其事岛与其党始伏辜此葢足以见节义之气有时而必伸淫凶之诛有时而必不能逭也欤二烈者固不必手揕雠人之胸而后为快矣事既毕于是知县罗君鸿为之立祠以祀扁之曰二烈而无锡安君如石请余为之记呜呼此义行不特所以劝节其亦深所以惧凶也欤是有闗于世教大矣烈妇某姓其夫某姓而逸其名相传自通州而徙常熟之某镇也  

董孝子祠记【`沈一贯`】  

寜波府治南六十步有汉董孝子庙孝子讳黯字叔达江都相六世孙鄞人也少孤独与母俱百顺咸聚邻人王寄者富而无行董母与王母相见各言其子而寄病之殴董母孝子归而母方蒙被卧孝子跪请罪母曰无他也我失言致寄辱也因不起孝子哀毁营塟终不言报雠俟王母卒且塟手刄寄以祭而自诣官请死事闻和帝释弗诛加旌焉又辟为郎中不就卒初孝子母嗜大隐溪水孝子以逺不能致徙居之后人以慈溪名县云而在鄞者即其故居祠之唐大厯间刺史崔殷修之自为记其母像在南郊草堂中宋祥符间钱亿迎归于庙而请于朝赐孝子号纯徳征君建炎初令林叔豹庆元间令朱堂咸修其庙我朝洪武初勑封为董孝子之神命有司岁以六月六日致祭用特牲正统二年守郑珞修其庙国子祭酒陈敬宗为之记今万厯间守蔡公贵易谓神母处殿偏非礼谋于鄞令周君之基首斥镪买邻民地而节推张君似渠捐俸拓新之其后海宪丁公此吕呉公鸿洙守呉公安国倅黄君钟会别驾施君朝恩令华君士标翁君宪祥相继成焉一贯为之记记曰昔之祀典甞滥矣明兴髙皇帝秩正百神于吾郡独祀孝子夫孝常徳也循陔恋闱无他异表见则莫骇而传孝子之传以杀寄异也虽然曷异焉古人之行非其时而偶值其难则异当其时而无所事难则常伟而当亦常耳不常可以哄一时而不可以传万世今之伟孝子者伟孝子之处寄母有道矣吾有母人亦有母快吾母而不顾人之母令茕无所依以死锡类推恩道不如是隐忍以塟人之母而甘心焉然则寄母固孝子养而孝子塟也此所为孝子重者也顾是未足以既孝子余谓若孝子者可谓当而无瑕矣而世未有明焉夫报仇之说礼虽着之节侠则名之而上者不载于令急私忿而藐其公则下无王曲邻人而置不问则上无王皆瑕徳也若孝子则当而不可瑕何则殴人至死法应死寄之当辟也久矣第不检不可坐而检非吾忍于是而听之有司必以疑轻而吾终有不报之寃故寜以身易寄死而毋烦有司非轻其上以为不能为吾杀寄不可以杀寄祁之上故也然则孝子何独善处寄母尤善处法无憾于亲而有辞于君矣是故其赦我也可生其祀我也可飨葢余少而艳孝子事索之汉史无有时则妄以为汉如孝子者多而史不暇故焉既读张敏传而悟其繇当是时有人侮辱人父者其子杀之朝廷赦其死因定其议以为轻侮法而敏驳之以为开私杀之路除其令岂以是格孝子故不传耶不知寄有死罪不止于侮辱孝子杀死罪人与杀侮辱者异非不愿听之有司而势不可不为私杀孝不忘君正足传也和帝方用敏议而于孝子又宥且征之亦可谓无颇刑无失赏矣史于是乎失书余恐后之人有孝子之心而失其中行轻杀人以快其父母之私而卒不免于吏议则谓孝子之事不可法否则谓后世无汉史之厚而不咎其讲之不精也故阐之  

二陆先生祠记【`屠隆`】  

夫贱华贵实惇士之操鞶帨雕虫太上之所不由故世之巨人鸿徳厌薄浮躁谓无所用之然而椎鲁之夫亦往往逃焉乃臧孙氏所称三不朽不废立言矣洪荒而后神圣大贤其所竖立者朗掲六合为万世规茍不托之文士之竹素乌能传之无穷与天壤共敝乎即尼父恂恂笃行而手定六籍告来世五千言非文章耶夫老氏岂不冲然玄素也不佞仰观于日月之华五星之彩云霞璀灿山川焜耀然后悟此道之贵也议者谓张司空华而不实少文者率借口焉夫诚使徳超太上功轶三五焉用文为若犹未也奈何奓口而诋天下巨丽之业司空妙识博综多闻寜独辨海鳬龙鲊之属称神智雄藻哉其大者精忠奋于国家款诚信于幽冥通儒硕望彬彬质有其文故可贵也二陆先生早岁以天才赡逸见赏司空所操管涌于奔泉烂于天星吾固特不论史称平原伏膺儒术非礼不动即敦龎本实之士奚过焉士龙清识要自伟然矣或谓其周旋昏乱之朝卒与祸会为缺知几之神夫黄鹄游于污池祥鸾铩于棘林葢亦属有天命非由人事岂其时若稽叔夜龙性矫举薄富贵若绦笼而亦卒不免岂文章之过也观平原临收白帢从容神色自若此其气量宏逺其于死生了矣夫学至于了死生岂易及哉其生也驰大誉于九州岛而其死也精魂感于二仪乃鸿丽之文两先生霍焉竞爽至使君苗烧砚蔡公流血呉会秀异之气实发于两公譬之天鸡始鸣曜灵启途其有功于来兹大矣两先生华亭人而青浦者故华亭西鄙今两先生墓实在青浦则今固青浦人也不佞来令兹邑既已祀两先生学宫复为之建祠专祀焉而并考其平生之操履使知不佞之所愿执鞭从事者不独以其文是役也不佞实捐俸首事终之者部民陈谟蔡论而祠墓则俞孝亷显卿所捐上田皆好义有志者得并书  

呉孝子祠堂记【`王衡`】  

呉孝子者讳璋宫保公父也孝子母陆幼孀而贫选入给事诸王府已随王之饶孝子弃家求母者二十年既得见则毋疾已革矣孝子为刲股活之将至邸三日而卒孝子负骨归塟是生宫保公呉氏以贵显富厚者累世世至今岁丙申呉之子孙始谋特为祠祀孝子属予为记予详次其事而知孝之悳果通于天也今夫人介然情欲之感其甚至于齐梦觉一死生然不得其愿而死者何限而以史所载孝子之至囓指而动剖肝而活觅鲤鲤至祝槿槿生则何以若是捷哉天道也有天之天离合应违犹水中之日萑苇障之或验或不验而人之天以毛髪肉骨相属离以精神呼吸相召取若燧之于日也岂有感而不应者哉呉孝子事类朱寿昌寿昌生不识母日昩昧焉望途而索其所不可知其为力难而孝子辛苦丐乞仰鼻息于尊王贵珰之手似易而犹难而其卒皆至于得母顾寿昌之母优游禄养者又数年理不宜以沟壑死而陆母之得出也距其死三日耳片息之视若有所待而留者使孝子犹得以肉代糜以申其一日之养天之祚孝子甚怪而巧不可谓之不幸也葢昔者唐徳宗以天子之尊物色其母四十余年竟不得徒望祭追号以纾其慕思此岂其力有不足哉天子之意侈而匹夫之诚专天固有至有不至也彼其饥寒暴露足茧口吃梦啽呓而觉呻呼徙倚侧息于宫墙咫尺之间此其一日足当四十年其可以得母无惑矣今天下太平之日久圣明在宥鳏寡孤独得所父母子女无生而离析之忧而世多服牛络马射功利四方轻去其亲而不及顾者比比也岂非人心之天见于迫穷而隐于丰泰欤今呉之子孙方袭荣累富不自诩其门世阀阅而能追惟原本于艰难困阨之时思深哉岂但阐扬先徳而已乎呉之不替也于此观之矣  

## 文章辨体彚选卷五百九十六

（明）贺复征 编  

○记三十七【`以下官署`】  

中书政事堂记【`唐李华`】  

政事堂者自武德已来常于门下省议事谓之政事堂故长孙无忌起复授司空房玄龄授左仆射魏征授太子太保皆知门下省事至髙宗光宅元年裴炎自侍中除中书令执宰相笔乃移政事堂于中书省记曰政事堂者君不可以枉道于天反道于地覆道于社稷无道于黎元此堂得以议之臣不可悖道于君逆道于人黩道于货乱道于刑克一方之命变王者之制此堂得以移之兵不可以擅诛权不可以擅施货不可以擅蓄王泽不可以擅夺君恩不可以擅间私雠不可以擅报公爵不可以擅私此堂得以诛之事不可以轻入重罪不可以生入死法不可以剥害于人财不可以擅加于赋情不可以委之于幸乱不可以启之于萌伐紊不赏削紊不封闻荒不救见馑不惊逆谏自贤违道伤古此堂得以杀之故曰庙堂之上罇俎之间有兵有刑有梃有刃有斧钺有鸩毒有夷族有破家登此堂者得以行之故伊尹放太甲之不嗣周公逐管蔡之不义霍光废昌邑之乱狄公正庐陵之位自君弱臣强之后宰相主生杀之柄天子掩九重之耳燮理化为权衡论思变成机务道变轻身祸败不可胜数列国有传青史有名可以为纠身之诫  

待漏院记【`宋王禹偁`】  

天道不言而品物亨岁功成者何谓也四时之吏五行之佐宣其气矣圣人不言而百姓亲万邦宁者何谓也三公论道六卿分职张其教矣是知君逸于上臣劳于下法乎天也古之善相天下者咎夔至房魏可数也是不独有其德亦皆务于勤尔况夙兴夜寐以事一人卿大夫犹然况宰相乎朝廷自国初因旧制设宰臣待漏院于丹凤门之右示勤政也至若北阙向曙东方未明相君启行煌煌火城相君至止哕哕鸾声金门未辟玉漏犹滴撤葢下车于焉以息待漏之际相君其有思乎其或兆民未安思所泰之四夷未附思所来之兵革未息何以弭之田畴多芜何以辟之贤人在野我将进之佞人立朝我将斥之六气不和灾眚荐至愿避位以禳之五刑未措欺诈日生请修德以厘之忧心忡忡待旦而入九门既启四聦甚迩相君言焉时君纳焉皇风于是乎清夷苍生以之而富庶若然总百官食万钱非幸也宜也其或私雠未复思所逐之旧恩未报思所荣之子女玉帛何以致之车马器玩何以取之奸人附势我将陟之直士抗言我将黜之三时告灾上有忧色构巧词以恱之羣吏弄法君闻怨言进谄容以媚之私心慆慆假寐而坐九门既开重瞳屡回相君言焉时君惑焉政柄于是乎隳哉帝位以之而危矣若然则死下狱投逺方非不幸也亦宜也是知一国之政万人之命悬于宰相可不慎欤复有无毁无誉旅进旅退窃位而茍禄偹员而全身者亦无所取焉棘寺小吏王禹偁为文请志院壁用规于执政者  

定州阅古堂记【`韩琦`】  

庆厯八年夏五月天子以河朔地大兵雄而节制不专非择帅分治而并抚其民不可始诏魏瀛镇定四路悉用儒帅兼本道安抚使而定以不肖辱其选既让不获命至则竭愚修职尚惧不能称上所以付与之意退而思迹古名臣之轨躅以自策励且患其汨于多务而志之弗虔会郡圃有坏亭岁久不葺于是广之为堂既成乃摭前代良守将之事实可载诸图而为人法者凡六十条绘于堂之左右壁而以阅古为堂名夫古犹今也古之人为屏翰授鈇钺而能成异政立竒功而今或不能者何也盖其待已也不贤而足其报禄也必利而安持是以望政成而功立不其难哉如曰古人能之予反不能之日夜以勉焉又安有不至者耶今予之所为也诚以已之道未充而君之禄殊厚任重途逺惟仆踣之是虞故在燕处之间必将监古以自勉其未至也则虽纷肴觞竞笳吹四时之景交见于前予方仰而愧俯而忧孰知夫乐之为乐哉其少进也则虽吏文之扰懐边责之在已予固得其道而处之至于幅巾坐啸恬然终日予之所乐恶有既乎若其宾客之于斯僚属之于斯不离几席如阅旧史俾人人知为治者莫先于教化用兵者莫贵于权谋而俱本之于仁义功名一立不独身享富贵而庆流家宗其余风遗烈可以被于旗常传于简策邈千万世而凛然如存咸有耸慕之意不以酣歌优笑之为乐而以是为乐则予也岂徒已之为益是将有益于人知我者其以我为喜爽垲遂娯赏而已乎后来之贤与我同志必爱尚而増葺之宜免夫毁圯圬墁之患矣谨记  

度支副使厅壁题名记【`王安石`】  

三司副使不书前人名姓嘉佑五年尚书户部员外郎吕君冲之始稽之众史而自李纮已上至查道得其名自杨偕已上得其官自郭劝已下又得其在事之岁时于是书石而镵之东壁夫合天下之众者财理天下之财者法守天下之法者吏也吏不良则有法而莫守法不善则有财而莫理有财而莫理则阡陌闾巷之贱人皆能私取予之势擅万物之利以与人主争黔首而放其无穷之欲非必贵强桀大而后能如是而天子犹为不失其民者葢特号而已耳虽欲食蔬衣敝憔悴其身愁思其心以幸天下之给足而安吾政吾知其犹不得也然则善吾法而择吏以守之以理天下之财虽上古尧舜犹不能毋以此为先急而况于后世之纷纷乎三司副使方今之大吏朝廷所以尊宠之甚备葢今理财之法有不善者其势皆得以议于上而改为之非特当守成法吝出入以从有司之事而已其职事如此则其人之贤不肖利害施于天下如何也观其人以其在事之岁时以求其政事之见于今者而考其所以佐上理财之方则其人之贤不肖与世之治否吾可以坐而得矣此葢吕君之志也  

滕县公堂记【`苏轼`】  

君子之仕也以其才易天下之养也才有大小故养有厚薄茍有益于人虽厉民以自养不为泰是故饮食必丰车服必安宫室必壮使令之人必给则人轻去其家而重去其国如使衣食菲恶不如吾私宫室敝陋不如吾庐使令之人朴野不足不如吾僮奴虽君子安之无不可者然人之情所以去父母捐坟墓而逺逰者岂厌安逸而思劳苦也哉至于宫室葢有所从受而传之无穷非独以自养也今日不治后日之费必倍而比年以来所在务为俭陋尤讳土木营造之功欹仄腐坏转以相付不敢擅易一椽此何义也滕古邑也在宋鲁之间号为难治庭宇陋甚莫有葺者非惟不敢亦不暇自天圣元年县令太常博士张君太素实始改作凡五十有二年而赞善大夫范君纯粹自公府椽谪为令复一新之公堂吏舍凡百一十有六间髙明硕大称子男邦君之居而寝室未治范君非嫌于奉已也曰吾力有所未暇而已昔毛孝先崔季珪用事士皆变易车服以求名而徐公不改其常故天下以为泰其后世俗日以奢靡而徐公固自若也故天下以为啬君子之度一也时自二耳  

邢州尧山县令厅壁记【`沈括`】  

地方百里听事于庭者万家上不得专达于天子下不得宾养国中之善士其官谓之县令其秩不得齿于天子之下士静牵动违势如槁毛士能得志于斯亦可谓贤矣其选既轻故民未尝厚望于吏吏之自期亦以此则因谓之治岂所谓治者耶吾王君圣美之为尧山不以其轻者入于心而犹为其所难剥槌断裂之故不得行皎明察深矫厉之名不立而下皆有以相先不暴而争肆耕而饱食事益不至县令之庭县既已空无事乃治其所居之堂凡前后之共为此邑者不忍其人没而不彰则又纳其壁中以县令之题名予客过赵魏之郊问其故家旧俗皆慨然喜言三晋战国之事自七国之时赵数窘秦人于两河之间秦方强天下所惮独在赵故赵常受兵为天下劲国其后四分以为代魏燕赵踣漳南蹶上党肩凥顿偾不能相支而邯郸巨鹿穿裂摧坏兽惊鸟决独当四方之锋其人生而知有战斗攻掠之备习闻而成风者已久而不可迁虽当积安无事之日其天性固以异于他俗此宜治之甚难而圣美摩抚调养之既成则又推之于前后之人若无心于得失者宜乎民安之不难矣圣美以嘉佑六年得尧山于其将去使来求记于予则治平元年也  

新修东府记【`陈绎`】  

中书政事本也宰相三公官也官不必备唯其人匪其人不居且体貌大臣礼重而庄物采显庸宜备而称岂曰私其人哉葢所与坐而论道不下席而致太平之功者二三执政而已国朝以来尚袭唐故大臣多不及建里第而僦居民间至距城数里之外东西南北回逺不相接也四方奏书缓急报闻吏卒持走徧歴诸第一有漏露稽违失亡其可逮乎而又暑寒雨风晨趍暮还舆卫驺呵导从前后搢绅士大夫造请纷驰于里巷坊曲之隘甚非尊严体貌之观也今禁卫三帅率有公廨庶官省寺亦或有居而独大臣不列府舍每朝则待漏阙门之次入则议政殿上退即听事羣有司公见请白可否少休吏史抱文书环几案左右颉颃以进至日下昼数刻始归夫以王城辇毂之大其制度之阙如此乃出圣画新剏二府亲遣中人度地于阙之西南轮广方制房皇钩折绘图以闻即刋定于禁中申命三司饬吏诸司计工程材役不妨时费不病官自熙宁三年秋七月兴作东西府凡八位緫千二百楹明年秋八月东府四位成诏知制诰臣绎为之记臣拜手稽首以书十月工实之次谨按三代盛王繇礼义之政至于周而大备文章典刑物采位叙炜然见于朝廷之表公卿内外居有室宅上不为过侈下不为茍约出则宠之淑旗龙章钩膺之驾入则具之列鼎蒲筵粉纯之居仰而视其宫则有榱题之砻密俯而摄其衣则有衮舄之严丽且谓不如是不足以待其人非其人不足以相天下之政故其取予屈舒厚薄等衰一谓之天秩先王之泽既竭能道古人之言者起以其私学蔽尚迷谬世俗虽有志之主厌然而所慕者不过耳目之所习呴呴而望其下者益卑西汉去治世未逺开丞相府四出门无阑不设铃不惊鼓深大宏逺无有限节郡国守长吏得以岁上计事国有大议车驾亦亲幸而临听焉然其议不过军功武爵期会督责之故至于东汉仍建公府苍龙阙东偏其制度虽存而称号不复于当时葢用人授位出于一切其烦文虚器隆杀存亡者亦无足以系政事之重轻宋兴之初平定四方烜耀神武遂一宇内颇用战勲伐阅将帅之人浸久而安生民乐嬉百年之间轨迹运行将臣相臣夜寐夙兴罔敢有懈皇帝临位躬揽权纲显白训义图惟先王治理之实置府设属大放古制文武弛张名器有等大小尊卑靡不遵序夫名者礼之分也位者处其名之器也名既正然后任责之理得而百事修明名不正则任责之理废而百事隳必使望其器可以知其职可以知其人书曰股肱喜哉元首起哉百工熙哉是繇天子任大臣以道而率作兴事罔不喜乐赓歌卒起乎治功之隆葢君臣会遇千载之甚盛德也若乃圣作物覩宣耀典训垂万世之丕则考不磨之斯文其不在二府之制而在道德之意乎  

新修西府记【`陈绎`】  

唐初典兵禁中出于帷幄之议故以机宻名官开元中设堂后五房而机宻自为一司其职秘独宰相得知舍人官属无得预也贞元之后藩镇旅拒重以兵属人及中官分领左右神策军而枢宻之职归于北司然尝寄治省寺庑下延英会议则屏立殿西势犹厌厌传道宫省语而已至其盛时其贵者号中尉次则枢宻使皆得贴黄除吏唐末既除北司并南北军于枢宻使遂总天下之兵五代以来多以武人领使而宰相知院事国朝复置副贰签书直学士之名大畧文武叅用间以宰相兼领之故得进退大吏预闻机政其任职葢重矣古之公卿入则相与谋于朝出则相与谋于家家宰膳夫之政不至于耳目而天下四方之事每得于燕处之际故其为之不劳而日常若有余今未明而入进见请决于陛席之前退而百执事叩阁禀事吏持书奏周走闾巷终日不得与二三大臣谋求若古人之舂容有余势固不行也熙宁三年诏营两府于掖城之南其任枢宻使者为西府于是有司知上之所以优隆大臣将以修天下之政于堂陛之下莫不率职底功士献其能工致其材不周岁而吿成臣谨按枢宻司马之职事而周制属于夏官秦汉曰太尉亦冠将军之号禄比丞相置官属掌兵武夫善用兵者使之至于无兵善治兵者治之于无事然后天子之威刑震耀偃然憺折于万里之外噫非二三大臣曷以哉若夫仰而登则恩见于榱梠俯而宴则礼见于阶陛周旋指顾无非上之致隆于已者是则其所以享宠而居是者可无思乎  

咸平县丞厅酴醾记【`张耒`】  

咸平五年诏以陈留之通许镇为咸平县先是章圣皇帝幸亳祠老子道通许筑宫以待幸既为县即以宫为令治所主簿居中书府而枢宻府为尉舍熙宁某年始置丞于是迁县尉于外而丞居焉丞居之堂庭有酴醾问之邑之老人则其为枢宻府时所种也既老而益蕃延蔓庇覆占庭之大半其花特大于其类邑之酴醾皆出其下葢其当时筑室种植以待天子之所必有珍丽可喜之物而后敢陈是以独秀于一邑而莫能及也每思唐自天宝以至于周歴岁数百天下未尝无战其治安仅足以小康而祸败尝至于大乱自安史以来蕃镇四据而天下无完国降及其末分裂攘夺至五季而中原正朔之所加仅止门阀之中惟我艺祖神宗受天休命神武四达马首所向破灭摧伏于是斸百年之蟠据合歴世之分裂数百年间祸根乱源薅剪堙塞大扫而无余矣肆我章圣皇帝诞承祖武以无忘大功寛赋薄征顺天养民四方无虞休养滋息如人之疾病蛊败医者既已击逐钩取其累年之蠧矣而后为之调利抚养安居美食以使之丰腴而坚强也由是观之自开元以来至于章圣而天下之人如复见大治之全国呜呼亦可谓盛矣于是封泰山禅梁父祀后土祠老子徜徉四方以明示得意闻之古者天子巡幸所至郡国必建原庙所以广孝示后世而况当太平之盛时讲一世之大礼八鸾之所经六龙之所驻可以昭后世示子孙以为歴代大训成法者宜如何哉是宜一草木一瓦砾皆当护守保藏无敢弃壊以无忘祖宗骏功成烈而使知夫百余年间地平天成养生送死无憾者谁之力也酴醾之生当是时葢尝沾雨露之濡近日月之光与夫旄头属车皆为一时之物矣可不爱哉  

## 文章辨体彚选卷五百九十七

（明）贺复征 编  

○记三十八  

阜民楼记【`明崔铣`】  

张子作阜民楼于浙省治堂后已病免归南城及林虑马子来乃讫工自嘉靖壬午夏五至癸未冬期岁又竒月焉凡省诸僚谋于斯燕于斯鉴于斯其谋以一政其燕以敦礼其鉴以伐贪今之省合古数国而一之也浙又上省也其土沃而饶利其民文而错尚夫利与害对者也文与质相息者也布政枢于中五叅各宣事于外或棘于名而欲炫其赫赫之迹饬兵不惮匮民已责不难废礼则衡道决矣冬寒也裘其左臂而绤其右右必痹夏暑也袒其腹而袭其首首必疡虽颠痴者弗为也裘绤之为服异而养身则均省犹一身也故政人勿异袒袭之施酸甘殊味而成羮可否判词而立议是故善毋恶其不已出也贵宜民害毋恶其延诸人也贵恊力故曰其谋以一政古者邦相交也则燕盛仪以昭让赋诗以见志君子有礼民斯则焉而烦言饰令可屏矣来则迎行则赆劳则劳迭宾而信与杜里好之猥屑放俗音之靡滥采苹章其洁四牡固其节皇华广其忠上知节矣而民化其慝故曰其燕以敦礼吾闻斯楼也宋秘省之基也后为紫微堂而火十年弗暇葺张子不发帑金毋鸠民材撤二阉之侈祠而为之阉之自为祠削民窬国之积也其心岂不欲永哉恶成而诛及故曰象焚于贿居斯楼也观其良材而刻桷贲楹而文石殚土木于彼甘冒恶名于世卒不得而有之藏之厚者大亡富之溢者速夺为彼人者奚利乎则君子之操益坚故曰其鉴以伐贪是故政举而平礼修而敇鉴明而不渔下可以阜民矣张子名恩马子名卿俱布政使  

兵部武选清吏司题名记【`吕柟`】  

夫武选者知铨注武人对文选设也题名记者题诸郎中员外主事名而记之也旧记事详而名畧兹陈德英诸大夫悉索洪武来选簿而甲诸石请柟记之也是故以终官系歴任以歴任系发科以发科系籍以籍系字以字系氏而属之司三官于以考勲而询奸讯仁而擿暴稽廉而尤贪明明而耻幽进壮而退劣崇实而卑伪贵严而贱疎兵有七程题名近之自文武道分文以知化武以知卫皆于民焉食之其选不可不慎也今天下都司二十一留守司一卫四百九十一守御屯田羣牧所三百十一番夷都司卫所四百七而仪卫宣慰招讨宣抚安抚长官司不计则其为兵不啻万亿为官不啻百千食乎民力者不啻尽矣咸于斯司焉宰名可不题乎故今制统军以三爵五府聨军以九职策官以十有二勲秩官以二十有四阶咸于斯焉叅达名可茍题乎故内以卫宫阙外以障边陲中以宅生灵故虽上有部尚书左右侍郎卿三人然皆提纲而挈领不及斯司之精专下有职方武库车驾三大夫司然皆析务而承緖不及斯司之体要名可易题乎故今法以六黄正亲供以五实厘诰勅以五除征选簿以六地叙功次以九诛愼军机以四义御流官以七咎断世袭以八成惩专纵以七罗戒不恪以加升课部卒以逓降练什伍以附过御还职以三试定武举以考选比试并鎗达材而程力故斯司郎中二文选员外一文选主事五文选而其迁之也内或列卿佐外或雄藩而巨镇亦与文选畧等名岂徒题乎夫功莫大于安社稷严莫大于存纲纪智莫大于正传升勇莫过于黜贪猾信莫大于守律令爱莫大于登贤才廉莫大于清交游此非其实耶夫实盛则名虽勿题而常存实之不足虽好名者莫能保旬日美也国家百五十年来郎中由范子敬员外郎由李本主事由孟礼不啻千人如得其实者必其人名位勲德显如日月至今人犹诵慕之则其事亦尊籍亦光科亦荣歴官亦重也使其无实固有如今日待查选簿而后知名者矣如其待查选簿而后知名也又奚能知其字与科歴官哉于时沈子德英及路君敬甫及吾年友李君子中蒋君汝洁汪君汝静王君子中皆曰斯往也敢使他日待查选簿而后知名以辱吾子言而愧斯石乎柟曰石选簿又何难焉于是诸大夫咸曰兹知所以先石选簿矣  

晋江县题名记【`王慎中`】  

晋江县旧无题名而有题名者始于嘉靖二十一年邑令贵溪汪侯宗之之所为也始侯至县属长吏久旷之余务□蠧棼丛沓委顿岁又大饥侯补助收救扶剔湔涤治功滋起民用大和以其间申命众吏搜猎牍书考前为令者二十九人得其名氏官里伐石镵之立诸治堂之左以待来者而以记属余其言曰自吾为此常忧邑之繁巨而惧其不敏问地于图而田之以顷计者五千问民于版而男女之以万数者余三千问士于学于塾而弟子之以业名艺占者至数千可谓地大人众而礼乐物轨诛罚劝赏禁戒教令行于其间则令之施为非惟民所由利害也当世之治亦将有考焉吾之为此非谓其力之足以独决而专济葢欲考前人之为取其效见于事爱在于民者以自勉以与人同好而共其利也故知其人则欲求其事以见其良法善政之所存得其事尤欲讲其人以追其流风余思之不泯故虽当官旷岁俭之际勤于有事而独不敢缓乎此且使好古之士为今之吏用今之民欲以得志于治非变礼易乐擅刑出赏宜难以得志又势之所不得行也藉令处得行之势非渐之以训久迟之以岁祀犹不可冀于成今制官以九岁为任而此二十九人者在任之间或陟或罢輙以舍去无有满制而任者其变易之数如此虽有聪明强固之材亦且因时便事营民所急以就当身之功孰能操意悉力措无穷之虑以俟难必之时哉有诚心如古之人则遵法于今而嫓效于古亦何所不可龚黄朱召汉所称循吏其为政刑赏礼乐岂必尽合乎古正使古之为吏亦何以加焉在职之久近非可以自断要以尽吾诚心而止茍其一日之在而不敢以不尽此吾之志也夫乐前人之善而思与民同之又不称其不善者其意良美所自为志知用今以合古尤非俗吏所及是可书也昔汉髙惠文景继遵成业循吏之盛始见于孝宣中兴之世桐乡零陵成都胶东皆吴蜀莱楚逺絶之域循吏乃在其境今上加惠元元申儆吏治方有意于励精之功而晋江僻在粤徼后之传循吏者宜有取于侯于其时事甚相类然传于文翁佚其字王成佚其州邑而此石之存侯之传其可以无佚矣余既述侯之言而复论之如此使来者得考焉  

逺俗亭记【`王守仁`】  

宪副毛公应奎名其退食之所曰逺俗阳明子为之记曰俗习与古道为消长尘嚣溷浊之既逺则必髙明清旷之是宅矣此逺俗之所由名也然公以提学为职又兼理夫狱讼军赋则彼举业辞章俗儒之学也簿书期会俗吏之务也二者公皆不免焉舍所事而曰吾以逺俗俗未逺而旷官之责成矣君子之行也不逺于微近纎曲而盛德存焉广业着焉是故诵其诗读其书求古圣贤之心以蓄其德而达诸用则不逺于举业词章而可以得古人之学是逺俗也已公以处之明以决之寛以居之恕以行之则不逺于簿书期会而可以得古人之政是逺俗也已茍其心之凡鄙猥琐而徒闲散踈放之是托以为逺俗其如逺俗何哉昔人有言事之无害于义者从俗可也君子岂轻于絶俗哉然必曰无害于义则其从之也为不茍矣是故茍同于俗以为通者固非君子之行必逺于俗以求异者尤非君子之心  

山东按察司题名记【`陆釴`】  

东臬创自洪武戊申迄今百五十余年刻石记名凡三易矣洪武甲寅刻十九人正统辛酉刻七十六人正徳戊辰刻百二十有四人乃嘉靖辛卯石穷纪溢值宪使东洲屠公至曰名不纪实将坠乎乃购贞珉镌之又三十余人竖仪门之右维时余纂山东通志尝稽往牒询故老得闻臬之贤大夫五六人焉古所谓慈惠之师忠信之长而明察之官也葢闻之宪有善五不善亦五是故履坚秉直以端其操明法习比以练其体摘伏果断以昭其鉴绳奸诘暴以肃其规平反理寃以究其泽其或不然蓄昧以长冦弊也闇好击以残善弊也酷崇昵以漏枉弊也骩深文以钩隐弊也刻夺势以挠执弊也怯夫是五六人者五善克五不善弗克举能其官可为世法余安得不志之夫志固史之流也则五六人者可以不朽矣嗟夫更百五十余年歴二百余人可志以传者仅兹五六人而已自五六人之外没没无闻者不知几人矣君子立名以垂世诚亦难矣哉昔汉遣直指使八人分行天下独张纲以埋轮着声唐贞观中出部使二十二人察四方独孙伏伽以鲠直被奬彼其不得与二子并垂声光者又不可胜纪而今五六人者将为纲为伏伽世称贤大夫也岂非所谓不朽哉后之君子思齐往哲惟五善期必行行之惟恐不力惟五不善期必去去之惟恐不疾苟其名之不足实将焉征是故勒之石表其名也实之彰也载之志稽其实也名之着也传之史永其誉也名实之备也名实备则规鉴存规鉴存则官师兴吏于法轨民于尸祝邦于典刑维兹石其永赖矣夫  

新设宁武兵备道题名记【`李攀龙`】  

山西三关先是葢止鴈门一兵备岢岚兵备实恊理之其于防秋寻加守巡冀宁二道嘉靖三十三年复以清军屯田驿传若守巡冀南河东诸道迭出而分区监督焉三十七年改鴈门为鴈平岢岚为偏宁其五道监督如故明年仍以偏宁为岢岚兵备以偏老岢岚河南四守偹西路叅将老营游击地方兵马属之鴈平兵备仍驻代州以广武北楼平朔三守备东路北楼太原叅将地方兵马属之其八角利民神池宁武四守备中路叅将地方兵马则以设今道云从御史杨公美益之请也惟是三关与大同相为表里右卫水口等处直冦南窥朔应诸州之道其于要害视三关有辅车之义即冦一道出没我得以所直道兵马穿距踵袭而自相为应何虑不及三关延袤乃至八百余里而冦得以探疏数为坚瑕揣薄厚为虚实时分时合虽汉兵如雷风安能八百里趣利也惟是席国家广大守在大同云尔时则鴈门一道岢岚一道恊理之足矣然犹恃藩篱以撤阃阈不知中强者外益固之为谋周也亡何以二道为不足加之守巡冀宁二道为四道复以四道为不足加之清军屯田驿传若冀南河东诸道为七道三关凡八百里而七道以临之即有五叅将一游击十一守备亦惟鴈门岢岚二道相信而服习五道者非常所属卒然不相为用十羊九棰犹之愈数而愈疏清军屯田驿传旷所司存冀南河东弃所分署是尽山西而事三关委境内而勤一圉犹之愈实而愈虚不知疏数以形明虚实以制槩也注鴈门以鴈平注岢岚以偏宁似矣不知十一守备分地如石画交相尺寸独以八守备隶偏宁一道亡论石隰诸州防河之役行兼坐累有妨简书即冦一出套便涉其境而亭障积阻烽火优游已难为卒又况仍以五道便宜掣肘糜费无益岂所谓明形而槩制乎时已权生变已常存宁武之介于鴈门岢岚之间亦犹鴈门岢岚之左右于宁武疆埸之政虽力有余不备非其域虽势有余不守非其约非其域不阑出徼功非其约不声援为德辟耳目之于视听不相假借然后可以着官知之良而称同心亦使朝廷得以责所不备以其所备按所不守以其所守捷无幸赏挫无佚罚三关犹一体也省冀宁若清军者七道而为三以重司存养内治境内不疲于奔命三分其八百里而劳逸均各可以朝檄而暮集而齐一其指使凡五决策以设宁武道而议始成如此岂偏见一时之利害不参边大计始终者右卫水口为冦必窥之道即中路叅将直之与大同两掖掎角相逐衔尾相随厚集其气是顾是隈者非宁武乎与偏宁鴈门翼击而夹攻为常山蛇势者非宁武乎明形槩制以回视听新旗鼓出缮入计为边长老贻数百年之利身自作始者非宁武乎形不自胜制不自举沈公所谓其人哉首至者未几论罢继至者寻以迁行沈公明形槩制三年于此矣乃少司马万公某独以少方伯奏留之岂不曰分地不量形与无地同量形不善制与无形同善制不得人与无制同得人不久任与无人同是二公者先后奏请葢相足焉可谓同心谋国重惟沈公之贤适与设会也因具列之使后之君子得以观宁武道所繇立者葢以其人如此云  

山西道监察御史题名记【`董份`】  

古御史为柱下史记事之职秦汉时始执法弹事初秦设郡县命御史监理谓之监察史今监察御史是也然秦惟监郡得称监察而是时各监其郡其权尚轻至汉命直指使者巡行天下虽不名监察而任滋重晋尝分十三曹唐宋间有三院其一台院掌台纪其一殿院掌殿中仪其一察院掌按事明兴诸御史皆称监察分其道十三畧仿晋制而各隶以诸省因名焉每朝仪则得以其序侍直无殿中常员罢殿院其诸按事则皆称察院如故而十三道称台中郎所谓台院者也诸道故皆有题名惟山西道尚阙于是御史杨君博考遗逸网罗自明兴以来诸尝为御史此道者序次其人与吴君加详订焉勒诸石而请予为记予惟御史者耳目风纪之臣古先王所以弼违匡善绳枉矫邪防微销萌以成治者也然世治则听览之道广纲维方饬上下咸乐于闻过前有褒言之赏而后无忌直之讳进则九重开颜悚容而受出则百官敛手奉身而不敢失此如登髙顺风其呼易也当是时自非本末颠踬之人孰不效而为直哉故其尽忠竭诚者既皆以自见而其有激之言过计之虑亦皆并容于朝往往其辞危而指畅及其后则其言稍难已非有卓立特持之士未有不受变于时者故其巽耎迁避者既多以自容而其愤懑之衷謇谔之志亦皆纾徐隐忍于世往往其说婉而其虑艰故察耳目风纪谏争之臣可以观世矣然古之贤臣岂特尝试于事一慷慨激烈之发而已哉彼其体道经德纳已于正者确然自信于时人皆知其不可夺而吾必无以动于外故传称金石之不可改者以其质之素定也而屈原叹兰蕙之易化者以其美之难持也故耳目风纪谏争之臣亦可以自观矣题名凡若干人始自某年迄于嘉靖甲寅以待后来无穷云嗟乎我祖宗创业至我皇上开聪明揽羣策统体大备成太平之基者且二百年诸君尽直于其间时固非有难者然其贤者皆持不可改之节足以明世治者也后之人指其名而求之其于为人又可观矣斯事体甚大不可不书而杨君吴君志操懔懔兹能力搜阙遗备所未有之典使后有所览观尤有足嘉者因论著之  

宻云粮储司题名记【`黄辉`】  

宻云之重也自古北告警始也重益兵兵益饷于是郎易而正牒易而勅得专举弹将吏与制府抚按比饷额至五十二万九千五百有奇多哉不啻数倍于初矣兵有二曰主曰客饷有四曰屯曰漕曰民运曰京运岁终绳其籍而上之大司农考中上则郎有纪擢有不次者自嘉靖二十六年以往为主事若干人其后为郎中若干人予友锦泉梁子将铭诸石属予为记记曰昔孔子为委吏曰会计当而已矣今之会计不然名之曰饷实兵之以也将卒有司靡不预饷事郎以阅人人亦以阅郎今也求加于昔后必复求加于今更以为胜而忘乎其更以为师也蹶生安漏生涂创既为因因复为创因创之端相遗无穷有其遗之或不能名之存其名将以存其所遗也嗟乎士当穷时料量不出庭户非智识不足顾安所得质而运之一旦从大司农后为天子持筹边计健儿如林大将如虎受事■〈亻待〉如云騋牝仰秣如游龙咸仰我寸籍以为忻饱有钱泉如有偫山如左纳右出谈笑而理之强弱之形能否之实自耳自目不关他人善败之相倚瑕瑜之相用有余不足之相补隐然日陈乎吾前以曲发其神智而益生其意气者皆是也世之阅我必有我遗我之自阅则何以自遗触者百嚣受者独暇抚之乎恐逸而收之乎如笑其察至公或疑于神其得至私不可以不告人是天下之快资而忠智豪杰之所欲亟得也锦泉子则其人乎哉视宻云饷二年用课最擢辽东兵备是行也目无倭冦矣吾故乐为之记以告来者  

新建金洲海防厅公署记【`陶望龄`】  

国家縁海列屯戍以制夷冦军府甚设其要郡率莅以文吏特峻其职故二千石以下莫贵于丞而往往司海防其权得以臧否将校歙张戎机讥奸调食兀然若监司然辽左亦海国也而东引秽貊为扞蔽故倭备稍缓当永乐时倭掠望海蜗都督江某御之殱焉相戒不复犯辽而辽故急冦益缓倭万厯间倭入朝鲜使来告急于是王师出援再渡鸭绿江尽敌而还所以锄逆奬顺兴灭存亡威德甚盛而士马物力惫焉辽始患倭矣倭既焚巢逺遁天威震迭喙息不暇朝鲜人怵余焰数数来言贼状当事者虑贼狙狡其来去为飘风未可弛备且古者天子有道守在四夷未闻为裔夷戍也逺戍非计玩之则启冦召殃此在疆吏谨守境据要害而已贼舟入朝鲜浮江扬颿而出我四鎭靡不兵者譬毒入口则溃肠蝮螫手足则攻心故治螫者急系其肢而御毒者先防于口登莱金复之峙于海若斗者舒两臂以扞身也岛屿络绎若陈臬以限出入也合势比力交铍夹戟而承之贼即至宜不能入岁丁酉以大吏议设游击将军将千五百人屯旅顺口癸卯镇臣复言诸并海郡皆有海防文吏用以廉察奸慝制驭武悍今旅顺口置戍将无海防官无以肃军伍佐筹笇宜如他郡例建设同知一员治金州系衔济南诏可于是西皋王公以材望受命以来创树伊始廨宇未备爰出公帑银四百两市民宅据衢道之会因故饬新厅事门庑职房宾馆寝庖之属楹六十有奇旬月告竣王公以使来请纪其事余惟辽于京师肩髀也辽强则髀厚自山海而外属诸广宁驿道仅缕线冦出没抄掠烽堠时举有馈饟宾旅之虞而逋卒亡人不能劬关者辄由海道跳之青齐夜发昼至是辽无负海之利而有其害也国初时转粟泛海岁七十万石由登莱以达于辽士马饱腾事逸而利倍鼍矶沙门半洋诸山浮溟渤而渡以接旅顺舟行其间若傍涯岸葢辽疎于燕而昵迩齐辽之不能逺齐为强此必然之势也辽齐为辅车饬屯戍治艅艎合■〈舟宗〉会哨声生势长徼察精严奸人裹足资粻流灌宻若内地收海之利而去其害于平时犹赖之况震邻之日云乎哉予又闻辽地凋耗单贫甚矣金复差逺冦土沃人饶不幸遐僻无孔迩之怙民望守令如孱子之于慈亲朝廷将俾公振恤而生全之为斯民保障也式于政不式于武张弛缓急之道登堂而致行之退食而精思之固圉于无形销患于未兆吾窃于居者望焉区区岛冦疥癣也厚植其本而图之可也  

鴈塔题名记【`利瓦伊桢`】  

季秋之九日余所举士六十五人者醵金为会于鴈塔已乃砻石书其名以志不朽而请余记其事维时藩臬诸大夫咸在谓余与诸士有一日之雅也复相与从臾其请余不获辞用申吿于诸士曰士非无荣名之患而无令名之难君子含光醇德为世作程展采错事必有殊尤絶迹纪于太常考于钟鼎载于国史里歌户诵荣问休畅而莫之遏佚此之谓令名始为氓隶无可指数游于庠称博士弟子矣举于乡登贤能之书矣仕于朝通金闺之籍矣其最尊膴者途人田父伙頥骇叹而谨事之此之谓荣名两者其名同其所以为名异也古有躬布衣之行声施到今而身都将相者无述焉彼其初穹阶显号亦足以歆艳一时人之耳目至今不得与匹夫之姓字同日而谈必有故矣余不暇泛引即唐之盛时士题名此地者不胜枚举仆碑断碣百不存其一二安所得名乎即曲江故称巨浸业已塞为平壤耕者牧者嬉游其间葢陵谷沧桑之变大地且无定名而何怪乎人之名湮晦不尽传也仲尼疾没世而名不称说者遂谓三代以降惟恐无好名之士乃其所以为名在彼不在此矣故荣名者外至之物而细人之所贵也令名者实德之符而君子之所务也语曰名与身孰亲达人杰士至以其令名譬诸蚁之附膻欲去而逃之则荣名又何足道乎夫士行修而名不彰有司之过也名誉着闻而实不副士之耻也余不佞既以录诸士策名有日矣诸士欲自为名尚择于斯二者诸大夫皆曰然因以其言授匠氏俾勒石之上方  

## 文章辨体彚选卷五百九十八

（明）贺复征 编  

○记三十九【`古迹`】  

李白酒楼记【`唐沈光`】  

有唐咸通辛巳岁正月壬午吴兴沈光过任城题李白酒楼夫触强者腼缅而不发乘险者帖薾而不进溃毒者隐忍而不能就其针砭搏猛者持疑而不能尽其胆勇而复视其强者弱之险者夷之毒者甘之猛者柔之信乎酒之作于人也如是翰林李公太白聪明才韵至今为天下唱首业术正救天必赋之矣致其君如古帝王进其臣如古药石挥直刃以血其邪者推义毂以辇其正者岂凭酒而作也凭酒而作者强非真勇太白既以峭讦矫时之状不得大用流斥齐鲁眼明耳聪恐贻颠踣故狎弄杯觞沈溺曲糵耳一淫雅目混黒白或酒醒神健视听鋭发振笔着纸乃以聪明移于月露风云使之涓洁飞动移于草木禽鱼使之妍茂骞掷移于边情闺思使之壮气激人离情溢目移于幽岩邃谷使之辽歴物外爽人精魄移于车马弓矢悲愤酣歌使之驰骋决发如睨幽并而失意放怀尽见穷通焉呜虖太白触文之强乘文之险溃文之毒搏文之猛而作狎弄杯觞沈溺曲糵是真筑其聪翳其明醒则移于赋咏宜乎醉而生醉而死余徐思之使太白疏其聪决其明移于行事强犯时忌其不得醉而死生也当时骨鲠忠赤递有其人收其逸才萃于太白至于齐鲁结构凌云者有限独斯楼也广不逾数席瓦缺椽蠧虽樵儿牧竖过亦指之曰李白常醉于此矣  

岳阳楼记【`宋范仲淹`】  

庆厯四年春滕子京谪守巴陵郡越明年政通人和百废具兴乃重修岳阳楼増其旧制刻唐贤今人诗赋于其上属予作文以记之予观夫巴陵胜状在洞庭一湖衔逺山吞长江浩浩汤汤横无际涯朝晖夕阴气象万千此则岳阳楼之大观也前人之述备矣然则北通巫峡南极潇湘僊客骚人多会于此览物之情得无异乎若夫霪雨霏霏连日不开阴风怒号触浪排空日星隐耀山岳潜形商旅不行樯倾楫摧薄暮冥冥虎啸猿啼登斯楼也则有去国怀乡忧谗畏讥满目萧然感极而悲者矣至若春和景明波澜不惊上下天光一碧万顷沙鸥翔集锦鳞游泳岸芷汀兰郁郁青青而或长烟一空皓月千里浮光跃金静影沈璧渔歌互答此乐何极登斯楼也则有心旷神怡宠辱皆忘把酒临风其喜洋洋者矣嗟夫予尝求古仁人之心或异二者之为何哉不以物喜不以已悲居庙堂之髙则忧其民处江湖之逺则忧其君是进亦忧退亦忧然则何时而乐耶其必曰先天下之忧而忧后天下之乐而乐乎噫微斯人吾谁与归时六年九月十五日  

新都县八阵图记【`明杨慎`】  

诸葛武侯八阵图在蜀者二一在夔州之永安宫一在新都之弥牟镇在夔者葢侯从先主伐吴防守江路行营布伍之遗制新都为成都近郊则其恒所讲武之场也武侯之人品事业前哲论之极详不复剿同其说独其八阵有重可慨者史谓侯推演兵法作为八阵咸得其要自今行师更不复败深识兵机者所不能洞了葢胜之于多算而出之于万全非借一于背城而侥幸于深入也惜乎其方鋭意以向中原而溪蛮洞獠左跳右跋以裂其势外冦方殷内境自惫使夫八阵之妙不得加于二曹三马之枭敌而乃止试于七纵七擒之孟获天威神算不骋于中原王者之区宇而仅以服南中巴蜀之偏方事机既已迟精力又寖亏勇贾其余师用其分以为大举譬之逐盗救火之家挺刃决水犹恐不及而内有雠贼自相乘机胠箧助燎则虽有倍人之智力亦自无如之何侯之不幸势正类此天之所壊谁能支之祚去炎汉不待陨星而后知矣嗟乎国之兴亡天也而千载之下君子独遗恨于蜀汉之事者非以武侯故耶至其故垒遗墟独为之爱惜不已乃其忠义之激人不独其法制阵伍之妙也不然则窦宪尝勒八阵以击匈奴晋马隆用八阵以复凉州是在侯前已有之而后亦未尝亡也功既有成而后世犹罕所称述况能传其遗迹至今乎慎尝放舟过夔门吊永安之宫寻阵图之迹维时春初水势正杀自山上俯视下百余丈皆聚细石为之凡八行二十四蕝土人言夏水盛时没在深渊水落依然如故在吾新都者其地象城门四起中列土垒约髙三尺耕者或刬平之经旬余复突出此乃其精诚之贯天之所支而不可壊者葢非独人爱惜之而已耳庆阳韩君大之以进士出宰吾邑始至拜侯之荒祠次观遗垒重有感焉谓慎曰之罘篆锲燕然铭石艺焉尔人不足称也爱其艺者不泯其迹矧侯之地而可忽诸君阵图在夔者有和叔独孤之记少陵东坡之诗四方灼知而此顾泯焉无所表识使往来不轼樵牧者不禁非缺欤祠宇行当新之阵图所在欲伐石树道而大书曰诸葛武侯八阵图碑阴之辞子宜为之夫崇贤存古以示向往焉循良事也推表山川考记往昔者则史氏职也遂书之使刻焉  

仲宣楼记【`王世贞`】  

自王粲仲宣依刘表于荆州作登楼赋而江陵有仲宣楼后襄阳有楼亦曰仲宣而友人襄少史周绍稷至自修楚乘还断以属之襄阳其辞甚辨而其旨以刘表始至宣城用二蒯蔡瑁计讨平诸贼北据汉川以临中土几十五年而其子琮始降曹氏葢终始不离襄阳而江陵特其支郡仲宣之依表为幕下叅佐以共朝夕不应去襄阳而登江陵之郡楼也然刘良注兹赋犹以为江陵而盛弘之荆州记则直以为当阳其所称陶牧昭丘云江陵西有陶朱公冢其碑云是越之范蠡又当阳东南七十里有楚昭王墓登楼则见之按张华志称范蠡塟南郡之华容又云济州平阴东陶公山山有陶朱公冢则所谓陶牧者未必确而楚昭王避吴去郢北徙鄀为襄州之乐乡其所谓昭丘者亦未必不在襄之近境也赋又云倚曲沮之长洲注引地理志汉水房陵东山沮水所出今房陵实为襄接壤邑而沮水至郢入江故不走江陵道然郦道元谓沮水南径麦城西又南径楚昭王墓东对麦城而据此赋语为证则仲宣之所登者一而后人之所拟者三其在襄阳去赋事辞稍逺而于理为近也夫襄阳之必为仲宣与江陵之必不为仲宣吾固不暇论其辞之微称于后世若士衡兄弟之所让笔亦无足以容吾赞独恠当仲宣时天下半糜躏于戈戟其可借而托足者独荆州而幽忧感怆之极自谓其身庄舄而心锺仪若有羡于求羣之兽与举翼之鸟岂以景升之将阽而荆社之不永欤迨其一说琮而归操甘为其用事之掾而内艳其所从之神武遂忘先太尉司空之所以相汉其于辞葢不以风而以颂矣然则仲宣之所为懐思故土也非故国与故主也予既以语绍稷而会襄国王有所拓餙于楼使使来请记今天子累叶神圣薄海内外为一虽穷髪不毛之地梯航所可及者若在堂隍之下而无所虑其私王以亲贤有国兹土世世共奉唯谨亦宁若景升之不恤其祀而自玷于宗衮哉予故不辞而书之石以示夫游者仰而国俯而家靡所不衎衎即欲有撰述以鸣熙代之盛而附于登髙能赋之义足矣固不必以仲宣轻重也  

镇海楼记【`徐渭`】  

镇海楼相传为吴越王钱氏所建用以朝望汴京表臣服之意其基址楼台门户栏楯极髙广壮丽具载别志中楼在钱氏时名朝天门元至正中更名拱北楼皇明洪武八年更名来逺时有术者病其名之书画不祥后果验乃更今名火于成化十年再建嘉靖三十五年九月又火予奉命总督直浙闽军务开府于杭而方移师治冦驻嘉兴比归始与某官某等谋复之人有以不急病者予曰镇海楼建当府城之中跨通衢截吴山麓其四面有名山大海江湖潮汐之胜一望苍茫可数百里民庐舍百万戸其间村市官私之景不可亿计而可以指顾得者惟此楼为杰特之观至于岛屿浩渺亦宛在吾掌股间髙翥长骞有俯压百蛮气而东夷之以贡献过此者亦往往瞻拜低回而始去故四方来者无不趋仰以为观游约如此者累数百年而一旦废之使民怅然若失所归非所以昭太平恱逺迩非特如此已也其所贮钟鼓刻漏之具四时气候之榜令民知昏晓时作息寒暑启闭桑麻种植渔佃诸如此类是居者之指南也而一旦废之使民懵然迷所往非所以示节序全利用且人传钱氏以臣服宋而建此事昭著已久至方国珍时求缓死于我髙皇犹知借镠事以请诚使今海上羣丑而亦得如钱氏事其祈欵如珍之初词则有补于臣道不细顾可使其迹堙没而不章耶予识清海徼视今日务莫有急于此者公等第营之毋浚征于民而务先以已于是予与某官某某等捐于公者计银凡若干募于民者若干遂集工材始事于某年月日计所构甃石为门上架楼楼基迭户髙若干丈尺东西若干步南北半之左右级曲而达于楼楼之髙又若干丈凡七楹础百巨钟一鼓大小九时序榜各有差贮其中悉如成化时制葢歴几年月而成始楼未成时剧冦满海上予移师征讨日不暇至于今五年冦剧者禽来者遁居者慑不敢来海始晏然而楼适成故从其旧名曰镇海  

## 文章辨体彚选卷五百九十九

（明）贺复征 编  

○记四十【`以下亭阁`】  

燕喜亭记【`唐韩愈`】  

大原王弘中在连州与学佛人景常元慧游异日从二人者行于其居之后丘荒之间上髙而望得异处焉斩茅而嘉树列发石而清泉激辇粪壤燔椔翳却立而视之出者突然成丘陷者呀然成谷洼者为池而缺者为洞若有鬼神异物阴来相之自是弘中与二人者晨往而夕忘归焉乃立屋以避风雨寒暑既成愈请名之其丘曰竢德之丘蔽于古而显于今有竢之道也其石谷曰谦受之谷瀑曰振鹭之瀑谷言德瀑言容也其土谷曰黄金之谷瀑曰秩秩之瀑谷言容瀑言德也洞曰寒居之洞志其入时也池曰君子之池虚以锺其美盈以出其恶也泉之源曰天泽之泉出髙而施下也合而名之以屋曰燕喜之亭取诗所谓鲁侯燕喜者颂也于是州民之老闻而相与观焉曰吾州之山水名天下然而无与燕喜者比经营于其侧者相接也而莫直其地非天作而地藏之以遗其人乎弘中自吏部郎贬秩而来次其道途所经自蓝田入商洛涉淅湍临汉水升岘首以望方城出荆门下岷江过洞庭上湘水行衡山之下繇郴踰岭蝯狖所家鱼龙所宫极幽遐瑰诡之观宜其于山水饫闻而厌见也今其意乃若不足传曰智者乐水仁者乐山弘中之德与其所好可谓恊矣智以谋之仁以居之吾知其去是而羽仪于天朝也不逺矣遂刻石以记  

有美堂记【`宋欧阳修`】  

举天下之至美与其乐有不可兼者多矣故穷山水登临之美者必之乎寛闲之野寂寞之乡而后得焉览人物之盛丽夸都邑之雄富者必据乎四达之衢舟车之会而后足焉葢彼放心于物外而此娯意于繁华二者各有适然其乐不可得兼也罗浮天台衡岳庐阜洞庭之广三峡之险号为东南竒伟秀絶者乃在乎下州小邑僻陋之邦此幽潜之士穷愁放逐之臣之所乐也若乃四方之所聚百货之所交物盛人众为一都会而又能兼有山水之美以滋富贵之娱者惟金陵钱塘然二邦皆僭窃于乱世圣宋受命金陵以后服见诛今其江山虽在而颓垣废址荒烟野草过者踌躇而凄怆独钱塘自五代时知尊中国効臣顺及其亡也顿首请命不烦干戈今其民幸富足安乐又俗习工巧邑屋华丽葢十万余家环以湖山左右映带而闽商岭贾风帆海舶出入于江涛浩渺云烟杳霭之间可谓盛矣而临是邦者必皆朝廷公卿大臣若天子之侍从又有四方逰士为之宾客故喜占形胜治亭榭相与极游览之娱然其于所取有得于此者必有遗于彼独所为有美堂者山水登临之美人物邑居之繁一寓目而尽得之葢钱塘兼天下之美而斯堂者又尽得钱塘之美焉宜乎公之甚爱而难忘也梅公清慎好学君子也视其所好可以知其人焉  

相国昼锦堂记【`欧阳修`】  

仕宦而至将相富贵而归故乡此人情之所荣而今昔之所同也葢士方穷时困阨闾里庸人孺子皆得易而侮之若季子不礼于其嫂买臣见弃于其妻一旦髙车驷马旗旄导前而骑卒拥后夹道之人相与骈肩累迹瞻望咨嗟而所谓庸夫愚妇者奔走骇汗羞愧俯伏以自悔罪于车尘马足之间此一介之士得志于当时而意气之盛昔人比之衣锦之荣者也惟大丞相卫国公则不然公相人也世有令德为时名卿自公少时已擢髙科登显仕海内之士闻下风而望余光者葢亦有年矣所谓将相而富贵皆公所宜素有非如穷阨之人侥幸得志于一时出于庸夫愚妇之不意以惊骇而夸耀之也然则髙牙大纛不足为公荣桓圭衮冕不足为公贵惟德被生民而功施社稷勒之金石播之声诗以耀后世而垂无穷此公之志而士亦以此望于公也岂止夸一时而荣一乡哉公在至和中尝以武康之节来治于相乃作昼锦之堂于后圃既又刻诗于石以遗相人其言以快恩雠矜名誉为可薄葢不以昔人所夸者为荣而以为戒于此见公之视富贵为何如而其志岂易量哉故能出入将相勤劳王家而夷险一节至于临大事决大议垂绅正笏不动声色而措天下于泰山之安可谓社稷之臣矣其丰功盛烈所以铭彛鼎而被弦歌者乃邦家之光非闾里之荣也余虽不获登公之堂幸尝窃诵公之诗乐公之志有成而喜为天下道也于是乎书  

画舫斋记【`欧阳修`】  

予至滑之三月即其署东偏之室治为燕私之居而名曰画舫斋斋广一室其深七室以户相通凡入予室者如入乎舟中其温室之奥则穴其上以为明其虚室之疏以达则栏槛其两旁以为坐立之倚凡偃休于吾斋者又如偃休乎舟中山石崒佳花美木之植列于两檐之外又似泛乎中流而左山右林之相映皆可爱者故因以舟名焉周易之象至于履险蹈难必曰涉川葢舟之为物所以济险难而非安居之用也今予治斋于署以为燕安而反以舟名之岂不戾哉矧予又尝以罪谪走江湖间自汴絶淮浮于大江至于巴峡转而以入于汉沔计其水行几万余里其羇穷不幸而卒遭风波之恐往往呌号神明以脱须臾之命者数矣当其恐时顾视前后凡舟之人非为商贾则必仕宦因窃自叹以为非冒利与不得已者孰肯至是哉赖天之惠全活其生今得除去宿负列官于朝以来是州饱廪食而安署居追思曩时山川所歴舟檝之危蛟鼍之出没波涛之汹歘宜其寝惊而梦愕而乃忘其险阻犹以舟名其斋岂真乐于舟居者邪然予闻之古之人有逃世逺去江湖之上终身而不肯反者其必有所乐也茍非冒利于险有罪而不得已使顺风恬波傲然枕席之上一日而千里则舟之行岂不乐哉顾予诚有所未暇而舫者宴嬉之舟也姑以名予斋奚曰不宜予友蔡君谟善大书颇怪伟将乞其大字以题于楹惧其疑予之所以名斋者故具以云又因以置于壁  

韩魏公醉白堂记【`苏轼`】  

故魏国忠献韩公作堂于私第之池上名之曰醉白取乐天池上之诗以为醉白堂之歌意若有羡于乐天而不及者天下之士闻而疑之以为公既已无愧于伊周矣而犹有羡于乐天何哉轼闻而笑曰公岂独有羡于乐天而已乎方且愿为寻常无闻之人而不可得者天之生是人也将使任天下之重则寒者求衣饥者求食凡不获者求得苟有以与之将不胜其求是以终身处乎忧患之域而行乎利害之途岂其所欲哉夫忠献公既已相三帝安天下矣浩然将归老于家而天下共挽而留之莫释也当是时其有羡于乐天无足怪者然以乐天之平生而求之于公较其所得之厚薄浅深孰有孰无则后世之论有不可欺者矣文致太平武定乱畧谋安宗庙而不自以为功急贤才轻爵禄而士不知其恩杀伐果敢而六军安之四夷八蛮想闻其风采而天子以其身为安危此公之所有而乐天之所无也乞身于强健之时退居十有五年日与其朋友赋诗饮酒尽山水园池之乐府有余帛廪有余粟而家有声使之奉此乐天之所有而公之所无也忠言嘉谋効于当时而文采表于后世死生穷达不易其操而道德髙于古人此公与乐天之所同也公既不以其所有自多亦不以其所无自少将推其同者而自托焉方其寓形于一醉也齐得丧忘祸福混贵贱等贤愚同乎万物而与造物者游非独自比于乐天而已古之君子其处已也厚其取名也廉是以实浮于名而世诵其美不厌以孔子之圣而自比于老彭自同于丘明自以为不如颜渊后之君子实则不至而皆有侈心焉臧武仲自以为圣白圭自以为禹司马长卿自以为相如扬雄自以为孟轲崔浩自以为子房然世终莫之许也由此观之忠献公之贤于人也逺矣昔公尝告其子忠彦将求文于轼以为记而未果既塟忠彦以吿轼以为义不得辞也乃泣而书之  

喜雨亭记【`苏轼`】  

亭以雨名志喜也古者有喜则以名物示不忘也周公得禾以名其书汉武得鼎以名其年叔孙胜狄以名其子其喜之大小不齐其示不忘一也畲至扶风之明年始治官舍为亭于堂之北而凿池其南引流种树以为休息之所是岁之春雨麦于岐山之阳其占为有年既而弥月不雨民方以为忧越三月乙卯乃雨甲子又雨民以为未足丁卯大雨三日乃止官吏相与庆于庭商贾相与歌于市农夫相与忭于野忧者以乐病者以愈而吾亭适成于是举酒于亭上以属客而告之曰五日不雨可乎曰五日不雨则无麦十日不雨可乎曰十日不雨则无禾无麦无禾岁且荐饥狱讼繁兴而盗贼滋炽则吾与二三子虽欲优游以乐于此亭其可得耶今天不遗斯民始旱而赐之以雨使吾与二三子得相与优游而乐于此亭者皆雨之赐也其又可忘耶既以名亭又从而歌之曰使天而雨珠寒者不得以为襦使天而雨玉饥者不得以为粟一雨三日繄谁之力民曰太守太守不有归之天子天子曰不然归之造物造物不自以为功归之太空太空冥冥不可得而名吾以名吾亭  

超然台记【`苏轼`】  

凡物皆有可观苟有可观皆有可乐非必怪奇伟丽者也餔糟啜醨皆可以醉果蔬草木皆可以饱推此类也吾安往而不乐夫所谓求福而辞祸者以福可喜而祸可悲也人之所欲无穷而物之可以足吾欲者有尽美恶之辨战乎中而去取之择交乎前则可乐者常少而可悲者常多是谓求祸而辞福夫求祸而辞福岂人之情也哉物有以尽之矣彼游于物之内而不游于物之外物非有大小也自其内而观之未有不髙且大者也彼挟其髙大以临我则我常眩乱反复如隙中之观斗又乌知胜负之所在是以美恶横生而忧乐出焉可不大哀乎余自钱塘移守胶西释舟楫之安而服车马之劳去雕墙之美而蔽采椽之居背湖山之观而行桑麻之野始至之日岁比不登盗贼满野狱讼充斥而斋厨索然日食杞菊人固疑余之不乐也处之朞年而貌加丰髪之白者日以反黒余既乐其风俗之淳而其吏民亦安予之拙也于是治其园圃洁其庭宇伐安丘髙宻之木以修补破败为茍完之计而园之北因城以为台者旧矣稍葺而新之时相与登览放意肆志焉南望马耳常山出没隐见若近若逺庶几有隐君子乎而其东则卢山秦人卢敖之所从遁也西望穆陵隠然如城郭师尚父齐桓公之遗烈犹有存者北俯潍水慨然太息思淮阴之功而吊其不终台髙而安深而明夏凉而冬温雨雪之朝风月之夕余未尝不在客未尝不从撷园蔬取池鱼酿秫酒瀹脱粟而食之曰乐哉游乎方是时余弟子由适在济南闻而赋之且名其台曰超然以见余之无所往而不乐者葢游于物之外也  

众妙堂记【`苏轼`】  

眉山道士张易简教小学常百人予幼时亦与焉居天庆观北极院予葢从之三年谪居海南一日梦至其处见张道士如平昔汛治庭宇若有所待者曰老先生且至其徒有诵老子者曰玄之又玄众妙之门予曰妙一而已容有众乎道士笑曰一已陋矣何妙之有若审妙也虽众可也因指洒水薙草者曰是各一妙也予复视之则二人者手若风雨而步中规矩葢焕然雾除霍然云消予惊叹曰妙葢至此乎庖丁之理解郢人之鼻斲信矣二人者释技而上曰子未睹真妙庖郢非其人也是技与道相半习与空相会非无挟而径造者也子亦见夫蜩与鸡乎夫蜩登木而号不知止也夫鸡俯首而啄不知仰也其固也如此然至蜕与伏也则无视无听无饥无渴黙化于荒忽之中候伺于毫发之间虽圣知不及也是岂技与习之助乎二人者出道士曰少安须老先生至而问焉二人者顾曰老先生未必至也子往见蜩与鸡而问之可以养生可以长年广州道士崇道大师何德顺作堂榜曰众妙以书来海南求文以记之予不暇作也独书梦中语以示之戊寅三月十五日  

放鹤亭记【`苏轼`】  

熙宁十年秋彭城大水云龙山人张君之草堂水及其半扉明年春水落迁于故居之东东山之麓升髙而望得异境焉作亭于其上彭城之山冈岭四合隠然如大环独缺其西十二而山人之亭适当其缺春夏之交草木际天秋冬雪月千里一色风雨晦明之间俯仰百变山人有二鹤甚驯而善飞旦则望西山之缺而放焉纵其所如或立于陂田或翔于云表莫则傃东山而归故名之曰放鹤亭郡守苏轼时从宾客僚吏往见山人饮酒于斯亭而乐之挹山人而告之曰子知隐居之乐乎虽南面之君未可与易也易曰鸣鹤在阴其子和之诗曰鹤鸣于九皋声闻于天葢其为物清逺闲放超然于尘垢之外故易诗人以比贤人君子隠德之士狎而玩之宜若有益而无损者然卫懿公好鹤则亡其国周公作酒诰卫武公作抑戒以为荒惑败乱无若酒者而刘伶阮籍之徒以此全其真而名后世嗟夫南面之君虽清逺闲放如鹤者犹不得好好之则亡其国而山林遁世之士虽荒惑败乱如酒者犹不能为害而况于鹤乎由此观之其为乐未可以同日而语也山人忻然而笑曰有是哉乃作放鹤招鹤之歌曰  

鹤飞去兮西山之缺髙翔而下览兮择所适翻然敛翼婉将集兮忽何所见矫然而复击独终日于涧谷之间兮啄苍苔而履白石鹤归来兮东山之阴其下有人兮黄冠草履葛衣而鼓琴躬耕而食兮其余以汝饱归来归来兮西山不可以久留  

黄州快哉亭记【`苏辙`】  

江出西陵始得平地其流奔放肆大南合湘沅北合汉沔其势益张至于赤壁之下波流浸灌与海相若清河张君梦得谪居齐安即其庐之西南为亭以览观江流之胜而余兄子瞻名之曰快哉葢亭之所见南北百里东西一舍涛澜汹涌风云开阖昼则舟楫出没于其前夜则鱼龙悲啸于其下变化倐忽动心骇目不可久视今乃得玩之几席之上举目而足西望武昌诸山冈陵起伏草木行列烟消日出渔夫樵父之舍皆可指数此其所以为快哉者也至于长洲之滨故城之墟曹孟德孙仲谋之所睥睨周瑜陆逊之所驰骛其流风遗迹亦足以称快世俗昔楚襄王从宋玉景差于兰台之宫有风飒然至者王披襟当之曰快哉此风寡人所与庶人共者耶宋玉曰此独大王之雄风耳庶人安得共之玉之言葢有讽焉夫风无雄雌之异而人有遇不遇之变楚王之所以为乐与庶人之所以为忧此则人之变也而风何与焉士生于世使其中不自得将何往而非病使其中坦然不以物伤性将何适而非快今张君不以谪为患收会计之余功而自放山水之间此其中宜有以过人者将蓬户瓮牖无所不快而况乎濯长江之清流挹西山之白云穷耳目之胜以自适也哉不然连山絶壑长林古木振之以清风照之以明月此皆骚人思士之所以悲伤憔悴而不能胜者乌覩其为快哉也哉  

东轩记【`苏辙`】  

余既以罪谪监筠州盐酒税未至大雨筠水泛溢蔑南市登北岸败刺史府门盐酒税治舍俯江之漘水患尤甚既至敝不可处乃告于郡假部使者府以居郡怜其无归也许之岁十二月乃克支其欹斜补其圯缺辟听事堂之东为轩种杉二本竹百个以为宴休之所然盐酒税旧以三吏共事余至其二人者适皆罢去事委于一昼则坐市区鬻盐沽酒税豚鱼与市人争寻尺以自効莫归筋力疲废辄昏然就睡不知夜之既旦旦则复出营軄终不能安于所谓东轩者每旦莫出入其旁顾之未尝不哑然自笑也余昔少年读书窃尝怪以颜子箪食瓢饮居于陋巷人不堪其忧颜子不改其乐私以为虽不欲仕然抱关击柝尚可自养而不害于学何至困辱贫窭自苦如此及来筠州勤劳盐米之间无一日之休虽欲弃尘垢解羁絷自放于道德之场而事每刼而留之然后知颜子之所以甘心贫贱不肯求斗升之禄以自给者良以其害于学故也嗟夫士方其未闻大道沈酣势利求玉帛子女自厚自以为乐矣及其循理以求道落其华而收其实从容自得不知夫天地之为大与死生之为变而况其下者乎故其乐也足以易穷饿而不怨虽南面之王不能加之葢非有德不能任也余方区区欲磨洗浊污希圣贤之万一自视缺然而欲庶几颜氏之福宜其不可得哉若夫孔子周行天下髙为鲁司冦下为乗田委吏惟其所遇无所不可彼葢达者之事而非学者之所望也余既以谴来此虽知桎梏之害而势不得去独幸岁月之久世或哀而怜之使得归复田里治先人之弊庐为环堵之室而居之然后追求颜氏之乐怀思东轩优游以忘其老然而非所敢望也  

王氏清虚堂记【`苏辙`】  

王君定国为堂于其居室之西前有山石瓌奇琬琰之观后有竹林阴森氷雪之植中置图史百物而名之曰清虚日与其游贤士大夫相从于其间啸歌吟咏举酒相属油然不知日之既夕凡游于其堂者萧然如入于山林髙僧逸人之居而忘其京都尘土之乡也或曰此其所以为清虚者耶客曰不然凡物自其浊者视之则清者为清自其实者视之则虚者为虚故清者以浊为污而虚者以实为碍然而皆非物之正也葢物无不清亦无不虚者虽泥涂之浑而至清存焉虽山石之坚而至虚存焉夫惟清浊一观而虚实同体然后与物无匹而至清且虚者出矣今夫王君生于世族弃其绮纨膏粱之习而跌宕于图书翰墨之间沈酣纵恣洒然与众殊好至于锺王虞禇颜张之逸迹顾陆吴卢王韩之遗墨杂然前陈赎之倾囊而不厌慨乎思见其人而不得则既与世俗逺矣然及其年日益壮学日益笃经涉世故出入患祸顾畴昔之好知其未离乎累也乃始发其箱箧出其玩好投以与人而不惜将旷焉黜去外累而独求诸内意其有真清虚者在焉而未见之也王君浮沈京师多世外之交而又娶于梁张公氏张公超达逺骛体乎至道而顺乎流俗君尝试以吾言问之其必有得于是矣  

## 文章辨体彚选卷六百

（明）贺复征 编  

○记四十一  

君子斋记【`宋王安石`】  

天子诸侯谓之君卿大夫谓之子古之为此名也所以命天下之有德故天下之有德通谓之君子有天子诸侯卿大夫之位而无其德可以谓之君子葢称其位也有天子诸侯卿大夫之德而无其位可以谓之君子葢称其德也位在外也遇而有之则人以其名予之而以貌事之德在我也求而有之则人以其实予之而心服之夫人服之以貌而不以心与之以名而不以实能以其位终身而无谪者葢亦幸而已矣故古之人以名为羞以实为慊不务服人之貌而思有以服人之心非独如此也以为求在外者不可以力得也故虽穷困屈辱乐之而弗去非以夫穷困屈辱为人之乐者在是也以夫穷困屈辱不足以槩吾心为可乐也已河南裴君主簿于洛阳治斋于其官而命之曰君子裴君岂慕夫在外者而欲求之乎岂以为世之小人众而躬行君子者独我乎繇前则失已繇后则失人吾知裴君不为是也亦曰勉于德而已葢所以牓于其前朝夕出入观焉思古之人所以为君子而务及之也独仁不足以为君子独智不足以为君子仁足以尽性智足以穷理而又通乎命此古之人所以为君子也虽然古之人不云乎德輶如毛毛犹有伦未有欲之而不得者也然则裴君之为君子也孰御焉故余嘉其志而乐为道之  

石门亭记【`王安石`】  

石门亭在青田县若干里令朱君为之石门者名山也古之人咸刻其观游之感槩留之山中其石相望君至而为亭悉取古今之刻立之亭中而以书与其甥之壻王某使记其作亭之意夫所以作亭之意其直好山乎其亦好观游眺望乎其亦于此问民之疾忧乎其亦燕闲以自休息于此乎其亦怜夫人之刻暴剥偃踣而无所庇障且泯灭乎夫人物之相好恶必以类广大茂美万物附焉以生而不自以为功者山也好山仁也去郊而适野升髙以逺望其中必有槩然者书不云乎予耄逊于荒诗不云乎驾言出游以写我忧夫环顾其身无可忧而忧者必在天下忧天下亦仁也人之否也敢自逸至即深山长谷之民与之相对接而交言语以求其疾忧有其壅而不闻者乎求民之疾忧亦仁也政不有小大不以德则民不化服民化服然后可以无讼民不无讼令其能休息无事优游以嬉乎古今之名者其石幸在其文信善则其人之名与石且传而不朽成人之名而不夺其志亦仁也作亭之意其然乎其不然乎  

芝阁记【`王安石`】  

祥符时封泰山以文天下之平四方以芝来告者万数其大吏则天子赐书以宠嘉之小吏若民辄赐金帛方是时希世有力之大臣穷捜而逺采山农野老攀缘徂■〈木戈〉以上至不测之髙下至涧溪壑谷分崩裂絶幽穷隐伏人迹之所不通往往求焉而芝出于九州岛四海之间葢几于尽矣至今上即位谦让不德自大臣不敢言封禅诏有司以祥瑞告者皆勿纳于是神竒之产销藏委翳于蒿藜榛莽之间而山农野老不复知其为瑞也则知因一时之好恶而能成天下之风俗况于行先王之治哉太丘陈君学文而好竒芝生于庭能识其为芝惜其可献而莫售也故阁于其居之东偏掇取而藏之葢其好竒如此噫芝一也或贵于天子或贵于士或辱于凡民夫岂不以时乎哉士之有道固不役志于贵贱而卒所以贵贱者何以异哉此予之所以叹也  

南轩记【`曽巩`】  

得邻之茀地藩之树竹木灌蔬于其间结茅以自休嚣然而乐世固有处廊庙之贵抗万乗之富吾不愿易也人之性不同于是知伏闲隠隩吾性所最宜驱之就烦非其器所长况使之争于势利爱恶毁誉之间邪然吾亲之养无以修吾之昆弟饭菽藿羮之无以继吾之役于物或田于食或野于宿不得常此处也其能无欿然于心邪少而思凢吾之拂性苦形而役于物者有以为之矣士固有所勤有所肆识其皆受之于天而顺之则吾亦无处而非其乐独何必休于是邪顾吾之所好者逺无与处于是也然而六艺百家史氏之籍笺疏之书与夫论美刺非感微记逺山镵冢刻浮夸诡异之文章下至兵权厯法星官药工山农野圃方言地记佛老所传吾悉得于此皆伏羲已来下更秦汉至今圣人贤者魁杰之材殚岁月惫精思日夜各推所长分辨万事之说其于天地万物小大之际修身理人国家天下治乱安危存亡之致无不毕载处与吾俱可当所谓益者之友非耶吾窥圣人指意所出以去疑解蔽贤人智者所称事引类始终之槩以自广养吾心以忠约守而恕行之其过也改趋之以勇而至之以不止此吾之所以求于内者得其时则行守深山长谷而不出者非也不得其时则止仆仆然求行其道者亦非也吾之不足于义或爱而誉之者过也吾之足于义或恶而毁之者亦过也彼何与于我哉此吾之所任乎天与人者然则吾之所学者虽博而所守者可谓简所言虽近而易知而所任者可谓重也书之南轩之壁间蚤夜览观焉以自进也南丰曽巩记  

学舍记【`曽巩`】  

予幼则从先生受书然是时方乐与家人童子嬉戏上下未知好也十六七时窥六经之言与古今文章有过人者知好之则于是鋭意欲与之并而是时家事亦滋出自斯以来西北则行陈蔡谯苦睢汴淮泗出于京师东方则絶江舟漕河之渠踰五湖并封禺会稽之山出于东海上南方则载大江临夏口而望洞庭转彭蠡上庾岭繇真阳之泷至南海上此予之所渉世而奔走也蛟鱼汹涌湍石之川岭崖莽林■〈犭区〉虺之聚与夫雨旸寒燠风波雾毒不测之危此予之所单游逺寓而冐犯以勤也衣食药物庐舍器用箕筥碎细之间此予之所经营以养也天倾地壊殊州独哭数千里之逺抱丧而南积时之劳乃毕大事此予之所遘祸而忧艰也太夫人所志与夫弟婚妹嫁四时之祠属人外亲之问王事之输此予之所皇皇而不足也予于是力疲意耗而又多疾言之所序葢其一二之指也得其闲时挟书以学于凡为身治人世用之损益考观讲解有不能至者故不得专力尽思琢雕文章以载私心难见之情而追古今之作者为并以足予之所好慕此予之自视而嗟也今天子至和之初予之侵扰多事故益甚予之力无以为乃休于家而即其旁之草舍以学或疾其卑议其隘者予顾而笑曰是予之宜也予之劳心困形以役于事者有以为之矣予之卑巷穷庐宂衣砻饭芑苋之羮隠约而安者固予之所以遂其志而有待也予之疾则有之可以进于道者学之有不至至于文章平生所好慕为之有不暇也若夫土坚木好髙大之观固世之聪明豪隽挟长而有恃者所得为若予之拙岂能易而志彼哉遂歴道其少长出处与夫好慕之心以为学舍记  

大雅堂记【`黄庭坚`】  

丹棱杨素翁英伟人也其在州闾乡党有侠气不少假借人然以礼义不以财力称长雄也闻余欲尽书杜子美两川夔峡诸诗刻石藏蜀中好文喜事之家素翁粲然向余请从事焉又欲作髙屋广楹庥此石因请名焉余名之曰大雅堂而告之曰由杜子美以来四百余年斯文委地文章之士随世所能杰出时辈未有升子美之堂者况室家之好耶余尝欲随欣然会意处笺以数语终以汨没世俗初不暇给虽然子美诗妙处乃在无意于文夫无意而意已至非广之以国风雅颂深之以离骚九歌安能咀嚼其意味闯然入其门耶故使后生辈自求之则得之深矣使后之登大雅堂者能以余说而求之则思过半矣彼喜穿凿者弃其大旨取其发兴于所遇林泉人物草木鱼虫以为物物皆有所托如世间商度隐语者则子美之诗委地矣素翁可并刻此于大雅堂中后生可畏安知无涣然氷释于斯文者乎  

安老堂记【`李廌`】  

甚哉老之难安也方少之时阴阳役之血气使之心志诱其欲而迷其真势利幻其前而悞其后未易能安之老且衰矣郄视向日之为宜其悔而求安然贪夫鄙人嗟老景之已至念短日之足惜悼前志之未克痛昔谋之匪良久且苟求无厌务得患失皇皇偷朝暮之生汲汲为子孙之计节义日衰廉耻尽丧贪于富者则曰吾老矣讲货财较亏羡之术始详矣未忍舍也擅兼并而亘阡陌巧梯航以絶山海笼物货而无余藏运筹算而无遗策甘心于锥刀之间尽瘁于锱铢之末负戴于道路转徙于沟壑贪夫狥富死而后止贪于贵者则曰吾老矣结知遇贾名誉之术始明矣未忍止也履公门而矍铄游阙庭而裴徊衒筋力强饮啖染须鬓逞聪明识愈隆而意愈切禄愈丰而恋愈深故位愈重而望愈轻年愈髙而德愈薄贪夫徇贵死而后止然则日暮途逺而倒行漏尽钟鸣而未止类皆贪夫而富贵有以累之也故曰甚哉老之难安也居士新作西堂以安老为名然居士之安非惟老而后安安之也久矣郭外之田足以给饔饩郭内之圃足以给葅茹而未尝求羡裘葛足以具伏臈禄食足以备婚嫁而未尝求丰居士曰富不可妄致也吾老矣求安而已居士以文学知名于时声闻蔼扬荐为礼部一选遂擢上第名公巨卿争欲出已门下一唯诺足以得荐擢而耻于附炎平生故人多在相辅一举手可以登台省而耻于自售居士曰贵不可妄致也吾安矣求老而已故虽起家辇郎于朝有曼倩之髙风端居十年不调有渊明之劲节或曰嵩少箕堤山水佳秀近列左右筑室岩下足以专天下之雄观奈何局蹐于里闾之间哉居士曰吾求安者也舍易就难舍近就逺则内劳吾心外劳吾力但见夫劳而未知其乐不获其安而先挠吾天和矣此先人之故庐也即而新大之吾心犹欿然吾行年六十有二人间富贵不可妄求从吾所好行将挂冠悬车奉身以退归老此堂志已决矣人生七十虽居是堂以安吾老知复几何时哉则居士之所养可知故曰居士之安非惟老而后安安之也久矣夫安之为乐世之人未尝知之及于病然后悔而求安及于劳然后虑而求安及于危然后惧而求安则向日求安之心皆妄未有能安其安者故老而能安已可尚矣非惟老而后安乃每以安者为心非达观勇退无妄君子不能也故曰居士之所养可知矣  

双槐堂记【`张耒`】  

古之君子其将责人以有功也必使之乐其职安其居以其优游喜乐之心而就吾事夫岂徒茍悦之哉凡人之情其将有为也其心乐而为之则致精而不茍虽殚力费心而不自知故所为者有成而无难古之御吏也为法不苛其勤惰疎密随其人之所欲而吾独要其成是以古之循吏皆能有所建立夫望人以功而使其情愁沮不乐求舍去之不暇谁肯以其怨沮不平之心而副我之所欲哉顷时予见监司病郡县之政不立扼腕盛怒曰是惟饮食燕乐居处游观之好吾日夜以法督责之使无得一于此一岁之日数计晷刻吾从而课率之使无得有顷刻之间以约束为不足而继以辱骂辱骂为不足而继以讯诘方此时吏起不待晨卧不及暖席废饮食冒疾病屋室败漏不敢修完器用弊乏不敢改作其勤苦如是犹不足以当其意宜其郡县之政无所不举小大得职而民物安堵矣然吏益奸民益劳文书具于有司而事实不立吏足以免其身之责而民不知德相为欺绐以善一时而监司卒亦不得而察也岂非其所为者无至诚喜乐之心出于畏罪不获已茍以充职故耶其事功之灭裂如此理固然也酸枣令王君治邑有能名以其余力作燕居之堂洒扫完洁足以宴宾客阅图书庭有双槐因以为名夫王君岂以谓苟劳而无益不若暇佚而有功将安其居乐其身以其狱讼簿书之间与贤士大夫弹琴饮酒欢欣相乐舒心而养神使其中裕然然后观物图其致用意于文法寻尺之外以追古循良君子之风以大变俗吏之弊而为之哉夫古之善为政者不佚而常安不劳而善成吾知王君其有得于此矣于是为之书  

进学斋记【`张耒`】  

古之君子无须臾而不学故其为德无须臾而不进鸡鸣而兴暮夜而休一日之间出则莅官治民事师友对宾客入则事其亲抚其家教其幼贱振其族婣与夫诵说讲辩上世圣贤之言语文章制度服物而燕乐则御琴瑟布罇俎拜俯升降酬酢相侑勉勉汲汲无须臾之间不习其事学其理通其曲折而服其训戒葢其学无顷刻而去其心非特其迹然也安居无事精思而深念矫揉其志调服其血气观天地之道察万物之理以究道德之微妙而通性命死生之始终者亦未始有顷刻之休是故其德日进而不可止葢自其不息而察之则岂特日进也哉昼之所达过其旦夜之所得加于晡岂特旦暮晡夜之别哉一语一黙一起居而新故不相袭矣自其为士而至圣人如日之运于天小之为旦夜中昃之变大之为寒暑春秋之异然微细而察之则虽求毫厘丝忽之间而不可得呜呼士之欲进于道其勤苦勉强葢必如是而后至则亦已劳矣后世之士其不至于圣人也亦可知矣古之君子饮食游观疾病死生之际未尝不在于学士会食而问殽烝则饮食之际未尝不在学也曽晳风乎舞雩咏而归则游观之际未尝不在学也曽子病而易大夫之箦则疾病之际未尝不在学也今之所谓学者既剽盗其皮肤攘掇其土苴比于古之人大可愧矣然少而习之未几见而自以为业成者十九也冠而仕则冠而弃之壮而仕则壮而弃之以其灭裂苟偷之习而亟舍于既仕之日故后世之君子大抵从仕数年则言语笑貌嗜欲玩习之际比之进取初以儒自名者固已大异矣古之君子其学也内以修已外以治人所学愈髙所治益修而成功愈崇是故君子立于世则天下被其福呜呼三代之衰儒者之功不大见于世而生民之望于君子者未能厌满其欲岂非士之学未至而道未立哉嗟乎民之休戚系于道学之成否则夫为士者可不勉欤元丰之乙丑余宦于咸平治其所居之西即其旧而完之既洁以新矣于是悉取诗书古史陈于其中有诵习之牖有休偃之席暑则启扉寒则塞向朝夕处乎其中取书而读之其甚惫也则即席以休以深思其平日之所得无一日而不在是也余惰者也故取古之道而名之曰进学而书其说庶朝夕得以自警焉  

思亭记【`陈师道`】  

甄故徐富家至甄君始以明经教授乡称善人而家益贫臾数十岁不克葬乞贷邑里葬其父母兄弟凡几丧邑人怜之多助之者既葬益树以木作室其旁而问名于余余以为目之所视而思从之视干戈则思斗视刀锯则思惧视庙社则思敬视第宅则思安夫人存好恶喜惧之心物至而思固其理也今夫升髙以望松梓下丘陇而行墟墓之间荆棘莽然狐兎之迹交道其有不思其亲者乎请名之曰思亭亲者人之所不忘也而君子慎之故为墓于郊而封沟之为庙于家而尝禘之为衰为忌而悲哀之所以存其思也其可忘乎虽然自亲而下至于服尽服尽则情尽情尽则忘之矣夫自吾之亲而至于忘之者逺故也此亭之所以作也凡君之子孙登斯亭者其有思乎因其亲广其思其有不兴乎君曰愽哉子之言也吾其庶乎曰未也贤不肖异思后岂不有望其木思以为材视其榛棘思以为薪登其丘墓思发其所藏者乎于是遽然流涕以泣曰未也吾为子记之使君之子孙诵斯文者视其美以为劝念其恶以为戒其可免乎君揽涕而谢曰免矣遂为之记  

闲轩记【`秦观`】  

建安之北有山岿然与州治相直曰北山山之南有涧涧之南有横阜背山而面阜据涧之北滨有屋数十楹则东海徐君大正燕居之地也其名曰闲轩去轩数十里有田可以给饘粥供丝麻宾婚燕祭之用取具君将归而老焉而求记于髙邮秦观观曰士累于进退久矣弁冕端委于庙堂之上者倦而不知归披莽苍而佃横野猎而渔者闭距而不肯试二者皆有累焉君虽少举进士而便马善射慷慨有气畧天下竒男子也夫以精悍之姿遇休明之时齿发未衰足以任事而欲就闲旷处幽隐分猿狖之居厕麋鹿之游窃为君不取也乃为词以招之曰山之云兮油然作水循涧兮号不斁云为雨兮水为渎时不淹兮难骤得念夫君兮武且力矢奔星兮弧挽月夜参半兮投袂起探虎穴兮虏其子破千金兮购竒服抚劔马兮气横出山之中兮岁将阑木樛枝兮水惊湍鹰隼击兮蛟龙蟠熊咆虎啸兮天为寒四无人兮谁与言膏君车兮秣君马轩之中兮不可以久闲  

兰玉书院记【`刘辰翁`】  

世称佳子弟如芝兰玉树本谢家语也想见封胡羯末辈固当风流可爱往往不可婴以世务然仓卒敌百万骑临淮声震都下名臣宿将安在丞相独遣阶庭三少年御之上流老桓至有左衽之叹亦疑其不更事甚使在今人书生语三日不能定既定临事失措三子乃冒然而起谈笑麾之无成谋亦无惧色如干将出匣遇物必割如豪鹰起乎秋风天马发于西极未必芝兰玉树浮脆美观比也古人家庭闻见絶与纸上传习形似者不同其浩然有养出乎志行乎素慷慨自任视利害如白黒春秋战国名卿大夫非公族则世家其从容应对出入战阵以为常事后来君臣多亡命共事崛起麤俗无复礼乐儒者又寒俭狷挟才疎胆薄受任辄败他时曹魏父子稍稍赋诗横槊间则共相怪其文采将畧天分不可及葢氏衰族混之余草间无英物久矣科目兴类起徒步致富贵然再世则不可复践衣冠文雅化及羣从髙者矜持自喜下者轻侠不还其家世何如昔人而区区求如江左风气亦不可得矣异哉欲观世道视故家欲视故家验学术三百年间中原如韩吕典刑议论为巨人长者过江如五峯致堂南轩诸贤又磨礲精密希颜而肖孔彼功名之士乃当羞愧俛首不复敢望政未知诸贤当事变所就何似而学术逺矣嗟夫子弟固难得佳父兄亦复未易今为父兄者皆愿其为此勿为彼至近年又惟以科第不失旧物为难虽中朝盛事不过如此耳此世道之叹也吾刘氏出安成未知龙云先世同异如龙云刘氏之诗书文物不其难与盛哉虽四忠之孙子曷京焉自著作公第元丰中词科号龙云先生先生以来仕至二千石与为奉常弟子贡乡漕者世不絶今为盛或时兄弟数人比肩立非号称甲乙则名位适相似以是长上玩之如芝兰玉树焉其名家塾曰兰玉父兄意也某与兰玉诸少游见其辛苦为名儒笃实有世用因为言古家族人物之髙下葢羡叹之不足尚庶几有所感发择而勉焉不至为晋人之清谈而止抑晋人非清谈不直晋也安石在东山时亦子弟尔观其徧诣诸将自托与幼度勤履屐间小物家法政尔人言王谢子弟自别者尚未知王谢子弟恶识古人  

东屯髙斋记【`陆游`】  

少陵先生晩游夔州爱其山川不忍去三徙居皆名髙斋质于其诗曰次水门者白帝城之髙斋也曰依药饵者瀼西之髙斋也曰见一川者东屯之髙斋也故其诗又曰髙斋非一处予至夔数月吊先生之遗迹则白帝已废为荒墟百有余年自城郭府寺父老无知其处者况所谓髙斋乎瀼西葢今夔府治所画为阡陌裂为坊市髙斋尤不可识独屯有李氏者居已数世上距少陵财三易主大厯中故券犹在而髙斋负山带溪气象良是李氏业进士名襄因郡博士雍君大椿属予记之予太息曰少陵天下士也早遇明皇肃宗官爵虽不尊显而见知实深葢尝慨然以稷卨自许及落魄巴蜀感汉昭烈诸葛丞相之事屡见于诗顿挫悲壮反复动人其规模志意岂小哉然去国寖久诸公故人熟睨其穷无肯出力比至夔客于柏中丞严明府之间如九尺丈夫俛首居小屋下思一吐气而不可得予读其诗至小臣议论絶老病客殊方之句未尝不流涕也嗟夫辞之悲乃至是乎荆卿之歌阮嗣宗之哭不加于此矣少陵非区区于仕进者不胜爱君忧国之心思少出所学佐天子兴贞观开元之治而身愈老命愈大谬坎壈且死则其悲至此亦无足怪也今李君初不践通塞荣辱之机读书弦歌忽焉忘老无少陵之忧而有其髙少陵家东屯不浃岁而君数世居之使死复生予未知少陵自谓与君孰失得也若予者仕不能无愧于义退又无地可畊是直有慕于李君尔故乐与为记干道七年四月十日  

易庵记【`唐庚`】  

客问陶隐居吾欲注周易本草孰先隐居曰易宜先客曰何也隐居曰注易误犹不杀人注本草误则有不得其死者矣世以隠居为知言与吾之说大异葢六经者君本之致治也汉时决疑狱断国论悉引经术兹岂细故而易言哉本草所以辨物六经所以辨道道者物之所以生万物者人之所资以为生一物之误犹不及其余道术一误则无复孑遗矣前世儒臣引经误国其祸至于伏尸百万流血千里本草之误岂至是哉注本草误其祸疾而小注六经误其祸迟而大隐居注草木矣故知本草之为难而未尝注经故不知经尤为难而不可率易如此世以不服药为中医此言虽小可以喻大吾用易不审陷难几死今幸闲废方且据庵熟读而深思之复书此二本其一以自警其一以寄二子焉  

箕踞轩记【`唐庚`】  

箕踞者山间之容也拳腰耸肩抱膝而危坐伛偻局缩其圆如箕故古人谓之箕踞便于赋诗便于阅书便于长啸其势如蹲猿如投竿而渔者葢长松之下滩石之上傲然不拘礼法者之所为也以之事上则不恭以之临下则不庄以之待贤者则有所不可以之遇众人则有所不敢故古之士大夫矜名检饰边幅者皆鄙而不为予今以五斗红腐置身于忧患之场是非利害汹汹百出以一身之微受无穷之责目视上帝则辄取怪怒方且逺谗畏讥规规然从事于礼法柔声和容敛服磬折拜楫跪起以取媚于世惟恐其不恱而以箕踞名轩岂不异哉葢官舍之西旧有轩数间直堂居之后人事之所不及宾客从游之所不至往往独游于此解衣盘礴箕踞于胡床之上含瓜赋诗曝背阅书以释其忽忽不平之气临风长啸而草木为之肃然足以见其诞率如此而尤有所畏而诞率之性终不能少贬亦施之处已而不以接物则庶几其无患也故以箕踞名之而为文以见其所以名之之意  

文章辨体彚选巷六百一  

（明）贺复征 编  

○记四十二  

黙斋记【`元赵孟俯`】  

华阴杨君士桓名所居室曰黙斋而属余为记余尝试为之说曰言者心之所发也人心之动必形于言故凡有动于中者虽不欲言言而欲不类不可得也故喜则言便怒则言噪悲则言惨忧则言塞忿则言烦戏则言甘气直者刚以达谋深者险而诡徳厚者简而中资美者清而高峻者必暴而支者必疑此类之所可推而君子亦以是观人焉传曰言行君子之枢机枢机之发荣辱之主也一言可以为荣一言可以为辱言固不可不慎也而亦不能无言也今子以黙自名岂遂欲无言乎夫阴者阳之基也静者动之代也阴不极则阳不生静不极不能以致动今夫雷霆之震惊凡天地之间万物之众蝡动喘息有知无知者殊皆鼓舞动荡气逹而甲坼其功若是然而至于秋冬之交则黙然皆无有者一或发聱则妖异随之矣向使雷霆日月而鸣则吾见万物英华将不敛英华之不敛则生意几息又何望于遂其性哉君子之道或黙或语阴阳之义也孔子曰夫人不言言必有中老子曰大辩若讷是故人患不能黙耳不患不能言也茍能黙矣于言乎何有平居恂恂如不能言及夫临大事决大议一言而人无异辞此古所谓能黙者也而非无言之谓也士桓其勉之哉  

退斋记【`刘因`】  

老氏其知道之体乎道之体本静出物而不出于物制物而不为物所制以一制万变而不变者也以理之相对势之相寻数之相为流易者而观之则凢事物之肖夫道之体者皆洒然而无所累变通而不可穷也彼老氏则实见夫此者吾亦有取于老氏之见夫此也虽然惟其窃是以济其术而自利则有以害夫吾之义也下将以上也后将以先也止将以富也俭将以广也哀将以胜也慈将以勇也不足将以无损也不敢将以求活也无私将以成其私也不大将以全其大也柔弱将以不为物所胜也不自贵将以贵也无以生将以生也知洼必盈于是乎洼知弊必新于是乎弊知少必得于是乎少知朴素之可以文于是乎为朴素知溪谷之可以受于是乎为溪谷知皦之势必污盈之势必溢锐之势必折于是乎为婴儿为处子为昏闷晦寂曰忿曰武曰争曰伐曰矜凡物得以病之者皆阉焉而不出知而示之愚辩而示之讷巧而示之拙雄而示之雌荣而示之辱虽出一言而不令尽其言事则未极而先止也故开物之所始成物之所终皆捭焉而不与而置已于可以先可以后可以上可以下可以进退可以左右之地方始而逆其终未入而图其出据会而要其归阅衅而收其利而又使人不见其迹焉虽天地之相荡相生相使相形相倚相伏之不可测者亦莫不在其术中而况于人乎故欲亲而不得亲欲疎而不得疎欲贵而不得贵欲贱而不得贱欲利而不得利欲害而不得害其闗键槖钥不可窥而知其机纽本根不可索而得其恍惚杳冥不可形象而搏执也呜呼挟是术以往则莫不以一身之利害而节量天下之休戚其终必至于误国而害民然而特立于万物之表而不受其责焉而彼方以孔孟之时义程朱之名理自居不疑而人亦莫知夺之也中山滕君仲礼早以学行知名而为人则慷慨有才节者也以退名其所居之室既以宁失于有所不为戒在于无妄之往自铭矣而又请予文以记之余固知仲礼之不为老氏之退者然亦岂真失于有所不为者也夫有所不为者蔽焉而不知举变焉而不知通固滞焉而不知所以化而其终亦至于误国而害民然要之则知不足而已矣而人亦得而责之而彼亦无所逃其责焉非如为老氏者之以术欺世而以术自免也予喜仲礼之退而又欲其慎其所以退也故极言二者之失  

诚存堂记【`虞集`】  

昔者君子之言居也宅曰安宅居曰广居泰哉其所以自处者乎何其安重尊髙之若是也窃意君子之所以为安重尊高者固无待于外而上栋下宇益得以休其体而致其养夫岂茍然也哉集贤司直番昜周君之为堂也筑必固材必美攻斵必纯构缔必坚缜面势必周正户牗必疏达温凊必宜适待其后之人必久而无斁凡作室之道偹矣及其成也曽不以是自佚方挈挈然以诚存题之此其意岂浅浅者顾使集为之记集何足以知之尝试即堂而言之仰升俯降卑髙之位定矣处深向明内外之辨严矣左揖右让少长之序列矣以祀以养以宴以食父兄宗族之亲在是矣乡党僚友之情可得而洽矣静以养动以思朝以兴夕以宁皦皦乎烛之而弗迷也粲粲然列之而有文也循乎其行之无忤歩也确乎其归之无异本也绎绎乎其继也浑浑乎其无窽隙之有待于弥缝也若是者庶乎其名义之近之也乎而集又何足以言之大江之南畨为大郡物殷而家给土木之盛甲乙为比而又以文雅相尚抑岂无以美名表其居者乎夸者已张警者已末未有反身切求若是其实而大者也集又安敢不为之记哉惜乎集之不足以知之不足以言之也谨记之曰周氏诚存之堂作以某岁名之者集贤大学士姚公端甫题之者集贤侍讲学士赵公子昂也  

乐善堂记【`虞集`】  

京师之南城有为堂焉而名之以乐善者承事郎左藏大使渝人胡君善甫之居故应奉翰林文字骆公之所命也后二十余年因乡贡进士史君质求予作文以记之集闻诸长老曰昔吾蜀全盛之时以诗书文学起家若勲业事功昭著阀阅见闻可考知者不论论其事物俗宜近民者云城邑自汉晋近逮唐宋豪杰所营置往往而在其所完聚有久固之势不幸间有僣窃者崛起搀抢于其间非降即亡事亦旋定故其民积安于丰厚屋室之华壮锦绣之秾茂滋味之膄盛货利声色之殷阜精丽自东南言纎靡者莫或过之是以婚姻丧祭之礼宴游之乐服御之饰恒出于有余又渐被夫文章诗礼之懿下至市井田野妇女儿子徃徃习诵读知古今以孝弟信义相尚其不然者众指目之詈斥之以为风嗟夫使其人所以易为善者岂徒然哉然而盛衰治乱兴废之相寻非惟其数也理若是矣国家将启南服独先受兵芟夷刬刮者几百年而后昔之所谓盛者始扫地无复遗余矣脱身百年之下逺而去之既生全焉又富完焉又将以子孙众多而贵焉此其先所积累者岂不异哉然则乐善之名骆公盖有以征其前而望诸后者矣不记殆不可也胡君尽力所事受知世祖皇帝特命筦库保定非常例也尝归其乡修先人坟墓而收其族人子弟乡里之贫弱者教养恩义甚笃君子以为难能有司尝旌异之今官进而年益髙三子歴仕将显要其福盖未艾也前五十七年骆公解舟鄂渚风引之入世祖皇帝军中得召见论兵事奇中世祖以之北来然不愿仕故以翰林应奉终其身史进士质之父史先生骆公之甥也胡君常以骆公之命续兄弟之好是以进士为之请集亦蜀人也故为之属笔以记不敢辞后有以盛徳之家称于燕山者将在胡氏尚有征于予言也  

悠然亭记【`虞集`】  

郭君彦达有亭曰悠然取陶渊明南山东篱诗语也予爱其引兴高逺欣然为题顾客有笑于座曰昔柴桑翁生不逢时自放于草野之间托此言以自见其无所事乎当世者也今彦达以圣天子潜邸文学之旧以其习于朝仪也率其属以佐其长执事就列严恪齐整其得为悠然乎予告之曰何伤也亦各见其志云耳心累于物则窘我室庐使适寛闲而就优逸犹若皇皇何心之中扄虚明应物无迹则垂绅正笏不动声气以措天下于泰山之安外无矜容内无逸志则亦何害其为悠然也古之君子常以陶先生上配孔明论者以为至当信之不疑非知言而能若是乎试以孔明论之方其龙卧草庐三顾之车未至其悠然固与采菊者无异也及其五月渡泸深入不毛奬率三军北定中原军务诚劳矣然八阵之方严杂耕之整暇羽扇指撝于从容而山川形胜尽在风云之变化子谓此时孔明悠然乎不悠然乎客曰渊明之悠然众所共闻孔明之悠然诚未之闻也然则彦达上荷主知虽进用显要有不足悠然者乎客请书其说与彦达为亭记  

秋亭记【`阙名`】  

余识杜君企颜于其从弟徳明氏之馆企颜朴茂喜读书未尝有纷华之恱一日出李昭文所书秋亭二字谓余曰故燕城南边多隙壤吾宅在焉秋亭则吾圃中之小亭清泉流其北废垒峙其南若山然吾仕而归则服勤于树艺之事临流濯足而休于斯亭则与客论遗经以究理义之奥或对酒雅歌吹箫以写夷犹之悰亭无时不在而独以秋言者则以为京师之名园美地佳花胜卉皆有力者之所能致而花卉盛时车马日集则又皆富者之专赏也吾不得与焉然而秋亭摇落之余园空池冷游者亦无寓其目矣顾吾亭前之松桧则欝乎其青亭后之竹则漪乎其绿丹枫紫菊之错出于其左右是吾亭于秋为独宜盖贫贱之所有恒不足于暄妍之姿而富贵之所乐者曽不足以御夫霜曰之变故吾虽不得于彼宁甘处吾之所能有者焉豳风之诗不以正月首章而数以七月言者所以虞卒岁而谨始于此也世之人当春夏之时亦有凉秋之思者乎企颜所居金源氏之遗址盖昔日繁华之地也庸讵知后人之因寂寞而为亭以玩其秋乎企颜之所以秋名其亭所思者逺矣企颜名师孟今为方城主簿云  

## 文章辨体彚选卷六百二

（明）贺复征 编  

○记四十三  

阅江楼记【`明宋濂`】  

金陵为帝王之州自六朝迄于南唐类皆偏据一方无以应山川之王气逮我皇帝定鼎于兹始足以当之由是声教所暨罔间朔南存神穆清与天同体虽一豫一游亦可为天下后世法京城之西北有狮子山自卢龙蜿蜒而来长江如虹贯蟠遶其下上以其地雄胜诏建楼于巅与民同游观之乐遂锡嘉名为阅江云登览之顷万象森列千载之秘一旦轩露岂非天造地设以俟大一统之君而开千万世之伟观者与当风日清美法驾幸临升其崇椒凭阑遥瞩必悠然而动遐思见江汉之朝宗诸侯之述职城池之髙深闗阨之严固必曰此朕栉风沐雨战胜攻取之所致也中夏之广益思有以保之见波涛之浩荡风帆之下上蕃舶接迹而来廷蛮琛聮肩而入贡必曰此朕徳绥威服覃及内外之所及也四夷之逺益思有以柔之见两岸之间四郊之上耕人有炙肤皲足之烦农女有将桑行馌之勤必曰此朕拯诸水火而登于袵席者也万方之民益思有以安之触类而推不一而足臣知此楼之建皇上所以发舒精神因物兴感无不寓其致治之思奚止阅夫长江而已哉彼临春结绮非不华矣齐云落星非不髙矣不过乐管弦之浮响藏燕赵之艶姬一旋踵间而感慨系之臣不知其为何说也虽然长江发源岷山委蛇七千余里而始入海白涌碧翻六朝之时往往倚之为天堑今则南北一家视为安流无所事乎战争矣然则果谁之力与逢掖之士有登斯楼而阅斯江者当思圣徳如天荡荡难名与神禹疏凿之功同一罔极忠君报上之心其有不油然而兴耶臣不敏奉旨撰记故上推宵旰图治之切者勒诸贞珉他若留连光景之辞皆畧而不陈惧亵也  

苦斋记【`刘基`】  

苦斋者章溢先生隠居之室也室有十二楹覆之以茆在匡山之巅匡山在处之龙泉县西南二百里劔溪之水出焉山四面峭壁拔起岩■〈山上咢下〉皆苍石岸外而臼中其下惟白云其上多北风风从北来者大率不能甘而善苦故植物中之其味皆苦而物性之苦者亦乐生焉于是鲜支黄蘖苦楝侧栢之木黄连苦枤亭歴苦参钩天之草地黄游冬葴芑之菜槠栎草斗之实楛竹之笋莫不族布而罗生焉野蜂巢其间采花髓作蜜味亦苦山中方言谓之黄杜初食颇苦难久则弥觉其甘能已积热除烦渇之疾其槚荼亦苦于常荼其泄水皆啮石出其源沸沸汨汨瀄滵曲折注入大谷其中多斑文小鱼状如吹沙味苦而微辛食之可以清酒山去人稍逺惟先生乐游而从者多艰其昏晨之往来故遂择其窊而室焉携童儿数人启陨箨以艺粟菽茹啖其艹木之荑实闲则蹑屐登崖倚修木而啸或降而临清泠樵歌出林则拊石而和之人莫知其乐也先生之言曰乐与苦相为倚伏者也人知乐之为乐而不知苦之为乐人知乐其乐而不知苦生于乐则乐与苦相去能几何哉今夫膏粱之子燕坐于华堂之上口不尝荼蓼之味身不歴农畆之劳寝必重褥食必珍美出入必舆隶是人之所谓乐也一旦运穷福艾颠沛生于不测而不知醉醇饫肥之肠不可以实蔬粝籍柔覆温之躯不可以御蓬藋虽欲效野夫贱隶局蹐窜伏偷性命于榛莽而不可得庸非昔日之乐为今日之苦也耶故孟子曰天之将降大任于是人也必先苦其心志劳其筋骨饿其体肤赵子曰良药苦口利于病忠言逆耳利于行彼之苦吾之乐而彼之乐吾之苦也吾闻井以甘竭李以苦存夫差以酣酒亡而勾践以甞胆兴无亦犹是也夫刘子闻而悟之名其室曰苦斋作苦斋记  

棣蕚轩记【`刘基`】  

至正十四年春二月予以事至萧山过故人包与善留舍于其棣蕚之轩明日予还居越无何与善以书来言曰大同之先旧为山阴人今徙家萧山三世矣先人一身无兄弟而大同之兄弟五人先人因以棣蕚名其轩且卒遗命无负吾所以命名之意愿先生为我记之按棣蕚之义出自小雅周公不幸遭管蔡之变故作棠棣之诗极天下之人情以致儆于世之为兄弟者今包君之命其轩不亦逺哉夫兄弟一气之分也兄弟不亲乱之本也虽有家室将焉保之先王之教不行此义不明于人心久矣血气之欲流为忿争箪食豆羮不能相让由是干戈寻于门庭鬬阋作于户牗然后手足化为豺狼而人道絶矣夫父母之生子无不愿其人人昌且炽也父母没而兄与弟不兼容死者之目其不瞑于地下矣包氏兄弟能无忘其先人取诗人之旨而服膺焉去其所戒而敦其所劝使祖考慰于上而子孙法于下吾见其世泽之未艾而方隆也昔者汤以日新铭其盘武王以敬义书其几杖器用朝夕见之以启其心迪其惪学圣人者师焉然则兹轩之扁当无愧于古人矣吾子朂哉  

戆窝记【`方孝孺`】  

士之可贵者在节气不在才智天下未尝无才智之士而世之乱也恒以用才骋智者驰骛太过钩竒窃名之恱其君卒致无穷之祸而气节之士不为焉气节者偃蹇可畏而才智者敏慧可喜可喜者易以成功亦易以致乱欲制祸乱于未萌之先非得可畏者而任之不可也汉汲长孺呉张子布辈皆负气自高昌言倨色不少屈抑以取合当世视人君之尊不为之动遇事辄面争其短无所忌此皆流俗所谓戆人也而朝廷恒倚之以为重狐鼠之盗瞷其进退以为恭肆彼岂用区区之才智以服人哉人望而惮之以其节之足尚也国家可使数十年无才智之士而不可一日无气节之臣譬彼甘脆之味虽累时月不食未足为病而姜桂之和不可斯须无之人君无可畏者在其侧欲无危败难矣余少慕古之戆者欲起长孺子布与之交而不可得则思愽交海内之士以观其所存谓余为戆者有矣而慕乎戆者未始或见岂节义之士独少于今之时乎抑遇合之术固有所不同也今天子惩近代之弊立諌诤风励在位俾得言事诚得戆者出以应其求则治道可成矣同邑潘君伯理甫年七十余而以戆名其窝岂慕长孺等者乎于其名可从而知其志惜其老而不获见于用也然有志者不累乎用舍居乎家行乎乡与用邦国奚异焉使长孺子布为布衣亦将闻于世传于后其肯泯然与庸众人等乎君居其名师其道言论事为必有卓乎越于世者是亦余之所慕者也  

萝月山房记【`方孝孺`】  

处焉而乐者不如慕焉而乐之之深也人之常情久则玩玩则厌心生慕则好好则乐心生茍有天下至美之物心一厌焉则虽贵而必贱淳熬捣珍世之美味也使常食者言之未必识其为至美虞韶象武世之美音也使常听者聆之未必知其为善乐是以富贵者不知禄位之可乐而贫贱者慕焉山林之士不知幽寂之境之为髙而富贵者思焉然以贫贱而慕富贵则为鄙以富贵而慕林泉则为达其于外慕一也而贤否异焉者盖无欲而贫贱犹不失为善人无道而富贵其为不幸也大矣世之贤士多喜林壑之趣而忘乎爵位之为崇其亦有以也哉广海何茂先资敏而文年少而奇其乃父当草昧时识真主于龙场之顷遣使迎降使守十余州不血一刄而归职方其有功于朝廷甚伟用是歴大藩者二十年遂剖符与诸彻侯等茂先生长于富贵之中足未尝履丘壑目未尝覩林岭性雅好学萧然有出尘之姿其言论诗章若林居涧饮追云月而遗氛垢者之所为又絶去轩裳绮纨态号其南门赐第读书之室曰萝月山房取杜子美过何将军山林诗语也室之内外环以法书名画奇石灵草在辇毂之下而有萝浮衡麓间意声利之人从之游莫不自失也夫薜萝之月隠居之士夫孰不见而未尝知其趣茂先以之名一室而坐移崇山密林于户牖之下欣然而乐忘乎富贵之可羡是果曷为而致此哉盖其天资近道超乎世俗之表宜其不为势位所动也然心可乐乎物而不可溺乎物茍得其乐而不为物所溺虽禄位不足为累茍溺于所好而不能乐其趣虽林泉之清亦足为役志之具而已故士果有以超乎万物则万物皆为我用无以过乎物则一心将为万物役圣贤之学所以贵乎穷理尽性使此心浩乎与天地同体故处富贵而不盈遇贫约而不歉临大故断大事而不慑若是则利禄不能使之污山林不能为之清出处隠显将无所不宜茂先之贤倘有意于是乎果出于是则虽子美复起而为茂先贤不能以有加矣而予也何足与闻之  

写易轩记【`王祎`】  

去淳安县治北五里山峦回合其地曰石峡有方氏之居焉方氏在宋季有以抡魁致位礼部尚书者学者称之曰蛟峯先生宋亡坚卧不起而推其所学以淑诸人因即其居为书院尚书之曽孙以愚实世其家学且蚤擢世科仕郡县入为太史属当运去物改之余亦复遂其高节而无媿又去石峡北五里珠佩峯下结屋居之去人境益以逺学徒有执业来受教者勿拒也此其进退出处庶几有合于易道之时中者乎太史晩益好易尝即写易之轩而以写易名之祎之先大父昔尝主教于书院交方氏也久于是太史以契家故属祎为之记昔者窃闻之易之为书广大悉偹四圣人精神心术之所寓者何其微也然而有先天之易焉后天之易焉要其画卦重卦之义固不同也是故阴阳奇耦积成三画而为八卦此先天之易也故曰太极生两仪两仪生四象四象生八卦是画卦者积阴阳奇耦三画而始成也八卦之三画既以成列复重以本卦之三画而有上下二体既又相错相荡而六十四卦互成焉此后天之易也故曰兼三才而两之是重卦者八卦之上复加八卦而非三画之上逓加一奇一偶为六画也邵子之图以干夬至剥坤为卦之次第虽与易经不合然实自然之序若其所谓八分而为十六而为三十二而为六十四者斯盖使人触类而伸之以见易道之无穷而重卦之义不在是矣然吾朱子乃有取于是焉则后学之不能无疑者也虽然盈宇宙间皆太极之妙而人物得之以各正性命然则易固我之所自出者也故求易者在乎内反诸心精体而实践之以会夫体用之一原显微之无间固不必惟文字之为泥也邵子之言曰先天学心法也万化万物生乎心也此固易之本而圣贤之所谓学者欤太史之居于斯也观象而玩占心之所契必有得于文字之外者而余何足以知之姑疏所闻以求质请遂以为记焉  

石冈书院记【`杨士奇`】  

吾邑萧自诚先生来京师属余记其石冈书院余与先生之子翰林庶吉士省身交尝闻书院兴坏始末石冈在邑东南半舍许仙槎江之西梁萧子云十七世孙讳逊者始自峡江徙居之逊七世孙讳仪鳯宋举漕贡始即其居之近作书院聚宗族乡人子弟而教之仪鳯之子子安为王府掌计从文丞相举义事败覆其家书院亦废掌计之从子福可明经擅为古文诗辞复作书院又废于元季之兵国朝混一海宇福可之孙则善复继作之而隠居教授其中盖先生之父云吾尝窃谓吾郡之俗所为可重非他郡所及者其民务义修礼尚气节虽至贫不肯弃诗书不习至贱者能诵孝经论语晓知其大义凡城郭闾巷山溪林谷之中无不有学富贵者遇逢掖士必敬礼之不敢慢易而尤重世族茍其世贱后虽贵盛人固不愿与齿而彼亦不敢以其贵盛加人吾乡之俗如此吾何以知其可重也吾尝下彭蠡泝大江浮洞庭游乎楚郢之间又渉淮道舒而东上下数千余里或行数日不闻弦诵声观其人之所务朴者事渔稼智者趋贾贩以逐什一之利率资大势厚者为雄长不务乎诗书礼义不重乎逢掖之士也不辨乎世族也吾未尝遍歴于天下而齐鲁古称诗书礼义之国今闻其俗犹不类于古昔然则论风俗之善恶必由乎教学之废兴故先王治天下皆拳拳兴学于家塾党庠术序亦各有制焉石冈书院固古人家塾党庠之制考其创建以来虽屡废之亦随有贤者起而复之不至乎终废吾郡之不废其学类此故其风俗所以可重者有由也呜呼一郡一邑之中不废其学而俗有可重况于为天下之拳拳于学也哉是不可以不记  

肋庵记【`岳正`】  

肋生既三黜于礼部始大知惧已之未至乃谋所以増益之者作为小庵聚经史图籍于中因以所自号肋者名之客有称知已者过而问曰子之所号其诸取之曹孟徳所云鸡肋乎哉何谓也生蹙然曰盖亦近取诸身而已矣客称为知已曽不谂吾处事以为行殖学以为文者乎以吾自视虽无过于古人亦无甚媿于今人也奈何柔者谓吾强和者谓吾捩愿者谓吾狂通者谓吾执庸者谓吾深巧者谓吾拙知者谓吾戆同者谓吾别一言或唱和者盈百是以动辄致挫言斯召慝其为窘且辱也亦甚矣乃不知饮恨发愤屏旧图新以否易泰用诎求信方且据庵危坐玩图味书口是心然畧不嗟咨岂神灵鬼怪左执阴迷颠倒揉乱役役于斯不然何好何乐而甘为之不辞与抑尝思之吾之窘辱也实肋之无得吾之好乐也实肋之可惜故既以自喻而又以辱吾之室客乃抚掌大噱曰有是哉  

独坐轩记【`桑悦`】  

予为西昌校官学圃中筑一轩大如斗仅容台椅各一台仅可置经史数卷宾至无可升降弗肃以入因名之曰独坐予训课暇辄憩息其中上求尧舜禹汤文武周公孔子之道次窥关闽濂洛数君子之心又次则咀嚼左传荀卿班固司马迁扬雄刘向韩栁欧苏曽王之文更暇则取秦汉以下古人行事之迹少加褒贬以定万世之是非悠哉悠哉以永终日轩前有池半畆隙地数丈池种芰荷地杂植松桧竹栢予坐是轩尘坌不入胷次日拓又若左临太行右挟东海而荫万间之广厦也且坐惟酬酢千古遇圣人则为弟子之位若亲闻训诲遇贤人则为交游之位若亲接膝而语遇乱臣贼子则为士师之位若亲降诛罚于前坐无常位接无常人日觉纷拏纠错坐安得独虽然予之所纷拏纠错者皆世之寂寞者也而天壤之间坐予坐者寥寥不谓之独亦莫予同作独坐轩记  

何陋轩记【`王守仁`】  

昔孔子欲居九夷人以为陋孔子曰君子居之何陋之有守仁以罪谪龙场龙场古夷蔡之外于今为要绥而习类尚因其故人皆以予自上国往将陋其地弗能居也而予处之旬月安而乐之求其所谓甚陋者而莫得独其结题鸟言山栖羝服无轩裳宫室之观文仪揖让之缛然此犹淳龎质素之遗焉盖古之时法制未偹则有然矣不得以为陋也夫爱惜面背紊乱白黝浚奸穷黠外良而中螫诸夏盖不免焉若是而彬郁其容宋甫鲁掖折旋矩矱将无为陋乎夷之人乃不能此其好言恶詈直情率遂则有矣世徒以其言辞物采之眇而陋之吾不谓然也始予至无室以止于丛棘之间则郁也迁于东峰就石穴而居之又阴以湿龙场之民老稚日来视予喜不予陋益孚比予尝圃于丛棘之右民谓予之乐之也相与伐木阁之材就其地为轩以居予予因而翳之以桧竹莳之以卉药列堂阶辩室奥琴编图史讲习游适之道畧具学士之来游者亦稍稍而集于是人之及吾轩者若观于通都焉而予亦忘予之居夷也因名轩曰何陋以信孔子之言嗟夫诸夏之盛其典章礼乐歴圣修而传之夷不能有也则谓之陋固宜于后蔑道徳而专法令搜抉钩絷之术穷而狡匿谲诈无所不至浑朴尽矣夷之民方若未琢之璞未绳之木虽粗厉顽梗而锥斧尚有施也安可以陋之斯孔子所为欲居也欤虽然典章文物则亦胡可以无讲今夷之俗崇巫而事鬼渎礼而任情不中不节卒未免于陋之名则亦不讲于是耳然此无损于其质也诚有君子而居焉其化之也盖易而予非其人也记之以俟后来者  

眼空台记【`祝允明`】  

鸿山自栖梁伯鸾以来居者不易称可知已樵竖耨夫何有于地乎逮西野华公徳始能居之亦始能称之阐古构新名其特胜者至十有八嘻盛矣哉山于是为中兴其间曰眼空台者惟吟眺之所间尝以语余余想其燕闲之时觞豆之隙哦兴横生浩气欲吐则振衣而上于是衡睇六合冥诣太始不见有一长物虽山川之流峙草木之荣瘁禽虫之鸣寂奔伏以至乎烟霞之互彩日月之代明万有错于前而曽不满吾之一瞬故举所见而空之此其加于人信逺矣然而空有之际取舍之间而是非判焉公察之久矣故自其有而论之则日用百需钓弋之微亦不可以去自其空则混沌七凿宇宙之大亦不可以执譬诸饮食方食为有食已为空如不食以为空不可也食已而犹执之亦不可也盖万物皆偹吾身而初不物于物乃君子之道也此言不可去者也又况有是非者介乎其间巨桥之粟于纣为有而武王为空时则主于空居延之节于苏武为有而李陵为空时则主于有故空有不在物而在眼不在眼而在心不在心而在理不然无择而毕归于空西方之言非公之意也故公之所谓眼空以道为枢者也古之为观者若山渊之平庄周惠施之眼也是齐也非空也块岳杯湖李白之眼也是大也非空也二子烛道未尽故齐之大之而未至于空若公于是无必乎齐无必乎大其视夫山河草木之属流而自流峙而自峙以极于万有之积而各具自然竟无一事凝塞于吾中者而又矧乎伤道败徳之物赘疣梏絷之具龌龊琐屑胶扰烦乱交病吾心眼者哉九霄上帱八纮下陈旷然吾两瞳子唯见一道道以眼着眼以台着不可谓台罔功予不佞请发空之道以镵于台  

警斋记【`罗玘`】  

警斋记予记也予为徐信夫记之也信夫何警也予知之警生于有心土石草木之无心莫之能有警其非动物故也虽动物之有心有有警者有无有警者有有警亦若无有警者鸟有之不能为巢居他鸟之巢至其自为则堕卵殰雏焉是之谓鸠拙畜有之见虎而逐丛角而羝以遗虎飱是之谓羊狠兽有之见木而登且登且下而卒亦莫之能上下是之谓犹豫鸟有之俛而啄仰而四顾鹯过之过也弹过之过也是之谓鸟警其于人也在鸠拙为蒙为木强在羊狠为自罹于辜所谓有无有警者是也在犹豫为太蚤计为多心所谓有有警亦若无有警者也在鸟警为常惺惺所谓有有警者也今夫鸠拙之与羊狠同于无警者也而世之人有以鸠拙自退者乎宁为羊狠败焉后之惩者则又警之太忧持之太固于是有犹豫焉犹豫者悔衅之囮也犹豫之警非警也非固为警也有待焉然后有警焉其惟鸟警乎是之为善警呜呼信夫之警其亦有取于是也乎然予又感夫鸟微物也俛而啄取以养其生仰而警焉以避其害于鸟可也而君子之居人上也其亦有俯而取乎则十目视焉十手指焉而害斯至矣虽有百警其可乎哉今夫龙非不昭然灵矣然以其有所嗜取也人得而扰之亦得而醢之若鸟兽然以龙之灵而岂无警乎警不足恃也或曰龙以聋取辱非警与嗜取之罪也则予不能知矣然信夫方持是警为宰以临嵊民予记警斋者不可以不告  

## 文章辨体彚选卷六百三

（明）贺复征 编  

○记四十四  

碧峣精舍记【`明杨慎`】  

滇海西斤舍舟登陆俗曰髙桥稽之古志桥实曰峣以山形似秦峣闗受此称尔髙峣与碧鸡相望如箭括毛东镇氏有别庐在其下精舍之颜隶古定曰碧峣憗献疑于杨子曰兹峣也沂知之沂号之如俗所不知何易诸己诸杨子曰无易仍尔也君子期人以雅不以俗待人以博不以陋昔者孔子之作春秋也经书善稻吴名则伊缓也经书大原狄名则大卤也经书蚡泉狄名则矢胎也糓梁子曰号从中国名从主人范寗曰物类地形当从中国至于名人则从本俗杨子读而诠之曰大哉孔子辨物正名奥哉糓梁启藴发隠号从中国故去大卤伊缓矢胎而从大原善稻蚡泉也名从主人故介葛卢戎曼子皆不易矣慎往年执简史局紬书藏室见洪武中有请以春秋两汉地名名今各驿传诏既从其请史复书其事皇祖之谟春秋大复古之意也慎自执戟于滇每慨物类与地形名失之陋俗名■〈蝝，山代虫〉■〈山票〉而为禄脿吕阁而为吕合金浪巅之为丁当丁澜沧江之为浪怆江也不止峣之为桥耳方言既讹郡志踵谬岂君子雅俗而博陋之心为盛世一统而同文之义乎东镇于春秋专门其学而又以世族阅子眀习当世是名也固雅俗博陋之滥觞辨物正名之拳石与因注而志之若夫临睨眺听之美荟蔚清泠之兴卷中能赋者则偹矣  

云局精舍记【`杨慎`】  

点苍山之■〈林上录下〉有玉局观焉四时有云气带其间于夏尤着故状其景曰玉局夏云张子九言有书舍在其左予题之曰云局精舍一日坐予于堂曰请问学予曰子知夫云乎知云则知学焉夫云者为雨乎雨者为云乎无云则无以为雨矣犹之地产植物花者为实乎实者为花乎无花则无以为实矣夫学何以异是博我以文约我以礼无文则何以为礼无博则何以为约今之语学者吾惑焉厌博而径约屏文而径礼曰六经吾注脚也诸子皆糟粕也是犹问天曰何不径为雨奚为云之扰扰也问地曰何不径为实奚为花之纷纷也是在天地不能舍博而径约况于人乎云天之文也花地之文也六经诸子人之文也见天人而合之斯可以会博约而一之此学之极也张子避席曰夫子命贯矣请终身诵之  

西峪草堂记【`唐顺之`】  

灵寳陜洛之冲也环而山者以数十而西原独当其僻处西原蔽秦山之南委蛇数百里散而薮者以数十而西峪又独当其最深处峪口偪仄始疑路穷忽然中开更出异境茂树浅草森阴蔽亏水泉■〈氵虢〉■〈氵虢〉若惊蛇出没草间其人鹿视而穴居可二十余家于是许君廷议游而乐之乃即峪口作草堂于其上仰而眺秦山俯而顾西峪烟云竹树隠见千态不下席而尽取之其胜又于是为最已亥岁予见许君于京师君为人鬯达魁岸尤以兵自雄余固意其必且为国家建万里勲也一日与予论草堂之胜且曰吾将去而休于此矣余笑而诘之曰君不闻马文渊昆弟之相笑者乎夫嵬才杰士其所寄意必于奔漰汹涌之川■〈山赞〉岏崔巍之峰泱漭千里之野极世间险怪瓌伟超旷之观然后足以餍其耳目而发其跌宕濩落不羁之气若夫耽水竹之清幽荫树石之蘙荟此则穷愁枯槁之人漠然无所振于世而有以自足其乐于此夫固各自为尚而不能两得也今君试料才气与文渊少游竟何似国家且北收河南南系交酋之颈假令据鞍跃马今之人孰能先君者乃欲乗款段优游闾里自比少游其宁可得耶三门之间洪河巨石怒而抵击砰砰磕磕若战鼓然百里之外有声而殽函又秦汉以来百战故处过而览者莫不踌蹰慨然想见乎挥戈溅血虓虎喑呜之雄此皆险怪瓌伟世所骇诧且近在君衣带间君何不寄意于此乃欲自托于寂寞背嵬才杰士之好而就穷愁枯槁之所乐此又何说耶噫嘻吾知之矣君居河上岂常受河上公语耶故曰养辨于其讷藏勇于其怯然则君之欲为彼而姑为此也其有意乎倐而蠖屈倐而虎跃则余不能窥也巳  

企颍亭记【`王慎中`】  

颍阳东溪相传巢父洗耳处而箕山之上盖有许由冢疑于有其人矣彼其恶以天下累已而逃尧之见求宜其去之幽昧荒逺使不可即而其生且死不离乎箕颍之间岂尧之仁不屈一夫之所守不待去逺自不患于见夺抑其善于自冺能使尧终不得而累之以天下而无事于逺去是亦髙矣吾又有病焉夫其求之而迯迯之而不逺而能使其终见舍孰若无使为其所知而莫我求也髙世之士天子有不得臣诸侯有不得友非谓其爵之而不降礼之而不就偃蹇傲倨抗其迹于巍巍揭日月以行其灼灼之名而以为髙也湛乎与俗同波芚芚兮其与众人皆愚觌面有不见其躳同席有不睹其形而臣且友之故不可得耳今将待其词命之至而后以为已污艴然作于容气显与黄屋絶乌覩所谓髙哉好奇之士犹奓然道之何也康衢之老人乐其食饮歌声发于肠肺使尧听其歌而不知其声得其声而不知其人是吾所谓髙也当尧之时环康衢而处者皆可以为巢许而泯不见称二子者以不能为髙而来尧之见求反以辞而迯之见名为髙而传于后不亦异哉缙绅先生方且原帝尧重礼之指决其事之无有以辟传者之妄予以为正使如好事所谈以为实有尤不得侈以为髙耳西亭君作亭以自休名之曰企颍君其犹眩于庄生之夸说以为甚髙而慕之耶而闻君之名亭者乃始莞然以笑曰彼二子者与之以天下之大而不受西亭方以宗室之胄爵秩命数出于有司之所议器服宫舆皆自上予之也而奚以慕二子者之风夫匹夫之微长于贫贱而能不移于富贵盖多有之生于富贵之中超然独离而不溺于所习是可以为难耳矫焉辞千乗之国或不能不见色于豆羮一介不受之谊至为细浅而可以不愧于千驷万锺不顾之大节西亭君者予及与之游而知之其于富贵盖生焉而不溺其好学自敏知慎于分义之际可以不苟取于一介如是而作亭曰企颍奚不可者笑者尤怪之曰异哉所闻康衢之民皆过于巢许而宗室之富贵乃可得而企之也嗟乎非闻者之不知则何以记企颍之亭  

畏垒亭记【`归有光`】  

自昆山城水行七十里曰安亭在吴淞江之旁盖图志有安亭江今不可见矣土薄而俗浇县人争弃之予妻之家在焉予独爱其宅中闲靓壬寅之岁读书于此宅中有清池古木垒石为山有亭登之隠隠见吴淞江环遶而东风帆时过于荒墟树杪之间华亭九峯青龙镇古刹浮屠皆直其前亭旧无名予始名之曰畏垒庄子称庚桑楚得老聃之道居畏垒之山其臣之画然智者去之其妾之挈然仁者逺之拥肿之与居鞅掌之为使三年畏垒大熟畏垒之民尸而祝之社而稷之而予居于此竟日闭户二三子或有自逺而至者相与讴吟于荆棘之中予妻治田四十亩值岁大旱用牛挽车昼夜灌水颇以得谷酿酒数石寒风惨栗木叶黄落呼儿酌酒登亭而啸忻忻然谁为逺我而去我者乎谁与吾居而吾使者乎谁欲尸祝而社稷我者乎作畏垒亭记  

花史馆记【`归有光`】  

子问居长洲之甫里余女弟壻也余时过之泛舟吴淞江游白莲寺憩安隠堂想天随先生之高风相与慨然太息而子问必挟史记以行余少好是书以为自班孟坚已不能尽知之矣独子问以余言为然间岁不见见必问史记语不及他也会其堂毁新作精舍名曰花史馆盖植四时花木于庭而庋史记于室日讽诵其中谓人生如是足矣当无营于世也夫四时之花木在于天地运转古今代谢之中其渐积岂有异哉人于天地间独患其不能在事之外而不知止耳静而处其外视天地间万事如庭中之花开谢于吾前而已矣自黄帝迄于太初上下二千余年吾静而观之岂不犹四时之花也哉吾与子问所共者百年而已百年之内视二千余年不啻一瞬而以其身为已有营营而不知止又安能观世如史观史如花也哉余与子问言及此抑亦进于史矣遂书之以为记  

借竹楼记【`徐渭`】  

龙山子既结楼于宅东北稍并其邻之竹以著书乐道集交游燕笑于其中而自题曰借竹楼方蝉子往问之龙山子曰始吾先大夫之卜居于此也则买邻之地而宅之今吾不能也则借邻之竹而楼之如是而已方蝉子起而四顾指以问曰如吾子之所为借者特是邻之竹乎非欤曰然然则是邻之竹之外何物乎曰他邻之竹也他邻之竹之外又何物乎曰莫非邻莫非竹也莫非邻莫非竹之外又何物乎曰会稽之山逺出于南而迤于东也山之外又何物乎曰云天之所覆也方蝉子黙然良乆龙山子固启之方蝉子曰子见是邻之竹而乐欲有之而不得也故以借乎非与曰然然则见他邻之竹而乐亦借也见莫非邻之竹而乐亦借也又逺而见会稽之山与云天之所覆而乐亦莫非借也而胡独于是邻之竹使吾子见云天而乐弗借也山而乐弗借也则近而见莫非邻之竹而乐宜亦弗借也而又胡独于是邻之竹且诚如吾子之所云假而进吾子之居于是邻之东以次而极于云天焉则吾子之所乐而借者能不以次而东之而其所不借者不反在于是邻乎又假而退吾子之居于云天之西以次而极于是邻则吾子之所乐而借者能不以次而西之而其所不借者不反在于云天乎而吾子之所为借者将何居乎龙山子矍然曰吾知之矣吾知之矣吾能忘情于逺而不能忘情于近非真忘情也物逺近也凡逐逐然于其可致而飘飘然于其不可致以自谓能忘者举天下之物皆若是矣非子则吾几不免于敝请子易吾之题以广吾之志何如方蝉子曰胡以易为乃所谓借者固亦有之也其心虚以直其行清以逸其文章铿然而有节则子之所借于竹也而子固不知也其本错以固其势昂以耸其流风潇然而不穴则竹之所借于子也而竹固不知也而何不可之有龙山子仰而思俯而释使方蝉子书其题而记是语焉  

姚太史风树堂记【`陈继儒`】  

往乙丑秋操一叶吊孟长节母于娄门东之十里余歩月入村太孺人舆衬犹在舟次肃衣稽首退而怆然赋诗以赠之乾坤局脊敢求全一把黄茆枕墓田孺子但言耕稼事门生多废蓼莪篇木鸡望去何曽斗金马抛来不受怜哭罢白杨风夜起萧萧落叶打窓前尔时夜分矣犹闻丁丁椽木声余问何以曰先慈尝欲结茅墓旁而未之逮也奉遗命考室三楹其中龛奉父母主两旁供如来置苫块出入谒于斯春秋禴于斯食于斯寝于斯生于斯死于斯题曰风树堂志悲也堂之四周长松数十章老梅数十本修竹数百竿杂花缤纷羣羽翕集隠几絶巢燕之泥横渠下捕鱼之栅冠盖阔希瓢笠狎至望见者疑有僧寮农舍而不知为孟长太史公蛩吟鼠泣处也孟长居庐閟静严洁酒肉不御国事不谈非特精讲礼家言抑亦得放士逐臣居贞俭难之体伤哉贫也但恨不早构此堂以娱太孺人耳太孺人而在或为介子推之母子遯绵上而耕或为袁夏甫之母子穴土室而视今两者无一焉而以区区五斗之养母且病而歾于京扶三千里之丧至淮阴闻严谴母且震而匍匐于道老魅遣银铛四出穷捕钩党人吴儿蜂拥数万余捉缇骑扑杀之文起孟长莫能禁命在箕风斗口间太孺人有灵度且登于木啸于梁聁而祝曰尚慎■〈施，冉代也〉哉而祸且岌岌矣昔刘元城终夜熟睡鼾声撼墙屋徐有功杀之三宥之三而神色不变彼何人也孟长何人也徘徊墟墓有时定睛不相瞩吁喘不相闻俄裂眦作电光俄大吼作霹雳鬬一似饮重恨茹积哀絶未见虩虩震惊有索死觅活之意或劝之断髪而逝复壁而藏弗应也丁卯见母毕会天子剪除元凶拔登众正风木之堂萧萧翘翘卵不及瑕巢不及覆幸存于麏鼯蓬藋之乡而孟长行且告墓出山矣其言曰重耳以十九年霸晋勾践以二十年霸吴老氏胎于母腹中者七十余年髪垂白而后始出世今某裭鞶于乙丑赐环于戊辰雏之离母也学道修行人之去死地也得无太蚤乎子何以教我陈子曰孟长铁汉也庐墓之三载直抵重耳勾践老氏之数十年良医成于折肱神仙成于息踵名相成于忧患出山非早请为脂车秣马以壮君之行但愿孟长坐中书政事堂如坐姚家村风树堂中可矣是为记  

用拙楼记【`陈继儒`】  

吾友杜玄度所居有用拙楼属陈子记之陈子咨其义曰吾少而读天下书善忘登朝不十年觧绶归善倦药裹不去善病治家人产善挫与人游未知其眉睫喉嗉胸臆间事善愦愦盖世莫余拙也虽然吾道是也昔者杜子美之句若为余设者陈子曰吾游于世而觉论语之为异书也参之鲁回之愚盖三致意焉何者以其拙故也拙者以艮止以巽入以随动以遯藏以谦始以泰终知此谓之至人而儇捷狡狯之徒顾反窃窃然笑之庸讵知愚公之徙山不如卧游之适也陶长沙运甓不如抱瓮之安也何晏之谈麈不如括囊之无咎也石季伦之金谷不如一瓢之屡空也谢康乐之挈裾捉席不如篮舆之真率也夫巧者以为得而拙者亦未必失也拙者以为失而巧者亦未必得也皆天也鹊之巢而鸠夺之蜂之饍而人甘之然则巧胜乎拙胜乎善乎玄度之用拙也嗟夫蜗升而枯鹘噪而败雀掉而惊鼠谲而狱猿捷而射人巧而祸才贾忌富贾怨辩贾辱宦贾谗使人人而玄度若也天下可以无事矣故曰太冲若盈大明若昩大巧若拙吾愿与玄度共勉之玄度交知倾海内名士不索之记而索之陈子其真有用拙之意也夫  

文漪堂记【`袁宏道`】  

余既僦居东直之房洁其厅右小室读书而以徐文长所书文漪堂三字扁其上或曰会稽水乡也今京师嚣尘张天白日茫昧而此堂中无尺波寸沼之积何取于涟漪而目之居士笑曰是未既水之实者也夫天下之物莫文于水突然而趋忽然而折天回云昏顷刻不知其几千里细则为罗縠旋则为虎眼注则为天绅立则为岳玉矫而为龙喷而为雾吸而为风怒而为霆疾徐舒蹙奔跃万状故天下之至竒至变者水也夫余水国人也少焉习于水犹水之也已而渉洞庭渡淮海絶震泽放舟严滩探奇五泄极江海之竒观尽大小之变态而后见天下之水无非文者既官京师闭门构思胸中浩浩若有所触前日所见澎湃之势渊洄沦涟之象忽然现前然后取迁固甫白愈修洵轼诸公之篇而读之而水之变怪无不毕陈于前者或束而为峡或回而为澜或鸣而为泉或放而为海或狂而为瀑或汇而为泽蜿蜒曲折无之非水故余所见之文皆水也今夫山髙低秀冶非不文也而髙者不能为卑顽者不能为媚是为死物水则不然故文心与水机一种而异形者也夫余之堂中所见无非水者江海日交于睫前而子不知子则陋矣余堂何病焉  

归仁书院记【`邹元标`】  

汤仪部义仍以词赋鸣一代其子伯开锐志圣学一日贽而谒予澹如也予语之曰尊公从旴江游深有契于象外之旨顾性不受羁常托迹以游于世世鲜有知之深者子起而绍明光大之尊公明徳有光矣伯开起而言曰不肖之不敢自陨队也实家大人耳提之力而不肖常惟学必聚友聚友必有地近构一居业地后为阁祀先圣其中前为堂又前为门凡数楹颜曰归仁诸耆硕秀彦欲啇订疑义共式临焉惟吾师一言语之予曰善哉子颜归仁之义若何曰开窃以学在明徳明徳在亲民曰亲骨肉肝胆形神不分真有天地变化草木蕃气象世之卑者相戕相贼日寻干戈以剚人而高者固执我相物而不化夫即贤且知矣天下不贤知者皆吾与也而何以岐为此不肖之意也惟先生教之予曰斯义奥且宏非一时所能竟姑与子浅言之而子姑听之予常受学长者长者指予曰子心慈而性多忽忽生慢慢生傲傲必至于败乃徳斁乃度遂为世戮民而子不自知予拜而泣下曰先正以傲乃谦之反予今请事于谦长者曰孺子何易言谦也谦者若无若虚成徳之称子今欲益之以谦必始于学学方知非知非而后能自讼自讼而后能知仁知仁则不知人为我我为人常以身为百谷王而人之归也谁能御之予复拜长者微先生言不自知迷谬至此所不矢心改玉以负先生者如日然今老矣其不负长者教道几何渣滓未化天地悬隔此亦惟老而自知之请即以语子子谓何伯开曰谨受教予又进伯开曰归仁之语自吾夫子一提而孟夫子再发之以民之归仁犹水就下兽走圹水就下者水之性也兽走圹者兽之性也惟仁是归者民之性也学必知性而后能尽性尽性而后能尽人物之性赞天地之化育不知性日与甡甡者游一膜外皆秦越矣此岂饰一智矜一行者能承之子勉之哉伯开别予执手送之曰予初为子喜今为子危夫子以一少年毅然无前真吾道贲育予能无喜然子见有学道而立于百尺竿者乎昔有一人问道老僧老僧曰子当从百尺竿头进歩其人望百尺竿并力而升至于巅大喜曰异哉吾所见或问曰何居曰吾见吾山若培塿见长江若覆盂见人物若野马絪缊吾身与九天之上者游匪吾师孰道我乃须臾风起竿仆其人坠地人复问曰何见曰吾见吾山水如旧目前与游非亲则故知也吾身在平地矣虽无前者奇观然视臲卼状则大相悬殊子今登髙而招其望加逺得无似登百尺竿者乎愿子需之时日与予言实地事此归仁之旨也其以闻之尊公曰予两人年相若彼此冉冉老矣木落天空栖泊何所父子间有相师友而又集以良朋真生平奇缘切无令仁者在侧笑予辈老无所归也因伯开请次第其语为之记  

通明亭再记【`王思任`】  

通明亭成而爱憎毁誉至爱我者曰木甘糓苦石活金死不亩肥孙子而作无益至此其憎者曰何者不亏何端不欹日月颇驶予与褐之父睨之而毁者则曰三败来归浚膏作堆刺人突兀犹不知四十九年之非誉者曰鳌峯笔起呼龙截水代有灵文事出玉髓王子闻之曰噫噫此皆不通不明之故也憎亦何寃毁亦何誉君能求我君亦自求爱我以利誉我以福福兮利兮人乎天也今夫爱憎毁誉意虽分而情则合不过为亭而起也使吾不有此亭则爱憎毁誉何自而至昔者伧父居此豕其宫而益之以溷爱誉不至矣而憎毁亦不至岂伧父邀独寛之典哉人相忘之也人能忘伧父而不能忘谑庵是爱憎毁誉又不为亭起而为亭主人起也虽然亭为山水而设人游其下者不言山水而言亭又不言亭而止言亭之主人亭主人不知也亭不知也山水亦不知也劳攘较计谁受谁想谁行谁识是爱憎毁誉不起于亭亦不起于亭之主人而起于其不通不明之心不亦惑而可哀乎稽山有樵叟卖薪归辄徘徊不去问其故曰此见成地予每欲夕此一乐非人非我不即不离其通人也哉其明人也哉  

媚樵亭记【`王思任`】  

始余之构通明亭也有樵至止恱焉数相过自许也吾亦耳其一二高话从千仞冈来恱其有蓬鬓而无蓬心恱其戟手交股坐我于栗陆栢皇之上亭成矣而樵不来并道不出此樵亦奇怪矣哉意者天遇而人求之日凿混沌之窍朝看麋鹿之羣樵不能我忘而遂忘我耶我知之矣始余之构通明亭也木石与居已耳而且追琢之丹艧之标榜有加焉樵以为饰且陋宜其揶我而不来也樵乎而且来此亦何与尔我事夫所谓追琢丹雘者吾以之祀白榆者也白榆亦而家之所欲种者也今吾简榾柮判槎枒诛茅编蒯以亭尔而来仍戟手交股也吾询尔山无虎乎桂无蠧乎松无有辱封号者乎溪云白乎泉月清乎换鱼沽酒醉几参矣夕阳牛笛听几阕矣樵乎母以苏秦纵横也谚有之知性者可与同居蔡宜藻鸥宜笑爰居宜逺锺鼓还子亭之朴而相迟相望今而后柴也其来乎然而稽山篱下我仪图之絶无知者又不欲留姓字樵乎何人哉或曰此古石户云隠之流愽大真人也偶来游戏觉子眉睫间有猜则入山惟恐不深矣焚索之而不可得矣有是哉王子瞪目咍叹窅然若有丧焉久之曰吾失之矣夫樵仙人也  

愧轩记【`顾宪成`】  

昔柳子厚落职永州其所为文辞往往有无聊之色至如苏子瞻又何超然自得也其诗曰日啖茘枝三百个不妨长作岭南人可谓知所处矣予窃惟顺逆时也穷通命也君子素其位而行不愿乎其外何则以忧臣之事君犹子之事亲也臣不得于君子不得于亲所宜日夜省愆补过兢惕以将之诚恳以格之动心忍性増益其所不能以俟之何则以乐忧近歉乐近盈是故柳既失矣苏亦未为得也虽然是二子者固有说焉子厚倜傥负奇有经世心其昵于叔文等非直冀富贵而已一旦被不祥之名以出将何以堪子瞻髙旷拔俗不能下人人以故争疾而中之非必上意也若是者曽不啻浮云之过太虚而何足以介于臆然则子厚之忧子瞻之乐并自不茍耳且非独此也子厚诚不胜无聊卒能发愤淬厉列于不朽与韩昌黎并驱则亦可以洗涤夙垢用自愉快消其穷愁子瞻岂不称超然也哉而忠君爱国出自天性顾坐戆直数贾罪俾谗邪得气重贻主徳之累则黯惨恳恻殆有甚焉者矣此又以知子厚之忧未尝无乐子瞻之乐未尝无忧非恒情可得而测也予无似自度去二子逺甚敢谬附于忧与乐两者之间惟是奉谴以来自监司而下卒俨然而客之不及以政其州之耆老子弟顾以为是父母我也一切供事惟谨而而予靡毫髪报塞间尝与诸士有所扬搉大都不离于训诂非能益之也于是乎归而求之于六尺之躯犹然故吾征发困衡总归卤莽又靡毫髪表树怠其职而勤其享据其名而隳其实有愧而已予考州乗往庄公定山亦尝谪于此甚有恩徳至今人能道说之若焦泌阳虽贵在日月之际莫之问也得失之鍳昭然甚明予将奚居哉因颜之曰愧轩遂书而为之记  

## 文章辨体彚选卷六百四

（明）贺复征 编  

○记四十五【`园墅`】  

君阳遁叟山居记【`宋陆希声`】  

遁叟以斯世方乱遗荣于朝筑室阳羡之南而遁迹焉地当君山之阳东溪之上古谓之湖洑渚遁叟既以名自命又名其山曰頥山溪曰蒙溪将以頥养蒙昧也在易頥之象艮为山山下有震震为雷为龙頥山之下东走震泽震雷鱼龙之所萃毓有頥象焉蒙之象亦艮为山山下有坎坎为水为险頥山之下泉流于险而达于大溪有蒙象焉一旦遁叟觞溪山之神于庭酌而饮頥山曰吾之所以命夫山之为頥者朂子以养也子其养云雨以润物养雾露以生物养风霆以长物养霜雪以肃物养巨材以充栋宇养小材以为蒸薪养茅菅以为茨藉养竹箭以为器用养百果以充口腹养百药以蠲札瘥养昆虫使咸乐其生养鸟兽使各遂其性噫无或养妖云悖雨以伤良稼养苦雾滛露以泽恶植养疾风迅霆以摧槁朽养惨霜虐雪以杀根荄养拥肿之朴不为干材养钩棘之蘖不中樵爨养蔓延之藟以困条柯养蟠梗之根以固膏土养弗食之实以蕃庶生养杂毒之药以中凾气养蟒虺蜂蜴以护巢窟养豺狼枭獍以害羣类维山有神子其饮之无亏尔名而窽尔实又酌而饮蒙溪曰吾所以命夫溪之为蒙者朂子以决也子其决于夷壤以发其源决于塞埴以通其流决于腴亩以施其润决于涸泽以溥其惠决于广陂使介鳞蕃育决于巨浸使虬龙变化噫无或决于险阻以资其悍激决于林薮以纵其垫溺决于舄卤以啬其施决于池籞以专其利决于甽窦使龟蟹为菑决于沮洳使鼃黾得志维溪有神子其饮之无丧尔名而浮尔实于是酌而自饮之吾之所以命是山也必将有所养也命是溪也亦将有所决也吾将养吾志于道而不希于世养吾行于徳而不眩于俗养吾浩然之气以合自然之英养吾诚明之意以入清明之頥又将决吾心于仁义使不违决吾志于中正使不过决吾身于天命使不忧决吾迹于遁世使无闷如此而已遂与山溪揖让竭吾欢而罢弁且歌曰山乎溪乎吾之心乎醒乎醉乎吾与汝叅乎  

名堂室记【`朱熹`】  

紫阳山在徽州某里尝有隠君子居焉今其上有老子祠先君子故家婺源少而学于郡学因往游而乐之既来闽中思之独不置故常以紫阳书堂者刻其印章盖其意未尝一日而忘归也既而卒不能归将殁始命其孤熹来居潭溪之上今三十年矣贫病茍活既不能反其故乡又不能大其阖闾以奉先祀然不敢忘先君子之志敬以印章所刻牓其所居之听事庶几所谓乐乐其所自生礼不忘其本者后世犹有考焉先君子每自病其卞急害道尉尤溪时尝取古人佩韦之义牓其听事东偏之室曰韦斋以燕处而读书焉延平罗公先生仲素实记之而沙阳曹君令徳又为之铭官署中更盗火无复遗迹近岁熹之友石君子重知县事始复牓焉且刻记铭于石以示后来惟先君子之志不可以不传于家而熹之躁迫滋甚尤不可以忘先人之戒则又取而揭之于寝以自鞭策且示子孙盖听事寝堂家之正处今皆以先君子之命命之呜呼熹其敢不夙兴夜寐陟降在兹无或不虔以忝先训晦堂者燕居之所也熹生十有四年而先君子弃诸孤遗命来学于籍溪胡公先生草堂屏山二刘先生之门先生饮食教诲之皆无不至而屏山独尝字而祝之曰木晦于根春容晔敷人晦于身神明内腴后事延平李公先生先生所以教熹者盖不异乎三先生之说而其所谓晦者则犹屏山之志也熹惟不能践修服行是以颠沛今乃以是名堂以示不敢忘诸先生之教且志吾悔而自今以始请得复从事于斯焉堂两旁夹室暇日黙坐读书其间名其左曰敬斋右曰义斋盖熹尝读易而得其两言曰敬以直内义以方外以为为学之要无以易此而未知其所以用力之方也及读中庸见其所论修道之教而必以戒慎恐惧为始然后得夫所以持敬之本又读大学见其所论明徳之序而必以格物致知为先然后得夫所以明义之端既而观夫二者之功一动一静交相为用又有合乎周子太极之论然后又知天下之理幽明巨细逺近浅深无不贯乎一者乐而玩之固足以终吾身而不厌又何暇夫外慕哉因以敬义云者名吾二斋且歴叙所以名夫堂室之意以见熹之所以受命于父师与其区区讲学之所逮闻者如此书之屋壁出入观省以自诏云  

圭塘记【`元欧阳玄`】  

圭塘者中丞许公别墅之所营也塘之上有亭有堂有台而总曰圭塘者斯塘之景可以都别墅之胜也曰圭塘何塘之形本丰而末撱象圭之终葵者因命之曰圭也塘旧为庸氏业在邺城西距许公有壬居可二里许公闲居出旧所赐金买之塘可五亩强余地通二十亩而广取道将至别墅夹道植栁名曰巷巷罄折而至门门扁曰圭塘入有迭石假山假山之后有菊坛古有盟誓者为坛艺菊而坛盟晩节也坛之北有堂三间东西舍各一中堂扁曰景延慕延笃之贤也延传在范史人品与徐孺子郭林宗相亚而能研穷诸经雅奥又吕过之景本训大近世好称推慕犹他经传曰善曰多曰嘉三字皆静修辞者作动字用盖善即奬多即善嘉即叹咏也堂之前稍东有安石榴一株因之为安石院其西南隅为台其巅菑石为楯名之曰泠然汉人言神君至则泠然以风登者凭髙而望近则赵魏平陆千里逺则西北太行诸山令人泠然有御风往还之意也然后菊坛之东别辟一径稍北别为衡门入门循径而西至圭塘水深可舟满塘皆莲作亭于中絶流为甬道逹亭上亭成有莲一蔕両花生之因名曰嘉莲塘四围树以梅竹松菊桃李为三径而重行四时香色相禅入行蔽亏间波揺树阴人影间错如游罨画溪也亭之西为双洲洲对峙中有通道自亭至洲为纳桥昼纳而夜撤也舟穏若画舫或篙或棹往来塘间惟意所适公昆弟翁季宾客留连觞咏竟日忘归城中之人见公出必之圭塘往往载酒携乐而从酒酣赋诗度曲顷刻成什已而唱和盈卷传之四方于是唐王氏辋川宋洪氏盘洲不是过也岁庚寅冬附书江右贾客刘敬忠不逺数千里至清浏山中属余记之书至日适有召命遂趣装往赴之而未暇作也壬辰秋叔子可行来京师奉图及书征贲而余已被旨赐归矣将行乃记之昔魏君立沼上顾鸿鴈麋鹿谓孟子曰贤者亦乐此乎对曰贤者而后乐此不贤者虽有此不乐也孟子斯言所以发其陈善之端而理实然也贤者心不役物故触目之胜能会以心不贤者遑知所谓领悟哉抑君子有九能谓之徳音然后可为大夫建邦能命龟作器能铭升高能赋皆是也公于是役也位置之巧营缮之工使司卜筑于有邦神必恊之繇矣观其华扁叠见佳篇立成作器而铭升髙而赋孰能加焉世之豪有力者效公为园池无禁也公之贤隽能不易致乎余之记斯塘独美公有大夫之能以济贤者之乐虽盛于一时而事有传之百世昔虽然贤能之于斯世不克尽力乎竹帛而致美乎林塘愚不识司造之生贤能使之用而使之止是欤故愿陈君子出处之大义以告圭塘之主人云  

西施山书舍记【`明徐渭`】  

西施山去县东可五里越絶若吴越春秋并称土城后人始易以今名然亦曰土城山盖句践作宫其间以教西施郑旦而用以献吴又曰恐女朴鄙故令近大道则当其时此地固巨丽要津耶更数千年主者不可问矣商伯子用值若于而有之山髙不过数仞而丛灌踈篁亦鲜澄可恱上有台台东有亭西有书舍数础舍后有池以荷东外折断水以菱而亭之前则仍其旧曰脂粉塘无所改出东南西而山者耸秀不可悉悉名山也遶其舍而畆者水者不可以目尽以佃以渔以桑者尽畆以水无不然余少时盖觞于此而乐之兹伯子使余记余虽以病阻其觞然尚能忆之也率如此嗟夫土城一山耳始以粉黛歌舞之宫当其丽倾都之孔道而今变而且迁之一旦寥寥然为墟落田夫野老耕钓徘徊于其间或拾其堕钗于锄掘迨于阴晦又往往诧野火转磷于夜归牧唱之儿童宜无不感而嘘资野人之聚而谈者矣至其易冶以朴易优伎以农桑本业专而謡俗厚则有识者又未尝不忘其悲而为之一笑也伯子聪敏擅文誉达事变试从读书暇一登兹山而望之或触于景而有如吾前所言者姑取而咀之傥亦一解頥耶伯子名浚字景哲  

梅花墅记【`锺惺`】  

出江行三吴不复知有江入舟舍舟其象大扺皆园也乌乎园园于水水之上下左右髙者为台深者为室虚者为亭曲者为廊横者为渡坚者为石动植者为花鸟往来者为游人无非园者然则人何必各有其园也身处园中不知其为园园之中各有园而后知其为园此人情也予游三吴无日不行园中园中之园未暇遍问也于梁溪则邹氏之惠山于姑苏则徐氏之拙政范氏之天平赵氏之寒山所谓人各有其园者也然不尽园于水园于水而稍异于三吴之水者则友人许玄佑之梅花墅也玄佑家甫里为唐陆龟蒙故居行吴淞江而后达其地三吴之水不知有江江之名复见于此是以其为水稍异予以万厯已未冬与林茂之游此许为记诺诺至今为天启辛酉予目常有一梅花墅而其中思理往复曲折或不尽忆如画竹者虽有成竹于胸中不能枝枝节节而数之也然予有游梅花墅诗读予诗而梅花墅又在予目大要三吴之水至甫里始畅墅外数武反不见水水反在户以内盖别为暗窦引水入园开扉坦歩过杞菊斋盘磴跻暎阁暎者许玉斧小字也取以名阁登阁所见不尽为水然亭之所跨廊之所往桥之所踞石所卧立垂杨修竹之所冒荫则皆水也故予诗曰闭门一寒流举手成山水迹暎阁所上磴回视峯峦巗岫皆墅西所辇致石也从阁上缀目新眺见廊周于水墙周于廊又若有阁亭亭处墙外者林木荇藻竟川含緑染人衣裾如可承覧然不可得即至也但觉钩连暎带隠露断续不可思议故予诗曰动止入户分倾返有妙理乃降自阁足缩如循褰渡曽不渐裳则浣香洞门见焉洞穷得石梁梁跨小池又穿小酉洞憩招爽亭苔石啮波曰锦淙滩指修廊中隔水外者竹树表里之流响交光分风争日往往可即而仓卒莫定其处姑以廊标之予诗所谓修廊界竹树声光变逺迩者是也折而北有亭三角曰在涧润气上流作秋冬想予欲易其名曰寒吹由此行峭蒨中忽着亭曰转翠寻梁契集暎阁乃在下见立石甚异拜而赠之以名曰灵举向所见廊周于水者方自此始陈眉公榜曰流影廊沿緑朱栏得碧落亭南折数十武为庵奉维摩居士廊之半也又四五十武为漾月梁梁有亭可候月风泽有沦鱼鸟空游冲照鉴物渡梁入得闲堂堂在墅中最丽槛外石台可坐百人留歌娱客之地也堂西北结竟观居奉佛自暎阁至得闲堂由幽邃得宏敞自堂至观由宏敞得清寂固其所也观临水接浮红渡渡北为楼以藏书稍入为鹤御为蝶寝君子攸宁非幙中人或不得至矣得闲堂之东流有亭曰涤研始为门于墙如穴以达墙外之阁阁曰湛华暎阁之名故当暎此正不必以玉斧为重向所见亭亭不可得即至者是也墙以内所歴诸胜自此而分若不得不暂委之别开一境升眺清逺阁以外林竹则烟霜助洁花实则云霞乱彩池沼则星月含清严晨肃月不辍暄妍予诗云从来看园居秋冬难为美能不废暄萋春夏复何似虽复一时游览四时之气以心准目想偹之欲易其名曰贞萋然其意渟泓明瑟得秋差多故以滴秋庵终之亦以秋该四序也锺子曰三吴之水皆为园人习于城市村墟忘其为园玄佑之园皆水人习于亭阁廊榭忘其为水水乎园乎难以告人闲者静于观取慧者灵于部署逹者精于承受待其人而已故予诗曰何以见君闲一桥一亭里闲亦有才识住置非偶尔  

## 文章辨体彚选卷六百五

（明）贺复征 编  

○记四十六【`游览`】  

石钟山记【`宋苏轼`】  

水经云彭蠡之口有石钟山焉郦元以为下临深潭微风鼓浪水石相搏声如洪钟是说也人常疑之今以钟磬置水中虽大风浪不能鸣也而况石乎至唐李渤始访其遗踪得双石于潭上扣而聆之南声函胡北音清越枹止响腾余音徐歇自以为得之矣然是说也余尤疑之石之铿然有声者所在皆是也而此独以钟名何哉元丰七年六月丁丑余自齐安舟行适临汝而长子迈将赴饶之徳兴尉送之至湖口因得观所谓石钟者寺僧使小童持斧于乱石间择其一二扣之硿硿焉余固笑而不信也至其夜月明独与迈乗小舟至絶壁下大石侧立千仞如猛兽竒鬼森然欲搏人而山上栖鹘闻人声亦惊起磔磔云霄间又有若老人欬且笑于山谷中者或曰此鹳鹤也余方心动欲还而大声发于水上噌吰如钟鼓不絶舟人大恐徐而察之则山下皆石穴罅不知其浅深微波入焉涵澹澎湃而为此也舟回至两山间将入港口有大石当中流可坐百人空中而多窍与风水相吞吐有窽坎镗鞳之声与向之噌吰者相应如乐作焉因笑谓迈曰汝识之乎噌吰者周景王之无射也窽坎镗鞳者魏献子之歌钟也古之人不余欺也事不目见耳闻而臆断其有无可乎郦元之所见闻殆与余同而言之不详士大夫终不肯以舟夜泊絶壁之下故莫能知而渔工水师虽知而不能言此世所以不传也而陋者乃以斧斤考击而求之自以为得其实余是以记之盖叹郦元之简而笑李渤之陋也  

游桓山记【`苏轼`】  

元丰二年正月已亥晦春服既成从二三子游于泗之上登桓山入石室使道士戴日祥鼓雷氏之琴操履霜之遗音曰噫嘻悲夫此宋司马桓魋之墓也或曰鼓琴于墓礼欤曰礼也季武子之丧曽点倚其门而歌仲尼日月也而魋以为可得而毁也且死为石椁三年不成古之愚人也余将吊其藏而其骨毛爪齿既已化为飞尘荡为冷风矣而况于椁乎况于从死之臣妾饭含之贝玉乎使魋而无知也余虽鼓琴而歌可也使魋而有知也闻余鼓琴而歌知哀乐之不可常物化之无日也其愚岂不少瘳乎二三子喟然而叹乃歌曰桓山之上维石嵯峨兮司马之恶与石不磨兮桓山之下维水弥弥兮司马之藏与水皆逝兮歌阕而去从游者八人毕仲孙舒焕冦昌朝王适王遹王肄轼之子迈焕之子彦举  

游髙氏园记【`元刘因`】  

园依保城东北隅周垣东就城隠映静深分布秾秀保旧多名园近皆废毁今为郡人之所观赏者惟是予暇日游焉甚乐园之堂其最髙敞者尚书张夣符题为翠锦或者指之谓予曰此贵家某氏之楼也今甫四十五年耳巳彻而为是矣噫人其愚哉非不见之复为是也奚益予闻之大以为不然夫天地之理生生不息而巳矣凡所有生虽天地亦不能使之乆存也若天地之心见其不能使之乆存也而遂不复生焉则生理从而息矣成毁也代谢也理势相因而然也人非不知其然也而为之不已者气机使之焉耳若前人虑其不能乆存也而遂不为之后人创前人之不能乆有也而亦不复为之如是则天地之间化为草莽灰烬之区也乆矣若与我安得兹逰之乐乎天地之间凡人力之所为皆气机之所使既成而毁毁而复新亦生生不息之理耳安用叹耶予既晓惑者复私记其说至元辛卯四月望日记  

游荆涂二山记【`明宋濓`】  

濓既游琅琊山起行至池河驿适邮卒递内使监公牒至及开缄中藏濠梁古迹一卷宸翰亲题其外令濓捜访与青宫言之濓因启曰临濠古迹唯涂荆二山最着按图经涂山在昔锺离县西九十五里荆山亦在县西八十三里二山本相聫属而淮水绕荆山之背神禹凿开使水流二山间其疏凿之踪故在人思其功迄今弗能忘青宫曰至中都当共往游焉余将度淮狩于王庄先生宜泝流而上届今懐逺县治以俟濓奉教行以洪武乙卯冬十一月已巳发舟庚午日曛始泊县西门而青宫巳驻驆于门东五里矣辛未濓上谒青宫甚喜下令以壬申游二山濓至期约懐逺文学掾王景彰宿舟中黎明棹舟至涂山足曳杖入山山傍废址旧皆民庐前度石梁复斗折而北累石为墉多艺椒之园行可三里余视大盘石青緑间错颓然欹足坐谛视之干藓交封耳闻有草生石上髙一尺其花可玩不假土力人取悬檐间呼为石莲华复行四里所岩石荦确挿起道左危倾欲飞坠复二里所微径入灌莽抵岩罅贮泉一泓味甚甘覆以生茨曰圣水亭取水以禜雨多验复一里余至山巅禹庙在焉庙惟颓垣破础存游目四顾长淮西来涡河北汇而寿春临濠宿州之境皆在冥茫昏杳中缅想南北战争屯戍处为感慨者乆之山之下聚落甚盛庙史云名禹会村乃禹会诸侯之地庐舍之比如栉移踵入庙庙前杏树一章大可蔽牛二栢参差左右树东寘小瓮杏柯之水时津津滴其中庙史云当晨雾四集水愈多其来如泉可代井汲石碣二一大书有夏皇祖之庙六字下方刻宋庆元初州守刘仲光自造祷雨记一亦记祷雨事皇甫斌绍熈庚戌来为郡命锺离尉丁大荣作石未剥泐文尚可读复从庙西循石坡而下巨石危立如人形遥望之一妪俨然也相传为启母石庙史云居人毎刲羊豕祭之至有以粉黛饰其貌者闻之不觉失笑山■〈土幻〉旧有僧房今废乆俟鹤驾不来忽使者至云扈从士马多无桥可以渡河青宫不复至矣言未既但见旌旗如锦绣揺曳上荆山矣濓亦下山麓入鲧庙见所题碑神号鄙俚弃而不睨出读祖无择所赋歌京口孙临为书碑盖无择谪守寿春过此而作也复北经县治折而东行约三里所至荆山梁魏交鬬时就山筑堰以灌寿春其遗迹犹班班可见复行三十歩崖壁如屋侧身而入石平如床座可坐人号为卞和洞自西上复一里所过避雨石石斜倚可避雨故名复六十歩至产玉坡竒石骈列玄质而白缘粲如雪西有玉池榛荆迷路不可寻景彰欲导游青峯庵足倦遂止时青宫巳猎逺郊濓因登舟先还中都云惟二山见诸载记者其说多乖舛以涂山言之春秋左氏传云禹会诸侯于涂山杜预注云在寿春县东北说者云今濠州是也国语史记则又云禹会诸侯于会稽故会稽亦有涂山吴越春秋亦以涂山在会稽又兼载涂山之歌应劭云涂山在永兴北说者云今会稽萧山县是也是二说已不归于一致矣至于苏鹗演义又云涂山有四一会稽二渝州三濠州四当涂然其处皆有禹迹或者遂谓禹之治水固尝徧歴宇内而会诸侯实在会稽之涂山桞子厚涂山铭苏子瞻子由涂山诗指在濠州者皆非是濓之存疑而未决者一也以荆山言之荆山楚山也楚之先王熊绎僻在荆山筚路蓝缕以处艹莽传至成王始盛又七传至昭王始迁都郢昭王有言曰自吾先王受封望不过江汉河非所获罪则楚之封疆可知郢即今之江陵其地有荆山一名景山荆故楚号也有之诚宜世则谓在濠州濠州古锺离子国与寿春密迩楚自昭王之后又歴十一传至考烈王始徙都寿春韩非子所载卞和献玉事乃在厉武文三王之际昭王上接武王已越十世当三王时锺离何尝属楚而强谓卞和至此山邪新序又谓抱玉而泣在共王之时杂记又谓在懐王及其子平王之时平王乃昭王之父下距懐王九世共王上至武王亦六世何至颠倒错乱如是邪濓之存疑而未决者二也大抵山川遗迹非本诸经史者多不可信如葛洪丹井与郭景纯之墓在在有之纵以髙世之智将何自辨其真伪邪必欲可信涂山当稽之左氏以寿春为正荆山当证诸史传以江陵为正有谓涂山氏乃古国名禹曽娶其女者别是一说与此殊不相涉也濓耄矣诸书遗忘欲尽所记忆者未必无舛讹辄縁纪游因挂漏书之以发同游者一笑同游者盖太子正字桂彦良晋府长史朱伯贤楚府长史朱伯清吴府伴读王致逺及景彰云后一月某日记  

金溪游记【`王慎中`】  

一畆之宫环堵之室墐阴而牖明畜妻子其中而身与为处出户而行前有击毂之车而后有连帷之袵驰骤而之乎空旷之野寂寞之濵苍山崒嵂而髙起绿波澹荡而长浮则为之忽然而喜如出幽窒脱缚束耳目为之加明手足为之改适此何异乎饫粱肉者悦蔬茹之食■〈酉凶〉酬醴者暍清泠之浆其舍醇醲而即疏泊而不得谓之知味也由其无所得于此徒以迫刦于喧湫嗸杂之甚意烦气倦急于有所投而自觧峙者知其为山逝者知其为水而岂为有遇于巳哉尝试登髙丘汛长川见夫樵夫牧竖罟师估人争道而捷驰疾榜而击汰以家为赴望望然不及如其去山水之不速而恐其或后以彼观之则醇醲之可舍固在山水而城郭室家其疏泊而思即者矣物之美恶无常态而有定形山水之为佳而城郭家室之为垢浊亦美恶之大齐也由樵夫牧竖罟师估人观之则所谓佳与垢浊者举易方而傎处世之偶得放于山水辄自谓絶去喧湫嗸杂之患方多其所游之适以傲乎城郭聚而家室居者之人吾亦未知其美恶之所常也饮浆冷者暂快而非甘甞蔬食者少苏而不美其甘美之常固在酒肉也彼骤之而忽喜者意豁于乆烦之余气舒于积倦之后喜且未几厌巳生矣何必不为樵夫牧竖罟师估人而何以笑彼之望望凡物之美恶无恒而人情之欣厌有向昧者挈情以徇物中之厌欣变于外之美恶迭欣迭厌而不知自主惟明者为能以情御物物变于外而不足以易其中之所乐乐之取于物未尝无所寄而皆其自足于中者之所取则恶者未尝不美而况于其羙然后美恶者卒归于有恒而皆吾之所御欣且不得而有而何有于厌茍其无所厌则遇物皆适无之而不喜而奚待于忽然盖吾泉州之江自诸山发源而下建瓴而急泻至于金溪而始演洋渟潏山起于两涘髙深之景相得草树互映云烟相鲜兹亦山水之胜处也之焉而忽喜者不知几何人而吾独与黄应初洪舜臣二君往游而乐焉当其举杯相属唱咏方希而谐笑间作计彼骤之而喜者亦必有以同乎此而山之盎然而静止水之沛然而流行接于吾目着于吾心形噐都遗而情神独遇信有彼所不能同而吾三人者亦可以目击而交存而不可以口说喻也然而其乐可以忘言而其游不可以无述故予为记其意如此使世之游者知吾三人者之游而能乐盖有以御乎物而谈山水之羙者必出乎吾而后为山水之羙常也游之日为嘉靖戊申八月七日应初名淑清南安人舜臣名朝选同安人而予晋江遵岩居士王慎中也  

登平逺台记【`宗臣`】  

平逺台在省城中东南闽志三山此即所谓鳌峰山也山固竒在城中尤竒宗子入闽十朔未登也盖以戎故而客有好宗子者乃召宗子登焉凡几折始上又折而东登鳌石台天风髙扬万象萧瑟宗子于是仰而思俯而叹也客曰大夫何叹宗子曰嗟客乎嗟客乎客闻其说余恐客之投觞于此而莫余饮也夫闽者岂非记所称东南巨丽哉家缨弁人诗礼农嬉于畴而商歌于涂也当是时而登厥台焉髙山大川游云芳草罔弗触吾目也则罔弗快吾心也今何时也吾见兹台三驻军矣客亦东眺大海乎楼船组练隠隐起也南睇于江故里妇日濯锦漂絮其中者今健児饮马矣西瞻乌石盖有鍜甲砺刅鼓笳铙吹之声焉北窥闾井则父老子弟被戎执戈者怨讟盈道也且千里之内亡者未塟疮者未起流者未归系者未释吾念之吾不知汗之滛淫至于踵也昔何以驩今何以悲昔何以靖今何以扰斯其故难言哉难言哉夫君子之谋人国也上忧主忧而下忧民忧者也今帝心常在万里而民瘼充充之在吾前也方请缨枕戈不暇餐沐矣客乃欲吾覩髙山大川游云芳艹而嬉乎此吾所为叹也昔元臣据闽之险以抗我旅皇祖乃命楼船将军从大海径捣其穴空之帝谟燀赫日月同炳乃今策事之臣顾不能设一竒制敌而使丑夷徃徃截海窥我此视皇祖诸臣何如哉吾叹之实愧之也客于是起辞曰吾不能解大夫之叹而大夫又安能饮吾之酒请大夫为客记之以示后之登斯台者毋徒嬉此髙山大川游云芳艹而忘厥民忧也宗子于是采客之言以为之记  

游寳界山居记【`归有光`】  

太湖东南巨浸也广五百里羣峯出于波涛之间以百数而重涯别坞幽谷曲隈无非仙灵之所栖息天下之山得水而恱水或束隘迫狭不足以尽山之竒天下之水得山而止山或孤孑卑稚不足以极水之趣太湖漭淼澒洞沈浸诸山山多而湖之水足以贮之意唯海外絶岛胜是中州无有也故凡犇涌屏列于湖之濵者皆挟湖以为胜自锡山过五里湖得寳界山山在洞庭之北夫椒湫山之间仲山王先生居之先生蚤岁弃官而其子鉴始登第亦告归父子并中年失偶而皆不娶日以诗画自娱有客来为之求山居之记者余未至寳界也尝读书万峯山尽得湖濵诸山之景虽面势不同无不挟湖以为胜而马迹长兴往往在残霞落照之间则所谓寳界者庶几望见之昔王右丞辋川别墅其诗画之妙至今可以想见其处仲山之居其减华子冈欹湖诸奇胜而千里湖山岂蓝田之所有哉摩诘清思逸韵出埃壒之外而不能自引决于开元天寳之际以避禄山之难以此知士大夫出处有道一失足遂不可浣如摩诘令人有遗恨也今仲山父子嘉遯于明时何可及哉何可及哉  

灵岩记【`袁宏道`】  

灵岩一名砚石越絶书云吴人于砚石山作馆娃宫即其处也山腰有吴王井二一圆井日池也一八角井月池也周遭日光如镜细腻无驳蚀有泉常清莹晶可爱所谓银床素绠已不知化为何物其间挈军持瓶钵而至者仅仅一二山僧出没于衰草寒烟之中而已矣悲哉有池曰砚池旱岁不竭或曰即翫华池也登琴台见太湖诸山如百千螺髻出没银涛中亦区内絶景山下旧有响屧廊盈谷皆松而廊下松最盛毎冲飙至声若飞涛余笑谓僧曰此美人环佩钗钏声若受其戒乎宜避去僧瞪目不知所谓石上有西施履迹余命小奚以袖拂之奚皆徘徊色动碧繶缃钩宛然若发中虽复铁石作肝能不魂销心死色之于人甚矣哉山仄有西施洞洞中石貌甚粗丑不敢唐突或云石室吴王所以囚范蠡也僧为余言其下洼处为东西画船湖吴王与西施泛舟之所采香径在山前十里望之若在山足其直如箭吴宫美人种香处也山下有石可为砚其色深紫佳者殆不减端溪米氏砚史云■〈石蒦〉村石理粗发墨不糁即此石也山之得名盖以此然在今搜伐殆尽石亦无复佳者矣嗟乎山河绵邈粉黛若新椒华沈彩竟虚待月之帘瘗骨埋香谁作双鸾之雾既已化为灰尘白杨青草矣百世之后幽人逸士犹伤心寂寞之香趺断肠虚无之画屧矧夫看红长洲之苑拥翠白玉之床者其情景当何如哉夫齐国有不嫁之姊妺仲父曽无害覇蜀宫无倾国之美人后主竟为俘虏亡国之罪岂独在色向使库有湛卢之蔵潮无鸱夷之恨越虽进百西施何益哉  

开先寺至黄岩寺观瀑记【`袁宏道`】  

庐山之面在南康数十里皆壁水从壁罅出万仭直落势不得不森竖跃舞故飞瀑多而开先为絶胜登望瀑楼见飞瀑之半不甚畅沿崖而折得青玉峡峡苍碧下汇为潭巨石当其口横偃侧布瀑水掠潭行与石遇啮而斗不胜乆乃敛狂斜趋侵其趾而去游人坐石上潭色浸肤扑面皆冷翠良乆月上枕涧声而卧一客以文相质余曰试扣诸泉又问余曰试扣诸涧客以为戏余告之曰夫文以蓄入以气出者也今夫泉渊然黛泓然静者其蓄也及其触石而行则虹飞龙矫曵而为练汇而为轮络而为绅激而为霆故夫水之变至于幻怪翕忽无所不有者气为之也今吾与子歴含嶓渉三峡濯涧听泉得其浩瀚古雅者则为六经鬰激曼衍者则骚赋幽竒恠伟变幻诘曲者则为子史百家凡水之一貌一情吾直以文遇之故悲笑歌呼卒然与水俱发而不能自止客起而谢次日晨起复至峡观香炉紫烟心动僧曰至黄岩之文殊塔瀑势乃极杖而往磴狭且多折芒草割人面少进石愈■〈山钦〉白日蒸厓如行热冶中微闻诸客皆有嗟叹声既至半力皆惫游者昬昬愁堕一客眩思返余曰恋躯惜命何用游山且而与其死于床笫孰若死于一片冷石也客大笑勇百倍顷之跻其巅入黄岩寺少定折而至前岭席文殊塔观瀑瀑注青壁下雷奔海立孤搴万仞峡风逆之帘卷而上忽焉横曳东披西带诸客请貌其似或曰此鲛人输绡图也余曰得其色然死水也客曰青莲诗比苏公白水佛迹孰胜余曰太白得其势其貌肤子瞻得其怒其貌骨然皆未及其趣也今与客从开先来欹削十余里上铄下蒸病势已作一旦见瀑形开神彻目増而明天増而朗浊虑之纵横凡吾与子数年陶汰而不肯浄者一旦皆避匿去是岂文字所得诠也山僧曰崖径多虎宜早发乃下夜宿归宗寺次日过白鹿洞观五老峯踰吴障山而返  

游峄山记【`王思任`】  

予游峄山而知天下事不可以道傍忽也盖予游峄山而幻躯凡数化太山之石方而峄山之石圆山如累卵大小亿万以堆磊为竒功以穴洞为玲珑以穿援为游览赂一沙弥作导帅至渡空舟则无只马两人之路假盖自荫而予化为隶伏热正毒探梁祝泉顶无冠脊无缕而予化为野人入盘龙洞观石锺丰下锐上窦鑚滑试数怖数免无足目正大人之事而予化为偷上大通岩臂引杖接而予化为猿扑仙人洞外伏内昻中俱白屎而予化为蝠引至拘龙洞则以胷席石覆卧而申之上下受半尺四方二尺三折约十丈余其发者肩也纵者腹也头忧怖而手足废趾畧效焉若不寕气一视便堪闷絶而予于此为守宫将至玉华顶与仙人对博矣而壁峭二丈下临万仞望岱秀天齐四基葱鬰贤圣之窟宅神洸洸也粘滞壁间终不敢上而予化为蜗私念幽竒至絶愈化愈下何不骑大鹏俯瞰齐州九点烟即吾家子晋鹤背而手足鞚引翱视而托言蝶无所不栩蚁无所不慕肝臂无所不托英雄自欺矣遂不克顶遥知古来文士必无问顶者至拘龙洞而投策叹返也不亲厯人且欺我也是山也其古迹之最著者曰峄阳桐尚槛其半曰李斯碑相传有之曰纪子墓曰圣贤遗像曰颜子石其古刹曰兴国寺万寿宫玉帝殿其泉曰源头活水曰莲花池曰甘泉洞其名石曰象牙曰石鼓曰龟石不可枚举人人得以意呼之其大观曰南天门此皆望而可得者也  

游北固山记【`王思任`】  

江南人北还入京口即有家庆出则茫茫交集其兴亡逝水之感毎许困衡者知之而旴扬气往之人不与焉则北固者登临噫慨古今南北之所也金焦胜絶终有涛心北固枕铁瓮城如在茵几而头瞰诸山予毎读卢肇诗海日生残夜江春发旧年辄为此山悲壮半晌庚戌十月量移由拳买樱脯走眺三山阁刘伯纯适至飞觥浏览不觉灯火照扬州矣下上横斜星斗俱醉乃捉伯纯之臂呵而问之铜坑东卸京岘抽中何以撑突厥山改元甘露吴皓何以不固六化人何居行僧何往狮何狞岂僧繇辈之神物而为鬼风蚀尽赞皇手柏何以干之天监寳书何以漫之石羯既狼而骑之如羱谋瞒何语寄奴何阓四十九枚鲈鱼何穴二十六峰研山安归苏仲恭之羣木何以今不颠据褐衣黄狗驾肩何出朱裳霜简钟鸣何走仙人咫尺一鹤可通岂秦汉之君而必当褰濡万年何徳何鱼作人语而免其咎张祜摹势山河尽来何徐凝恶诗而亦愕然得解伯纯哑哑曰子无他不过渫愤舒惫之套吾安能变诈锋出天问而地答之也予亦哑哑彷佛记有僧字慎独者以白茗作供而予复至披云轩写旧时阿育王寺诗畜之此僧半室以镜为江古树老箐撑持数万得读书坐卧此中即痿蹷不下山足矣予兄自天氏曰子见山即凝去随处舍身亦伯纯所谓套也因命记之同游者两姓曰言三曰缄三  

游钓台记【`胡胤嘉`】  

舟抵七里龙询子陵钓台榜人遥指在五里外帆疾水泻舟若翔燕无复停桡理未至数十丈帆縤自断余私喜如有宿契登岸谒子陵遗像其两庑则唐之方玄英午宋之谢皋羽翱也径由西阶阶石鳞砌陈根宿草积为软裀老松如龙爪张势欲攫三折而台石崿立东西若峙舟中望之陂陁不见峭险登其上石唇外拓恒有落势水汤汤自石下出也是为东台西则平碾如虎丘千人坐而广三之二孙石若拱面临诸山若屏左右回抱不见去路其泉即鸿渐所品第十九泉余烹尝之香味不异街口下一带水也俯临其亭棹楔比于麻竹读之不觉哑然失笑子陵何与人事乎子陵本静退不爱人间避乱入富春江澄于练山静于古因而托宿故人作天子以布衣遂渔钓之乐亦足毕其事矣文叔少相狎习俛眉蹑足作擎跽相向不必子陵浮云富贵自无出就之势说者纷纷以諌议大夫光武待非其分不为之屈何其凿也加足帝腹固狂奴疎脱之态然聫床话旧适尔忘懐是亦有之至动太史之占何与抑史臣张其事而文之与以砚席气合之人一为黄屋一为乔林非如莽之险操之忌未有必欲屈之为名杀之而后快者何点与梁武有旧手捋帝须曰乃欲臣老子耶较子陵加腹差为有意未闻武帝罪点也仲淹之记云非光武无以成先生之髙非先生无以成光武之大不亦儿童之见哉黄虞以来乐闲耽寂如子陵辈何可指数独令桐江一片石为千古议端殊可怪也故巢许之遇舜禹园绮之遇汉髙子陵之遇光武而其名始显不可谓子陵辈非杰人而世之重子陵乃重光武之子陵也噫马迁所以扼腕于青云之士哉  

游石首绣林山记【`袁中道`】  

大江自三峡来所遇无非石者势常约结不舒至西陵以下北岸多沙泥当之辄靡水始得遂其剽悍之性如此者凡数百里皆不敢与之争而至此忽与石遇水汹涌直下注射拳石石崿崿力抵其锋而水与石始若相持而战以水战石则汗汗田田滮滮■〈泪干〉■〈泪干〉劈之为林蚀之为窍锐之为剑戟转之为虎兕石若不能无少让者而以石战水壁立雄峙怒狞徤鸷随其洗磨簸荡之来而浪返涛回触而徐迈如负如北千万年来极其力之所至止能损其一毛一甲而终不能啮骨理而动龈腭于是石常胜而水常不胜此所以能为一邑砥柱而万世赖焉者也予与长石诸公踄其巅望江光浩淼黄山如展斾意甚乐之巳而见山下石磊磊立遂走矶上各据一石而坐静听水石相搏大如旱雷小如哀玉而细睇之或形如锺鼎色如云霞文如篆籀石得水以助发其妍而益之媚不惟不相害而且相与为用予叹曰士之值坎壈不平而激为文章以垂后世者何以异此哉山以昭烈娶孙夫人于此石被绨锦故名其下即刘郎浦是日同游者王中秘季清曽太史长石文学王伯两髙守中张翁伯王天根也  

## 文章辨体彚选卷六百六

（明）贺复征 编  

○记四十七【`兴复`】  

鳯鸣驿记【`宋苏轼`】  

始余丙申岁举进士过扶风求舎于馆人既入不可居而岀次于逆旅其后六年为府从事至数日谒客于馆视客之所居与其凡所资用如官府如庙观如数世富人之宅四方之至者如归其家皆乐而忘去将去既驾虽马亦顾其皁而嘶余召馆吏而问焉吏曰今太守宋公之所新也自辛丑八月而公始至既至逾月而兴工五十有五日而成用夫三万六千木以根计竹以竿计瓦甓坯钉各以枚计秸以石计者二十一万四千七百二十有八而民未始有知者余闻而心善之其明年县令胡允文具石请书其事余以为有足书者乃书曰古之君子不择居而安安则乐乐则喜从事使人而皆喜从事则天下何足治欤后之君子常有所不屑则躁否则惰躁则妄惰则废既妄且废则天下之所以不治者常出于此而不足怪今夫宋公计其所厯而累其勤使无龃龉于世则今且何为矣而犹为此官哉然而未尝有不屑之心其治扶风也视其卼臲者而安植之求其蒙茸者而疏理之非特传舍而巳事复有小于传舎者公未尝不尽心也尝食刍豢者难于食菜尝衣锦者难于衣布尝为其大者不屑为其小此天下之通患也诗曰岂弟君子民之父母所贵乎岂弟者岂非以其不择居而安安而乐乐而喜从事与夫修传舎诚无足书者以传舍之修而见公之不择居而安安而乐乐而喜从事者则是真足书也  

齐州二堂记【`曽巩`】  

齐濵泺水而初无使客之馆使客至则常发民调材木为舎以寓去则撤之既费且陋乃为徙官之废屋为二堂于泺水之上以舎客因考其山川而名之葢史记五帝纪谓舜耕厯山渔雷泽陶河濵作什器于寿丘就时于负夏郑康成释厯山在河东雷泽在济阴负夏卫也皇甫谧释寿丘在鲁东南之北河濵济阴定陶西南陶丘亭是也以余考之耕稼陶渔皆舜之初宜同时则其地不宜相逺二家所释雷泽河濵寿丘负夏皆在鲁卫之间地相望而厯山不宜独在河东也孟子又谓舜东夷之人则陶渔在济阴作什器在鲁东门就时在卫耕厯山在齐皆东方之地合于孟子按图记皆谓禹贡所称雷首山在河东妫水出焉而此山有九号厯山其一号也余观虞书及五帝纪盖舜娶尧之二女乃居妫汭则耕厯山葢不同时而地亦当异世之好事者乃因妫水出于雷首迁就附益谓厯山为雷首之别号不考其实矣由是言之则图记皆谓齐之南山为厯山舜所耕处故其城名厯城为信然也今泺上之北堂其南则厯山也故名之曰厯山之堂按图泰山之北与齐之东南诸谷之水西北汇于黒水之湾又西北汇于栢崖之湾而至于渇马之崖葢水之来也众其北折而西也悍疾尤甚及至于崖下则泊然而止而自崖以北至于厯城之西葢五十里而有泉涌出高或至数尺其旁之人名之曰趵突之泉齐人皆谓尝有弃糠于黒水之湾者而见之于此葢泉自渇马之崖潜流地中而至此复出也趵突之泉冬温泉旁之蔬甲经冬常荣故又谓之温泉其注而北则谓之泺水逹于清河以入于海舟之通于齐者皆于是乎出也齐多甘泉冠于天下其显名者以十数而色味皆同以余验之葢皆泺水之旁出者也泺水尝见于春秋鲁桓公十有八年公及齐侯会于泺杜预释在厯城西北入济水然济水自王莽时不能被河南而泺水之所入者清河也预葢失之今泺上之南堂其西南则泺水之所出也故名之曰泺源之堂夫理使客之馆而辩其山川者皆太守之事也故为之识使此邦之人尚有考也熈宁六年二月已丑记  

霍丘县驿记【`王回`】  

天下昔封国之时君民各久其安而城郭道路关梁庐馆尤严于宾客之事凡国之地大不过百里而皆领于天子之诏以待廵狩之所适其岁时使人存俯若归胙贺庆致禬之来则又有四邻之交朝觐会同聘问之集车马人徒之役纵横而信宿者葢无虗国而授馆之礼自畿内逹于海隅设官备物候迓时谨故虽跋山涉水荒陋遐僻之城具宗庙社稷者一不敢缺焉有不能然者君子讥之谓之失政不可以为国也自天下更为郡县守宰以考秩代居民始不安其常而先王之礼所以浃于政事而尤严于宾客者亦因以废怠陵夷且千歳及今则驿舎之设止于当路州县驲逓所过足以供给应有司之令而已然犹不敢稍张其制度一有异于其间则众反讥之以为茍恱使客有恩意非政之急吏既不得久于其秩而思脱讥以满去故天下之驿虽当路所设应有司之令者徃徃圯而不完至于岐旁他县则无敢唱兴之者霍丘故蓼邑也今县属寿其治霍丘距京师八百里境内所包若千里比而环者七州七州之途皆出于驿以逹于寿霍丘居最径然独无驿每使客之过者无所归宿则弛葢偃节混于逆旅或寓其孥于浮屠氏之馆仓卒偪仄而无以自表于民今知县事大理寺丞谢侯续之至也叹曰吾为地主于此岂可以不知士大夫之辱吾闻古之为政葢莫不笃于宾客者非茍相恱所以相养以礼而戴天子之命也今吾邑虽陋亦古之建国传其城郭社稷而地大益近曽不及有一馆为士大夫之礼不已俭乎虽众口之讥吾从古也莫吾疚也于是相其署之东偏面通衢之会始筑馆焉用若干日立屋若干间而门堂室庑庖井廐库至于器皿百须无不具而用不伤于财役不劳于民也既成名之曰蓼驿取古封国之号益所以自见其志而以状属曰子其为我书之刻诸石以告于后之人勿废予日推古之事而叹今为之难也非发愤好礼果于从政者谁能为之书传于后之人庶几其卒勿废焉  

临川永安寺复寺田记【`明汤显祖`】  

天下有闲人则有闲地有忙地则有忙人縁境起情因情作境神圣以此在囿引化不可得而遗也何谓忙人争名者于朝争利者于市此皆天下之忙人也即有忙地焉以苦之何谓闲人仁者乐山知者乐水此皆天下之闲人也即有闲地焉而甘之甘苦二者诚不知于道何如然而趣则逺矣朝市之积则有田庐山水之余则为寺观故寺观者忙人之所不留而田庐者闲人之所不夺也临川古为名郡五峯三市在焉三市者市也五峯之间闻有观九寺十三葢入明以来大为忙人割夺尽乃至稗粥无所而古永安寺境界岿然独完其田则大半无有矣邑侯袁公起于蕲黄来宰于兹广山川之精深性相之学披图而叹曰临川人之憎闲人也一至此乎有能从一言而反其田者吾徒也于是郡弟子刘某首籍所买田若干畆上之侯以归于寺侯为欣然告世尊而抚之曰此所谓孝子刘某也而适是时有僧大千购得南都藏经以至而尊置之寺侯曰有其书矣而无其人奈何于是有浮梁僧水月为逹观先生弟子精心苦行通于译唱之义适来寓斯人士与游始知有所谓宗门者久之长干寺僧大初来讲莲华经听者千余人得田而食无不欢喜赞叹曰此固我侯之福田也嗟夫当忙人之急得此田也岂不曰彼无父母妻子之属先王所禁游民者吾非真有所憎利其田姑以蕃其种类云耳嗟夫此所谓夺闲人之物以将养忙人也固一其说然试以语彼使天下皆忙人而无一闲人皆忙地而无一闲地则亦岂成其为世相也哉且今所从逰于二氏者彼亦有所业非所禁游民也如其为游民法固禁之久矣所惜者游人之非游而闲人之未尝闲也非闲非游不可以涉道是故聚百闲人而食之必将有意乎道者焉聚千闲人而食之必将有进乎道者焉不已而食闲人至于万犹将有得道者焉道之丧世也久矣幸而有一人焉其何禁于千万人之闲而夺其养哉即未有之庶几有之如以食百千万人之闲者夺以养百千万忙人其必无冀于有道者矣则亦蕃其种类而已然则侯所为存寺者或不在田而在道饭噐无殊香色有异后之游闲徃来食于兹田者其亦有感于侯之弘愿云  

湖州福山仁寿院长生田记【`董其昌`】  

世无常住之物而谓有长生之田可乎余曰惟僧当有之葢娑婆外有香积士饭箩边多饿死人此田非情田非识田乃威音王之所井授佛祖之所灯传菩提为种子精进为耰鉏露地白牛为作使广百繇旬而不分疆畔厯未来际而不易主人仰山之刈苗赵州之洗钵皆是物也昔有石屋老人于仁寿院举扬此旨石机嗣之所居之处即为寳坊匡徒领众数百为羣食轮常转法道下衰悭贪难破天人之供既絶衔花之鸟不来有宜中上人名寂鉴者戒行精严愿力坚固募田若干勒石记事乖之永逺夫九土之田湖所得几何湖之田仁寿所得几何陵谷且在蓬莱江山亦悲禾黍而上人岂闇于成住壊空之义哉倘有大善知识如石屋老人者延致住山弘开法席说无生忍为长生田即展袈裟一角是无边阡陌矣上人作礼而去因记之  

## 文章辨体彚选卷六百七

（明）贺复征 编  

○记四十八【`懿范`】  

苏氏族谱亭记【`宋苏洵`】  

匹夫而化乡人者吾闻其语矣国有君邑有大夫而争讼者诉于其门乡有庠里有学而学道者赴于其家乡人有为不善于室者父兄辄相与恐曰吾夫子无乃闻之呜呼彼独何修而得此哉意者其积之有本末而施之有次第耶今吾族人犹有服者不过百人而岁时蜡社不能相与尽其欢欣爱洽稍逺者至不相徃来是无以示吾乡党邻里也乃作苏氏族谱立亭于髙祖墓茔之西南而刻石焉既而告之曰凡在此者死必赴冠娶妻必告少而孤则老者字之贫而无归则富者收之而不然者族人之所共诮譲也岁正月相与拜奠于墓下既奠列坐于亭其老者顾少者而叹曰是不及见吾乡邻风俗之美矣自吾少时见有为不义者则众相与疾之如见怪物焉栗焉而不宁其后少衰也犹相与笑之今也则相与安之耳是起于某人也夫某人者是乡之望人也而大乱吾俗焉是故其诱人也速其为害也深自斯人之逐其兄之遗孤子而不恤也而骨肉之恩薄自斯人之多取其先人之赀田而欺其诸孤子也而孝悌之行缺自斯人之为其诸孤子之所讼也而礼义之节废自斯人之以妾加其妻也而嫡庶之别混自斯人之笃于声色而父子杂处讙哗不严也而闺门之政乱自斯人之渎财无厌惟富者之为贤也而廉耻之格塞此六行者吾往时所谓大惭而不容者也今无知之人皆曰某人何人也犹且为之其舆马赫奕婢妾靓丽足以荡惑里巷之小人其官爵货力足以揺动府县其矫诈修餙言语足以欺罔君子是州里之大盗也吾不敢以告乡人而私以戒族人焉髣髴于斯人之一节者愿无过吾门也予闻之惧而请书焉老人曰书其事而阙其姓名使家人观之则不知其为谁而夫人之观之则面热内惭汗出而食不下也且无彰之庶其有悔乎予曰然乃记之  

义田记【`钱君倚`】  

范文正公苏人也平生好施与择其亲而贫疎而贤者咸施之方贵显时置负郭常稔之田千畆号曰义田以养济羣族之人日有食岁有衣嫁娶婚葬皆有赡择族之长而贤者主其计而时其出纳焉日食人一升岁衣人一缣嫁女者五十千再嫁者三十千娶妇者三十千再娶者十五千塟者如再嫁之数幼者十千族之聚者九十口岁入给稻八百斛以其所入给其所聚沛然有余而无穷仕而家居俟代者与焉仕而居官者罢其给此其大较也初公之未贵显也有志于是矣而力未逮者三十年既而为西帅及参大政于是始有禄赐之入而终其志公既殁后世子孙修其业承其志如公之存也公既位充禄厚而贫终其身殁之日身无以为敛子无以为丧惟以施贫活族之义遗其子而巳昔晏平仲弊车羸马桓子曰是隐君之赐也晏子曰自臣之贵父之族无不乗车者母之族无不足于衣食妻之族无冻馁者齐国之士待臣而举火者三百余人以此为隠君之赐乎彰君之赐乎于是齐侯以晏子之觞而觞桓子予尝爱晏子好仁齐侯知贤而桓子服义也又爱晏子之仁有等级而言有次第也先父族次母族次妻族而后及其疎逺之贤孟子曰亲亲而仁民仁民而爱物晏子为近之观文正之义贤于身后其规摹逺举又疑过之呜呼世之都三公位享万锺禄其邸第之雄车舆之饰声色之多妻孥之冨止乎一巳而族之人不得其门而入者岂少哉况于施贤乎其下为卿大夫为士廪稍之充奉养之厚止乎一已族之人瓢囊为沟中瘠者岂少哉况于它人乎是皆公之罪人也公之忠义在朝廷事业在边隅功名在天下后必有史官书之者予可畧也独高其义因以遗于世云  

义庄记【`陆游`】  

东阳进士陈君徳髙因吾友人昌君友徳来告曰徳髙不幸早失先人举进士又辄斥念昔先人进徳高軰于学葢将使之事君使之字民以广我先人之志顾虽自力而不合于有司之绳尺其如遂负所期望付托生何面以奉祭享死何辞以见吾亲于地下不获于仕进为时雨为丰年矣独不可退而施于宗族乎于是欲为义荘畧用范文正公之榘度而稍増损之以适时变敢求文于执事者且载其凡于碑予复之曰美哉吾子之志也人之情于其宗族逺则疎之弥逺则益疎而至于忘之盖以身为亲疎而不以先人为亲疎也视兄之子已或不若已之子巳之子与兄之子自吾父视之有异乎能以父之心为心则已之子与兄之子且不知其同异矣推而上之大父之孙为从父兄弟曽大父之曽孙为从祖兄弟及推而上之至于无服虽天下长者不能无亲疎之杀矣于乎制服不得不若是也若推上世之心爱其子孙欲使之衣食给足婚嫁以时欲使之为士而不欲使之流为工商降为皂隶去为浮屠老子之徒则一也死而有知岂以逺而忘之哉义荘之设葢基于是然举天下之能为是者有几非以为不美而不为也力不足也若陈君者自其先人勤劳节约以致饶余而陈君不敢私有之其庄在塍头昭福寺之傍初期以千畆今及十之七而吾地在塍头者止此比邻感其义皆欲期年间贸易以成之又植桑畜牛筑陂以丰衣食之源其详见碑阴又有最当虑者吾子之心则尽矣后人或贪而专利或啬而吝出或夸而广费或挟长挟仕挟有力之助而败约非有司者别白之则庄且坏不支府牧邑长丞掾曹吏及乡之卿大夫先生处士其必纲维主张之使久而如一日陈氏布衣也其赀产非能絶出一乡之上而义倡于乡如此吾徒仕于朝宦于四方虽未必皆厚禄然闻陈氏之风而不知愧且慕者岂人情也哉于是并书以遗焉君之先君子葢讳士澄字彦清云  

孝思亭记【`元虞集`】  

国子伴读茌平梁生为予言其邑之善士曰张氏兄弟以孝友称于乡作亭于先茔之左手种松栢鬰郁成林为请于监察御史周君景逺得大书孝思二字以表其处而求文以为记予尝闻之古之君子之为礼也葢无墓祭夫祭者之于鬼神也求诸阴阳之义备矣墓也者遗体之所藏也茍于是乎求之岂不可哉而古之君子之为礼也而墓无祭何也凡有国有家者必有寝有庙庙所以祭而墓非祭也有庙者必有主主之始立也三祭以虞之归必奉诸其庙岁时祀之曰是神明之所依也有祢之庙者自已之兄弟子孙皆至焉有祖之庙者自考之昆弟子孙皆至焉有曽祖之庙者自祖之兄弟子孙皆至焉有髙祖之庙者自曽祖昆弟子孙皆至焉有大宗之庙者凡族之昆弟子孙莫不至焉者矣是合族之大法也而近世士大夫家庙主之制或莫之考一再传之后昧于世次者或有之矣况于民庶者乎是固君子之所深惜也嗟夫古之不可复也然幸而犹有一焉今中原之地平衍温厚故其为茔兆也髙曽而下凡子孙皆得以次附塟岁时上塜则犹得以知其处此为某亲此为某亲拜于墓下者孰为某亲之子孰为某亲之孙盖深有维持族姓之意焉后之君子茍以义起礼则墓亭之设固在所不废也张氏兄弟拳拳于墓亭之意岂非知本者乎其以孝友称于乡也宜矣张氏兄弟三人曰通甫曰钦甫曰君甫张氏之后必有显者其自此三子者始欤  

谢氏世睦记【`明徐桢卿`】  

昔仲尼论次圣贤之徳称泰伯之徳至矣余生吴中去泰伯二千余年登仲雍之丘望泰伯之乡忾然犹见其人又降观于俗其人美而逊说而文巽而不毅泱泱与其有泰伯之遗风乎又尚考诸记传得季礼伯通之徒曰非泰伯其何以及此又退访于忠信仁譲之士得世睦之族二曰范氏谢氏范氏希文之后也顕于志余故不表表其微焉谢氏者其先阳夏人也唐末徙吴越始祖崇礼为吴中节度推官子涛嗣入宋为太子宾客涛子绛嗣为知制诰绛子景初嗣为大理评事景温寳文阁直学士景平秘书丞大理评事景初子载补太学斋郎载子蕃蕃子昭昭嗣子寛次实实子东由崇礼至东凡九世更吴越渉宋厯元而世不衰由东而来凡八世世居于吴乐安里中无髙门重奥聚子姓妇女以居灶不异薪帑不异财鸡犬不异食庭无间言驩如也然吴人稍稍知之不为大章暴于世君子曰甚矣俗之衰也今人朝税褐缨冠夕逹于闾邑诵于天下婺妇死志仁人死孝蓬艾陨而弗明此谁为重轻者哉自文武没而大道隐人人慕功利而薄节义耻仁譲一尺之帛兄弟或殴而褫乃敢谓共室家井臼于世世耶或有诵诗书秉节尚闻先王之风而兴者此其人不足尚哉曰彼哉矫饰情耳其何为劝乎余忧乎文武之道其豗豗乎将不可振也于是次其世之贤者着于篇以俟乎后之人佑字佑之逸士有道风文彦字彦逹母老有目疾每抱持以行事兄甚恭平生未尝异服食源字以澄兄殁事嫂有礼临终着遗令言甚长厚会字惟真两试进士不第有文与弟朴甚友譲并早世二妇卢陈皆不二操昺字明仲以孝友称  

华氏义田记【`唐顺之`】  

义田者其古道之遗乎其起于古道之废乎古有之大宗者収族者也义田者其大宗之遗乎虽然有大宗则无义田故义田者其起大宗之废乎古者因族而立宗族人有余财则归之宗不给也则资之宗其族人如腰膂手足之相与为一体其财贿如津液之经纬荣灌于其间惟其所虗则注焉而无有乎臃肿羸乏之处是以举族无甚贫甚富之家而天下之为族者莫不有宗是以天下无甚贫甚富之人岂非所谓人人亲其亲而天下平者哉井田废也而始有以赀甲于乡宗法废也而始有以赀甲于族甚则有童奴厌臛肉而族人操瓢者仁人君子恻然隠之于是以其力之所及为之义田以赡其族葢犹有大宗之遗焉然义田立而大宗之名益隐矣要之义田非甚厚有力之人不可以为而宗法则百金之产亦可以相通义田非仁人与族为体者不能以相公而宗法虽纎啬鄙薄之嗣亦不得而相吝是以义田之为制也狭而偏大宗之为制也均而溥然仁人君子其知既足以及乎此矣卒莫有推而及乎彼者岂古今之势然耶抑亦以义田出于力之可以自为而宗法非上之人为之制则固莫能相聨属耶何其宜及焉而莫之及也吾友无锡华君从龙积学好古之士也晩举进士不数年遂请归其于人间事既巳屏絶不挂意而独不能忘族人之饱饥乃割近郭田千畆为义田推其逺胄自十一世祖录事君而下之子孙皆籍之其不能自业者给口食其婚娶槥塟给各有差略如范氏故事自十二世祖而上其族疎人众则惟视其窭甚不能就塾与过时不能嫁者娶者槥者瘗者则量助之其管钥以付录事君宗子而推择族人之贤者一二人专理其事不称则易其人而君之子孙则将别有处焉不使分给其中华君之为此举其可谓仁人君子之用心矣又能寓宗子法于其间岂不尤为近古者乎余是以本宗法之与义田相兴废之说而为之说使君之知足以及乎此者其尚益推之而及乎彼也哉  

## 文章辨体彚选卷六百八

（明）贺复征 编  

○记四十九【`书翰`】  

董氏武陵集记【`唐刘禹锡`】  

片言可以明百意坐驰可以役万景工于诗者能之风雅体变而兴同古今调殊而理贯逹于诗者能之工生于才逹生于明二者还相为用而后诗道备矣予尝执斯评为公是且衡而度之诚悬乎心黙揣羣才钧铢寻尺随限而尽如是所阅者百态一旦得董生之词杳如搏翠屏浮层澜视听所遇非风尘间物亦犹明金粹羽得于遐裔虽欲勿宝可乎生名挺字庶中幼嗜属诗晚而不衰心源为炉笔端为炭鍜炼元本雕詟羣形纷糺舛错逐意奔走因故沿浊协为新声尝所与游皆青云之士闻名如卢杜髙韵如包李迭以章句扬于当时末路寡徒值余欢甚因相谓曰间身以廷尉属为荆州从事移疾罢去幽卧于武陵迨今四年言未信于世道不施于人寓其性怀播为吟咏时复发笥纷然盈前凡五千篇因地为目吾子尝号知我盍表而志之为生羽翼予不得譲而着于篇因系之曰诗者其文章之藴耶义得而言丧故微而难能境生于象外故精而寡和千里之谬不容一毫非有灼然之姿可使户晓必俟知者然后鼓行于时自建安距永明巳还词人比肩唱和相发有以朔风零雨髙视天下蝉噪鸟鸣蔚在史策国朝因之灿然复兴由篇章以跻贵仕者相踵而起兵兴以还右武尚功公卿大夫以忧济为任不暇器人于文什之间故其风寖息乐府恊律不能足新词以度曲夜讽之职寂寥无纪则董生之贫卧于裔土也其不得于时者欤其不试故艺者欤  

李氏山房藏书记【`宋苏轼`】  

象犀珠玉怪珍之物有恱于人之耳目而不适于用金石草木丝麻五糓六材有适于用而用之则弊取之则竭恱于人之耳目而适于用用之而不弊取之而不竭贤不肖之所得各因其才仁智之所见各随其分才分不同而求无不获者惟书乎自孔子圣人其学必始于观书当是时惟周之柱下史老聃为多书韩宣子适鲁然后见易象与鲁春秋季札聘于上国然后得闻诗之风雅颂而楚独有左史倚相能读三坟五典八索九丘士之生于是时得见六经者葢无几其学可谓难矣而皆习于礼乐深于道徳非后世君子所及自秦汉以来作者益众纸与字画日趋于简便而书益多世莫不有然学者益以茍简何哉余犹及见老儒先生自言其少时欲求史记汉书而不可得幸而得之皆手自书日夜诵读惟恐不及近岁市人转相摹刻诸子百家之书日传万纸学者之于书多且易致如此其文词学术当倍蓰于昔人而后生科举之士皆束书不观游谈无根此又何也余友李公择少时读书于庐山五老峯下白石庵之僧舎公择既去而山中之人思之指其所居为李氏山房藏书凡九千余卷公择既已渉其流探其源采剥其华实而咀嚼其膏味以为巳有发于文词见于行事以闻名于当世矣而书固自如也未尝少损将以遗来者供其无穷之求而各足其才分之所当得是以不藏于家而藏于其所故居之僧舎此仁者之心也余既衰且病无所用于世惟得数年之间尽读其所未见之书而庐山固所愿逰而不得者葢将老焉尽发公择之藏拾其余弃以自补庶有益乎而公择求余文以为记乃为一言使来者知昔之君子见书之难而今之学者有书而不读为可惜也  

仁宗皇帝飞白御书记【`苏轼`】  

问世之治乱必观其人问人之贤不肖必以世考之孟子曰诵其诗读其书不知其人可乎是以论其世也合抱之木不生于歩仞之丘千金之子不出于三家之市臣尝逮事仁宗皇帝其愚不足以测知圣徳之所至独私窃览观四十余年之间左右前后之人其大者固已光明儁伟深厚雄杰不可窥较而其小者犹能敦朴恺悌靖恭持重号称长者当是之时天人和同上下欢心才智不同而道徳有余功业难名而福禄无穷升遐以来十有二年若臣若子罔有内外下至深山穷谷老妇稚子外薄四海裔夷君长见当时之人闻当时之事未有不稽首流涕者也此岂独上之泽欤凡在庭者与有力焉太子少傅安简王公讳举正臣不及见其人矣而识其为人其流风遗俗可得而称者以世考之也熈宁六年冬以事至姑苏其子诲出庆厯中所赐公端敏字二飞白笔一以示臣且谓臣记之将刻石而传诸世臣官在太常职在太史于法得书且以为抱乌号之弓不若蔵此笔保曲阜之履不若传此书考追蠡以论音声不若推点画以究观其所用之意存昌歜以追嗜好不若因褒贬以想见其所与之人或藏于名山或流于四方凡所见者皆当耸然而作如望旄头之尘而听属车之音相与勉为忠厚而耻为浮薄或由此也夫  

墨妙亭记【`苏轼`】  

熈宁四年十一月高邮孙莘老自广徳移守吴兴其明年二月作墨妙亭于府第之北逍遥堂之东耴凡境内自汉以来古文遗刻以实之吴兴自东晋为善地号为山水清逺其民足于鱼稻蒲莲之利寡求而不争宾客非特有事于其地者不至焉故凡守郡者率以风流啸咏投壶饮酒为事自莘老之至而岁适大水上田皆不登湖人大饥将相率亡去莘老大振廪劝分躬自抚循劳来出于至诚富有余者皆争出糓以佐官所活至不可胜计当是时朝廷方更化立法使者旁午以为莘老当日夜治文书赴期会不能复雍容自得如故事而莘老益喜宾客赋诗饮酒为乐又以其余暇网罗遗逸得前人赋咏数百篇为吴兴新集其刻画尚存而僵仆断缺于荒陂野草之间者又皆集于此亭是歳十一月余以事至湖周览叹息而莘老求文为记或以谓余凡有物必归于尽而恃形以为固者尤不可长虽金石之坚俄而变坏至于功名文章其传世垂后犹为差久今乃以此托于彼是久存者反求助于速坏此既昔人之惑而莘老又将深檐大屋以锢留之推是意也其无乃几于不知命也夫余以为知命者必尽人事然后理足而无憾物之有成必有坏譬如人之有生必有死而国之有兴必有亡也虽知其然而君子之养身也凡可以久生而缓死者无不用其治国也凡可以存存而救亡者无不为至于不可柰何而后巳此之谓知命是亭之作否无足争者而其理则不可以不辨故具载其说而列其名物于左云  

张君墨寳堂记【`苏轼`】  

世人之所共嗜者美饮食华衣服好声色而已有人焉自以为高而笑之弹琴奕棋蓄古书法图画客至出而夸观之自以为至矣则又有笑之者曰古之人所以自表见于后世者以有言语文章也是恶足好而豪杰之士又相与笑之以为士当以功名闻于世若乃施之空言而不见于行事此不得已者之所为也而其所谓功名者自知効一官等而上之至于伊吕稷契之所营刘项汤武之所争极矣而或者犹不免乎笑曰是区区者曽何足言而许由辞之以为难孔丘知之以为博由此言之世之相笑岂有既乎士方志于其所欲得虽小物有捐躯忘亲而驰之者故有好书而不得其法则拊心呕血几死而仅存至于剖塜斲棺而求之是岂有声色臭味足以移人方其乐之也虽其口不能自言而况他人乎人特以已之不好笑人之好则过矣毗陵人张君希元家世好书所蓄古今人遗迹至多尽刻诸石筑室而藏之属予为记予蜀人也蜀人喭曰学书者纸费学医者人费此言虽小可以喻大世有好功名者以其未试之学而骤出之于此其费人岂特医者之比乎今张君以兼人之能而位不称其才优游终歳无所役其心智则以书自娱然以予观之君岂久闲者蓄极而通必将大发之于政君知政之费人也甚于医则愿以予之所言者为鉴  

王君寳绘堂记【`苏轼`】  

君子可以寓意于物而不可以留意于物寓意于物虽微物足以为乐虽尤物不足以为病留意于物虽微物足以为病虽尤物不足以为乐老子曰五色令人目盲五音令人耳聋五味令人口爽驰骋田猎令人心发狂然圣人未尝废此四者亦聊以寓意耳先主之雄才也而好结牦嵇康之逹也而好鍜錬阮孚之放也而好蜡屐此岂有声色臭味也哉而乐之终身不厌凡物之可喜足以恱人而不足以移人者莫若书与画然至其留意而不释则其祸有不可胜言者锺繇至以此呕血发塜宋孝武王僧虔至以此相忌桓玄之走舸王涯之复壁皆以儿戏害其国凶其身此留意之祸也始吾少时尝好此二者家之所有惟恐其失之人之所有惟恐其不吾予也既而自咲曰吾薄富贵而厚于书轻死生而重画岂不颠倒错谬失其本心也哉自是不复好见可喜者虽时复蓄之然为人取去亦不复惜也譬之烟云之过眼百鸟之感耳岂不欣然接之去而不复念也于是乎二物者常为吾乐而不能为吾病驸马都尉王君晋卿虽在戚里而其被服礼义学问诗书常与寒士角平居攘去膏梁屏逺声色而从事于书画作寳绘堂于私第之东以蓄其所有而求文以为记恐其不幸而类吾少时之所好故以是告之庶几全其乐而逺其病也熈宁十年七月二十日记  

## 文章辨体彚选卷六百九

（明）贺复征 编  

○记五十【`图画`】  

风后八阵图记【`唐独孤及`】  

物不终静必授之以动当纯坤用事阴疑于阳则飞龙战太朴以散圣盗并起故戎马生乃有力吞八荒争截九有大者天柱折地维絶小者作慝卢山负阻中冀上帝慿怒下土是恤乃眷武徳皇帝受之始顺杀气以作兵法文昌以命将于是乎征不服讨不庭其谁佐命曰元老风后葢戎行之不修则师律用爽阴谋之不作则凶器何恃故天命圣者以广战术俾悬衡于未然察变于竒兽握机制胜作为阵图夫八宫之位正则数不愆神不惑故八其阵所以定位也衡抗于外轴布于内风云附其四维所以备物也虎张翼以进蛇向敌而蟠飞龙翔鸟上下其势所以致用也至若疑兵以固其余地逰军以按其后列门具将发所以合战弛张则二广迭举犄角则四竒皆出必使陷坚阵拔深垒若星驰天旋雷动山破彼魏之鹤列郑之鱼丽周武之熊罴昆阳之虎豹出匪以律我异于是既而图成罇俎帝用经畧北逐獯鬻南平蚩尤戡黎于版泉省方于崆峒底定万国旁罗七曜鼎成龙至去而上僊于是遗风冥冥时亡而图在呜呼圣迹长徃神机未昧酌其流者犹足以决胜九军御侮万里故项籍得之以霸西楚黥布得之奄有九江汉孝武得之攘匈奴服瓯越东収秽貊西拓大夏然则圣图幽赞未始有涯唐天寳中客有为韬铃者得其遗制于黄帝书之外篇裂素而图之则胜败之朕在我指掌天地之心见于毫末议欲献诸策府用广武事会天子以不战为师无为为寳则是图也兴于多难废于升平湮沦不书盛徳其没乃旌诸图侧以为三皇之故事六艺之余技云  

浄因院画记【`宋苏轼`】  

余尝论画以为人禽宫室噐用皆有常形至于山石竹木水波烟云虽无常形而有常理常形之失人皆知之常理之不当虽晓画者有不知故凡可以欺世而取名者必托于无常形者也虽然常形之失止于所失而不能病其全若常理之不当则举废之矣以其形之无常是以其理不可不谨也世之工人或能曲尽其形而至于其理非髙人逸士不能辨与可之于竹石枯木真可谓得其理者矣如是而生如是而死如是而挛拳瘠蹙如是而条逹遂茂根茎节叶牙角脉缕千变万化未始相袭而各当其处合于天造厌于人意葢逹士之所寓也欤昔岁尝画两丛竹于净因之方丈其后出守陵阳而西也余与之偕别长老道臻师又画两竹梢一枯木于其东斋臻方治四壁于法堂而请于与可与可既许之矣故余并为记之必有明于理而深观之者然后知余言之不妄  

文与可画篔筜谷偃竹记【`苏轼`】  

竹之始生一寸之萌耳而节叶具焉自蜩腹虵蚹以至于剑拔十寻者生而有之也今画者乃节节而为之叶叶而累之岂复有竹乎故画竹必先得成竹于胸中执笔熟视乃见其所欲画者急起从之振笔直遂以追其所见如兎起鹘落少纵则逝矣与可之教予如此予不能然也而心识其所以肰夫既心识其所以肰而不能肰者内外不一心手不相应不学之过也故凡有见于中而操之不熟者平居自视了然而临事忽焉丧之岂独竹乎子由为墨竹赋以遗与可曰庖丁解牛者也而养生者取之轮扁斵轮者也而读书者与之今夫夫子之托于斯竹也而予以为有道者则非邪子由未尝画也故得其意而巳若予者岂独得其意并得其法与可画竹初不自贵重四方之人持缣素而请者足相蹑于其门与可厌之投诸地而骂曰吾将以为韈士大夫传之以为口实及与可自洋州还而余为徐州与可以书遗余曰近语士大夫吾墨竹一泒近在彭城可徃求之韈材可萃于子矣书尾复冩一诗其畧曰拟将一段鹅溪绢扫取寒梢万尺长予谓与可竹长万尺当用绢二百五十匹知公倦于笔砚愿得此绢而已与可无以答则曰吾言妄矣世岂有万尺竹哉余因而实之答其诗曰世间亦有千寻竹月落空庭影许长与可笑曰苏子辩则辩矣然二百五十匹吾将买田而归老焉因以所画篔筜谷偃竹遗予曰此竹数尺耳而有万尺之势篔筜谷在洋州与可尝令予作洋州三十咏篔筜谷其一也予诗云汉川修竹贱如蓬斤斧何曽赦箨龙料得清贫馋太守渭濵千畆在胸中与可是日与其妻游谷中烧笋晓食发函得诗失笑喷饭满案元丰二年正月二十日与可没于陈州是岁七月七日予在湖州曝书画见此竹废卷而哭失声昔曹孟徳祭桥公文有车过腹痛之语而予亦载与可畴昔戏笑之言者以见与可于予亲厚无间如此  

墨君堂记【`苏轼`】  

凡人相与号呼者贵之则曰公贤之则曰君自其下则尔汝之虽公卿之贵天下貌畏而心不服则进而君公退而尔汝者多矣独王子猷谓竹君天下从而君之无异辞今与可又能以墨象君之形容作堂以居君而属余为文以颂君徳则与可之与君信厚矣与可之为人也端静而文明哲而忠士之修洁博习朝夕磨治洗濯以求交于与可者非一人也而独厚君如此君又疎简抗劲无声色臭味可以娱悦人之耳目鼻口则与可之厚君也其必有以贤君矣世之能寒燠人者其气焰亦未至若雪霜风雨之切于肌肤也而士鲜不以为欣戚丧其所守自殖物而言之四时之变亦大矣而君独不顾虽微与可天下其孰不贤之然与可独能得君之深而知君之所以贤雍容谈笑挥洒奋迅而尽君之徳稚壮枯老之容披折偃仰之势风雪凌厉以观其操崖石荦确以致其节得志遂茂而不骄不得志瘁瘠而不辱羣居不倚独立不惧与可之于君可谓得其情而尽其性矣余虽不足以知君愿从与可求君之昆弟子孙族属朋友之象而藏于吾室以为君之别馆云  

张忠定公画像记【`刘球`】  

古之君子身没而烈与光岳俱存者其浩然之气致乎逺也善养是气如乖崖先生张忠定公葢尤古人中名实之著者乎公之贤于人者非有所外倚也能不动心而已夫名人所欲争也魁士举以先有徳而不居公之心岂名可动乎色人所好也纳二处子劝怀归者以娶而不御公之心岂色可动乎仓卒之处人所难处也遇众乱卒拥拜嵩呼亦下马望京师呼拜以息其哗公之心岂仓卒之变可动乎推其志之所操精神之所存虽坚如层城不足言固众如三军不足言勇巨如九鼎不足言重故身遏蜀乱廷抑丁谓之奸畧无一毫难色者心有定而浩然充极其体者为之也气足有为故其政之严者恕平者果敏者详惠者信无施不宜亦其作于心者不能害之尔公于淳化咸平中两治蜀蜀人始而畏之中而安之终而思之及闻其没也拥其像哭之又为祠祀之久而不衰岂惟蜀哉至今天下有志于古之士犹皆仰其风公之光及后世而不冺得非其浩然者所致欤公濮州人讳咏字复之仕至工部尚书其事迹具史其传诵在士大夫球素慕公为人及使蜀谒公与秦守李冰汉守文翁所合为三公庙者退得公像于公同姓生諌不知为公家藏本耶抑其受蜀人者耶然考公手讃及赵翰林孟俯拜观书足信为当时所传遂命工书善绘者临摹上石期与世之景先哲者共观仰焉乃记而系以诗曰  

于粲我公宣烈于世有定者心无馁者气惟心克一厥气是充施徳徳茂施业业崇既文而武亦严而循推来遡徃如公几人公立朝廷憸谀敛迹公来蜀方坐轸乱略蜀人怀公如怀考妣汉秦二守罔克专美愿被余休四海一词树兹穹誉公实我师我秩蜀礼拜公寝堂载考厥像玄冠褐裳翼翼有容晔晔有讃浩然气象越世想见欲廸来观爰寿于石系之以辞永昭令徳  

滕王阁图记【`卢柟`】  

柟少闻南昌当吴楚雄镇而滕王阁则俯瞰西江延引瓯越瑰琦絶伟为东南楼观第一及读王韩所为赋诸所称引益竒常自语以为当及壮逰徃视造物之妙于所谓滕王阁者庚子岁柟坐佣奴事系狱秋九月廵按监察御史樊公白其寃平反明年殷公追寘之大辟由是愈益锢其身不得之南昌观滕王阁矣戊申山东石公以名进士治浚加恩囚儽柟法少寛因市诸所蓄故物得画一卷曰滕王阁图自阁道始傍逹连房阿观旋室■〈女便〉轩离檐荷楶戢孴翔翥于霄汉之上怪石幽筱危松苍然护暎屏障俱点缀人物山水图书象态呈露咸极巧丽独恨僮奴数辈不可役使使黄衣客兀然吹笛无声焉尔阁阴穹山崭嵓横碧黛緑腾赴环抱流泉瀐沃会为洲潏石衣蓱藻委靡悠然而可赏者是诚天作地藏以助兹阁为天下伟观者也于是抚卷慌忽若失缧绁栩栩乎若驭云軿而超越江汉飘飘乎若遗浮埃之表搏扶摇而游览于阊阖也乃知曩昔王韩所为文赋不诬而柟亦得覩所谓滕王阁者窃偿其私愿焉夫滕王阁柟未之见所传图画又未知真得肖其形与否今遽喜跃为庆幸如是设使柟诚得一凭览尽江南临观之美即当乗元气游六合灏乎长徃与世相弃岂直今日茍活为僇囚依圜墙溲厕而已耶柟幽拘多感每戍卒更飜至则道故旧事或曰某游宦业美田蚕园宅今丘墟矣或曰某见其服舆刀鼎竒器在若州县葢售之也或曰噫某死矣其子孙不能享有富贵穷且丐也嗟乎柟待罪七载视犹瞬息斯世已有陵谷变迁之意而滕王阁独淹蔑吾庐无闻于缙绅士大夫是不几昧于天道徃来消息盈缩之理与假令斯画为庸人有不过资覆瓿之具抑安知是图清淑之灵于柟无御而吾烛物之智不见晦于滕王阁也龙川孟君思才儁豪爽尤深画理于柟龆龀友善因持轴语之曰是宜与君即柟不幸死君可日哦其下以慰吾滕王阁之思幸而见原则吾与君观天下形胜登会稽涉彭蠡泝洞庭越衡阳临汉水以望方城猎云梦窥荆门下岷江还行淮海之间貙鼠所邻蛇龙所居厯幽显﨑岨之观以求所谓滕王阁者周章而徧览之柟虽驽蹇尚能为君歌咏其事旧所藏图画乌足为之羡叹乎因戒之曰去汝好适孟君家待吾考订姑作记与汝别  

## 文章辨体彚选卷六百十

（明）贺复征 编  

○记五十一【`花鸟`】  

养竹记【`唐白居易`】  

竹似贤何哉竹本固固以树徳君子见其本则思善建不拔者竹性直直以立身君子见其性则思中立不倚者竹心空空以体道君子见其心则思应用虚受者竹节贞贞以立志君子见其节则思砥砺名行夷险一致者夫如是故君子人多树之为庭实焉贞元十九年春居易以拔萃选及第授校书郎始于长安求假居处得常乐里故闗相国私第之东亭而处之明日屦及于亭之东南隅见丛竹于斯枝叶殄瘁无声无色询乎闗氏之老则曰此相国之手植者自相国捐馆他人假居繇是筐篚者斩焉篲帚者刈焉刑余之材长无寻焉数无百焉又有凡草木杂生其中菶茸荟蔚有无竹之心焉居易惜其尝经长者之手而见贱俗人之目翦弃若是本性犹有乃芟翳荟除粪壤疏其间封其下不终日而毕于是日出有清阴风来有清声依依然欣欣然若有情于感遇也嗟乎竹植物也于人何有哉以其有似于贤而人犹爱惜之封植之况于眞贤者乎然则竹之于草木犹贤之于众庶呜呼竹不能自异惟人异之贤不能自异惟用贤者异之故作养竹记书于亭之壁以贻其后之居斯者亦欲以闻于今之用贤者云  

伐树记【`宋欧阳修`】  

署之东园久茀不治修至始辟之粪瘠溉枯为蔬圃十数畦又植花果桐竹几百本春阳既浮萌者将动园之守启曰园有樗焉其根壮而叶大根壮则梗地脉耗阳气而新植者不得滋叶大则阴翳蒙碍而新植者不得畅以茂又其材拳曲臃肿踈轻而不坚不足养是宜伐因尽薪之明日圃之守又曰圃之南有杏焉几其根庇之广可六七尺其下之地最壤腴以杏故特不得蔬是亦宜薪修曰噫今杏方春且华将待其实若独不能损数畦之广为杏地耶因勿伐既而悟且叹曰吁庄周之说曰樗栎以不材终其天年桂漆以有用而见伤夭今樗诚不材矣然一旦悉翦弃杏之体最坚密美泽可用反见存岂才不才各遭其时之可否邪他日客有过修者仆夫曳薪过堂下因指而语客以所疑客曰是何怪耶夫以无用处无用庄周之贵也以无用而贼有用乌能免哉彼杏之有华实也以有生之具而庇其根幸矣若桂漆之不能逃乎斤斧者葢有利之者在死势不得以生也与乎杏实异矣今樗之拥肿不材而以壮大害物其见伐诚宜尔与夫才者死不才者生之说又异矣凡物幸之与不幸视其处之而已客既去修然其言而记之  

木假山记【`苏洵`】  

木之生或蘖而殇或拱而夭幸而至于任为栋梁则伐不幸而为风之所拔水之所漂或破折或腐幸而得不破折不腐则为人之所材而有斧斤之患其最幸者漂沉汨没于湍沙之间不知其几百年而其激射啮食之余或髣髴于山者则为好事者取去强之以为山然后可以脱泥沙而逺斧斤而荒江之濆如此者几何不为好事者所见而为樵夫野人所薪者何可胜数则其最幸者之中又有不幸者焉予家有三峯予每思之则疑其有数存乎其间且其蘖而不殇拱而不夭任为梁栋而不伐风拔水漂而不破折不腐不破折不腐而不为人所材以及于斧斤出于湍沙之间而不为樵夫野人之所薪而后得至乎此则其理似不偶然也然予之爱之则非徒爱其似山而又有所感焉非徒感之而又有所敬焉予见中峯魁岸踞肆意气端重若有以服其旁之二峯二峯者庄栗刻峭凛乎不可犯虽其势服于中峯而岌肰决无阿附意吁其可敬也夫其可以有所感也夫  

庭莎记【`陈师道`】  

介清思堂中谋亭之间隙地其纵十八步其横南八步北十步以人迹之罕践有莎生焉守护之卒皆疲癃者芟薙之役劳于夏畦葢是草耐水旱乐延蔓虽拔心陨叶弗之絶也予既恱草之蕃庑而又悯卒之勤瘁思唐人赋咏间多有种莎之说且兹地宛在崇堞车马不至弦匏不设柔木佳卉杂于丰草非是草也无所宜焉于是傍西墉画修径布武之外悉为莎场分命驺人散分増殖凡三日乃备援之以丹楯漑之以甘井光风四泛纎尘不惊嗟夫万彚之多万情之广大含元气细入无间罔不禀和罔不期适因乘而晦用其次区别而显仁措置有罔生成有术失之则斁获之则康兹一物也从可知矣乃今遂二性之域去两伤之患偃藉吟讽无施不谐然而人所好尚世多同异平津客馆□□马廐东汉学舍间充园蔬彼经济所先而污隆匪□矧兹近玩庸冀永年是用刋辞琬珉庶通贤君子□□留意傥与我同好庶几不翦也  

东都西浦国宁观古楠记【`陆游`】  

予在成都尝以事至沉犀过国宁观有古楠四皆千歳木也枝扰云汉声挟风雨根入地不知几百尺而阴之所庇车且百两正昼日不穿漏夏五六月暑气不至凛如九秋成都固多盛木然莫与四楠比者予葢爱而不能去者弥日有石刻立庑下曰是仙人蘧君手植予叹曰神仙至人手之所触气之所呵羸疾者起盲瞶者愈荣盛枯朽而金玉瓦石不难况其亲所培植哉久而不槁不死固宜欲为作诗文会多事不果尝以语道人蘧昌老真叟以为恨既去蜀三年而昌老以书万里属予曰国宁之楠几伐以营缮郡人力全之仅乃得免惧卒不免也君为我终昔意予发书且叹且喜夫勿剪憇棠恭敬桑梓爱其人及其木自古已然姑以蜀事言之则唐节度使取孔明祠栢一小枝为手板书于图志今见非诋蒋堂守成都有美政止以筑铜壶阁伐江渎庙一木坐謡言罢亦书国史且王建孟知祥父子专有西南穷土木之侈沉犀近在国城数十里间而四楠不为当时所取彼犹有畏而不敢者况今圣主以恭俭化天下有夏禹卑宫室汉文罢露台之风专阃方面皆重徳伟人岂其残灭千歳遗迹侈大栋宇为王孟之所难哉意者特出于吏胥梓匠欺罔专恣以自为功而已使有以吾文告之者读未终篇禁令下矣然则其可不书淳熈九年六月一日朝奉大夫主管成都府玉局观山阴陆某记  

射象记【`唐庚`】  

政和三年三月乙卯有象逸于惠州之北门惠人相与攻之操戈戟弓弩火炬者至数百人而空手旁观鼔噪以助勇者亦已千计既至皆逡廵不进有监税蒙顺国者邕州边人以趫捷自矜短衣踊跃披数十矢射之中项背如猬毛象龎然不动徐以鼻卷去最后中左耳流血被面象怒驰之顺国弃弓反走未数步象以鼻钩其膝盘之于地蹂践之众溃走散象亦缓缓引去少焉吏卒就视则顺国巳碎首折胁陷胸流肠死矣吾时方食闻之投筯叹息嗟夫使象得入城则鼻之所触齿之所拂足之所蹙岂复有邑屋居民聚落也哉为万人排难而以一身死之此吾所以叹也然吾闻交趾捕象必用机穿未有直决者吾尝识其形矣其立如屋其卧如堤其行如舟是岂可与力竞也哉若人者可谓愚矣此吾所以又叹也然向使数百人者叶心戮力齐奋而共击之亦未必不胜脱令不胜犹当不至于此此吾所以又叹也虽然古之不量事力奋区区之忠以排难救人为已任而困于无助以至碎首折胁陷胸流肠而死者亦安可胜数凡有志而无成者皆是也何独此哉此吾所以又叹也作射象记  

粤某山蜂分日记【`谢翱`】  

瓯粤之南有某山焉跨罗浮挹九疑穴其窦而下空洞横亘数千里与勾漏通山之阳其民至老死不知岁厯唯以甲子纪日由穴之阴而南虽甲子亦不书山众天小凿石窍绳其上上屋累累而下者若冢高者若浮图山中人养蜂分地莳花编竹若获蔬果擘杉桐卷之或取杂木刳其中为蜂房每数日蜂輙有分者置不问听其所至而止率以蜂之多寡为家之厚薄四时旦暮悉候于蜂故厯与甲子可无也滨是山之郡其人皆能言之蜂之分也其日必吉人家无大小贸易婚嫁兴作偶及蜂分则趣成之事未及办则以待后之分日蜂移之家若仆若邻无逺近逓相报俾皆知是日之吉不敢隐有贩者至其地留一年书蜂分之日凡百有竒归而诘厯验之无不合且其王生而有髭则为异举族附之不敢后则为忠遭物害而去有相失者不肯附他族必彷徨噬囓自相枕藉以死则为贞出则纷然先后奔走之不暇则为勤归则翕然集若赴期会而听号令则为整食蜜之余以遗取者不怨则为廉为房以自居则为智有虿以自卫则有勇修是数徳而又能知天时以恊人事则夫贪贿无谋乱行离次弃君事雠反复变诈以取富贵利禄者身为虿尾而不恤虽其形则人也使其居深山中与不知甲子之民将必颠倒五行以为民害宁不为兹物之愧哉  

## 文章辨体彚选卷六百十一

（明）贺复征 编  

○记五十二【`杂记`】  

秦氏新阡记【`明屠隆`】  

夫人生逰四海死入冥寥即贵如王侯贤如神圣咸化白骨予观古人无一在者髙陵大寝或犂为土田矣即古所称长生久视亦不能白日行逰国都谓蜕形而入清虚藉令清虚实有之未免去人间世与化白骨者何异形则同尽神则同返于真生之不足恃如此达人不肯以一世过影之身多营过劳而务宣其侈心何况冥寥无知又何恋焉而忧及身后之白骨也故蒙庄杨王孙之事逹者徃徃喜道之虽然此贤智之士所自为髙而非仁人孝子之心矣夫仁人孝子之爱其亲岂有穷哉天命茍在生则欲其无涯大运茍终死则不能延其晷刻于是乎哀伤惨戚无所寄之则美而棺椁丰而丘墓以为死者有知乎庶慰彼泉下死者无知乎吾以尽吾区区而已是仁人孝子之用心也是圣贤之所不非也若圣贤自处以达而为之人子者又以达事之则何仁于乌鸢蝼蚁而不仁于亲亲者哉夫仲尼不云乎古者不修墓言古者墓必封嘉而无所事修也秦氏新阡者在太湖军将山之巅兀立五湖中雄秀甲东吴称善地葢吾师勾吴秦方伯先生与其尊人通参公之阡也秦氏之先陇故在九龙山至故通参公而方伯先生改卜于军将山及方伯先生下世先生诸子爌等遂以先生塟山之阳焉先生文行朗絶为我朝名徳醇儒不佞某以薄艺受知为先生门下士不佞自颍阳渡江而先生甫下世躬束生刍哭先生灵软下至是先生诸孤以新阡记见属某惟山川之秀实生伟人鬰葱之气结为嘉祥仁人孝子之所为必择善地而塟者固以栖神妥灵亦以锡胤昌后然结秀发祥之地惟有徳福者为能居之浅薄之夫虽求之不能遇虽遇之不能有也秦氏世多君子以敦实长厚闻于吴中累传至先生而徳业昌明益以硕大有嘉祥者非秦氏而何闻始有事兹土掘地得古铜章径寸镂东方曼倩像赞其文古质类神仙家语徃牒谓曼倩岁星精世传其过紫海遇昆仑巨灵事甚怪至人迈世不可端倪若是则先生将证大道与东方生诸君逍遥清虚不可知虽然余称达人即无论其仙乎不仙要之委命待尽去留无心则盘盘一丘不过寄仁人孝子之用心达者固不有夫不有其一丘即身后名又何有矣而状而铭而记无乃徒烦其辞乎昔仲尼之表吴季札不过曰延陵季子之墓夫延陵先生之乡人也  

国泰光禄寿藏记【`屠隆`】  

余诸子大来字国泰襄惠太宰孙简肃司冦后襄惠寛仁简肃严重咸有古大臣风国泰少侍简肃京师时世庙在服袁州父子恣睢百僚望尘頥指独简肃正色无所阿袁州睚眦所当立中竒祸简肃以清忠受知世庙莫能谁何而简肃亦益厚自毖慎戢下甚严国泰兢兢遵绳尺靡踰跬歩有佳公子声简肃由大廷尉厯司冦总内台久春秋既髙累乞骸骨以世庙特眷不得请卒于官国泰扶丧归经营襄事务殚心力以孝称简肃友爱诸昆季推荫叙兄之子而国泰由太学官光禄丞名家子用才能受知主上浸浸向用属有龁之者出贰通州非其好也擘画干理当机立办得稍以暇日徜徉狼山风采掩暎监司器之居通二年慨然叹曰世味行尽羇栖何为吾宁以折腰吏故久寒白沙翠竹盟一朝投劾去当路惜其才留之通父老亦挽辙遮道竟不为留归而就简肃墓傍垒石穿池栽花种竹为怡老计简肃清约如寒士身殁之后遗产枵然国泰好客多情不废觞咏性复慈爱病施医药死捐棺殓久而不倦于简肃墓右豫为寿藏曰生之有死如昼之必夜潮之必汐古昔以来纷纷扰扰今谁在者同掩土壤夫土壤何情之有衮衣垂绡也而掩韦衣蓝缕也而掩英雄喆士也而掩憨騃臃肿也而掩桐棺裸形也而掩珠襦玉柙也而掩吾生而为穴殁则归之无为子孙忧不亦善乎嗟嗟若国泰几达矣不佞黒髪挂冠洸洋自放城中半畆之宫栽卉木卧榻前晓起科头手抱瓮灌园外客不至呼妻孥对松桂话桑麻了不关人间世斯亦有国泰之心者国泰亦雅好余时治一尊邀余醉简肃墓下不佞居恒有诗云云深鸡犬稀日落狐兎走因嗟泉下人勉进杯中酒相与浮白歌呼起而观涨海月冉冉生乎岩岫天风飒飒而吹衣裾即以了生死齐修短夫蒙庄御冦吾与若师乎  

烈妇姚氏记【`徐渭`】  

隆庆六年七月九日郡城三校诸生上书于浙代廵谢公言山阴县十六都民姚忠女姚氏当嘉靖三十六年甫十有六嫁本县迎恩坊民朱缙缙父故榷吏死而家益贫缙嗜酒失业阅四年并其妻自鬻于某宦家将挈之之京妻觉之恚曰是将及我且吾夫纵孱吾夫族若吾族儒家也奈何令儒家女蒙嫌至此哉欲拒知不可乃夜纫其裾袂以自闭怀石沉河死实下和丰坊界上去其居不百武其后缙竟以贫死无家且无后事遂不章唯明公仗节莅浙急大体先教化所至郡邑录忠孝贞廉之辈以风晓末俗无问幽显如姚氏者不宜久使沉沦公览书下其事于县长吏长吏诣姚氏故所居处召三老子弟及故尝晓此者问所以咸如诸生言谓宜表姚氏宅而缙先以无家死表无所归始议碑于其故沈所以覆公报曰可且曰碑以表姓氏久即湮耳其记之以备作志者之采令君谨承公命来征记某既记其事如右因感之而叹曰余老矣埀八十矣渉事颇不浅至毎见旌妇人问之非某贵人之妻则曰某贵人母也虽未必尽然要之槩如是耳于是受旌者方矜之以为甚难而评乎旌者且眇之以为甚易夫旌之者风之也茍易矣曷风哉至如今姚氏举则絶反是葢受旌者得之为甚易而评乎旌者重之为甚难难之者风之也噫惜哉不意余老垂八十而得一见院台邑长之善于风民若此也故于记事之余并及之以告  

蕲水朱康侯行义记【`汤顕祖`】  

天下有意义之事非庸庶人所得与也何也庸庶人不足以受此名不足以食此报葢必存乎其人虽然以为名而张之报而収之则亦庸庶人之事非有人其中也人之大致惟侠与儒而人生大患莫急于有生而无食尤莫急于有士才而蒙世难庸庶人视之曰此皆无与吾事也天下皆若人之见则人尽可以饿死而我独饱天下才士皆可辱可杀而我独顽然以生推类以尽天下宁复有兄弟宗党朋友相拯托寄妻子之事耶此侠者之所不欲闻而亦非儒者之所欲见也以予所闻亡友河内太守蕲水朱子得之弟康侯有足记者其从兄子贞破千金之产豪浪结客产尽去而为渔大泽中不得鱼殊泣自伤康侯曰如此天下闻之必以侠为悔岁与之田百斛曰吾非为子贞八口者也初子得病且剧自度不可起割田其宗人为公私费康侯益为广之得四百斛曰先岳伯太守之遗也施予必称父兄可谓儒者其最着在急难友人姜夔一事夔黄冈诸生与王子声一鸣康侯等为十二友子声尝为我语夔于长安以为才坐逰大吏贵人所口语捕逮急对子声巳前死莫为言夔跳身亡去北至代所在十年矣独其母老人与妇居丁零讼系至求死不可得康侯尝居间存活之又时时上书理夔后稍有哀夔者得白夔乃出曰我不可复为郡县诸生矣取赀所逰而逰太学以交于贤豪长者公卿间豁吾意康侯曰子行而嫂饥柰何吾有田数十畆近齐昌县可粟六百斛他豪枲物称是以给嫂幸无内顾忧夔曰可矣起别去择日治文书行此所为康侯之义也或曰异日夔必有以报康侯非也康侯何以必知异日耶或又曰康侯为人故拓落自喜一时闻人如郭美命瞿睿夫焦弱侯皆相慕艳为之记以传康侯微亦有名之意耶予观康侯非泄泄为名者天下凡有意义之事常力不能致而心喜之口道之喜极而致固人情也如予于康侯未有闻也而独闻之偶愚偶愚曰非惟如是而巳康侯固留意内学者文字之外别有所窥若此者亦非予所知也独怪江楚之间不少学者江多儒侠而楚多侠儒以所闻见其于兄弟宗党友朋之急好以其身与焉而不出于庸庶人之见者亦几何人也彼诚无所窥者邪康侯祖江居黄能世其家学必有出文字之外者姑记其行义以风云  

## 文章辨体彚选卷六百十二

（明）贺复征 编  

○记五十三【`变体`】  

东山记【`唐张说`】  

兵部尚书同中书门下三品修文馆大学士韦公体含真静思叶幽旷虽翊亮廊庙而缅怀林薮东山之曲有别业焉岚气入野榛烟出俗石潭竹岸松斋药畹虹泉电射云木虚吟恍忽疑夣间关忘术兹所谓丘壑夔龙衣冠巢许幸温泉之岁也皇上闻而赏之乃命掌舎设帟金吾划次太官载酒奉常抱乐停舆辇于青霭伫翚褕于紫氛百神朝于谷口千官饮乎池上缇骑环山朱斾熖野纵观空巷途歌傅壑是日即席拜公逍遥公名其居曰清虚原幽栖谷景移乐极天子赋诗皇后帝女宫嫔邦媛歌焉和焉以宠徳也加以中宫敦序谓我诸兄引内子于重幄见儿童于行殿家人之礼优棠棣之诗作于是实其筐筥下以昭忠信之诚贲其束帛上以示慈惠之恩朝野欢并君臣义洽夫飞翠华厯茨岭至道之主也纡紫绶期赤松素履之辅也千载一时难乎此遇故两耀合舎众星聚徳雅道光华髙风允塞寒谷照景窍崖润色猗欤盛事振古未有篆之玄石贻代厥后  

任城县厅壁记【`李白`】  

风姓之后国为任城葢古之秦县也在禹贡则南徐之分当周成乃东鲁之邦自伯禽到于顺公三十二代遭楚荡灭因属楚焉炎汉之后更为郡县隋开皇三年废髙平郡移任城于旧居邑乃屡迁井则不改鲁境七百里郡有十一县任城其冲要东盘琅琊西控巨野北走厥国南驰互乡青帝太昊之遗墟白衣尚书之旧里土俗古逺风流清高贤良间生掩映天下地博厚川疎明汉则名主分茅魏则天人列土所以代变豪侈家传文章君子以才雄自高小人则鄙朴难治况其城池爽垲邑屋丰润香阁倚日凌丹霄而欲飞石桥横波惊彩虹而不去其雄丽坱圠有如此焉故万商徃来四海绵厯实钱货之槖钥为英髦之咽喉故资大贤以主东道制我美锦不易其人今乡二十六户一万三千三百七十一帝择明徳以贺公宰之公温恭克修俨硕有立季野偹四时之气士元非百里之才拨烦弥间剖剧无滞镝百发克破于杨叶刀一鼓必合于桑林寛猛相济弦韦适中一之岁肃而教之二之岁惠而安之三之岁富而乐之然后青衿向训黄发履礼耒耜就役农无游手之夫杼轴和鸣机罕嚬蛾之女物不知化陶然自春权豪锄纵暴之心黥吏反醇和之性行者逊于道路任者并于轻重扶老携幼尊尊亲亲千载百年再复鲁道非神明博逺孰能契于此乎白探竒东蒙窃听舆论辄记于壁埀之将来俾后贤之操刀知贺公之絶迹者也  

女娲陵记【`乔潭`】  

登黄龙古塞望洪河中流岿然独存大浸不溺者娲皇陵也夫巨灵擘太华跖首阳导河而东以泄愤怒虽有重丘大阜险狭之口罔不潄之为黄壤汨之于旋波不可复振奔崩而下矣女娲氏已塟之后豁尔之冲天险束阨风涛鼓作乃能中干外御特立万年其慿神可知也水无盈缩之度陵有高卑之常霖潦涨之两涘没矣于是乎不为之小而就其深旱暵漆之孤屿出矣于是乎不为之大而就其浅非夫巨灵壮趾以固本河伯高肩以承隅胡然动静适因其时升降不失其则罗浮二岳以风雨合离蓬莱五山以波潮上下不复故道遂违常流甚相逺矣君子曰夫能屠黒龙涸九州岛况乎一水之上而自为谋夫能断鳌足立四极况乎数仞之高而自为力神人之易昧者难知宻迩山谷森罗物象莽莽芦渚宁非止水之余嶃嶃石林犹有补天之色摇演空曲精灵若存且夫上无积草表以孤树常感风气纎条悲鸣若冥应肹蠁鼔簧而吹笙由是憧憧徃来无不加敬山有梅栗关吏羞焉水有菱芡舟人奠焉冢之木无或斩焉陵之土无或抔焉是则馨香已陈而樵苏自禁矣故圣人取薄塟去厚送骊山之银海鱼灯虎丘之金精龙劔锢之其内散之其间适为大盗之守未是藏身之固彼桥山帝丘九嶷会稽皆因山而坟未闻其陵者余谓娲皇受命在火火以示水谷不为陵开门负固日用其力不然其隙地岂必封崇乎是故观而志之为城塜后记  

淮南节度行军司马厅壁记【`李翰`】  

国家修唐虞大同之化庭周汉不宾之俗边虽有防示不久设军出于内谓之将镇于外谓之使佐其职者谓之行军司马行军司马之职弼戎政掌武事居常习搜狩之礼有役申战阵之法凡军之攻战之备列于器械者辨其贤良凡军之材食之用颁于卒乗者均其赐予合其军书契之要比其军符籍之伍赏罚得议号令得闻三军以之声气行之哉虽主武葢文之职也旧制朱衣铜印墨绶开元故事多选台郎为之淮南节度行军司马尚书户部郎中兼侍御史王公以经邦纬俗之才佐淮夷方面之寄敦书说礼之学当节府大贤之举政恊乎邦要虑通乎事微入中权之旗鼓戒羣帅之铙镯师律既和军容丕肃淮南之府有功宣王室身佩矦印将门良家藩国贵种以礼绥之则恭淮南之众有吴楚锐士燕韩劲卒竒材剑客猿臂虬须以恩抚之则顺淮南之地提封千里征令百役税以足食赋以足兵以寛征之则安淮南之冲南走闽越北通幽朔关梁不闭朝聘相望以欢交之则固自韦公统戎旅王公翼戎行威加于大则将不骄惠及于细则卒不惰减役轻饮则人不困待宾省礼则境不危堂堂然混一体以为力雄雄然鼓众心以为气封疆之外隐如敌国封疆之内不知有军古人云悬势于上而下自定置器于平而物自安道葢用是也兹斫谓销患于未形制危于未萌伐谋之功大于积甲山齐攻心之衎强于虎贲百万彼善师不阵未战先胜却军于谈笑之际折冲于罇爼之间今古一时也夫举善人以行其教大则四海服小则邦国宁舜举皋陶蛮夷率职帝王之事也秦任百里奚巴戎致贡诸侯之举也国侨为政乃子皮之功晋侯勤王信魏绛之力任贤用善合契同徳盛府有焉翰获庇于有礼之俗遂安于无虞之境书绩示后岂待命乎  

改修吴延陵季子庙记【`萧定`】  

有吴之兴也泰伯让以得之有吴之衰也季子让以失之为让之情同而兴衰之体异何哉泰伯之让让以贤也故周有天下而吴建国焉季子之让贤以让也当周徳之衰而吴丧邦焉或曰非所让而让之使宗祀泯絶而不血食岂曰能贤斯可谓知存而不知亡者矣夫治乱时也兴亡运也故至至而不可郄终终而不可留黄河既浊阿胶无以正其色盐池斯咸弊箪不能匡其味与夫当浊乱之世召力胜之戎让与争孰贤乎易曰知几其神则季子之见可谓知几矣季子之明可谓知进退存亡而不失其正矣至于听乐辨列国之兴亾审贤知世数之存没挂剑示不言之信避国保无欲之贞故有吴之祀寂寥而延陵之飨如在玄风可想至徳兴叹美之辞哲人其萎表墓着呜呼之篆向微徳仁两至则夫子不复叹焉详其精义被物钩深致逺之旨乌可究其津涯而窥其墙仭哉是知譲之为徳在于生灵不独其子孙明矣国有祀典人怀永思定忝列藩条钦崇懿范于以加敬严乎閟宫别闺壸之内外正众神之序位旧以泰伯之庙在于苏台而制季子之祠像设东面非由无礼谅无取焉必也正名于是乎在祈报献奠贽币宜列于轩厢春秋礼荐爼豆当陈于正寝俾观像者识贤人之遗风可律审度者知经徳之礼秩无差末学陋辞不足颂其徃烈寒来暑徃敢用同于纪年  

曲江池记【`欧阳詹`】  

水不注川者在薮泽则曰陂曰湖在苑囿则为池为沼苑之沼囿之池力垦而成则多天然而有则寡兹池者其天然与循源北峙回冈旁转圆环四帀中成坎窞窙窌港洞生泉噏源东西三里而遥南北三里而近当天邑别卜缭垣未绕乃空山之泺旷野之湫然黄河作其左堑清渭为其后洫褒斜右走太一前横崇山浚川钩结蟠护不南不北湛然中停西北有地平坦弥望五六十里而无洼坳紫葢凝而不散黄旗鬰以常在实陶钧之至造化之工沙汰一气之辰财成六合之日既以硗确外为寰宇敞无垠堮以居亿兆又选英精内为区域束以襟带用宅君长若人斯生肢体具矣有心以繋其神焉若堂斯考廊庑设矣有室以处其尊焉彼如紫葢黄旗之气葢陶钧造化者用宅君长英精之所邪夫物茍相表里制必同象泄夫外则廓以灵海导夫内则融乎此湫厯代帝王未得而有岂降巢室土之后聨绵千百之代建卜都邑不欲合夫天意而居乎将天意尚图根深蔕固可与终毕者而命处乎故涸于有隋比我皇唐之存孕诏其季主营之以须焉揆北辰以正方度南端而制极墉隍划趾勾陈定位地回帝室湫成厥池既由我署纔成伊去真主巍巍龙蟠虎踞爰自中而轨物取诸象以正名字曰曲江仪形也观夫妙用在人丰功及物则总天府之津液疏皇居之垫隘潢污入其洞彻销涎漦以下澄汗■〈厂外盍内〉随其佳气荡鬰攸而上灭万户无重膇之患千门就爽垲之致其流恶含和厚生蠲疾有如此者皎晶如练清明若空俯睇冲融得渭北之飞雁斜窥澹泞见终南之片石珍木周庇竒花中缛重楼夭矫以萦映危榭巉巗以辉烛芬芳荫潜滉瀁电烻凝烟吐霭浮羽游鳞斐郁郁以闲丽谧徽徽而清肃其涵虚抱景气象澄鲜有如此者皇皇后辟振振都人遇良辰于令月就妙赏乎胜趣九重绣毂翼六龙而毕降千门锦帐同五侯以偕至泛菊则因高乎断岸祓禊则就洁乎芳沚戏舟载酒或在中流清芬入襟沈昏以涤寒光眩目贞白以生丝竹骈罗缇绮交错五色结章于下地八音成文于上空砰鍧沸渭神仙奏钧天于赤水黤蔼敷俞天人曵云霭于玄都其洗虑延欢俾人怡怿有如此者至若嬉游以节宴赏有经则纎埃不动微波以宁荧荧渟渟瑞见祥形乃或滛湎以情泛滥无斁则飘风暴振洪涛喷射崩腾络驿妖生祸觌其栖神育灵兴善惩恶有如此者某幸因受命观光上国身不佞而自弃日无名以多暇询竒览物得之于斯瞩太始之玄造访前闻于硕老天生地成之理识之于性情物仪人事之端征之于耳目夫流恶含和厚生蠲疾则去阴之慝辅阳之徳也涵虚抱景气象澄鲜则藻饰神州芳荣帝宇也洗虑延欢俾人怡恱则致民乐土而安其志也栖神育灵兴善惩恶则俗知所劝而重其教也号惟天邑非可谬创一山一水拳石草树皆有所谓兹池者其有谓之雄焉意我皇唐须有此地以居之有此地须有此池以毗之佑不仁之亭毒赞无言之化育至矣哉以其广狭而方于大则小矣以其渊洞而命夫深则浅矣而有功如彼有徳若此代之君子葢有知之而不述令民无得而称焉辄粗陈其旨刋诸岸石庶元元荷日用之力也贞元五年岁在巳巳夏五月十有五日记  

怀崧楼记【`李徳裕`】  

怀崧思解组也元和庚子岁余获在内廷常僚九人丞弼者五而十数年间零落将尽今所存者惟余与三川守李公而巳暨太和乙丑岁复接旧老同升台阶或纔叹止舆已恊白鸡之梦或未闻税驾遽有黄犬之悲则向之荣华可以凄怆况余忧伤所侵疲薾多病当惊北叟之伏岂忘东山之归此地旧施曲轩旁隐壀堄竹树阴合檐楹昼昬喧雀所依凉飙罕至余尽去危堞敞为虚楼剪榛木而始见前山除宻筱而近对佳树延清辉于月幌留爱景于寒甍晨憇宵逰皆有殊意周视原野永怀崧峯肇此佳名且符夙尚尽庾公不浅之意写仲宣极望之心贻于后贤斯乃无愧丙寅岁丙申月庚辰日银青光禄大夫守滁州刺史李徳裕记  

## 文章辨体彚选卷六百十三

（明）贺复征 编  

○记五十四  

汴州东西水门记【`唐韩愈`】  

贞元十四年正月戊子陇西公命作东西水门越三月辛已朔水门成三日癸未大合乐设水嬉会监军军司马宾佐僚属将校熊罴之士肃四方之宾客以落之士女龢会阗郭溢郛既卒事其从事昌黎韩愈请纪成绩其词曰  

维汴州河水自中注厥初距河为城其不合者诞寘聨锁于河霄浮昼湛舟不潜通然其襟抱亏疎风气宣泄邑居弗宁讹言屡腾厯载以来孰究孰思皇帝御天下十有八载此邦之人遭逢疾威嚚童噭嘑刦众阻兵懔懔栗栗若坠若覆时维陇西公受命作藩爰自洛京单车来临遂拯其危遂去其疵弗肃弗厉薫为太和神应祥福五谷穰熟既庶而丰人力有余监军是咨司马是谋乃作水门为邦之郛以固风气以闬冦偷黄流浑浑飞阁渠渠因而饰之匪为观游天子之武维陇西公是布天子之文维陇西公是宣河之沄沄源于昆仑天子万祀公多受祉乃伐山石刻之日月尚俾来者知作之所始  

闽城开新池记【`并序　沈亚之`】  

闽城吻海而派江辅山以居先时无安沼平地为游舟娱席之地而姹花袅竹散生掷华故酒笑酣视之晨而佳思莫极矣及髙平公牧察之余乃经度隙空之所因卑污壍而岸之浦屿环回之势所造必胜羣山左右写影浮秀者辏空而入十一月辛夘新池成明日军副亚之疾间公延护军及羣从事弦工吹师裾袖之曹逰池而酒既坐谓军副亚之曰吾疏污隙以就此而海波朝夕盈来之候逓轮足给必为我状而石之以期乎不朽军副者亚之不敢让遂执巵俯船祭酒于其流因祝且词曰  

水能浊清首冠五行波流己大有神为宰环塘盈莹【`集作萦萦`】为公藻镜新流泱泱与地兴详【`集作祥`】嘉鲤鲐鲂于水息昌嚵鲕嘘虺即水与死翡翠鵁鶄浴涘眠晴辛蒲剪剪扇荷擎擎时未云来劳思乃馨柘槿绀竹渗缩醉【`集作酝`】沃延荣接姿以水为禄辅佑堙隍吐孕百福惟我公之明之通之智之忠保寿考兮与池之无穷军副者亚之词既复再拜跪巵奉寿于公前公大喜还列就坐以酒以歌日入而起  

庆州大顺城记【`并序　宋张载`】  

庆厯二年某月某日经畧元帅范公仲淹镇役总若干建城于柔逺寨东北四十里故大顺川越某月某日城成汴人张载谨次其事为之文以记其功词曰  

兵久不用文张武纵天警我宋羌蠢而动恃地之强谓兵之众傲侮中原如抚而弄天子曰嘻是不可舍养奸纵残何以令下讲谟于朝讲士于野鍖刑斧诛选付能者皇皇范侯开府于庆北方之师坐立以听公曰彼羌地武兵劲我士未练宜勿与竞当避其强徐以计胜吾观塞口有田其中贼骑未迹卯横午纵余欲连壁以御其冲保兵储粮以俟其穷将吏掾曹军帅卒走交口同辞乐赞公命月良日吉将奋其旅出卒于营出器于府出币于帑出粮于庾公曰戒哉无败我举汝砺汝戈汝鍜汝斧汝干汝诛汝勤汝与既戒既言遂及城所索木箕土编绳奋杵冦敌之来百十其至自朝及辰众积我倍公曰无哗是亦何害彼奸我乗及我未备势虽不敌吾有以待爰募强弩其众累百依城而阵以坚以格戒曰谨之无斗以力去则勿追徃终我役贼之逼城伤死无数谟不我加因溃而去公曰可矣我功汝全无怠无遽城之惟坚劳不累日池陴以完深矣如泉髙焉如山百万雄师莫可以前公曰济矣吾议其旋择士以守择民而迁书劳赏才以饫以筵图列而上荐闻于天天子曰嗟我嘉汝贤锡号大顺因名其川于金于汤保之万年  

## 文章辨体彚选卷六百十四

（明）贺复征 编  

○记五十五  

七星桥记【`明杨慎`】  

且兰古壤贵竹今藩割川原之剽分躔参井之余度粤若西路实贯南中关号七星孔明禡牙之地卫名毕节关索授钺之区维卉服之杂居乃朝宗之首路狂溪狼谷山状马鞍者弥千危磴悬崖城比虎牢而倍蓰两嵚夹峙而有水千寻过渉以无舟夏潦秋霖鼓洪涛于树杪浮丘沉陆阻行李于荒途叱石谁感乎鼋鼍成梁空瞻于乌鹊但知行恻未见当仁道士黄一中厥徒周阳泰云逰戻止喟然叹云高下必因乎丘泽朝夕恒仿乎日月此双崖有天生之石岸兼千章饶地产之名材人心若坚神功可冀矢磨杵成针之志徼折梅寄驿之灵薙弥刋林鸠僝镂岊淬兹寸愿砺彼羣徒髙义动万商之渊泉胜縁集三省之刀布出蘙荟而壮结构刬■〈幽页〉【`■〈幽页〉音腰`】荎【`荎音至`】以施舆杠鴈齿旁阶溅沬飞流不染鱼鳞上瓦阑风伏雨无虞在天半空去地千尺星梁斗柱榰银汉以横陈雪浪云涛拖玉虹而曲抱骑无输载氓不褰裳阳侯惊波易为方轨冯夷浸宅履作康庄相彼桥中潬于黄河手握征南之节较昔梁孙原于黒水身乗博望之槎岂有一介羽流握其十指绵力禆君子之平政遵王道之景行歘奠夷庚罔烦令甲欢歌美谚近传罗甸之口碑隐行昭名逺契漆园之心仰将永玄玄之绩可諐郁郁之文爰锲贞珉匪溢华衮薄言观者勿替引之  

观濠堂记【`陈继儒`】  

昔摩诘图画辋川香山命篇池上皆以讨天机于逝者非止托心赏于冷然有美吾师实弘斯理偶剪蓬蒿之径渐成桃李之蹊止水一泓为山半篑鸥矶清浅花枝笑于镜中雉堞参差人影行于树杪璧月映栁鳬鹥在汀停云淡而无言芳草凄兮不断四围秀色翠笼薜荔之墙一道晴霞霜晕芙蓉之浦枯兰吐蕙槁木蒸芝神仙于此楼居大夫从之作赋醉来刻竹清歌散渭畆之阴倦以据梧幽梦仗欝林之石夕阳殿角蕉叶扇而鹿眠点雪垆头茶烟横而鹤避红亭客散碧沼风生门设不关帘钩半上凭轩踞狻猊之鼎隐几披龙马之文身侍羲皇地邻濠濮登斯堂也盍徃观乎鱼鸟亲人须眉可鉴谦而善下含哲士之虚心浄以纳瑕得硕人之雅量淡成君子信荐王公进退近乎中庸安流类乎无竞澄懐观道何知世上之风波抱膝鼓琴聊尔胸中之丘壑  

春风楼记【`曹学佺`】  

夫山诎水赢则能荡之而来壑深舟固则或负之而去故楼居为仙人之所好而水上为智者之至乐也余今年客豫章住在东湖友人李云将氏门楣相对一呼即集时坐春风楼中春风楼者其尊人孟干公之所创也孟干一代风流千秋命赏铜雀春深瑶台月满尝有春风微籁被之弦管抽其景光矣至今烟霞傍岸犹疑绮阵之施鳬鹤浮波尚作清音之和者也云将属余所以记之余见东湖之水信乎吐吞城郭而嘘吸风云者谁家别业若个良工祇以秦蛾背镜孰映黛光吴驷过门徒看练影者哉春风楼若为东湖而设而湖遂得为此楼有也层构既崇八窻自豁堂丽而华房密而曲集珠履之上宾拥翠钿之佳妇玉杯范雪银烛擎烟中无不有外别一区天井载浮空廊受浸树势半欹苔痕尽染既风生其荐爽虽月晦而驻明东西两岸俱有长垣为公府之所筑乃为我而隔市尘矣西山逶迤而来犹窥一抹似露半眉落日倒景则出金翠之盛妆也南面相对其为长堤高栁者杏花楼耶云日在杏花楼时作燕支色其在栁树之上依稀栁色也东南水特寛地势若少缺湖中岛屿有苏公亭峙之望此輙有无穷之想余一夕与云将泛小艇问其处西山霞气蒸人中流闻箫鼔声渺渺自空堕回视春风楼如在蓬岛而我辈已神仙中人矣  

葢茅处记【`张鼐`】  

城之南墅吾庐居焉径寂而宜禅也百堞萦左羣木罗户暎以环溪错以修竹广畴迷望云物旷然累累古丘平山若髻有僧慧云者紫栢老人旧弟子也率其二徒来就于傍定而无喧朴乃知足于是编竹为椽诛茅当瓦一龛依于松栢灯火挂于蓬萝虽震风凌雨未受夏屋之帡幪而夕秀朝云也占萧斋之景色一枝粗穏半壁晏如量腹而一钵千家度形而十年片衲物无耴也我何有哉古之至人以三光为户牖故不碍桑枢四时为庭除故不卑茨草但取造化之有生成自然若罄人工之能补苴特甚所以虚能生白无有窒用况乎佛地雅似蓬居昔维摩十笏开基支公三贤备胜止以眼前作案不须物外多求岂必问金田于给孤飞玉盘于祇洹作尘外尘生法中法也余性嗜丘园夙敦禅恱数椽古屋栖已俭于鹪鹩四壁秋风墙更饶于薜荔暇当选佛闲亦观空意不属于蜗庐情自同于鸟托葢茅之旨余有取焉故记  

隋楼怀古记【`郑怀魁`】  

土木文绣之兴最繁隋代烟花楼台之胜莫盛广陵中天婵媛之居南朝佳丽之地极般倕之巧匠尽姬姜之妙材寳袂回风雕甍丽日千门万户制窈窕以相经左江右淮娱沈冥而忘返夫其南擅梁陈之靡北掩齐周之华陋好乐之无荒侈自君而作故倾东都于内院意犹未摅半中原为离宫心焉盖阙扬州之梦正好江南之望应遥道汴河之黄流接邗沟之清渚龙舟鳯舸泛滥乎回波之中吴仙韩娥勃窣乎层霄之上轻裾倚槛迎风飘而欲翔沈燎熏炉袅烟霏而不散别有儿名来梦女号司花宜登任意之车偏寘忘归之帐彼一时也何其盛欤按南部之书征大业之迹人阅九代事絶千年川实谷虚飞楼绮观之址灰飘烟灭雕车洞户之墟盖已半入祇园长沦梵宇薜帷不定旛影动天风之摇苔阁无光灯辉传日月之照矣嗟乎载陈禹训三复周诗危峻宇之亡邦知厉阶之自妇也故乃戒瑶台而存卑室屏玉女而却宓妃岂有清歌淹戏乐之州神仙眩迷藏之府金翠瑶碧明掩烛宵之萤钟鼓笙簧声乱司晨之鸟贸重昏之杳霭穷九夏之恢炱阿房骊山之宫讵论■〈穴上叫下〉窱邺都雀台之妓未极留连遂使燕辞楼而不归梅逢春而空笑风萧隋苑行人指玉钩之斜雨暝雷塘耕夫识宝钗之处可为潺湲霣涕寂寞伤神者矣是以缀所见闻陈其兴废杨花飞去无复宫人之歌丛薄相依不独芜城之赋聊申鉴夏用比过秦云尔  

## 文章辨体彚选卷六百十五

（明）贺复征 编  

○记五十六【`变体　寓体`】  

醉乡记【`唐王绩`】  

醉之乡去中国不知其几千里也其土旷然无涯无丘陵阪险其气和平一揆无晦明寒暑其俗大同无邑居聚落其人甚精无爱憎喜怒吸风饮露不食五谷其寝于于其行徐徐与鸟兽鱼鳖杂处不知有舟车器械之用昔者黄帝氏尝获游其都归而杳然丧其天下以为结绳之政已薄矣降及尧舜作为千锺百壶之献因姑射神人以假道葢至其边鄙终身太平禹汤立法礼繁乐杂数十代与醉乡隔其臣羲和弃甲子而逃冀臻其乡失路而道夭故天下遂不宁至乎末孙桀纣怒而升其糟丘阶级千仞南向而望卒不见醉乡武王得志于世乃命公旦立酒人氏之职典司五齐拓土七千里仅与醉乡达焉三十年刑措不用下迨幽厉迄乎秦汉中国丧乱遂与醉乡絶而臣下之爱道者徃徃窃至焉阮嗣宗陶渊明等十数人并逰于醉乡没身不返死塟其壤中国以为酒仙云嗟乎醉乡氏之俗岂古华胥氏之国乎何其淳寂也如是余将逰焉故为之记  

睡乡记【`苏轼`】  

睡乡之境葢与齐州接而齐州之民无知者其政甚淳其俗甚均其土平夷广大无东西南北其人安恬舒适无疾痛札疠昏然不生七情茫然不交万事荡然不知天地日月不丝不谷佚卧而自足不车不舟极意而逺逰冬而絺夏而纩不知其有寒暑得而悲失而喜不知其有利害以为凡其目见者皆妄也昔黄帝闻而乐之闲居斋心服形三月弗获其治疲而睡葢至其乡既寝厌其国之多事也召二臣而告之凡二十有八年而天下大治似睡乡焉降及尧舜无为世以为睡乡之俗也禹汤股无胈胫无毛剪爪为牲以救天灾不暇与睡乡徃来武王克啇还周日夜不寝曰吾未定大业周公夜以继日坐以待旦为王作礼乐伐鼓扣钟鸡人号于右则睡乡之边徼屡警矣其孙穆王慕黄帝之事因西方化人而神逰焉腾虚空乗云雾卒莫覩所谓睡乡也至孔子时有宰予者亦弃其学而逰焉不得其途大迷谬而返战国秦汉之君悲愁伤生内穷于长夜之饮外累于攻战之具于是睡乡始丘墟矣而蒙漆园吏庄周者知过之化为蝴蝶翩翩其间蒙人勿觉也其后山人处士之慕道者犹徃徃而至至则嚣然乐而忘归从以为之徒云嗟夫予也幼而勤行长而竞时卒不能至岂不迂哉因夫斯人之问津也故记  

## 文章辨体彚选卷六百十六

（明）贺复征 编  

○书志一  

复征曰志如身之有痣着形迹以垂乆逺也　吴讷曰自汉书有礼乐刑法等志而志之义所由见直曰志者省文也至于墓志另为一体  

礼书【`汉司马迁`】  

太史公曰洋洋美德乎宰制万物役使羣众岂人力也哉余至大行礼官观三代损益乃知縁人情而制礼依人性而作仪其所繇来尚矣人道经纬万端规矩无所不贯诱进以仁义束缚以刑罚故德厚者位尊禄重者宠荣所以总一海内而整齐万民也人体安驾乘为之金舆错衡以繁其饰目好五色为之黼黻文章以表其能耳乐钟磬为之调谐八音以荡其心口甘五味为之庶羞酸咸以致其美情好珍善为之琢磨圭璧以通其意故大路越席皮弁布裳朱弦洞越大羮玄酒所以防其淫侈救其雕敝是以君臣朝廷尊卑贵贱之序下及黎庶车舆衣服宫室饮食嫁娶丧祭之分事有宜适物有节文仲尼曰禘自既灌而徃者吾不欲观之矣周衰礼废乐壊大小相踰管仲之家兼偹三归循法守正者见侮于世奢溢僭差者谓之显荣自子夏门人之髙弟也犹云出见纷华盛丽而说入闻夫子之道而乐二者心战未能自决而况中庸以下渐渍于失教被服于成俗乎孔子曰必也正名于卫所居不合仲尼没后受业之徒沈湮而不举或适齐楚或入河海岂不痛哉至秦有天下悉内六国礼仪采择其善虽不合圣制其尊君抑臣朝廷济济依古以来至于髙祖光有四海叔孙通颇有所増益减损大扺皆袭秦故自天子称号下至佐僚及宫室官名少所变改孝文即位有司议欲定仪礼孝文好道家之学以为繁礼饰貎无益于治躬化谓何耳故罢去之孝景时御史大夫鼌错明于世务刑名数干谏孝景曰诸侯藩辅臣子一例古今之制也今大国专治异政不禀京师恐不可传后孝景用其计而六国畔逆以错首名天子诛错以解难事在袁盎语中是后官者养交安禄而已莫敢复议今上即位招致儒术之士令共定仪十余年不就或言古者太平万民和喜瑞应辨至乃采风俗定制作上闻之制诏御史曰盖受命而王各有所繇兴殊路而同归谓因民而作追俗为制也议者咸称太古百姓何望汉亦一家之事典法不传谓子孙何化隆者闳博治浅者褊狭可不勉与乃以太初之元改正朔易服色封泰山定宗庙百官之仪以为典常垂之于后云礼繇人起人生有欲欲而不得则不能无忿忿而无度量则争争则乱先王恶其乱故制礼义以分之养人之欲给人之求使欲不穷于物物不屈于欲二者相待而长是礼之所起也故礼者养也稻粱五味所以养口也椒兰芬茝所以养鼻也钟鼓管弦所以养耳也刻镂文章所以养目也疏房床第所以养体也故礼者养也君子既得其养又好其辨也所谓辨者贵贱有等长少有差贫富轻重皆有称也故天子大路越席所以养体也侧载臭茝所以养鼻也前有错衡所以养目也和鸾之声步中武象骤中韶濩所以养耳也龙旗九斿所以养信也寝兕持虎鲛韅弥龙所以养威也故大路之马必信至教顺然后乘之所以养安也孰知夫士出死要节之所以养生也孰知夫轻费用之所以养财也孰知夫恭敬辞让之所以养安也孰知夫礼义文理之所以养情也人茍生之为见若者必死茍利之为见若者必害怠惰之为安若者必危情胜之为安若者必灭故圣人一之于礼义则两得之矣一之于情性则两失之矣故儒者将使人两得之者也墨者将使人两失之者也是儒墨之分治辨之极也强固之本也威行之道也功名之总也王公繇之所以一天下臣诸侯也弗繇之所以捐社稷也故坚革利兵不足以为胜髙城深池不足以为固严令繁刑不足以为威繇其道则行不繇其道则废楚人鲛革犀兕所以为甲坚如金石宛之巨铁施钻如蠭虿轻利剽遫卒如熛风然而兵殆于垂涉唐昧死焉庄蹻起楚分而为四参是岂无坚革利兵哉其所以统之者非其道故也汝颍以为险江汉以为池阻之以邓林縁之以方城然而秦师至鄢郢举若振槁是岂无固塞险阻哉其所以统之者非其道故也纣剖比干囚箕子为炮烙刑杀无辜时臣下懔然莫必其命然而周师至而令不行乎下不能用其民是岂令不严刑不峻哉其所以统之者非其道故也古者之兵戈矛弓矢而已然而敌国不待试而诎城郭不集沟池不掘固塞不树机变不张然而国晏然不畏外而固者无他故焉明道而均分之时使而诚爱之则下应之如景响有不繇命者然后俟之以刑则民知辠矣故刑一人而天下服辠人不尤其上知辠之在已也是故刑罚省而威行如流无他故焉繇其道故也故繇其道则行不繇其道则废古者帝尧之治天下也盖杀一人刑二人而天下治传曰威厉而不试刑措而不用天地者生之本也先祖者类之本也君师者治之本也无天地恶生无先祖恶出无君师恶治三者偏亡则无安人故礼上事天下事地尊先祖而隆君师是礼之三本也故王者天太祖诸侯不敢懐大夫士有常宗所以辨贵贱贵贱治得之本也郊畴乎天子社至乎诸侯函及士大夫所以辨尊者事尊卑者事卑宜巨者巨宜小者小故有天下者事七世有一国者事五世有五乘之地者事三世有三乘之地者事二世有特牲而食者不得立宗庙所以辨积厚者流泽广积薄者流泽狭也大飨上玄尊俎上腥鱼先太羮贵食饮之本也大飨上玄尊而用薄酒食先黍稷而饭稻粱祭哜先大羮而饱庶羞贵本而亲用也贵本之谓文亲用之谓理两者合而成文以归太一是谓太隆故尊之上玄尊也俎之上腥鱼也豆之上太羮一也利爵弗啐也成事俎弗尝也三宥之弗食也大昏之未废齐也太庙之未内尸也始絶之未小敛一也大路之素帱也郊之麻絻丧服之先散麻一也三年哭之不反也清庙之歌一唱而三叹县一钟尚拊膈朱弦而通越一也凡礼始乎脱成乎文终乎税故至备情文俱尽其次情文代胜其下复情以归太一天地以合日月以明四时以序星辰以行江河以流万物以昌好恶以节喜怒以当以为下则顺以为上则明  

太史公曰至矣哉立隆以为极而天下莫之能益损也本末相顺终始相应至文有以辨至察有以说天下从之者治不从者乱从之者安不从者危小人不能则也礼之貎诚深矣坚白同异之察入焉而弱其貎诚大矣擅作典制褊陋之说入焉而嗛其貎诚髙矣暴慢恣睢轻俗以为髙之属入焉而坠故绳诚陈则不可欺以曲直衡诚县则不可欺以轻重规矩诚错则不可欺以方圆君子审礼则不可欺以诈伪故绳者直之至也衡者平之至也规矩者方圆之至也礼者人道之极也然而不法礼者不足礼谓之无方之民法礼足礼谓之有方之士礼之中能思索谓之能虑能虑勿易谓之能固能虑能固加好之焉圣矣天者髙之极也地者下之极也日月者明之极也无穷者广大之极也圣人者道之极也以财物为用以贵贱为文以多少为异以隆杀为要文貎繁情欲省礼之隆也文貎省情欲繁礼之杀也文貎情欲相为内外表里并行而杂礼之中流也君子上致其隆下尽其杀而中处其中步骤驰骋广骛不外是以君子之性守宫庭也人域是域士君子也外是民也于是中焉旁皇周浃曲直得其次序圣人也故厚者礼之积也大者礼之广也髙者礼之隆也明者礼之尽也  

乐书【`司马迁`】  

太史公曰余每读虞书至于君臣相敕维是几安而股肱不良万事堕壊未尝不流涕也成王作颂推已惩艾悲彼家难可不谓战战恐惧善守善终哉君子不为约则修德满则弃礼佚能思初安能惟始沐浴膏泽而歌咏勤苦非大德谁能如斯传曰治定功成礼乐乃兴海内人道益深其德益至所乐者益异满而不损则溢盈而不持则倾凡作乐者所以节乐君子以谦退为礼以损减为乐乐其如此也以为州异国殊情习不同故博采风俗恊比声律以补短移化助流政教天子躬于明堂临观而万民咸荡涤邪秽斟酌饱满以饰厥性故云雅颂之音理而民正嘄噭之声兴而士奋郑卫之曲动而心淫及其调和谐合鸟兽尽感而况懐五常含好恶自然之势也治道亏缺而郑音兴起封君世辟名显邻州争以相髙自仲尼不能与齐优遂容于鲁虽退正乐以诱世作五章以刺时犹莫之化陵迟以至六国流沔沈佚遂徃不返卒于丧身灭宗并国于秦秦二世尤以为娱丞相李斯进谏曰放弃诗书极意声色祖伊所以惧也轻积细过恣心长夜纣所以亡也赵髙曰五帝三王乐各殊名示不相袭上自朝廷下至人民得以接欢喜合殷勤非此和说不通鲜泽不流亦各一世之化度时之乐何必华山之騄耳而后行逺乎二世然之髙祖过沛诗三侯之章令小儿歌之髙祖崩令沛得以四时歌儛宗庙孝惠孝文孝景无所増更于乐府习常隶旧而已至今上即位作十九章令侍中李延年次序其声拜为恊律都尉通一经之士不能独知其辞皆集会五经家相与共讲习读之乃能通知其意多尔雅之文汉家常以正月上辛祠太一甘泉以昏时夜祠到明而终常有流星经于祠坛上使僮男僮女七十人俱歌春歌青阳夏歌朱明秋歌西皞冬歌玄冥世多有故不论又尝得神马渥洼水中复次以为太一之歌歌曲曰太一贡兮天马下沾赤汗兮沬流赭骋容与兮跇万里今安匹兮龙与友后伐大宛得千里马马名蒲梢次作以为歌歌诗曰天马来兮从西极经万里兮归有德承灵威兮降外国涉流沙兮四夷服中尉汲黯进曰凡王者作乐上以承祖宗下以化兆民今陛下得马诗以为歌恊于宗庙先帝百姓岂能知其音耶上黙然不说丞相公孙弘曰黯诽谤圣制当族凡音之起由人心生也人心之动物使之然也感于物而动故形于声声相应故生变变成方谓之音比音而乐之及干戚羽旄谓之乐也乐者音之所繇生也其本在人心感于物也是故其哀心感者其声噍以杀其乐心感者其声啴以缓其喜心感者其声发以散其怒心感者其声麤以厉其敬心感者其声直以亷其爱心感者其声和以柔六者非性也感于物而后动是故先王愼所以感之故礼以导其志乐以和其声政以一其行刑以防其奸礼乐刑政其极一也所以同民心而出治道也凡音者生人心者也情动于中故形于声声成文谓之音是故治世之音安以乐其政和乱世之音怨以怒其政乖亡国之音哀以思其民困声音之道与政通矣宫为君商为臣角为民征为事羽为物五者不乱则无惉滞之音矣宫乱则荒其君骄商乱则搥其臣壊角乱则忧其民怨征乱则哀其事勤羽乱则危其财匮五者皆乱迭相陵谓之慢如此则国之灭亡无日矣郑卫之音乱世之音也比于慢矣桑间濮上之音亡国之音也其政散其民流诬上行私而不可止凡音者生于人心者也乐者通于伦理者也是故知声而不知音者禽兽是也知音而不知乐者众庶是也唯君子为能知乐是故审声以知音审音以知乐审乐以知政而治道备矣是故不知声者不可与言音不知音者不可与言乐知乐则几于礼矣礼乐皆得谓之有德徳者得也是故乐之隆非极音也食飨之礼非极味也清庙之瑟朱弦而疏越一唱而三叹有遗音者矣大飨之礼尚玄酒而俎腥鱼大羮不和有遗味者矣是故先生之制礼乐也非以极口腹耳目之欲也将以教民平好恶而反人道之正也人生而静天之性也感于物而动性之颂也物至知知然后好恶形焉好恶无节于内知诱于外不能反已天理灭矣夫物之感人无穷而人之好恶无节则是物至而人化物也人化物也者灭天理而穷人欲者也于是有悖逆诈伪之心有淫佚作乱之事是故强者胁弱众者暴寡知者诈愚勇者苦怯疾病不养老幼孤寡不得其所此大乱之道也是故先王制礼乐人为之节衰麻哭泣所以节丧纪也钟鼓干戚所以和安乐也婚姻冠笄所以别男女也射乡食飨所以正交接也礼节民心乐和民声政以行之刑以防之礼乐刑政四达而不悖则王道备矣乐者为同礼者为异同则相亲异则相敬乐胜则流礼胜则离合情饰貎者礼乐之事也礼义立则贵贱等矣乐文同则上下和矣好恶着则贤不肖别矣刑禁暴爵举贤则政均矣仁以爱之义以正之如此则民治行矣乐繇中出礼自外作乐繇中出故静礼自外作故文大乐必易大礼必简乐至则无怨礼至则不争揖让而治天下者礼乐之谓也暴民不作诸侯宾服兵革不试五刑不用百姓无患天子不怒如此则乐达矣合父子之亲明长幼之序以敬四海之内天子如此则礼行矣大乐与天地同和大礼与天地同节和故百物不失节故祀天祭地明则有礼乐幽则有鬼神如此则四海之内合敬同爱矣礼者殊事合敬者也乐者异文合爱者也礼乐之情同故明王以相沿也故事与时并名与功偕故钟鼓管磬羽钥干戚乐之器也诎信俯仰缀兆舒疾乐之文也簠簋俎豆制度文章礼之器也升降上下周旋裼袭礼之文也故知礼乐之情者能作识礼乐之文者能述作者之谓圣述者之谓明明圣者述作之谓也乐者天地之和也礼者天地之序也和故百物皆化序故羣物皆别乐繇天作礼以地制过制则乱过作则暴明于天地然后能兴礼乐也论伦无患乐之情也欣喜欢爱乐之容也中正无邪礼之质也庄敬恭顺礼之制也若夫礼乐之施于金石越于声音用于宗庙社稷事于山川鬼神则此所以与民同也王者功成作乐治定制礼其功大者其乐备其治辨者其礼具干戚之舞非备乐也亨孰而祀非达礼也五帝殊时不相沿乐三王异世不相袭礼乐极则忧礼粗则偏矣及夫敦乐而无忧礼备而不偏者其唯大圣乎天髙地下万物散殊而礼制行也流而不息合同而化而乐兴也春作夏长仁也秋敛冬藏义也仁近于乐义近于礼乐者敦和率神而从天礼者辨宜居鬼而从地故圣人作乐以应天作礼以配地礼乐明备天地官矣天尊地卑君臣定矣髙卑已陈贵贱位矣动静有常小大殊矣方以类聚物以羣分则性命不同矣在天成象在地成形如此则礼者天地之别也地气上隮天气下降阴阳相摩天地相荡鼔之以雷霆奋之以风雨动之以四时暖之以日月而百物化兴焉如此则乐者天地之和也化不时则不生男女无别则乱登此天地之情也及夫礼乐之极乎天而蟠乎地行乎阴阳而通乎鬼神穷髙极逺而测深厚乐着太始而礼居成物着不息者天也着不动者地也一动一静者天地之闲也故圣人曰礼云乐云昔者舜作五弦之琴以歌南风夔始作乐以赏诸侯故天子之为乐也以赏诸侯之有徳者也德盛而教尊五谷时熟然后赏之以乐故其治民劳者其舞行级逺其治民佚者其舞行级短故观其舞而知其德闻其谥而知其行泰章章之也咸池备也韶继也夏大也殷周之乐尽也天地之道寒暑不时则疾风雨不节则饥教者民之寒暑也教不时则伤世事者民之风雨也事不节则无功然则先王之为乐也以法治也善则行象德矣夫豢豕为酒非以为祸也而狱讼益繁则酒之流生祸也是故先王因为酒礼一献之礼宾主百拜终日饮酒而不得醉焉此先王之所以备酒祸也故酒食者所以合欢也乐者所以象徳也礼者所以闭淫也是故先王有大事必有礼以哀之有大福必有礼以乐之哀乐之分皆以礼终乐也者施也礼也者报也乐乐其所自生而礼反其所自始乐章德礼报情反始也所谓大路者天子之舆也龙旗九旒天子之旌也青黒縁者天子之葆龟也从之以牛羊之羣则所以赠诸侯也乐也者情之不可变者也礼也者理之不可易者也乐统同礼别异礼乐之说贯乎人情矣穷本知变乐之情也着诚去伪礼之经也礼乐顺天地之诚达神明之徳降兴上下之神而凝是精粗之体领父子君臣之节是故大人举礼乐则天地将为昭焉天地欣合阴阳相得煦妪覆育万物然后草木茂区萌达羽翮奋角觡生蛰虫昭苏羽者妪伏毛者孕鬻胎生者不殰而卵生者不殈则乐之道归焉耳乐者非谓黄钟大吕弦歌干扬也乐之末节也故童者舞之布筵席陈罇俎列笾豆以升降为礼者礼之末节也故有司掌之乐师辩乎声诗故北面而弦宗祝辨乎宗庙之礼故后尸商祝辨乎丧礼故后主人是故徳成而上艺成而下行成而先事成而后是故先王有上有下有先有后然后可以有制于天下也乐者圣人之所乐也而可以善民心其感人深其风移俗易故先王着其教焉夫人有血气心知之性而无哀乐喜怒之常应感起物而动然后心术形焉是故志微焦衰之音作而民思忧啴缓慢易繁文简节之音作而民康乐粗厉猛起奋末广贲之音作而民刚毅亷直经正庄诚之音作而民肃敬寛裕肉好顺成和动之音作而民慈爱流僻邪散狄成涤滥之音作而民淫乱是故先王本之情性稽之度数制之礼义合生气之和道五常之行使之阳而不散阴而不密刚气不怒柔气不慑四畅交于中而发作于外皆安其位而不相夺也然后立之学等广其节奏省其文采以绳德厚也类小大之称比终始之序以象事行使亲疎贵贱长幼男女之理皆形见于乐故曰乐观其深矣土敝则草木不长水烦则鱼鳖不大气衰则生物不育世乱则礼废而乐淫是故其声哀而不庄乐而不安慢易以犯节流湎以忘本广则容奸狭则思欲感涤荡之气而灭平和之德是以君子贱之也凡奸声感人而逆气应之逆气成象而淫乐兴焉正声感人而顺气应之顺气成象而和乐兴焉倡和有应回邪曲直各归其分而万物之理以类相动也是故君子反情以和其志比类以成其行奸声乱色不留聪明淫乐废礼不接于心术惰慢邪僻之气不设于身体使耳目口鼻心知百体皆繇顺正以行其义然后发以声音文以琴瑟动以干戚饰以羽旄从以箫管奋至徳之光动四气之和以着万物之理是故清明象天广大象地终始象四时周旋象风雨五色成文而不乱八风从律而不奸百度得数而有常小大相成终始相生倡和清浊代相为经故乐行而伦清耳目聪明血气和平移风易俗天下皆宁故曰乐者乐也君子乐得其道小人乐得其欲以道制欲则乐而不乱以欲忘道则惑而不乐是故君子反情以和其志广乐以成其教乐行而民乡方可以观徳矣徳者性之端也乐者徳之华也金石丝竹乐之器也诗言其志也歌咏其声也舞动其容也三者本乎心然后乐气从之是故情深而文明气盛而化神和顺积中而英华发外惟乐不可以为伪乐者心之动也声者乐之象也文采节奏声之饰也君子动其本乐其象然后治其饰是故先鼓以警戒三步以见方再始以着徃复乱以饬归奋疾而不拔也极幽而不隐独乐其志不厌其道备举其道不私其欲是以情见而义立乐终而徳尊君子以好善小人以息过故曰生民之道乐为大焉君子曰礼乐不可以斯须去身致乐以治心则易直子谅之心油然生矣易直子谅之心生则乐乐则安安则乆乆则天天则神天则不言而信神则不怒而威致乐以治心者也致礼以治躬者也治躬则庄敬庄敬则严威心中斯须不和不乐而鄙诈之心入之矣外貎斯须不庄不敬而慢易之心入之矣故乐也者动于内者也礼也者动于外者也乐极和礼极顺内和而外顺则民瞻其颜色而弗与争也望其容貎而民不生易慢焉徳辉动乎内而民莫不承听理发乎外而民莫不承顺故曰知礼乐之道举而错之天下无难矣乐也者动于内者也礼也者动于外者也故礼主其谦乐主其盈礼谦而进以进为文乐盈而反以反为文礼谦而不进则销乐盈而不反则放故礼有报而乐有反礼得其报则乐乐得其反则安礼之报乐之反其义一也夫乐者乐也人情之所不能免也乐必发诸声音形于动静人道也声音动静性术之变尽于此矣故人不能无乐乐不能无形形而不为道不能无乱先王恶其乱故制雅颂之声以道之使其声足以乐而不流使其文足以纶而不息使其曲直繁省亷肉节奏足以感动人之善心而已矣不使放心邪气得接焉是先王立乐之方也是故乐在宗庙之中君臣上下同听之则莫不和敬在族长乡里之中长幼同听之则莫不和顺在闺门之内父子兄弟同听之则莫不和亲故乐者审一以定和比物以饰节节奏合以成文所以合和父子君臣附亲万民也是先王立乐之方也故听其雅颂之声志意得广焉执其干戚习其俯仰诎信容貎得庄焉行其缀兆要其节奏行列得正焉进退得齐焉故乐者天地之齐中和之纪人情之所不能免也夫乐者先王之所以饰喜也军旅鈇钺者先王之所以饰怒也故先王之喜怒皆得其齐矣喜则天下和之怒则暴乱者畏之先王之道礼乐可谓盛矣魏文侯问于子夏曰吾端冕而听古乐则惟恐卧听郑卫之音则不知倦敢问古乐之如彼何也新乐之如此何也子夏答曰今夫古乐进旅而退旅和正以广弦匏笙簧合守拊鼔始奏以文止乱以武治乱以相讯疾以雅君子于是语于是道古修身及家平均天下此古乐之发也今夫新乐进俯退俯奸声以淫溺而不止及优侏儒扰杂子女不知父子乐终不可以语不可以道古此新乐之发也今君之所问者乐也所好者音也夫乐之与音相近而不同文侯曰敢问如何子夏答曰夫古者天地顺而四时当民有徳而五谷昌疾疢不作而无祅祥此之谓大当然后圣人作为父子君臣以为之纪纲纪纲既正天下大定天下大定然后正六律和五声弦歌诗颂此之谓徳音徳音之谓乐诗曰莫其德音其徳克明克明克类克长克君王此大邦克顺克俾俾于文王其徳靡悔既受帝祉施于孙子此之谓也今君之所好者其溺音与文侯曰敢问溺音者何从出也子夏答曰郑音好滥淫志宋音燕女溺志卫音趣数烦志齐音骜僻骄志四者皆淫于色而害于徳是以祭祀不用也诗曰肃雝和鸣先祖是听夫肃肃敬也雝雝和也夫敬以和何事不行为人君者谨其所好恶而已矣君好之则臣为之上行之则民从之诗曰诱民孔易此之谓也然后圣人作为鼗鼓椌楬埙篪此六者徳音之音也然后钟磬竽瑟以和之干戚旄狄以舞之此所以祭先王之庙也所以献酬酳酢也所以官序贵贱各得其宜也此所以示后世有尊卑长幼之序也钟声铿铿以立号号以立横横以立武君子听钟声则思武臣石声硁硁以立别别以致死君子听磬声则思死封疆之臣丝声哀哀以立亷亷以立志君子听琴瑟之声则思志义之臣竹声滥滥以立会会以聚众君子听竽笙箫管之声则思畜聚之臣鼓鼙之声讙讙以立动动以进众君子听鼔鼙之声则思将帅之臣君子之听音非听其铿锵而已也彼亦有所合之也宾牟贾侍坐于孔子孔子与之言及乐曰夫武之备戒之已乆何也答曰病不得其众也咏叹之淫液之何也答曰恐不逮事也发扬蹈厉之已蚤何也答曰及时事也武坐致右宪左何也答曰非武坐也声淫及商何也答曰非武音也子曰若非武音则何音也答曰有司失其传也如非有司失其传则武王之志荒矣子曰唯丘之闻诸苌弘亦若吾子之言是也宾牟贾起免席而请曰夫武之备戒之已乆则既闻命矣敢问迟之迟而又乆何也子曰居吾语汝夫乐者象成者也总干而山立武王之事也发扬蹈厉太公之志也武乱皆坐周召之治也且夫武始而北出再成而灭商三成而南四成而南国是疆五成而分陜周公左召公右六成复缀以崇天子夹振之而四伐盛振威于中国也分夹而进事蚤济也乆立于缀以待诸侯之至也且夫女独未闻牧野之语乎武王克殷反商未及下车而封黄帝之后于蓟封帝尧之后于祝封帝舜之后于陈下车而封夏后氏之后于杞封殷之后于宋封王子比干之墓释箕子之囚使之行商容而复其位庶民弛政庶士倍禄济河而西马散华山之阳而弗复乘牛散桃林之野而不复服车甲弢而藏之府库而弗复用倒载干戈包之以虎皮将率之士使为诸侯名之曰建櫜然后天下知武王之不复用兵也散军而郊射左射狸首右射驺虞而贯革之射息也禆冕搢笏而虎贲之士税剑也祀乎明堂而民知孝朝觐然后诸侯知所以臣耕藉然后诸侯知所以敬五者天下之大教也食三老五更于太学天子祖而割牲执酱而馈执爵而酳冕而总干所以教诸侯之悌也若此则周道四达礼乐交通则夫武之迟乆不亦宜乎子贡见师乙而问焉曰赐闻声歌各有宜也如赐者宜何歌也师乙曰乙贱工也何足以问所宜请诵其所闻而吾子自执焉寛而静柔而正者宜歌颂广大而静疏达而信者宜歌大雅恭俭而好礼者宜歌小雅正直清亷而谦者宜歌风肆直而慈爱者宜歌商温良而能断者宜歌齐夫歌者直已而陈德动巳而天地应焉四时和焉星辰理焉万物育焉故商者五帝之遗声也商人志之故谓之商齐者三代之遗声也齐人志之故谓之齐明乎商之诗者临事而屡断明乎齐之诗者见利而让也临事而屡断勇也见利而让义也有勇有义非歌孰能保此故歌者上如抗下如队曲如折止如槀木居中矩句中钩累累乎殷如贯珠故歌之为言也长言之也说之故言之言之不足故长言之长言之不足故嗟叹之嗟叹之不足故不知手之舞之足之蹈之子贡问乐凡音繇于人心天之与人有以相通如景之象形响之应声故为善者天报之以福为恶者天与之以殃其自然者也故舜弹五弦之琴歌南风之诗而天下治纣为朝歌北鄙之音身死国亡舜之道何弘也纣之道何隘也夫南风之诗者生长之音也舜乐好之乐与天地同意得万国之驩心故天下治也夫朝歌者不时也北者败也鄙者陋也纣乐好之与万国殊心诸侯不附百姓不亲天下畔之故身死国亡而卫灵公之时将之晋至于濮水之上舍夜半时闻鼓琴声问左右皆对曰不闻乃召师涓曰吾闻鼔琴音问左右皆不闻其状似鬼神为我听而写之师涓曰诺因端坐援琴听而写之明日曰臣得之矣然未习也请宿习之灵公曰可因复宿明日报曰习矣即去之晋见晋平公平公置酒于施惠之台酒酣灵公曰今者来闻新声请奏之平公曰可即令师涓坐师旷旁援琴鼓之未终师旷抚而止之曰此亡国之声也不可听平公曰何道出师旷曰师延所作也与纣为靡靡之乐武王伐纣师延东走自投濮水之中故闻此声必于濮水之上先闻此声者国削平公曰寡人所好者音也愿遂闻之师涓鼓而终之平公曰音无此最悲乎师旷曰有平公曰可得闻乎师旷曰君徳义薄不可以听之平公曰寡人所好者音也愿闻之师旷不得已援琴而鼔之一奏之有玄鹤二八集乎廊门再奏之延颈而鸣舒翼而舞平公大喜起而为师旷寿反坐问曰音无此最悲乎师旷曰有昔者黄帝以大合鬼神今君徳义薄不足以听之听之将败平公曰寡人老矣所好者音也愿遂闻之师旷不得巳援琴而鼓之一奏之有白云从西北起再奏之大风至而雨随之飞廊瓦左右皆奔走平公恐惧伏于廊屋之间晋国大旱赤地三年听者或吉或凶夫乐不可妄兴也  

太史公曰夫上古明王举乐者非以娱心自乐快意恣欲将欲为治也正教者皆始于音音正而行正故音乐者所以动荡血脉通流精神而和正心也故宫动脾而和正圣商动肺而和正义角动肝而和正仁征动心而和正礼羽动肾而和正智故乐所以内辅正心而外异贵贱也上以事宗庙下以变化黎庶也琴长八尺一寸正度也弦大者为宫而居中央君也商张右傍其余大小相次不失其次序则君臣之位正矣故闻宫音使人温舒而广大闻商音使人方正而好义闻角音使人恻隐而爱人闻征音使人乐善而好施闻羽音使人整齐而好礼夫礼繇外入乐自内出故君子不可须臾离礼须臾离礼则暴慢之行穷外不可须臾离乐须臾离乐则奸邪之行穷内故乐音者君子之所养义也夫古者天子诸侯听钟磬未尝离于庭卿大夫听琴瑟之音未尝离于前所以养行义而防淫佚也夫淫佚生于无礼故圣王使人耳闻雅颂之音目视威仪之礼足行恭敬之容口言仁义之道故君子终日言而邪僻无由入也  

律书【`司马迁`】  

王者制事立法物度轨则壹禀于六律六律为万事根本焉其于兵械尤所重故云望敌知吉凶闻声効胜负百王不易之道也武王伐纣吹律听声推孟春以至于季冬杀气相并而音尚宫同声相从物之自然何足怪哉兵者圣人所以讨强暴平乱世夷险阻救危殆自含血戴角之兽见犯则校而况于人懐好恶喜怒之气喜则爱心生怒则毒螫加情性之理也昔黄帝有涿鹿之战以定火灾颛顼有共工之陈以平水害成汤有南巢之伐以殄夏乱递兴递废胜者用事所受于天也自是之后名士迭兴晋用咎犯而齐用王子吴用孙武申明军约赏罚必信卒霸诸侯兼列邦士虽不及三代之诰誓然身宠君尊当世显扬可不谓荣焉岂与世儒闇于大较不权轻重猥云徳化不当用兵大至窘辱失守小乃侵犯削弱遂执不移等哉故教笞不可废于家刑罚不可捐于国诛伐不可偃于天下用之有巧拙行之有逆顺耳夏桀殷纣手搏豺狼足追四马勇非微也百战克胜诸侯慑服权非轻也秦二世宿军无用之地连兵于边陲力非弱也结怨匈奴絓祸于越势非寡也及其威尽势极闾巷之人为敌国咎生穷武之不知足甘得之心不息也髙祖有天下三边外畔大国之王虽称藩辅臣节未尽会髙祖厌苦军事亦有萧张之谋故偃武一休息羁縻不备歴至孝文即位将军陈武等议曰南越朝鲜自全秦时内属为臣子后且拥兵阻阸选蠕观望髙祖时天下新定人民小安未可复兴兵今陛下仁惠抚百姓恩泽加海内宜及士民乐用征讨逆党以一封疆孝文曰朕能任衣冠念不到此惠吕氏之乱功臣宗室共不羞耻误居正位当战战栗栗恐事之不终且兵凶器虽克所愿动亦耗病谓百姓逺方何又先帝知劳民不可烦故不以为意朕岂自谓能今匈奴内侵军吏无功边民父子荷兵日乆朕常为动心伤痛无日忘之今未能销距愿且坚边设候结和通使休宁北陲为功多矣且无议军故百姓无内外之繇得息肩于田亩天下殷富粟至十余钱鸣鸡吠狗烟火万里可谓和乐者乎  

太史公曰文帝时惠天下新去汤火人民乐业因其欲然能不扰乱故百姓遂安自年六七十翁亦未尝至市井游敖嬉戏如小儿状孔子所称有德君子者邪书曰七正二十八舍律厯天所以通五行八正之气天所以成孰万物也舍者日月所舍舍者舒气也不周风居西北主杀生东壁居不周风东主辟生气而东之至于营室营室者主营胎阳气而产之东至于危危垝也言阳气之危垝故曰危十月也律中应钟应钟者阳气之应不用事也其于十二子为亥亥者该也言阳气藏于下故该也广莫风居北方广莫者言阳气在下阴莫阳广大也故曰广莫东至于虚虚者能实能虚言阳气冬则宛藏于虚日冬至则一阴下藏一阳上舒故曰虚东至于须女言万物变动其所阴阳气未相离尚相如胥也故曰须女十一月也律中黄锺黄锺者阳气踵黄泉而出也其于十二子为子子者滋也滋者言万物滋于下也其于十母为壬癸壬之为言任也言阳气任养万物于下也癸之为言揆也言万物可揆度故曰癸东至牵牛牵牛者言阳气牵引万物出之也牛者冒也言地虽冻能冒而生也牛者耕植种万物也东至于建星建星者建诸生也十二月律中大吕大吕者其于十二子为丑丑者纽也言阳气在上未降万物厄纽未敢出条风居东北主出万物条之言条治万物而出之故曰条风南至于箕箕者言万物根棋故曰箕正月也律中泰簇泰簇者言万物簇生也故曰泰簇其于十二子为寅寅言万物始生螾然也故曰寅南至于尾言万物始生如尾也南至于心言万物始生有华心也南至于房房者言万物门户也至于门则出矣明庶风居东方明庶者明众物尽出也二月也律中夹锺夹锺者言阴阳相夹厕也其于十二子为夘夘之为言茂也言万物茂也其于十母为甲乙甲者言万物剖符甲而出也乙者言万物生轧轧也南至于氐氐者言万物皆至也南至于亢亢者言万物亢见也南至于角角者言万物皆有枝格如角也三月也律中姑洗姑洗者言万物洗生其于十二子为辰辰者言万物之蜄也清明风居东南维主风吹万物而西之轸轸者言万物益大而轸轸然西至于翼翼者言万物皆有羽翼也四月也律中仲吕仲吕者言万物尽旅而西行也其于十二子为巳巳者言阳气之已尽也西至于七星七星者阳数成于七故曰七星西至于张张者言万物皆张也西至于注注者言万物之始衰阳气下注故曰注五月也律中蕤宾蕤宾者言阴气幼少故曰蕤痿阳不用事故曰宾景风居南方景者言阳气道竟故曰景风其于十二子为午午者阴阳交故曰午其于十母为丙丁丙者言阳道着明故曰丙丁者言万物之丁壮也故曰丁西至于弧弧者言万物之吴落且就死也西至于狼狼者言万物可度量断万物故曰狼凉风居西南维主地地者沈夺万物气也六月也律中林锺林锺者言万物就死气林林然其于十二子为未未者言万物皆成有滋味也北至于罚罚者言万物气夺可伐也北至于参参言万物可参也故曰参七月也律中夷则夷则言阴气之贼万物也其于十二子为申申者言阴用事申贼万物故曰申北至于浊浊者触也言万物皆触死也故曰浊北至于留留者言阳气之稽留也故曰留八月也律中南吕南吕者言阳气之旅入藏也其于十二子为酉酉者言万物之老也故曰酉阊阖风居西方阊者倡也阖者藏也言阳气道万物阖黄泉也其于十母为庚辛庚者言阴气庚万物故曰庚辛者言万物之辛生故曰辛北至于胃胃者言阳气就藏皆胃胃也北至于娄娄者呼万物且内之也北至于奎奎者主毒螫杀万物也奎而藏之九月也律中无射无射者阴气盛用事阳气无余也故曰无射其于十二子为戌戌者言万物尽灭故曰戌术曰以下生者倍其实三其法以上生者四其实三其法上九商八羽七角六宫五征九置一而九三之以为法实如法得长一寸凡得九寸命曰黄锺之宫故曰音始于宫穷于角数始于一终于十成于三气始于冬至周而复生神生于无形成于有形然后数形而成声故曰神使气气就形形理如类有可类或未形而未类或同形而同类类而可班类而可识圣人知天地识之别故从有以至未有以得细若气微若声然圣人因神而存之虽妙必効情核其华道者明矣非有圣心以乘聪明孰能存天地之神而成形之情哉神者物受之而不能知及其去来故圣人畏而欲存之唯欲存之神之亦存其欲存之者故莫贵焉  

太史公曰故璇玑玉衡以齐七政即天地二十八宿十母十二子锺律调自上古建律运厯造曰度可据而度也合符节通道徳即从斯之谓也  

厯书【`司马迁`】  

太史公曰神农以前尚矣盖黄帝考定星厯建立五行起消息正闰余于是有天地神祗物类之官是谓五官各司其序不相乱也民是以能有信神是以能有明德民神异业敬而不渎故神降之嘉生民以物享灾祸不生所求不匮少皥氏之衰也九黎乱徳民神杂扰不可放物祸菑荐至莫尽其气颛顼受之乃命南正重司天以属神命火正黎司地以属民使复旧常无相侵渎其后三苖服九黎之徳故二官咸废所职而闰余乖次孟陬殄灭摄提无纪厯数失序尧复遂重黎之后不忘旧者使复典之而立羲和之官明时正度则阴阳调风雨节茂气至民无夭疫年耆禅舜申戒文祖云天之厯数在尔躬舜亦以命禹由是观之王者所重也夏正以正月殷正以十二月周正以十一月盖三王之正若循环穷则反本天下有道则不失纪序无道则正朔不行于诸侯幽厉之后周室微陪臣执政史不记时君不告朔故畴人子弟分散或在诸夏或在夷狄是以其禨祥废而不统周襄王二十六年闰三月而春秋非之先王之正时也履端于始举正于中归邪于终履端于始序则不愆举正于中民则不惑归邪于终事则不悖其后战国并争在于强国禽敌救急解纷而已岂遑念斯哉是时独有邹衍明于五徳之传而散消息之分以显诸侯而亦因秦灭六国兵戎极烦又升至尊之日浅未暇遑也而亦颇推五胜而自以为获水徳之瑞更名河曰德水而正以十月色尚黒然厯度闰余未能睹其眞也汉兴髙祖曰北畤待我而起亦自以为获水徳之瑞虽明习厯及张苍时咸以为然是时天下初定方纲纪大基高后女主皆未遑故袭秦正朔服色至孝文时鲁人公孙臣以终始五德上书言汉得土德宜更元改正朔易服色当有瑞瑞黄龙见事下丞相张苍张苍亦学律厯以为非是罢之其后黄龙见成纪张苍自黜所欲论著不成而新垣平以望气见颇言正厯服色事贵幸后作乱故孝文帝废不复问至今上即位招致方士唐都分其天部而巴落下闳运算转厯然后日辰之度与夏正同乃改元更官号封泰山因诏御史曰乃者有司言星度之未定也广延宣问以理星度未能詹也盖闻昔者黄帝合而不死名察度验定清浊起五部建气物分数然盖尚矣书缺乐弛朕甚闵焉朕唯未能循明也紬绩日分率应水德之胜今日顺夏至黄锺为宫林锺为征太簇为商南吕为羽姑洗为角自是以后气复正羽声复清名复正变以至子日当冬至则阴阳离合之道行焉十一月甲子朔旦冬至已詹其更以七年为太初元年年名焉逢摄提格月名毕聚日得甲子夜半朔旦冬至  

## 文章辨体彚选卷六百十七

（明）贺复征 编  

○书志二  

天官书【`汉司马迁`】  

中宫天极星其一明者太一常居也旁三星三公或曰子属后句四星末大星正妃余三星后宫之属也环之匡卫十二星藩臣皆曰紫宫前列直斗口三星随北端兑若见若不曰阴德或曰天一紫宫左三星曰天枪右五星曰天棓后六星絶汉抵营室曰阁道北斗七星所谓璇玑玉衡以齐七政杓携龙角衡殷南斗魁枕参首用昏建者杓杓自华以西南夜半建者衡衡殷中州河济之间平旦建者魁魁海岱以东北也斗为帝车运于中央临制四乡分阴阳建四时均五行移节度定诸纪皆系于斗斗魁戴匡六星曰文昌宫一曰上将二曰次将三曰贵相四曰司命五曰司中六曰司禄在斗魁中贵人之牢魁下六星两两相比者名曰三能三能色齐君臣和不齐为乖戾辅星明近辅臣亲强斥小疏弱杓端有两星一内为矛招摇一外为盾天锋有句圜十五星属杓曰贱人之牢其牢中星实则囚多虚则开出天一枪棓矛盾动摇角大兵起  

东宫苍龙房心心为明堂大星天王前后星子属不欲直直则天王失计房为府曰天驷其阴右骖旁有两星曰衿北一星曰舝东北曲十二星曰旗旗中四星曰天市中六星曰市楼市中星众者实其虚则耗房南众星曰骑官左角李右角将大角者天王帝廷其两旁各有三星鼎足句之曰摄提摄提者直斗杓所指以建时节故曰摄提格亢为疏庙主疾其南北两大星曰南门氐为天根主疫尾为九子曰君臣斥絶不和箕为敖客曰口舌火犯守角则有战房心王者恶之也  

南宫朱鸟权衡衡太微三光之廷匡卫十二星藩臣西将东相南四星执法中端门门左右掖门门内六星诸侯其内五星五帝坐后聚一十五星蔚然曰郎位傍一大星将位也月五星顺入轨道司其出所守天子所诛也其逆入若不轨道以所犯命之中坐成形皆羣下从谋也金火尤甚廷藩西有隋星五曰少微士大夫权轩辕轩辕黄龙体前大星女主象旁小星御者后宫属月五星守犯者如衡占东井为水事其西曲曰钺钺北北河南南河两河天阙间为关梁舆鬼鬼祠事中白者为质火守南北河兵起谷不登故德成衡观成潢伤成钺祸成井诛成质栁为鸟注主木草七星颈为员官主急事张素为厨主觞客翼为羽翮主逺客轸为车主风其旁有一小星曰长沙星星不欲明明与四星等若五星入轸星中兵大起轸南众星曰天库楼库有五车车星角若益众及不具无处车马  

西宫咸池曰天五潢五潢五帝车舍火入旱金兵水水中有三柱柱不具兵起奎曰封豕为沟渎娄为聚众胃为天仓其南众星曰廥积昴曰髦头胡星也为白衣惠毕曰罕车为边兵主弋猎其大星旁小星为附耳附耳摇动有谗乱臣在侧昴毕间为天街其阴阴国阳阳国参为白虎三星直者是为衡石下有三星兑曰罚为斩艾事其外四星左右肩股也小三星隅置曰觜觹为虎首主葆旅事其南有四星曰天厕厕下一星曰天矢矢黄则吉青白黒凶其西有句曲九星三处罗一曰天旗二曰天苑三曰九游其东有大星曰狼狼角变色多盗贼下有四星曰弧直狼狼北地有大星曰南极老人老人见治安不见兵起常以秋分时侯之于南郊附耳入毕中兵起  

北宫玄武虚危危为盖屋虚为哭泣之事其南有众星曰羽林天军军西为垒或曰钺旁有一大星为北落北落若微亡军星动角益希及五星犯北落入军军起火金水尢甚火军忧水患木土军吉危东六星两两相比曰司空营室为清庙曰离宫阁道汉中四星曰天驷旁一星曰王良王良策马车骑满野旁有八星絶汉曰天潢尺潢旁江星江星动人渉水杵臼四星在危南匏瓜有青黒星守之鱼盐贵南斗为庙其北建星建星者旗也牵牛为牺牲其北河鼓河鼓大星上将左右左右将婺女其北织女织女天女孙也  

察日月之行以揆歳星顺逆曰东方木主春日甲乙义失者罚出歳星歳星嬴缩以其舍命国所在国不可伐可以罚人其趋舍而前曰嬴退舍曰缩嬴其国有兵不复缩其国有忧将亡国倾败其所在五星皆从而聚于一舍其下之国可以义致天下以摄提格歳歳阴左行在寅歳星右转居丑正月与斗牵牛晨出东方名曰监德色苍苍有光其失次有应见栁歳早水晩旱歳星出东行十二度百日而止反逆行逆行八度百日复东行歳行三十度十六分度之七率目行十二分度之一十二歳而周天出常东方以晨入于西方用昏单阏歳歳阴在夘星居子以二月与婺女虚危晨出曰降入大有光其失次有应见张名曰降入其歳大水执徐歳歳阴在辰星居亥以三月居与营室东壁晨出曰青章青青甚章其失次有应见轸曰青章歳早旱晩水大荒骆歳歳阴在巳星居戌以四月与奎娄胃昴晨出曰跰踵熊熊赤色有光其失次有应见亢敦牂歳歳阴在午星居酉以五月与胃昴毕晨出曰开明炎炎有光偃兵唯利公王不利治兵其失次有应见房歳早旱晩水叶洽歳歳阴在未星居申以六月与觜觹参晨出曰长列昭昭有光利行兵其失次有应见箕涒滩歳歳阴在申星居未以七月与东井舆鬼晨出曰大音昭昭白其失次有应见牵牛作鄂歳歳阴在酉星居午以八月与栁七星张晨出曰为长王作作有芒国其昌熟谷其失次有应见危曰大章有旱而昌有女丧民疾阉茂歳歳阴在戌星居巳以九月与翼轸晨出曰天睢白色大明其失次有应见东壁歳水女丧大渊献歳歳阴在亥星居辰以十月与角亢晨出曰大章苍苍然星若跃而阴出旦是谓正平起师旅其率必武其国有德将有四海其失次有应见娄困敦歳歳阴在子星居夘以十一月与氐房心晨出曰天泉玄色甚明江池其昌不利起兵其失次有应在昴赤奋若歳歳阴在丑星居寅以十二月与尾箕晨出曰天皓黫然黒色甚明其失次有应见参当居不居居之又左右摇未当去去之与他星会其国凶所居久国有德厚其角动乍小乍大若色数变人主有忧其失次舍以下进而东北三月生天棓长四尺末兑进而东南三月生慧星长二丈类彗星退而西北三月生天枪长四丈未兑退而西南三月生天枪长数丈两头兑谨视其所见之国不可举事用兵其出如浮如沈其国有土功如沈如浮其野亡色赤而有角其所居国昌迎角而战者不胜星色赤黄而沈所居野大穰色青白而赤灰所居野有忧歳星入月其野有逐相与太白斗其野有破军歳星一曰摄提曰重华曰应星曰纪星营室为清庙歳星庙也  

察刚气以处荧惑曰南方火主夏日丙丁礼失罚出荧惑荧惑失行是也出则有兵入则兵散以其舍命国荧惑荧惑为勃乱残贼疾丧饥兵反道二舍以上居之三月有殃五月受兵七月半亡地九月大半亡地因与俱出入国絶祀居之殃还至虽大当小乆而至当小反大其南为丈夫北为女子丧若角动绕环之及乍前乍后左右殃益大与他星斗光相逮为害不相逮不害五星皆从而聚于一舍其下国可以礼致天下法出东行十六舍而止逆行二舍六旬复东行自所止数十舍十月而入西方伏行五月出东方其出西方曰反明主命者恶之东行急一日行一度半其行东西南北疾也兵各聚其下用战顺之胜逆之败荧惑从太白军忧离之军却出太白阴有分军行其阳有偏将战当其行太白逮之破军杀将其入守犯太微轩辕营室主命恶之心为明堂荧惑庙也谨候此  

厯斗之惠以定塡星之位曰中央土主季夏日戊巳黄帝主德女主象也歳塡一宿其所居国吉未当居而居若巳去而复还还居之其国得土不乃得女若当居而不居既巳居之又西东去其国失土不乃失女不可举事用兵其居乆其国福厚易福薄其一名曰地侯主歳歳行十二度百十二分度之五日行二十八分度之一二十八歳周天其所居五星皆从而聚于一舍其下之国可重致天下礼德义杀刑尽失而塡星乃为之动揺嬴为王不宁其缩有军不复塡星其色黄九芒音曰黄锺宫其失次上二三宿曰嬴有主命不成不乃大水失次下二三宿曰缩有后戚其歳不复不乃天裂若地动斗为文太室塡星庙天子之星也木星与土合为内乱饥主勿用战败水则变谋而更事火为旱金为白衣会若水金在南曰牝牡年榖熟金在北歳偏无火与水合为焠与金合为铄为丧皆不可举事用兵大败土为忧主孽卿大饥战败为北军军困举事大败土与水合穰而拥阏有覆军其国不可举事出亡地入得地金为疾为内兵亡地三星若合其宿地国外内有兵与丧改立公王四星合兵丧并起君子忧小人流五星合是谓易行有德受庆改立大人奄有四方子孙蕃昌无德受殃若亡五星皆大其事亦大皆小事亦小蚤出者为嬴嬴者为客晩出者为缩缩者为主人必有天应见于杓星同舍为合相凌为斗七寸以内必之矣五星色白圜为丧旱赤圜则中不平为兵青圜为忧水黒圜为疾多死黄圜则吉赤角犯我城黄角地之争白角哭泣之声青角有兵忧黒角则水意行穷兵之所终五星同色天下偃兵百姓宁昌春风秋雨冬寒夏暑动揺常以此塡星出百二十日而逆西行西行百二十日反东行见三百三十日而入入三十日复出东方太歳在甲寅鎭星在东壁故在营室  

察日行以处位太白曰西方秋司兵月行及天矢日庚辛主杀杀失者罚出太白太白失行以其舍命国其出行十八舍二百四十日而入入东方伏行十一舍百三十日其入西方伏行三舍十六日而出当出不出当入不入是谓失舍不有破军必有国君之簒其纪上元以摄提格之歳与营室晨出东方至角而入与营室夕出西方至角而入与角晨出入毕与角夕出入毕与毕晨出入箕与毕夕出入箕与箕晨出入栁与箕夕出入栁与栁晨出入营室与栁夕出入营室凡出入东西各五为八歳二百二十日复与营室晨出东方其大率歳一周天其始出东方行迟率日半度一百二十日必逆行一二舍上极而反东行行日一度半一百二十日入其庳近日曰明星柔髙逺日曰大嚣刚其始出西行疾率日一度半百二十日上极而行迟日半度百二十日旦入必逆行一二舍而入其庳近日曰太白柔髙逺日曰大相刚出以辰戌入以丑未当出不出未当入而入天下偃兵兵在外入未当出而出当入而不入天下起兵有破国其当期出也其国昌其出东为东入东为北方出西为西入西为南方所居乆其乡利疾其乡凶出西逆行至东正西国吉出东至西正东国吉其出不经天经天天下革政小以角动兵起始出大后小兵弱出小后大兵强出高用兵深吉浅凶庳浅吉深凶日方南金居其南日方北金居其北曰嬴侯王不宁用兵进吉退凶日方南金居其北日方北金居其南曰缩侯王有忧用兵退吉进凶用兵象太白太白行疾疾行迟迟行角敢战动摇躁躁国以静静顺角所指吉反之皆凶出则出兵入则入兵赤角有战白角有丧黒圜角忧有水事青圜小角忧有木事黄圜和角有土事有年其巳出三日而复有微入入三日乃复盛出是谓耎其下国有军败将北其巳入三日又复微出出三日而复盛入其下国有忧师有粮食兵革遗人用之卒虽众将为人虏其出西失行外国败其出东失行中国败其色大圜黄滜可为好事其圜大赤兵盛不战太白白比狼赤比心黄比参左肩苍比参右肩黒比奎大星五星皆从太白而聚乎一舍其下之国可以兵从天下居实有得也居虚无得也行胜色色胜位有位胜无位有色胜无色行得尽胜之出而留桑榆间疾其下国上而疾未尽其曰过参天疾其对国上复下下复上有反将其入月将僇金木星合光其下战不合兵虽起而不斗合相毁野有破军出西方昏而出阴阴兵强暮食出小弱夜半出中弱鸡鸣出大弱是谓阴陷于阳其在东方乘明而出阳阳兵之强鸡鸣出小弱夜半出中弱昏出大弱是谓阳陷于阴太白伏也以出兵兵有殃其出夘南南胜北方出夘北北胜南方正在夘东国利出酉北北胜南方出酉南南胜北方正在酉西国胜其与列星相犯小战五星太战其相犯太白出其南南国败出其北北国败行疾武不行文色白五芒出蚤为月蚀晩为天矢及彗星将发其国出东为徳举事左之迎之吉出西为刑举事右之背之吉反之皆凶太白光见景战胜昼见而经天是谓争明强国弱小国强女主昌亢为疏庙太白庙也太白大臣也其号上公其它名殷星太正营星观星宫星明星大衰大泽终星大相天浩序星月纬大司马位谨候此  

察日辰之会以治辰星之位曰北方水太阴之精主冬日壬癸刑失者罚出辰星以其宿命国是正四时仲春春分夕出郊奎娄胃东五舍为齐仲夏夏至夕出郊东井舆鬼栁东七舍为楚仲秋秋分夕出郊角亢氐房东四舍为汉仲冬冬至晨出郊东方舆尾箕斗牵牛俱西为中国其出入常以辰戌丑未其蚤为月蚀晩为彗星及天矢其时宜效不效为失追兵在外不战一时不出其时不和四时不出天下大饥其当效而出也色白为旱黄为五榖熟赤为兵黒为水出东方大而白有兵于外解常在东方其赤中国胜其西而赤外国利无兵于外而赤兵起其与太白俱出东方皆赤而角外国大败中国胜其与太白俱出西方皆赤而角外国利五星分天之中积于东方中国利积于西方外国用者利五星皆从辰星而聚于一舍其所舍之国可以法致天下辰星不出太白为客其出太白为主出而与太白不相从野虽有军不战出东方太白出西方若出西方太白出东方为格野虽有兵不战失其时而出为当寒反温当温反寒当出不出是谓击卒兵大起其入太白中而上出破军杀将客军胜下出客亡地辰星来抵太白太白不去将死正旗上出破军杀将客胜下出客亡地视旗所指以命破军其绕环太白若与斗大战客胜免过太白间可椷劔小战客胜免居太白前军罢出太白左小战摩太白有数万人战主人吏死出太白右去三尺军急约战青角兵忧黒角水赤行穷兵之所终免七命曰小正辰星天欃安周星细爽能星钩星其色黄而小出而易处天下之文变而不善矣免五色青圜忧白圜丧赤圜中不平黒圜吉赤角犯我城黄角地之争白角号泣之声其出东方行四舍四十八日其数二十日而反入于东方其出西方行四舍四十八日其数二十日而反入于西方其一候之营室角毕箕栁出房心间地动辰星之色春青黄夏赤白秋青白而歳熟冬黄而不明即变其色其时不昌春不见大风秋则不实夏不见有六十日之旱月蚀秋不见有兵春则不生冬不见阴雨六十日有流邑夏则不长  

角亢氐充州房心豫州尾箕幽州斗江湖牵牛婺女扬州虚危青州营室至东壁并州奎娄胃徐州昴毕冀州觜觹参益州东井舆鬼雍州栁七星张三河翼轸荆州七星为员官辰星庙蛮夷星也  

两军相当日晕晕等力钧厚长大有胜薄短小无胜重抱大破无抱为和背不和为分离相去直为自立立侯王指晕若曰杀将负且戴有喜圜在中中胜在外外胜青外赤中以和相去赤外青中以恶相去气晕先至而后去居军胜先至先去前利后病后至后去前病后利后至先去前后皆病居军不胜见而去其发疾虽胜无功见半日以上功大白虹屈短上下兑有者下大流血日晕制胜近期三十日逺期六十日其食食所不利复生生所利而食益尽为主位以其直及日所宿加以日时用命其国也  

月行中道安宁和平阴间多水阴事外北三尺阴星北三尺太阴大水兵阳间骄恣阳星多暴狱太阳大旱丧也角天门十月为四月十一月为五月十二月为六月水发近三尺逺五尺犯四辅辅臣诛行南北河以阴阳言旱水兵丧月蚀歳星其宿地饥若亡荧惑也乱塡星也下犯上太白也强国以战败辰星也女乱食大角主命者恶之心则为内贼乱也列星其宿地忧月食始日五月者六六月者五五月复六六月者一而五月者五凡五百一十三月而复始故月蚀常也日蚀为不臧也甲乙四海之外日月不占丙丁江淮海岱也戊巳中州河济也庚辛华山以西壬癸恒山以北日蚀国君月蚀将相当之  

国皇星大而赤状类南极所出其下起兵兵强其冲不利  

昭明星大而白无角乍上乍下所出国起兵多变  

五残星出正东东方之野其星状类辰星去地可六丈大  

贼星出正南南方之野星去地可六丈大而赤数动有光  

司危星出正西西方之野星去地可六丈大而白类太白  

狱汉星出正北北方之野星去地可六丈大而赤数动察之中青此四野星所出出非其方其下有兵冲不利四塡星所出四隅去地可四丈  

地维咸光亦出四隅去地可三丈若月始出所见下有乱乱者亡有徳者昌  

烛星状如太白其出也不行见则灭所烛者城邑乱如星非星如云非云命曰归邪归邪出必有归国者  

星者金之散气本曰火星众则吉少则凶汉者亦金之散气其本曰水汉星多多水少则旱其大经也  

天鼓有音如雷非雷音在地而下及地其所徃者兵发其下  

天狗状如大奔星有声其下止地类狗所堕及炎火望之如火光炎炎冲天其下圜如数顷田处上兑者则有黄色千里破军杀将  

格泽星者如炎火之状黄白起地而上下大上兑其见也不种而获不有土功必有大害  

蚩尤之旗类彗而后曲象旗见则王者征伐四方  

旬始出于北斗旁状如雄鸡其怒青黒象伏鳖  

枉矢类大流星虵行而仓黒望之如有毛羽然  

长庚如一匹布着天此星见兵起  

星坠至地则石也河济之间时有坠星  

天精而见景星景星者徳星也其状无常出于有道之国  

凡望云气仰而望之三四百里平望在桑榆上余二千里登高而望之下属地者三千里云气有兽居上者胜自华以南气下黒上赤嵩髙三河之郊气正赤恒山之北气下黒上青勃碣海岱之间气皆黒江淮之间气皆白徒气白土功气黄车气乍高乍下徃徃而聚骑气卑而布卒气搏前卑而后高者疾前方而高后兑而卑者郄其气平者其行徐前高而后卑者不止而反气相遇者卑胜高兑胜方气来卑而循车通者不过三四日去之五六里见气来高七八尺者不过五六日去之十余里见气来髙丈余二丈者不过三四十日去之  

五六十里见稍云精白者其将悍其士怯其大根而前絶逺者当战青白其前低者战胜其前赤而仰者战不胜阵云如立垣杼云类杼轴云搏两端兑杓云如绳者居前亘天其半半天其蛪者类阙旗故钩云句曲诸此云见以五色合占而泽搏密其见动人乃有占兵必起合斗其直王朔所候决于日旁日旁云气人主象皆如其形以占故北夷之气如羣畜穹闾南夷之气类舟舩幡旗大水处败军场破国之虚下有积钱金寳之上皆有气不可不察海旁蜃气象楼台广野气成宫阙然云气各象其山川人民所聚积故候息耗者入国邑视封疆田畴之正治城郭室屋门户之润泽次至车服畜产精华实息者吉虚耗者凶若烟非烟若云非云郁郁纷纷萧索纶囷是谓卿云卿云见喜气也若雾非雾衣冠而不濡见则其域被甲而趋天雷电虾虹辟歴夜明者阳气之动者也春夏则发秋冬则藏故候者无不司之天开县物地动坼絶山崩及徙川塞溪垘水澹泽渇地长见象城郭门闾闺臬枯藁宫庙邸第人民所次謡俗车服观民饮食五谷草木观其所属仓府廐库四通之路六畜禽兽所产去就鱼鳖鸟鼠观其所处鬼哭若呼其人逢俉化言诚然  

凡候歳美恶谨候歳始歳始或冬至日产气始萌腊明日人众卒歳一会饮食发阳气故日初歳正月旦王者歳首立春日四时之卒始也四始者候之日而汉魏鲜集腊明正月旦决八风风从南方来大旱西南小旱西方有兵西北戎菽为小雨趣兵北方为中歳东北为上歳东方大水东南民有疾疫歳恶故八风各与其冲对课多者为胜多胜少久胜亟疾胜徐旦至食为麦食至日昳为稷昳至餔为黍餔至下铺为菽下铺至日入为麻欲终日有雨有云有风有日日当其时者深而多实无云有风日当其时浅而多实有云风无日当其时深而少实有日无云不风当其时者稼有败如食顷小败熟五斗米顷大败则风复起有云其稼复起各以其时用云色占种其所宜其雨雪若寒歳恶是日光明听都邑人民之声声宫则歳善吉商则有兵征旱羽水角歳恶或从正月旦比数雨率日食一升至七升而极过之不占数至十二日日直其月占水旱为其环城千里内占则其为天下候竟正月月所离列宿日风云占其国然必察太歳所在在金穰水毁木饥火旱此其大经也正月上甲风从东方宜蚕风从西方若旦黄云恶冬至短极县土炭炭动鹿解角兰根出泉出跃略以知日至要决晷景歳星所在五谷逢昌其对为冲歳乃有殃  

太史公曰自初生民以来世主曷尝不歴日月星辰及至五家三代绍而明之内冠带外夷狄分中国为十有二州仰则观象于天俯则法类于地天则有日月地则有阴阳天有五星地有五行天则有列宿地则有州域三光者阴阳之精气本在地而圣人统理之幽厉以徃尚矣所见天变皆国殊窟穴家占物怪以合时应其文图籍禨祥不法是以孔子论六经纪异而说不书至天道命不传传其人不待告告非其人虽言不着昔之传天数者高辛之前重黎于唐虞羲和有夏昆吾殷商巫咸周室史佚苌弘于宋子韦郑则禆灶在齐甘公楚唐昧赵尹皋魏石申夫天运三十歳一小变百年中变五百载大变三大变一纪三纪而大备此其大数也为国者必贵三五上下各千歳然后天人之际续备太史公推古天变未有可考于今者盖略以春秋二百四十二年之间日蚀三十六彗星三见宋襄公时星陨如雨天子微诸侯力政五霸代兴更为主命自是之后众暴寡大并小秦楚吴越夷狄也为强伯田氏簒齐三家分晋并为战国争于攻取兵革更起城邑数屠因以饥馑疾疫焦苦臣主共忧患其察禨祥候星气尤急近世十二诸侯七国相王言从衡者继踵而皋唐甘石因时务论其书传故其占验凌杂米盐二十八舍主十二州斗秉兼之所从来乆矣秦之强也候在太白占于狼弧吴楚之强候在荧惑占于鸟衡燕齐之强候在辰星占于虚危宋郑之强候在歳星占于房心晋之强亦候在辰星占于参罚及秦并吞三晋燕代自河山以南者中国中国于四海内则在东南为阳阳则日歳星荧惑塡星占于街南毕主之其西北则胡貉月氏诸衣旃裘引弓之民为阴阴则月太白辰星占于街北昴主之故中国山川东北流其维首在陇蜀尾没于勃碣是以秦晋好用兵复占太白太白主中国而胡貉数侵掠独占辰星辰星出入躁疾常主夷狄其大经也此更为客主人荧惑为孛外则理兵内则理政故曰虽有明天子必视荧惑所在诸侯更强时菑异记无可录者秦始皇之时十五年彗星四见久者八十日长或竟天其后秦遂以兵灭六王并中国外攘四夷死人如乱麻因以张楚并起三十年之间兵相骀藉不可胜数自蚩尤以来未尝若斯也项羽救巨鹿枉矢西流山东遂合从诸侯西坑秦人诛屠咸阳汉之兴五星聚于东井平城之围月晕参毕七重诸吕作乱日蚀昼晦吴楚七国叛逆彗星数丈天狗过梁野及兵起遂伏尸流血其下元光元狩蚩尤之旗再见长则半天其后京师师四出诛夷狄者数十年而伐胡尤甚越之亡荧惑守斗朝鲜之拔星茀于河戒兵征大宛星茀招揺此其荦荦大者若至委曲小变不可胜道繇是观之未有不先形见而应随之者也夫自汉之为天数者星则唐都气则王朔占歳则魏鲜故甘石厯五星法唯独荧惑有反逆行逆行所守及他星逆行日月薄蚀皆以为占余观史记考行事百年之中五星无出而不反逆行反逆行尝盛大而变色日月薄蚀行南北有时此其大度也故紫宫房心权衡咸池虚危列宿部星此天之五官坐位也为经不移徙大小有差阔狭有常水火金木塡星此五星者天之五佐为经纬见伏有时所过行嬴缩有度日变修德月变省刑星变结和凡天变过度乃占国君强大有徳者昌弱小饰诈者亡大上修徳其次修政其次修救其次修穰正下无之夫常星之变希见而三光之占亟用日月晕适云风此天之客气其发见亦有大运然其与政事俯仰最近大人之符此五者天之感动为天数者必通三五终始古今深观时变察其精粗则天官备矣  

苍帝行德天门为之开  

赤帝行徳天牢为之空  

黄帝行德天矢为之起风从西北来必以庚辛一秋中五至大赦三至小赦  

白帝行徳以正月二十日二十一日月晕围常大赦载谓有太阳也一曰白帝行徳毕昴为之围围三暮徳乃成不三暮及围不合徳不成二曰以辰围不出其旬  

黒帝行徳天关为之动  

天行德天子更立年不徳风雨破石三能三衡者天廷也客星出天廷有竒令  

## 文章辨体彚选卷六百十八

（明）贺复征 编  

○书志三  

封禅书【`汉司马迁`】  

自古受命帝王曷尝不封禅盖有无其应而用事者矣未有睹符瑞见而不臻乎泰山者也虽受命而功不至至梁父矣而徳不洽洽矣而日有不暇给是以即事用希传曰三年不为礼礼必废三年不为乐乐必壊每世之隆则封禅答焉及衰而息厥旷逺者千有余载近者数百载故其仪阙然湮灭其详不可得而记闻云尚书曰舜在璇玑玉衡以齐七政遂类于上帝禋于六宗望山川徧羣神辑五瑞择吉月日见四岳诸牧还瑞歳二月东巡狩至于岱宗岱宗泰山也柴望秩于山川遂觐东后东后者诸侯也合时月正日同律度量衡修五礼五玉三帛二牲一死贽五月巡狩至南岳南岳衡山也八月巡狩至西岳西岳华山也十一月廵狩至北岳北岳恒山也皆如岱宗之礼中岳嵩髙也五载一巡狩禹遵之后十四世至帝孔甲淫徳好神神渎二龙去之其后三世汤伐桀欲迁夏社不可作夏社后八世至帝太戊有桑谷生于廷一暮大拱惧伊陟曰妖不胜徳太戊修徳桑谷死伊陟赞巫咸巫咸之兴自此始后十四世帝武丁得傅说为相殷复兴焉称髙宗有雉登鼎耳雊武丁惧祖巳曰修徳武丁从之位以永宁后五世帝武乙慢神而震死后三世帝纣淫乱武王伐之由此观之始未尝不肃祗后稍怠慢也周官曰冬日至祀天于南郊迎长日之至夏日至祭地祗皆用乐舞而神乃可得而礼也天子祭天下名山大川五岳视三公四渎视诸侯诸侯祭其疆内名山大川四渎者江河淮济也天子曰明堂辟雍诸侯曰泮宫周公既相成王郊祀后稷以配天宗祀文王于明堂以配上帝自禹兴而修社祀后稷稼穑故有稷祠郊社所从来尚矣自周克殷后十四世世益衰礼乐废诸侯恣行而幽王为犬戎所败周东徙雒邑秦襄公攻戎救周始列为诸侯秦襄公既侯居西垂自以为主少皥之神作西畤祠白帝其牲用駵驹黄牛羝羊各一云其后十六年秦文公东猎汧渭之间卜居之而吉文公梦黄虵自天下属地其口止于鄜衍文公问于史敦敦曰此上帝之征君其祠之于是作鄜畤用三牲郊祭白帝焉自未作鄜畤也而雍旁故有吴阳武畤雍东有好畤皆废无祠或曰自古以雍州积高神明之隩故立畤郊上帝诸神祠皆聚云盖黄帝时尝用事虽晩周亦郊焉其语不经见搢绅者不道作鄜畤后九年文公获若石云于陈仓北阪城祠之其神或歳不至或歳数来来也常以夜光辉若流星从东南来集于祠城则若雄鸡其声殷云野鸡夜雊以一牢祠命曰陈寳作鄜畤后七十八年秦徳公既立卜居雍后子孙饮马于河遂都雍雍之诸祠自此兴用三百牢于鄜畤作伏祠磔狗邑四门以御蛊菑徳公立二年卒其后六年秦宣公作密畤于渭南祭青帝其后十四年秦缪公立病卧五日不寤寤乃言梦见上帝上帝命缪公平晋乱史书而记藏之府而后世皆曰秦缪公上天秦缪公即位九年齐桓公既霸会诸侯于葵丘而欲封禅管仲曰古者封泰山禅梁父者七十二家而夷吾所记者十有二焉昔无懐氏封泰山禅云云宓羲封泰山禅云云神农封泰山禅云云炎帝封泰山禅云云黄帝封泰山禅亭亭颛顼封泰山禅云云帝俈封泰山禅云云尧封泰山禅云云舜封泰山禅云云禹封泰山禅会稽汤封泰山禅云云周成王封泰山禅社首皆受命然后得封禅桓公曰寡人北伐山戎过孤竹西伐大夏涉流沙束马县车上卑耳之山南伐至召陵登熊耳山以望江汉兵车之会三而乘车之会六九合诸侯一匡天下诸侯莫违我昔三代受命亦何以异乎于是管仲睹桓公不可穷以辞因设之以事曰古之封禅鄗上之黍北里之禾所以为盛江淮之间一茅三脊所以为藉也东海致比目之鱼西海致比翼之鸟然后物有不召而自至者十有五焉今凤凰麒麟不来嘉谷不生而蓬蒿藜莠茂鸱枭数至而欲封禅毋乃不可乎于是桓公乃止是歳秦缪公内晋君夷吾其后三置晋国之君平其乱缪公立三十九年而卒其后百有余年而孔子论述六艺传略言易姓而王封泰山禅乎梁父者七十余王矣其俎豆之礼不章盖难言之或问禘之说孔子曰不知知禘之说其于天下也视其掌诗云纣在位文王受命政不及泰山武王克殷二年天下未宁而崩爰周徳之洽维成王成王之封禅则近之矣及后陪臣执政季氏旅于泰山仲尼讥之是时苌弘以方事周灵王诸侯莫朝周周力少苌弘乃明鬼神事设射狸首狸首者诸侯之不来者依物怪欲以致诸侯诸侯不从而晋人执杀苌弘周人之言方怪者自苌弘其后百余年秦灵公作吴阳上畤祭黄帝作下畤祭炎帝后四十八年周太史儋见秦献公曰秦始与周合合而离五百歳当复合合十七年而霸王出焉栎阳雨金秦献公自以为得金瑞故作畦畤栎阳而祀白帝其后百二十歳而秦灭周周之九鼎入于秦或曰宋太丘社亡而鼎没于泗水彭城下其后百一十五年而秦并天下秦始皇既并天下而帝或曰黄帝得土徳黄龙地螾见夏得木德青龙止于郊草木畅茂殷得金徳银自山溢周得火德有赤乌之符今秦变周水德之时昔秦文公出猎获黒龙此其水徳之瑞于是秦更命河曰徳水以冬十月为年首色上黒度以六为名音上大吕事统上法即帝位三年东巡郡县祠驺峄山颂秦功业于是征从齐鲁之儒生博士七十人至乎泰山下诸儒生或议曰古者封禅为蒲车恶伤山之土石草木扫地而祭席用葅秸言其易遵也始皇闻此议各乖异难施用由此绌儒生而遂除车道上自泰山阳至巓立石颂秦始皇帝徳明其得封也从阴道下禅于梁父其礼颇采太祝之祀雍上帝所用而封藏皆秘之世不得而记也始皇之上泰山中阪遇暴风雨休于大树下诸儒生既绌不得与用于封事之礼闻始皇遇风雨则讥之于是始皇遂东游海上行礼祠名山大川及八神求仙人羡门之属八神将自古而有之或曰太公以来作之齐所以为齐以天齐也其祀絶莫知起时八神一曰天主祠天齐天齐渊水居临菑南郊山下者二曰地主祠泰山梁父盖天好阴祠之必于髙山之下小山之上命曰畤地贵阳祭之必于泽中圆丘云三曰兵主祠蚩尤蚩尤在东平陆监乡齐之西境也四曰阴主祠三山五曰阳主祠之罘六曰月主祠之莱山皆在齐北并勃海七曰日主祠成山成山斗入海最居齐东北隅以迎日出云八曰四时主祠琅邪琅邪在齐东方盖歳之所始皆各用一牢具祠而巫祝所损益珪币杂异焉自齐威宣之时驺子之徒论著终始五徳之运及秦帝而齐人奏之故始皇采用之而宋毋忌正伯侨充尚羡门子高最后皆燕人为方仙道形解销化依于鬼神之事驺衍以阴阳主运显于诸侯而燕齐海上之方士传其术不能通然则怪迂阿谀茍合之徒自此兴不可胜数也自威宣燕昭使人入海求蓬莱方丈瀛洲此三神山者其传在渤海中去人不逺患且至则船风引而去盖尝有至者诸仙人及不死之药皆在焉其物禽兽尽白而黄金银为宫阙未至望之如云及到三神山反居水下临之风辄引去终莫能至云世主莫不甘心焉及至秦始皇并天下至海上则方士言之不可胜数始皇自以为至海上而恐不及矣使人乃赍童男女入海求之船交海中皆以风为解曰未能至望见之焉其明年始皇复游海上至琅琊过恒山从上党归后三年游碣石考入海方士从上郡归后五年始皇南至湘山遂登会稽并海上冀遇海中三神山之竒药不得还至沙丘崩二世元年东巡碣石并海南歴泰山至会稽皆礼祠之而刻勒始皇所立石书傍以章始皇之功徳其秋诸侯畔秦三年而二世弑死始皇封禅之后十二歳秦亡诸儒生疾秦焚诗书诛僇文学百姓怨其法天下畔之皆讹曰始皇上泰山为暴风雨所击不得封禅此岂所谓无其徳而用事者邪昔三代之君皆在河洛之间故嵩髙为中岳而四岳各如其方四渎咸在山东至秦称帝都咸阳则五岳四渎皆并在东方自五帝以至秦轶兴轶衰名山大川或在诸侯或在天子其礼损益世殊不可胜记及秦并天下令祠官所常奉天地名山大川鬼神可得而序也于是自殽以东名山五大川祠二曰太室太室嵩高也恒山泰山会稽湘山水曰济曰淮春以脯酒为歳祠因泮冻秋涸冻冬赛祷祀其牲用牛犊各一牢具珪币各异自华以西名山七名川四曰华山薄山薄山者襄山也岳山岐山吴岳鸿冢渎山渎山蜀之汶山水曰河祠临晋沔祠汉中湫渊祠朝那江水祠蜀亦春秋泮涸祷赛如东方名山川而牲牛犊牢具珪币各异而四大冢鸿岐吴岳皆有尝禾陈寳节来祠其河加有尝醪此皆在雍州之域近天子之都故加车一乘駵驹四灞产长水沣涝泾渭皆非大川以近咸阳尽得比山川祠而无诸加汧洛二渊鸣泽蒲山岳■〈山胥〉山之属为小山川亦皆歳祷赛泮涸祠礼不必同而雍有日月参辰南北斗荧惑太白歳星塡星二十八宿风伯雨师四海九臣十四臣诸布诸严诸逑之属百有余庙西亦有数十祠于湖有周天子祠于下邽有天神沣滈有昭明天子辟池于社亳有三社主之祠寿星祠而雍菅庙亦有社主社主故周之右将军其在秦中最小鬼之神者各以歳时奉祠唯雍四畤上帝为尊其光景动人民唯陈寳故雍四畤春以为歳祷因泮冻秋涸冻冬赛祠五月尝驹及四仲之月祠若月祠陈寳节来一祠春夏用骍秋冬用駵畤驹四匹木禺龙栾车一驷木禺车马一驷各如其帝色黄犊羔各四珪币各有数皆生瘗埋无俎豆之具三年一郊秦以冬十月为歳首故常以十月上宿郊见通权火拜于咸阳之旁而衣上白其用如经祠云西畤畦畤祠如其故上不亲徃诸此祠皆太祝常主以歳时奉祠之至如他名山川诸鬼及八神之属上过则祠去则已郡县逺方神祠者民各自奉祠不领于天子之祝官祝官有秘祝即有菑祥辄祝祠移过于下汉兴髙祖之微时尝杀大蛇有物曰蛇白帝子也而杀者赤帝子高祖初起祷丰枌榆社徇沛为沛公则祠蚩尤衅鼓旗遂以十月至灞上与诸侯平咸阳立为汉王因以十月为年首而色上赤二年东击项籍而还入关问故秦时上帝祠何帝也对曰四帝有白青黄赤帝之祠髙祖曰吾闻天有五帝而有四何也莫知其说于是高祖曰我知之矣乃待我而具五也乃立黒帝祠命曰北畤有司进祠上不亲徃悉召故秦祝官复置太祝太宰如其故仪礼因令县为公社下诏曰吾甚重祠而敬祭今上帝之祭及山川诸神当祠者各以其时礼祠之如故后四歳天下已定诏御史令丰谨治枌榆社常以四时春以羊彘祠之令祝官立蚩尤之祠于长安长安置祠祝官女巫其梁巫祠天地天社天水房中堂上之属晋巫祠五帝东君云中司命巫社巫族人先炊之属秦巫祠社主巫保族累之属荆巫祠堂下巫先司命施糜之属九天巫祠九天皆以歳时祠宫中其河巫祠河于临晋而南山巫祠南山秦中秦中者二世皇帝各有时月其后二歳或曰周兴而邑邰立后稷之祠至今血食天下于是高祖制诏御史其令郡国县立灵星祠常以歳时祠以牛高祖十年春有司请令县常以春三月及时腊祠社稷以羊豕民里社各自财以祠制曰可其后十八年孝文帝即位即位十三年下诏曰今秘祝移过于下朕甚不取自今除之始名山大川在诸侯诸侯祝各自奉祠天子官不领及齐淮南国废令太祝尽以歳时致礼如故是歳制曰朕即位十三年于今赖宗庙之灵社稷之福方内乂安民人靡疾间者比年登朕之不德何以飨此皆上帝诸神之赐也盖闻古者飨其徳必报其功欲有増诸神祠有司议増雍五畤路车各一乘驾被具西畤畦畤禺车各一乘禺马四匹驾被具其河湫汉水加玉各二及诸祠各増广坛场珪币俎豆以差加之而祝厘者归福于朕百姓不与焉自今祝致敬毋有所祈鲁人公孙臣上书曰始秦得水徳今汉受之推终始传则汉当土徳土德之应黄龙见宜改正朔易服色色上黄是时丞相张仓好律厯以为汉乃水徳之始故河决金堤其符也年始冬十月色外黒内赤与徳相应如公孙臣言非也罢之后三歳黄龙见成纪文帝乃召公孙臣拜为博士与诸生草改厯服色事其夏下诏曰异物之神见于成纪无害于民歳以有年朕祈郊上帝诸神礼官议无讳以劳朕有司皆曰古者天子夏亲郊祀上帝于郊故曰郊于是夏四月文帝始郊见雍五畤祠衣皆上赤其明年赵人新垣平以望气见上言长安东北有神气成五采若人冠絻焉或曰东北神明之舍西方神明之墓也天瑞下宜立祠上帝以合符应于是作渭阳五帝庙同宇帝一殿面各五门各如其帝色祠所用及仪亦如雍五畤夏四月文帝亲拜灞渭之会以郊见渭阳五帝五帝庙南临渭北穿蒲池沟水权火举而祠若光辉然属天焉于是贵平上大夫赐累千金而使博士诸生刺六经作王制谋议巡狩封禅事文帝出长安门若见五人于道北遂因其直北立五帝坛祠以五牢具其明年新垣平使人持玉杯上书阙下献之平言上曰阙下有寳玉气来者已视之果有献玉杯者刻曰人主延寿平又言臣候日再中居顷之日却复中于是始更以十七年为元年令天下大酺平言曰周鼎亡在泗水中今河溢通泗臣望东北汾阴直有金寳气意周鼎其出乎兆见不迎则不至于是上使使治庙汾阴南临河欲祠出周鼎人有上书告新垣平所言气神事皆诈也下平吏治诛夷新垣平自是之后文帝怠于改正朔服色神明之事而渭阳长门五帝使祠官领以时致礼不往焉明年匈奴数入边兴兵守御后歳少不登数年而孝景即位十六年祠官各以歳时祠如故无有所兴至今天子今天子初即位尤敬鬼神之祀元年汉兴已六十余岁矣天下乂安搢绅之属皆望天子封禅改正度也而上乡儒术招贤良赵绾王臧等以文学为公卿欲议古立明堂城南以朝诸侯草廵狩封禅改厯服色事未就会窦太后治黄老言不好儒术使人微伺得赵绾等奸利事召案绾臧绾臧自杀诸所兴为皆废后六年窦太后崩其明年征文学之士公孙弘等明年今上初至雍郊见五畤后常三歳一郊是时上求神君舍之上林中蹏氏观神君者长陵女子以子死见神于先后宛若宛若祠之其室民多徃祠平原君往祠其后子孙以尊显及今上即位则厚礼置祠之内中闻其言不见其人云是时李少君亦以祠灶榖道却老方见上上尊之少君者故深泽侯舍人主方匿其年及其生长常自谓七十能使物却老其游以方徧诸侯无妻子人闻其能使物及不死更馈遗之常余金钱衣食人皆以为不治生业而饶给又不知其何所人愈信争事之少君资好方善为巧发竒中尝从武安侯饮坐中有九十余老人少君乃言与其大父游射处老人为儿时从其大父识其处一坐尽惊少君见上上有故铜器问少君少君曰此器齐桓公十年陈于柏寝已而案其刻果齐桓公器一宫尽骇以为少君神数百歳人也少君言上曰祠灶则致物致物而丹砂可化为黄金黄金成以为饮食器则益寿益寿而海中蓬莱仙者乃可见见之以封禅则不死黄帝是也臣尝游海上见安期生安期生食巨枣大如瓜安期生仙者通蓬莱中合则见人不合则隐于是天子始亲祠灶遣方士入海求蓬莱安期生之属而事化丹砂诸药齐为黄金矣居乆之李少君病死天子以为化去不死而使黄锤史寛舒受其方求蓬莱安期生莫能得而海上燕齐怪迂之方士多更来言神事矣亳人谬忌奏祠太一方曰天神贵者太一太一佐曰五帝古者天子以春秋祭太一东南郊用太牢七日为坛开八通之鬼道于是天子令太祝立其祠长安东南郊常奉祠如忌方其后人有上书言古者天子三年一用太牢祠神三一天一地一太一天子许之令太祝领祠之于忌太一坛上如其方后人复有上书言古者天子常以春解祠祠黄帝用一枭破镜冥羊用羊祠马行用一青牡马太一泽山君地长用牛武夷君用干鱼阴阳使者以一牛令祠官领之如其方而祠于忌太一坛旁其后天子苑有白鹿以其皮为币以发瑞应造白金焉其明年郊雍获一角兽若麟然有司曰陛下肃祗郊祀上帝报享钖一角兽盖麟云于是以荐五畤畤加一牛以燎钖诸侯白金风符应合于天也于是济北王以为天子且封禅乃上书献泰山及其旁邑天子以他县偿之常山王有罪迁天子封其弟于眞定以续先王祀而以常山为郡然后五岳皆在天子之邦其明年齐人少翁以鬼神方见上上有所幸王夫人夫人卒少翁以方盖夜致王夫人及灶鬼之貎云天子自帷中望见焉于是乃拜少翁为文成将军赏赐甚多以客礼礼之文成言曰上即欲与神通宫室被服非象神神物不至乃作画云气车及各以胜日驾车辟恶鬼又作甘泉宫中为台室画天地太一诸鬼神而置祭具以致天神居歳余其方益衰神不至乃为帛书以饭牛详不知言曰此牛腹中有竒杀视得书书言甚怪天子识其手书问其人果是伪书于是诛文成将军隠之其后则又作柏梁铜柱承露仙人掌之属矣文成死明年天子病鼎湖甚巫医无所不致不愈游水发根言上郡有巫病而鬼神下之上召置祠之甘泉及病使人问神君神君言曰天子无忧病病少愈强与我会甘泉于是病愈遂起幸甘泉病良已大赦置酒寿宫神君寿宫神君最贵者太一其佐曰太禁司命之属皆从之弗可得见闻其言言与人音等时去时来来则风肃然居室帷中时昼言然常以夜天子祓然后入因巫为主人关饮食所以言行下又置寿宫北宫张羽旗设供具以礼神君神君所言上使人受书其言命之曰书法其所语世俗之所知也无絶殊者而天子心独喜其事秘世莫知也其后三年有司言元宜以天瑞命不宜以一二数一元曰建二元以长星曰光三元以郊得一角兽曰狩云其明年冬天子郊雍议曰今上帝朕亲郊而后土无祀则礼不答也有司与太史公祠官寛舒议天地牲角蠒栗今陛下亲祠后土后土宜于泽中圜丘为五坛坛一黄犊太牢具已祠尽瘗而从祠衣上黄于是天子遂东始立后土祠汾阴脽上如寛舒等议上亲望拜如上帝礼礼毕天子遂至荥阳而还过雒阳下诏曰三代邈絶逺矣难存其以三十里地封周后为周子南君以奉其先祀焉是歳天子始廵郡县浸寻于泰山矣其春乐成侯上书言栾大栾大胶东宫人故尝与文成将军同师已而为胶东王尚方而乐成侯姊为康王后无子康王死他姬子立为王而康后有淫行与王不相中相危以法康后闻文成已死而欲自媚于上乃遣栾大因乐成侯求见言方天子既诛文成后悔其早死惜其方不尽及见栾大大说大为人长美言多方略而敢为大言处之不疑大言曰臣常徃来海中见安期羡门之属顾以臣为贱不信臣又以为康王诸侯耳不足与方臣数言康王康王又不用臣臣之师曰黄金可成而河决可塞不死之药可得仙人可致也然臣恐效文成则方士皆掩口恶敢言方哉上曰文成食马肝死耳子诚能修其方我何爱乎大曰臣师非有求人人者求之陛下必欲致之则贵其使者令有亲属以客礼待之勿卑使各佩其信印乃可使通言于神人神人尚肯邪不邪致尊其使然后可致也于是上使验小方斗棊棊自相触击是时上方忧河决而黄金不就乃拜大为五利将军居月余得四印佩天士将军地士将军大通将军印制诏御史昔禹疏九江决四渎间者河溢皋陆堤繇不息朕临天下二十有八年天若遗朕士而大通焉干称蜚龙鸿渐于般朕意庶几与焉其以二千户封地士将军大为乐通侯赐列侯甲第僮千人乘轝斥车马帷幄器物以充其家又以卫长公主妻之赍金万斤更命其邑曰当利公主天子亲如五利之第使者存问供给相属于道自大主将相以下皆置酒其家献遗之于是天子又刻玉印曰天道将军使使衣羽衣夜立白茅上五利将军亦衣羽衣夜立白茅上受印以示不臣也而佩天道者且为天子道天神也于是五利常夜祠其家欲以下神神未至而百鬼集矣然颇能使之其后装治行东入海求其师云大见数月佩六印贵震天下而海上燕齐之间莫不搤捥而自言有禁方能神仙矣其夏六月中汾阴巫锦为民祠魏脽后土营旁见地如钩状掊视得鼎鼎大异于众鼎文镂无款识怪之言吏吏告河东太守胜胜以闻天子使使验问巫得鼎无奸诈乃以礼祠迎鼎至甘泉从行上荐之至中山曣■〈日昷〉有黄云盖焉有麃过上自射之因以祭云至长安公卿大夫皆议请尊寳鼎天子曰间者河溢歳数不登故巡祭后土祈为百姓育谷今歳丰庑未报鼎曷为出哉有司皆曰闻昔泰帝兴神鼎一一者一统天地万物所系终也黄帝作寳鼎三象天地人禹收九牧之金铸九鼎皆尝亨鬺上帝鬼神遭圣则兴鼎迁于夏商周徳衰宋之社亡鼎乃沦没伏而不见颂云自堂徂基自羊徂牛鼐鼎及鼒不吴不骜胡考之休今鼎至甘泉光润龙变承休无疆合兹中山有黄白云降盖若兽为符路弓乘矢集获坛下报祠大享唯受命而帝者心知其意而合徳焉鼎宜见于祖祢藏于帝廷以合明应制曰可入海求蓬莱者言蓬莱不逺而不能至者殆不见其气上乃遣望气佐候其气云其秋上幸雍且郊或曰五帝太一之佐也宜立太一而上亲郊之上疑未定齐人公孙卿曰今年得寳鼎其冬辛巳朔旦冬至与黄帝时等卿有札书曰黄帝得寳鼎宛朐问于鬼臾区鬼臾区对曰黄帝得寳鼎神策是歳已酉朔旦冬至得天之纪终而复始于是黄帝迎日推策后率二十歳复朔旦冬至凡二十推三百八十年黄帝仙登于天卿因所忠欲奏之所忠视其书不经疑其妄书谢曰寳鼎事已决矣尚何以为卿因嬖人奏之上大说乃召问卿对曰受此书申公申公已死上曰申公何人也卿曰申公齐人与安期生通受黄帝言无书独有此鼎书曰汉兴复当黄帝之时曰汉之圣者在髙祖之孙且曾孙也寳鼎出而与神通封禅封禅七十二王唯黄帝得上泰山封申公曰汉主亦当上封上封则能仙登天矣黄帝时万诸侯而神灵之封居七千天下名山八而三在蛮夷五在中国中国华山首山太室泰山东莱此五山黄帝之所常游与神会黄帝且战且学仙患百姓非其道者乃断斩非鬼神者百余歳然后得与神通黄帝郊雍上帝宿三月鬼臾区号大鸿死葬雍故鸿冢是也其后黄帝接万灵明廷明廷者甘泉也所谓寒门者谷口也黄帝采首山铜铸鼎于荆山下鼎既成有龙垂胡髯下迎黄帝黄帝上骑羣臣后宫从上者七十余人龙乃上去余小臣不得上乃悉持龙髯龙髯拔堕堕黄帝之弓百姓仰望黄帝既上天乃抱其弓与胡髯号故后世因名其处曰鼎湖其弓曰乌号于是天子曰嗟乎吾诚得如黄帝吾视去妻子如脱躧耳乃拜卿为郎东使候神于太室上遂郊雍至陇西西登崆峒幸甘泉令祠官寛舒等具太一祠坛祠坛放薄忌太一坛坛三垓五帝坛环居其下各如其方黄帝西南除八通鬼道太一其所用如雍一畤物而加醴枣脯之属杀一狸牛以为俎豆牢具而五帝独有俎豆醴进其下四方地为醊食羣神从者及北斗云已祠胙余皆燎之其牛色白鹿居其中彘在鹿中水而洎之祭日以牛祭月以羊彘特太一祝宰则衣紫及绣五帝各如其色日赤月白十一月辛巳朔旦冬至昧爽天子始郊拜太一朝朝日夕夕月则揖而见太一如雍郊礼其赞飨曰天始以寳鼎神策授皇帝朔而又朔终而复始皇帝敬拜见焉而衣上黄其祠列火满坛坛旁烹炊具有司云祠上有光焉公卿言皇帝始郊见太一云阳有司奉瑄玉嘉牲荐飨是夜有美光及昼黄气上属天太史公祠官寛舒等曰神灵之休佑福兆祥宜因此地光域立太畤坛以明应令太祝领秋及腊间祠三歳天子一郊见其秋为伐南越告祷太一以牡荆画幡日月北斗登龙以象天一三星为太一锋命曰灵旗为兵祷则太史奉以指所伐国而五利将军使不敢入海之泰山祠上使人随验实毋所见五利妄言见其师其方尽多不雠上乃诛五利其冬公孙卿候神河南言见仙人迹缑氏城上有物如雉往来城上天子亲幸缑氏城视迹问卿得毋效文成五利乎卿曰仙者非有求人主人主者求之其道非少寛假神不来言神事事如迂诞积以歳乃可致也于是郡国各除道缮治宫观名山神祠所以望幸也其春既灭南越上有嬖臣李延年以好音见上善之下公卿议曰民间祠尚有鼔舞乐今郊祀而无乐岂称乎公卿曰古者祠天地皆有乐而神祗可得而礼或曰太帝使素女鼓五十弦瑟悲帝禁不止故破其瑟为二十五弦于是赛南越祷祠太一后土始用乐舞益召歌儿作二十五弦及空侯琴瑟自此起其来年冬上议曰古者先振兵释旅然后封禅乃遂北巡朔方勒兵十余万还祭黄帝冢桥山释兵须如上曰吾闻黄帝不死今有冢何也或对曰黄帝已仙上天羣臣葬其衣冠既至甘泉为且用事泰山先类祠太一自得寳鼎上与公卿诸生议封禅封禅用希旷絶莫知其仪礼而羣儒采封禅尚书周官王制之望祀射牛事齐人丁公年九十余曰封禅者合不死之名也秦皇帝不得上封陛下必欲上稍上即无风雨遂上封矣上于是乃令诸儒习射牛草封禅仪数年至且行天子既闻公孙卿及方士之言黄帝以上封禅皆致怪物与神通欲仿黄帝以上接神仙人蓬莱士髙世比徳于九皇而颇采儒术以文之羣儒既已不能辨明封禅事又牵拘于诗书古文而不能骋上为封禅祠器示羣儒羣儒或曰不与古同徐偃又曰太常诸生行礼不如鲁善周霸属图封禅事于是上绌偃霸而尽罢诸儒不用三月遂东幸缑氏礼登中岳太室从官在山下闻若有言万歳云问上上不言问下下不言于是以三百户封太室奉祠命曰崇髙邑东上泰山泰山之草木叶未生乃令人上石立之泰山巓上遂东巡海上行礼祠八神齐人之上疏言神怪竒方者以万数然无验者乃益发船令言海中神仙者数千人求蓬莱神人公孙卿持节常先行候名山至东莱言夜见大人长数丈就之则不见见其迹甚大类禽兽云羣臣有言见一老父牵狗言吾欲见巨公巳忽不见上即见大迹未信及羣臣有言老父则大以为仙人也留宿海上予方士传车及间使求仙人以千数四月还至奉髙上念诸儒及方士言封禅人人殊不经难施行天子至梁父礼祠地主乙夘令侍中儒者皮弁荐绅射牛行事封泰山下东方如郊祠太一之礼封广丈二尺高九尺其下则有玉牒书书秘礼毕天子独与侍中奉车子侯上泰山亦有封其事皆禁明日下阴道丙辰禅泰山下趾东北肃然山如祭后土礼天子皆亲拜见衣上黄而尽用乐焉江淮间一茅三脊为神藉五色土益杂封纵逺方竒兽蜚禽及白雉诸物颇以加礼兕牛犀象之属不用皆至泰山祭后土封禅祠其夜若有光昼有白云起封中天子从禅还坐明堂羣臣更上寿于是制诏御史朕以眇眇之身承至尊兢兢焉惧不任维徳菲薄不明于礼乐修祠太一若有象景光屑如有望震于怪物欲止不敢遂登封泰山至于梁父而后禅肃然自新嘉与士大夫更始赐民百户牛一酒十石加年八十孤寡布帛二匹复博奉高蛇丘厯城无出今年租税其大赦天下如乙夘赦令行所过毋有复作事在二年前皆勿听治又下诏曰古者天子五载一巡狩用事泰山诸侯有朝宿地其令诸侯各治邸泰山下天子既已封泰山无风雨灾而方士更言蓬莱诸神若将可得于是上欣然庶几遇之乃复东至海上望冀遇蓬莱焉奉车子侯暴病一日死上乃遂去并海上北至碣石巡自辽西歴北边至九原五月反至甘泉有司言寳鼎出为元鼎以今年为元封元年其秋有星茀于东井后十余日有星茀于三能望气王朔言侯独见旗星出如瓜食顷复入焉有司皆曰陛下建汉家封禅天其报德星云其来年冬郊雍五帝还拜祝祠太一赞飨曰徳星昭衍厥维休祥寿星仍出渊耀光明信星昭见皇帝敬拜太祝之享其春公孙卿言见神人东莱山若云欲见天子天子于是幸缑氏城拜卿为中大夫遂至东莱宿留之数日无所见见大人迹云复遣方士求神怪采芝药以千数是歳旱于是天子既出无名乃祷万里沙过祠泰山还至瓠子自临塞决河留二日沈祠而去使二卿将卒塞决河徙二渠复禹之故迹焉是时既灭两越越人勇之乃言越人俗鬼而其祠皆见鬼数有效昔东瓯王敬鬼寿百六十歳后世怠慢故衰耗乃令越巫立越祝祠安台无坛亦祠天神上帝百鬼而以鸡卜上信之越祠鸡卜始用公孙卿曰仙人可见而上往常遽以故不见今陛下可为观如缑城置脯枣神人宜可致也且仙人好楼居于是上令长安则作蜚亷桂观甘泉则作益延寿观使卿持节设具而候神人乃作通天茎台置祠具其下将招来仙神人之属于是甘泉更置前殿始广诸宫室夏有芝生殿房内中天子为塞河兴通天台若见有光云乃下诏甘泉房中生芝九茎赦天下毋有复作其明年伐朝鲜夏旱公孙卿曰黄帝时封则天旱干封三年上乃下诏曰天旱意干封乎其令天下尊祠灵星焉其明年上郊雍通回中道巡之春至鸣泽从西河归其明年冬上廵南郡至江陵而东登礼灊之天柱山号曰南岳浮江自寻阳出枞阳过彭蠡礼其名山川北至琅邪并海上四月中至奉高修封焉初天子封泰山泰山东北趾古时有明堂处处险不敞上欲治明堂奉高旁未晓其制度济南人公玉带上黄帝时明堂图明堂图中有一殿四面无壁以茅盖通水圜宫垣为复道上有楼从西南入命曰昆仑天子从之入以拜祠上帝焉于是上令奉髙作明堂汶上如带图及五年修封则祠太一五帝于明堂上坐令高皇帝祠坐对之祠后土于下房以二十太牢天子从昆仑道入始拜明堂如郊礼礼毕燎堂下而上又上泰山自有秘祠其巓而泰山下祠五帝各如其方黄帝并赤帝而有司侍祠焉山上举火下悉应之其后二歳十一月甲子朔旦冬至推厯者以本统天子亲至泰山以十一月甲子朔旦冬至日祠上帝明堂毋修封禅其赞飨曰天増授皇帝太元神策周而复始皇帝敬拜太一东至海上考入海及方士求神者莫验然益遣冀遇之十一月乙酉柏梁烖十二月甲午朔上亲禅高里祠后土临勃海将以望祀蓬莱之属冀至殊廷焉上还以柏梁烖故朝受计甘泉公孙卿曰黄帝就青灵台十二日烧黄帝乃治明廷明廷甘泉也方士多言古帝王有都甘泉者其后天子又朝诸侯甘泉甘泉作诸侯邸勇之乃曰越俗有火烖复起屋必以大用胜服之于是作建章宫度为千门万户前殿度高未央其东则凤阙髙二十余丈其西则唐中数十里虎圏其北治大池渐台髙二十余丈命曰太液池中有蓬莱方丈瀛洲壶梁象海中神山龟鱼之属其南有玉堂壁门大鸟之属乃立神明台井干楼度五十丈辇道相属焉夏汉改厯以正月为歳首而色上黄官名更印章以五字为太初元年是歳西伐大宛蝗大起丁夫人雒阳虞初等以方祠诅匈奴大宛焉其明年有司上言雍五畤无牢熟具芬芳不备乃令祠官进畤犊牢具色食所胜而以木禺马代驹焉独五月尝驹行亲郊用驹及诸名山川用驹者悉以木禺马代行过乃用驹他礼如故其明年东巡海上考神仙之属未有验者方士有言黄帝时为五城十二楼以候神人于执期命曰迎年上许作之如方命曰明年上亲礼祠上帝焉公玉带曰黄帝时虽封泰山然风后封臣歧伯令黄帝封东泰山禅凡山合符然后不死焉天子既令设祠具至东泰山泰山卑小不称其声乃令祠官礼之而不封禅焉其后令带奉祠候神物夏遂还泰山修五年之礼如前而加以禅祠石闾石闾者在泰山下趾南方方士多言此仙人之闾也故上亲禅焉其后五年复至泰山修封还过祭恒山今天子所兴祠太一后土三年亲郊祠建汉家封禅五年一修封薄忌太一及三一冥羊马行赤星五寛舒之祠官以歳时致礼凡六祠皆太祝领之至如八神诸明年凡山他名祠行过则祠行去则巳方士所兴祠各自主其人终则巳祠官不主他祠皆如其故今上封禅其后十二歳而还徧于五岳四渎矣而方士之候祠神人入海求蓬莱终无有验而公孙卿之候神者犹以大人之迹为解无有效天子益怠厌方士之怪迂语矣然羁靡不絶冀遇其眞自此之后方士言神祠者弥众然其效可睹矣  

太史公曰余从巡祭天地诸神名山川而封禅焉入寿宫侍祠神语究观方士祠官之意于是退而论次自古以来用事于鬼神者具见其表里后有君子得以览焉至若俎豆珪币之详献酬之礼则有司存  

## 文章辨体彚选卷六百十九

（明）贺复征 编  

○书志四  

河渠书【`汉司马迁`】  

夏书曰禹抑洪水十三年过家不入门陆行乘车水行载舟泥行蹈毳山行即桥以别九州岛随山浚川任土作贡通九道陂九泽度九山然河菑衍溢害中国也尤甚惟是为务故道河自积石歴龙门南到华阴东下砥柱及孟津洛汭至于大邳于是禹以为河所从来者髙水湍悍难以行平地数为败乃厮二渠以引其河北载之髙地过降水至于大陆播为九河同为逆河入于勃海九川既疏九泽既洒诸夏艾安功施于三代自是之后荥阳下引河东南为鸿沟以通宋郑陈蔡曹卫与济汝淮泗会于楚西方则通渠汉水云梦之野东方则通鸿沟江淮之间于吴则通渠三江五湖于齐则通菑济之间于蜀蜀守李冰凿离碓避沬水之害穿二江成都之中此渠皆可行舟有余则用溉■〈氵侵〉百姓飨其利至于所过往往引其水益用溉田畴之渠以万亿计然莫足数也西门豹引漳水溉邺以富魏之河内而韩闻秦之好兴事欲罢之毋令东伐乃使水工郑国间说秦令凿泾水自中山西邸瓠口为渠并北山东注洛三百余里欲以溉田中作而觉秦欲杀郑国郑国曰始臣为间然渠成亦秦之利也秦以为然卒使就渠渠就用注塡阏之水溉泽卤之地四万余顷收皆亩一锺于是关中为沃野无凶年秦以富强卒并诸侯因命曰郑国渠汉兴三十九年孝文时河决酸枣东溃金堤于是东郡大兴卒塞之其后四十有余年今天子元光之中而河决于瓠子东南注巨野通于淮泗于是天子使汲黯郑当时兴人徒塞之辄复坏是时武安侯田蚡为丞相其奉邑食鄃鄃居河北河决而南则鄃无水菑邑收多蚡言于上曰江河之决皆天事未易以人力为强塞塞之未必应天而望气用数者亦以为然于是天子久之不事复塞也是时郑当时为大农言曰异时关东漕粟从渭中上度六月而罢而漕水道九百余里时有难处引渭穿渠起长安并南山下至河三百余里径易漕度可令三月罢而渠下民田万余顷又可得以溉田此损漕省卒而益肥关中之地得谷天子以为然令齐人水工徐伯表悉发卒数万人穿漕渠三歳而通通以漕大便利其后漕稍多而渠下之民颇得以溉田矣其后河东守番系言漕从山东西歳百余万石更砥柱之限败亡甚多而亦烦费穿渠引汾溉皮氏汾阴下引河溉汾阴蒲阪下度可得五千顷五千顷故尽河壖弃地民茭牧其中耳今溉田之度可得谷二百万石以上谷从渭上与关中无异而砥柱之东可无复漕天子以为然发卒数万人作渠田数歳河移徙渠不利则田者不能偿种久之河东渠田废予越人令少府以为稍入其后人有上书欲通襃斜道及漕事下御史大夫张汤汤问其事因言抵蜀从故道故道多阪回逺今穿襃斜道少阪近四百里而襃水通沔斜水通渭皆可以行船漕漕从南阳上沔入襃襃之絶水至斜间百余里以车转从斜下下渭如此汉中之谷可致山东从沔无限便于砥柱之漕且襃斜材木竹箭之饶拟于巴蜀天子以为然拜汤子卭为汉中守发数万人作襃斜道五百余里道果便近而水湍石不可漕其后庄熊罴言临晋民愿穿洛以溉重泉以东万余顷故卤地诚得水可令亩十石于是为发卒万余人穿渠自征引洛水至商颜下岸善崩乃凿井深者四十余丈往往为井井下相通行水水颓以絶商颜东至山岭十余里间井渠之生自此始穿渠得龙骨故名曰龙首渠作之十余歳渠颇通犹未得其饶自河决瓠子后二十余歳歳因以数不登而梁楚之地尤甚天子既封禅巡祭山川其明年旱干封少雨天子乃使汲仁郭昌发卒数万人塞瓠子决于是天子已用事万里沙则还自临决河沈白马玉璧于河令羣臣从官自将军已下皆负薪寘决河是时东流郡烧草以故薪柴少而下淇园之竹以为楗天子既临河决悼功之不成乃作歌曰瓠子决兮将奈何皓皓旰旰兮闾殚为河殚为河兮地不得宁功无已时兮吾山平吾山平兮巨野溢鱼沸郁兮柏冬日延道弛兮离常流蛟龙骋兮方逺游归旧川兮神哉沛不封禅兮安知外为我谓河伯兮何不仁泛滥不止兮愁吾人啮桑浮兮淮泗满久不反兮水维缓一曰河汤汤兮激潺湲北渡迃兮浚流难搴长茭兮沈美玉河伯许兮薪不属薪不属兮卫人罪烧萧条兮噫乎何以御水颓林竹兮楗石菑宣房塞兮万福来于是卒塞瓠子筑宫其上名曰宣房宫而道河北行二渠复禹旧迹而梁楚之地复宁无水灾自是之后用事者争言水利朔方西河河西酒泉皆引河及川谷以溉田而关中辅渠灵轵引堵水汝南九江引淮东海引巨定太山下引汶水皆穿渠为溉田各万余顷他小渠披山通道者不可胜言然其著者在宣房  

太史公曰余南登庐山观禹疏九江遂至于会稽太湟上姑苏望五湖东窥洛汭大邳迎河行淮泗济漯洛渠西瞻蜀之岷山及离碓北自龙门至于朔方曰甚哉水之为利害也余从负薪塞宣房悲瓠子之诗而作河渠书  

平准书【`司马迁`】  

汉兴接秦之弊丈夫从军旅老弱转粮饟作业剧而财匮自天子不能具钧驷而将相或乘牛车齐民无藏盖于是为秦钱重难用更令民铸钱一黄金一斤约法省禁而不轨逐利之民蓄积余业以稽市物物踊腾粜米至石万钱马一匹则百金天下已平髙祖乃令贾人不得衣丝乘车重租税以困辱之孝惠髙后时为天下初定复弛商贾之律然市井之子孙亦不得仕宦为吏量吏禄度官用以赋于民而山川园池市井租税之入自天子以至于封君汤沐邑皆各为私奉养焉不领于天下之经费漕转山东粟以给中都官歳不过数十万石至孝文时荚钱益多轻乃更铸四铢钱其文为半两令民纵得自铸钱故吴诸侯也以即山铸钱富埒天子其后卒以叛逆邓通大夫也以铸钱财过王者故吴邓氏钱布天下而铸钱之禁生焉匈奴数侵盗北边屯戍者多边粟不足给食当食者于是募民能输及转粟于边者拜爵爵得至大庶长孝景时上郡以西旱亦复修卖爵令而贱其价以招民及徒复作得输粟县官以除罪益造苑马以广用而宫室列观舆马益増修矣至今上即位数歳汉兴七十余年之间国家无事非遇水旱之灾民则人给家足都鄙廪庾皆满而府库余货财京师之钱累巨万贯朽而不可校太仓之粟陈陈相因充溢露积于外至腐败不可食众庶街巷有马阡陌之间成羣而乘字牝者傧而不得聚会守闾阎者食粱肉为吏者长子孙居官者以为姓号故人人自爱而重犯法先行义而后绌耻辱焉当此之时网疎而民富役财骄溢或至兼并豪党之徒以武断于乡曲宗室有土公卿大夫以下争于奢侈室庐舆服僣于上无限度物盛而衰固其变也自是之后严助朱买臣等招来东瓯事两越江淮之间萧然烦费矣唐蒙司马相如开路西南夷凿山通道千余里以广巴蜀巴蜀之民疲焉彭吴贾灭朝鲜置沧海之郡则燕齐之间靡然发动及王恢设谋马邑匈奴絶和亲侵扰北边兵连而不解天下苦其劳而干戈日滋行者赍居者送中外骚扰而相奉百姓抏弊以巧法财赂衰耗而不赡入物者补官出货者除罪选举陵迟亷耻相冒武力进用法严令具兴利之臣自此始也其后汉将歳以数万骑出击胡及车骑将军卫青取匈奴河南地筑朔方当是时汉通西南夷道作者数万人千里负担馈粮率十余锺致一石散币于卭僰以集之数歳道不通蛮夷因以数攻吏发兵诛之悉巴蜀租赋不足以更之乃募豪民田南夷入粟县官而内受钱于都内东至沧海之郡人徒之费拟于南夷又兴十余万人筑卫朔方转漕甚辽逺自山东咸被其劳费数十百巨万府库益虚乃募民能入奴婢得以终身复为郎増秩及入羊为郎始于此其后四年而汉遣大将将六将军军十余万击右贤王获首虏万五千级明年大将军将六将军仍再出击胡得首虏万九千级捕斩首虏之士受赐黄金二十余万斤虏数万人皆得厚赏衣食仰给县官而汉军之士马死者十余万兵甲之财转漕之费不与焉于是大农陈藏钱经耗赋税既竭犹不足以奉战士有司言天子曰朕闻五帝之教不相复而治禹汤之法不同道而王所由殊路而建徳一也北边未安朕甚悼之日者大将军攻匈奴斩首虏万九千级留蹛无所食议令民得买爵及赎禁锢免减罪请置赏官命曰武功爵级十七万凡直三十余万金诸买武功爵官首者试补吏先除千夫如五大夫其有罪又减二等爵得至乐卿以显军功军功多用越等大者封侯卿大夫小者郎吏吏道杂而多端则官职耗废自公孙弘以春秋之义绳臣下取汉相张汤用峻文决理为廷尉于是见知之法生而废格沮诽穷治之狱用矣其明年淮南衡山江都王谋反迹见而公卿寻端治之竟其党与而坐死者数万人长吏益惨急而法令明察当是之时招尊方正贤良文学之士或至公卿大夫公孙弘以汉相布被食不重肉为天下先然无益于俗稍骛于功利矣其明年骠骑仍再出击胡获首四万其秋浑邪王率数万之众来降于是汉发车二万乘迎之既至受赏赐及有功之士是歳费凡百余巨万初先是往十余歳河决观梁楚之地固已数困而縁河之郡堤塞河辄决坏费不可胜计其后番系欲省砥柱之漕穿汾河渠以为溉田作者数万人郑当时为渭漕渠回逺凿直渠自长安至华阴作者数万人朔方亦穿渠作者数万人各歴二三朞功未就费亦各巨万十数天子为伐胡盛养马马之来食长安者数万匹卒牵掌者关中不足乃调旁近郡而胡降者皆衣食县官县官不给天子乃损膳解乘舆驷出御府禁藏以赡之其明年山东被水菑民多饥乏于是天子遣使者虚郡国仓廥以赈贫民犹不足又募豪富人相贷假尚不能相救乃徙贫民于关以西及充朔方以南新秦中七十余万口衣食皆仰给县官数歳假予产业使者分部护之冠盖相望其费以亿计不可胜数于是县官大空而富商大贾或蹛财役贫转毂百数废居居邑封君皆低首仰给冶铸煮盐财或累万金而不佐国家之急黎民重困于是天子与公卿议更钱造币以赡用而摧浮淫并兼之徒是时禁苑有白鹿而少府多银锡自孝文更造四铢钱至是歳四十余年从建元以来用少县官往往即多铜山而铸钱民亦间盗铸钱不可胜数钱益多而轻物益少而贵有司言曰古者皮币诸侯以聘享金有三等黄金为上白金为中赤金为下今半两钱法重四铢而奸或盗摩钱里取镕钱益轻薄而物贵则逺方用币烦费不省乃以白鹿皮方尺縁以藻缋为皮币直四十万王侯宗室朝觐聘享必以皮币荐璧然后得行又造银锡为白金以为天用莫如龙地用莫如马人用莫如龟故白金三品其一曰重八两圜之其文龙名曰白选直三千二曰重差小方之其文马直五百三曰复小撱之其文龟直三百令县官销半两钱更铸三铢钱文如其重盗铸诸金钱罪皆死而吏民之盗铸白金者不可胜数于是以东郭咸阳孔仅为大农丞领盐铁事桑弘羊以计算用事侍中咸阳齐之大煮盐孔仅南阳大冶皆致生累千金故郑当时进言之弘羊雒阳贾人子以心计年十三侍中故三人言利事析秋毫矣法既益严吏多废免兵革数动民多买复及五大夫征发之士益鲜于是除千夫五大夫为吏不欲者出马故吏皆通适令伐棘上林作昆明池其明年大将军骠骑大出击胡得首虏八九万级赏赐五十万金汉军马死者十余万匹转漕车甲之费不与焉是时财匮战士颇不得禄矣有司言三铢钱轻易奸诈乃更请诸郡国铸五铢钱周郭其下令不可磨取镕焉大农上盐铁丞孔仅咸阳言山海天地之藏也皆宜属少府陛下不私以属大农佐赋愿募民自给费因官器作煑盐官与牢盆浮食竒民欲擅管山海之货以致富羡役利细民其沮事之议不可胜听敢私铸铁器煑盐者釱左趾没入其器物郡不出铁者置小铁官便属在所县使孔仅东郭咸阳乘传举行天下盐铁作官府除故盐铁家富者为吏吏道益杂不选而多贾人矣商贾以币之变多积货逐利于是公卿言郡国颇被菑害贫民无产业者募徙广饶之地陛下损膳省用出禁钱以振元元寛贷赋而民不齐出于南亩商贾滋众贫者畜积无有皆仰县官异时算轺车贾人缗钱皆有差请算如故诸贾人末作贳贷买居邑稽诸物及商以取利者虽无市籍各以其物自占率缗钱二千而一算诸作有租及铸率缗钱四千一算非吏比者三老北边骑士轺车以一算商贾人轺车二算船五丈以上一算匿不自占占不悉戍边一歳没入缗钱有能告者以其半卑之贾人有市籍者及其家属皆无得籍名田以便农敢犯令没入田僮天子乃思卜式之言召拜式为中郎爵左庶长赐田十顷布告天下使明知之初卜式者河南人也以田畜为事亲死式有少弟弟壮式脱身出分独取畜羊百余田宅财物尽予弟式入山牧十余歳羊致千余头买田宅而其弟尽破其业式辄复分予弟者数矣是时汉方数使将击匈奴卜式上书愿输家之半县官助边天子使使问式欲官乎式曰臣少牧不习仕宦不愿也使问曰家岂有寃欲言事乎式曰臣生与人无分争式邑人贫者贷之不善者教顺之所居人皆从式式何故见寃于人无所欲言也使者曰茍如此子何欲而然式曰天子诛匈奴愚以为贤者宜死节于边有财者宜输委如此而匈奴可灭也使者具其言入以闻天子以语丞相弘弘曰此非人情不轨之臣不可以为化而乱法愿陛下勿许于是上久不报式数歳乃罢式式归复田牧歳余会军数出浑邪王等降县官费众仓府空其明年贫民大徙皆仰给县官无以尽赡卜式持钱二十万予河南守以给徙民河南上富人助贫人者籍天子见卜式名识之曰是固前而欲输其家半助边乃赐式外繇四百人式又尽复予县官是时富豪皆争匿财唯式尤欲输之助费天子于是以式终长者故尊显以风百姓初式不愿为郎上曰吾有羊上林中欲令子牧之式乃拜为郎布衣屩而牧羊歳余羊肥息上过见其羊善之式曰非独羊也治民亦犹是也以时起居恶者辄斥去毋令败羣上以式为竒拜为缑氏令试之缑氏便之迁为成皋令将漕最上以为式朴忠拜为齐王太傅而孔仅之使天下铸作器三年中拜为大农列于九卿而桑弘羊为大农丞筦诸会计事稍稍置均输以通货物矣始令吏得入谷补官郎至六百石自造白金五铢钱后五歳赦吏民之坐盗铸金钱死者数十万人其不发觉相杀者不可胜计赦自出者百余万人然不能半自出天下大抵无虑皆铸金钱矣犯者众吏不能尽诛取于是遣博士禇大徐偃等分曹循行郡国举兼并之徒守相为吏者而御史大夫张汤方隆贵用事减宣杜周等为中丞义纵尹齐王温舒等用惨急刻深为九卿而直指夏兰之属始出矣而大农颜异诛初异为济南亭长以亷直稍迁至九卿上与张汤既造白鹿皮币问异异曰今王侯朝贺以苍璧直数千而其皮荐反四十万本末不相称天子不悦张汤又与异有郄及人有告异以他议事下张汤治异异与客语客语初令下有不便者异不应微反唇汤奏异当九卿见令不便不入言而腹诽论死自是之后有腹诽之法以此而公卿大夫多谄谀取容矣天子既下缗钱令而尊卜式百姓终莫分财佐县官于是杨可告缗钱纵矣郡国多奸铸钱钱多轻而公卿请令京师铸钟官赤侧一当五赋官用非赤侧不得行白金稍贱民不寳用县官以令禁之无益歳余白金终废不行是歳也张汤死而民不思其后二歳赤侧钱贱民巧法用之不便又废于是悉禁郡国无铸钱专令上林三官铸钱既多而令天下非三官钱不得行诸郡国所前铸钱皆废销之输其铜三官而民之铸钱益少计其费不能相当惟真工大奸乃盗为之卜式相齐而杨可告缗徧天下中家以上大扺皆遇告杜周治之狱少反者乃分遣御史廷尉正监分曹往即治郡国缗钱得民财物以亿计奴婢以千万数田大县数百顷小县百余顷宅亦如之于是商贾中家以上大率破民偷甘食好衣不事畜藏之产业而县官有盐铁缗钱之故用益饶矣益广关置左右辅初大农筦盐铁官布多置水衡欲以主盐铁及杨可告缗钱上林财物众乃令水衡主上林上林既充满益广是时越欲与汉用船战逐乃大修昆明池列观环之治楼船髙十余丈旗帜加其上甚壮于是天子感之乃作栢梁台髙数十丈宫室之修由此日丽乃分缗钱诸官而水衡少府大农太仆各置农官往往即郡县比没入田田之其没入奴婢分诸苑飬狗马禽兽及与诸官诸官益新置多徙奴婢众而下河漕度四百万石及官自籴乃足所忠言世家子弟富人或斗鸡走狗马弋猎博戏乱齐民乃征诸犯令相自变量千人命曰株送徒入财者得补郎郎选衰矣是时山东被河葘及歳不登数年人或相食方一二千里天子怜之诏曰江南火耕水耨令饥民得流就食江淮间欲留之处遣使冠盖相属于道护之下巴蜀粟以赈之其明年天子始廵郡国东渡河河东守不意行至不办自杀行西踰陇陇守以行往卒天子从官不得食陇西守自杀于是上北出萧关从数万骑猎新秦中以勒边兵而归新秦中或千里无亭徼于是诛北地太守以下而令民得畜牧边县官假马母三岁而归及息什一以除告缗用充仞新秦中既得寳鼎立后土太一祠公卿议封禅事而天下郡国皆豫治道桥缮故宫及当驰道县县治官储设供具而望以待幸其明年南越反西羌侵边为桀于是天子为山东不赡赦天下因南方楼船卒二十余万人击南越数万人发三河以西骑击西羌又数万人渡河筑令居初置张掖酒泉郡而上郡朔方西河河西开田官斥塞卒六十万人戍田之中国缮道馈粮逺者三千近者千余里皆仰给大农边兵不足乃发武库工官兵器以赡之车骑马乏絶县官钱少买马难得乃着令令封君以下至三百石以上吏以差出牝马天下亭亭有畜牸马歳课息齐相卜式上书曰臣闻主忧臣辱南越反臣愿父子与齐习船者往死之天子下诏曰卜式虽躬耕牧不以为利有余辄助县官之用今天下不幸有急而式奋愿父子死之虽未战可谓义形于内赐爵关内侯金六十斤田十顷布告天下天下莫应列侯以百数皆莫求从军击羌越至酬少府省金而列侯坐酎金失侯者百余人乃拜式为御史大夫式既在位见郡国多不便县官作盐铁铁器苦恶贾贵或强令民卖买之而船有算商者少物贵乃因孔仅言船算事上由是不悦卜式汉连兵三岁诛羌灭南越番禺以西至蜀南者置初郡十七且以其故俗治毋赋税南阳汉中以往郡各以地比给初郡吏卒奉食币物传车马被具而初郡时时小反杀吏汉发南方吏卒往诛之间岁万余人费皆仰给大农大农以均输调盐铁助赋故能赡之然兵所过县以为訾给母乏而已不敢言擅赋法矣其明年元封元年卜式贬秩为太子太傅而桑弘羊为治粟都尉领大农尽代仅筦天下盐铁弘羊以诸官各自市相与争物故腾跃而天下赋输或不偿其僦费乃请置大农部丞数十人分部主郡国各往往县置均输盐铁官令逺方各以其物贵时商贾所转贩者为赋而相灌输置平准于京师都受天下委输召工官治车诸器皆仰给大农大农之诸官尽笼天下之货物贵即卖之贱则买之如此富商大贾无所牟大利则反本而万物不得腾踊故抑天下物名曰平准天子以为然许之于是天子北至朔方东到泰山巡海上并北边以归所过赏赐用帛百余万匹钱金以巨万计皆取足大农弘羊又请令吏得入粟补官及罪人赎罪令民能入粟甘泉各有差以复终身不告缗他郡国各输急处而诸农各致粟山东漕益歳六百万石一歳之中太仓甘泉仓满边余谷诸物均输帛五百万匹民不益赋而天下用饶于是弘羊赐爵左庶长黄金再百斤焉是歳小旱上令官求雨卜式言曰县官当食租衣税而已今弘羊令吏坐市列肆贩物求利烹弘羊天乃雨  

太史公曰农工商交易之路通而龟贝金钱刀布之弊兴焉所从来乆逺自髙辛氏之前尚矣靡得而记云故书道唐虞之际诗述殷周之世安宁则长庠序先本绌末以礼义防于利事变多故而亦反是是以物盛则衰时极而转一质一文终始之变也禹贡九州岛各因其土地所宜人民所多少而纳职焉汤武承弊易变使民不倦各兢兢所以为治而稍陵迟衰微齐桓公用管仲之谋通轻重之权徼山海之业以朝诸侯用区区之齐显成霸名魏用李克尽地力为强君自是之后天下争于战国贵诈力而贱仁义先富有而后推让故庶人之富者或累巨万而贫者或丕厌糟糠有国小者或并羣小以臣诸侯而弱国或絶祀而灭世以至于秦卒并海内虞夏之币金为三品或黄或白或赤或钱或布或刀或龟贝及至秦中一国之币为三等黄金以镒名为上币铜钱识曰半两重如其文为下币而珠玉龟贝银锡之属为器饰寳藏不为币然各随时而轻重无常于是外攘夷狄内兴功业海内之士力耕不足粮饟女子纺绩不足衣服古者尝竭天下之资财以奉其上犹自以为不足也无异故云事势之流相激使然曷足怪焉  

## 文章辨体彚选卷六百二十

（明）贺复征 编  

○书志五  

礼乐志【`汉班固`】  

六经之道同归而礼乐之用为急治身者斯须忘礼则暴嫚入之矣为国者一朝失礼则荒乱及之矣人函天地阴阳之气有喜怒哀乐之情天禀其性而不能节也圣人能为之节而不能絶也故象天地而制礼乐所以通神明立人伦正情性节万事者也人情有男女之情妬忌之别为制婚姻之礼有交接长幼之序为制郷饮之礼有哀死思远之情为制丧祭之礼有尊尊敬上之心为制朝觐之礼哀有哭踊之节乐有歌舞之容正人足以副其诚邪人足以防其失故孔子曰安上治民莫善于礼移风易俗莫善于乐二者并行合为一体畏敬之意难见则着之于享献辞受登降跪拜和亲之说难形则发之于诗歌咏言钟石筦弦盖嘉其敬意而不及其财贿美其欢心而不流其声音此礼乐之本也王者必因前王之礼顺时施宜有所损益即民之心稍稍制作至太平而大备周监于二代礼文尤具事为之制曲为之防故称礼经三百威仪三千于是教化浃洽民用和睦灾害不生祸乱不作囹圄空虚四十余年及其衰也诸侯踰越法度恶礼制之害已去其篇籍遭秦灭学遂以乱亡汉兴拨乱反正日不暇给犹命叔孙通制礼仪以正君臣之位髙祖说而叹曰吾乃今日知为天子之贵也以通为奉常遂定仪法未尽备而通终至文帝时贾谊以为汉承秦之败俗废礼仪捐亷耻至今二十余年宜定制度兴礼乐然后诸侯轨道百姓素朴狱讼衰息乃草具其仪天子说焉而大臣綘灌之属害之故其议遂寝至武帝即位进用英隽议立明堂制礼服以兴太平会窦太后好黄老言不说儒术其事又废后董仲舒对策言古之王者莫不以教化为大务立大学以教于国设庠序以化于邑教化以明习俗以成天下尝无一人之狱矣至周末世大为无道以失天下秦继其后又益甚之习俗薄恶民人扺冒今汉继秦之后常欲善治而至今不能胜残去杀者失之当更化而不能更化也更化则可善治而灾害日去福禄日来矣是时上方征讨四夷锐志武功不暇留意礼文之事至宣帝时琅邪王吉为谏大夫又上疏言欲治之主不世出公卿幸得遭遇其时未有建万世之长策举明主于三代之隆者也其务在于簿书断狱听讼而已此非太平之基也今俗吏所以牧民者非有礼仪科指可世世通行者也以意穿凿各取一切是以诈伪萌生刑罚无极质朴日消恩爱寖薄愿与大臣延及儒生述旧礼明王制驱一世之民跻之仁寿之域则俗何以不若成康寿何以不若髙宗上不纳其言吉以病去至成帝时犍为郡于水濵得古磬十六枚议者以为善祥刘向因是说上宜兴辟雍设庠序陈礼乐隆雅颂之声盛揖譲之容以风化天下如此而不治者未之有也或曰不能具礼礼以养人为本如有过差是过而养人也刑罚之过或至死伤今之刑非皋陶之法也而有司请定法削则削笔则笔救时务也至于礼乐则曰不敢是敢于杀人不敢于养人也为其俎豆筦弦之间小不备因是絶而不为是去小不备而就大不备大不备或莫甚焉夫教化之比于刑法刑法轻是舍所重而急所轻也且教化所恃以为治也刑法所以助治也今废所恃而独立其所助非所以致太平也自京师有誖逆不顺之子孙至于陷大辟受刑戮者不絶繇不习五常之道也夫承千岁之衰周继暴秦之余敝民渐渍恶俗贪饕险诐不闲义理不示以大化而独驱以刑罚终已不改故曰导之以礼乐而民和睦初叔孙通将制定礼仪见非于齐鲁之士然卒为汉儒宗业埀后嗣斯成法也成帝以向言下公卿议会向病卒丞相大司空奏请立辟廱案行长安城南营表未作遭成帝崩羣臣引以定谥及王莽为宰衡欲耀众庶遂兴辟廱因而簒位海内畔之世祖受命中兴拨乱反正改定京师于土中即位三十年四夷宾服百姓家给政教清明乃营立明堂辟廱显宗即位躬行其礼宗祀光武皇帝于明堂养三老五更于辟廱威仪既盛美矣然德化未流洽者礼乐未具羣下无所诵说而庠序尚未设之故也孔子曰辟如为山未成一篑止吾止也今叔孙通所撰礼仪与律令同录臧于理官法家又复不传汉典寝而不着民臣莫有言者又通没之后河间献王采礼乐古事稍稍増辑至五百余篇今学者不能昭见但推士礼以及天子说义又颇谬异故君臣长幼交接之道寖以不章王者未作乐之时因先王之乐以教化百姓说乐其俗然后改作以章功德易曰先王以作乐崇德殷荐之上帝以配祖考昔黄帝作咸弛颛顼作六茎帝喾作五英尧作大章舜作招禹作夏汤作濩武王作武周公作勺勺言能勺先祖之道也武言以功定天下也濩言救民也夏大承二帝也招继尧也大章章之也五英英华茂也六茎及根茎也咸池备矣自夏以往其流不可闻已殷颂犹有存者周诗既备而其器用张陈周官具焉典者自卿大夫师瞽以下皆选有道德之人朝夕习业以教国子国子者卿大夫之子弟也皆学歌九德诵六诗习六舞五声八音之和又以外赏诸侯德盛而教尊者其威仪足以充目音声足以动耳诗语足以感心故闻其音而德和省其诗而志正论其数而法立是以荐之郊庙则鬼神飨作之朝廷则羣臣和立之学官则万民协听者无不虚已竦神说而承流是以海内徧知上德被服其风光辉日新化上迁善而不知所以然至于万物不夭天地顺而嘉应降故诗曰钟鼓锽锽磬管锵锵降福穰穰书云击石拊石百兽率舞鸟兽且犹感应而况于人乎况于鬼神乎故乐者圣人之所以感天地通神明安万民成性类者也然自雅颂之兴而所承衰乱之音犹在是谓淫过凶嫚之声为设禁焉世衰民散小人乘君子心耳浅薄则邪胜正故书叙殷纣断弃先祖之乐乃作淫声用变乱正声以说妇人乐官师瞽抱其器而奔散或适诸侯或入河海夫乐本性情浃肌肤而臧骨髓虽经乎千载其遗风余烈尚犹不絶至春秋时陈公子完犇齐陈舜之后招乐存焉故孔子适齐间韶三月不知肉味周道始缺怨刺之诗起王泽既竭而诗不能作王官失业雅颂相错孔子论而定之是时周室大坏诸侯恣行设两观乘大路陪臣管仲季氏之属三归雍彻八佾舞庭制度遂坏陵夷而不反桑间濮上郑卫宋赵之声并出内则致疾捐寿外则乱政伤民巧伪因而饰之以营乱富贵之耳目庶人以求利列国以相间故秦穆遗戎而由余去齐人馈鲁而孔子行至于六国魏文侯最为好古而谓子夏曰寡人听古乐则欲寐及闻郑卫余不知倦焉子夏辞而辨之终不见纳自此礼乐丧矣汉兴乐家有制氏以雅乐声律世世在太乐官但能纪其铿鎗鼓舞而不能言其义髙祖时叔孙通因秦乐人制宗庙乐大祝迎神于庙门奏嘉至犹古降神之乐也皇帝入庙门奏永至以为行步之节犹古采齐肆夏也干豆上奏登歌独上歌不以筦弦乱人声欲在位者徧闻之犹古清庙之歌也登歌再终下奏休成之乐美神明既飨也皇帝就酒东厢坐定奏永安之乐美礼已成也又有房中祠乐髙祖唐山夫人所作也周有房中乐至秦名曰寿人凡乐乐其所生礼不忘本髙祖乐楚声故房中乐楚声也孝惠二年使乐府令夏侯寛备其箫管更名曰安世乐髙祖庙奏武德文始五行之舞孝文庙奏昭德文始四时五行之舞孝武庙奏盛德文始四时五行之舞武德舞者髙祖四年作以象天下乐已行武以除乱也文始舞者曰本舜招舞也髙祖六年更名曰文始以示不相袭也五行舞者本周舞也秦始皇二十六年更名曰五行也四时舞者孝文所作以明示天下之安和也葢乐巳所自作明有制也乐先王之乐明有法也孝景采武德舞以为昭德以尊太宗庙至孝宣采昭德舞为盛德以尊世宗庙诸帝庙皆常奏文始四时五行舞云髙祖六年又作昭容乐礼容乐昭容者犹古之昭夏也主出武德舞礼容者主出文始五行舞舞入无乐者将至至尊之前不敢以乐也出用乐者言舞不失节能以乐终也大抵皆因秦旧事焉初髙祖既定天下过沛与故人父老相乐醉酒欢哀作风起之诗令沛中僮儿百二十人习而歌之至孝惠时以沛宫为原庙皆令歌儿习吹以相和常以百二十人为员文景之间礼官肄业而已至武帝定郊祀之礼祠太一于甘泉就干位也祭后土于汾阴泽中方丘也乃立乐府采诗夜诵有赵代秦楚之讴以李延年为协律都尉多举司马相如等数十人造为诗赋畧论律吕以合八音之调作十九章之歌以正月上辛用事甘泉圜丘使童男女七十人俱歌昏祠至明夜常有神光如流星止集于祠坛天子自竹宫而望拜百官侍祠者数百人皆肃然动心焉是时河间献王有雅材亦以为治道非礼乐不成因献所集雅乐天子下太乐官常存肄之岁时以备数然不常御常御及郊庙皆非雅声然诗乐施于后嗣犹得有所祖述昔殷周之雅颂乃上本有娀姜原卨稷始生玄王公刘古公太伯王季姜女太任太姒之德乃及成汤文武受命武丁成康宣王中兴下及辅佐阿衡周召太公申伯召虎仲山甫之属君臣男女有功德者靡不褒扬功德既信美矣褒扬之声盈乎天地之间是以光名著于当世遗誉埀于无穷也今汉郊庙诗歌未有祖宗之事八音调均又不协于钟律而内有掖庭材人外有上林乐府皆以郑声施于朝廷至成帝时谒者常山王禹世受河间乐能说其义其弟子宋曅等上书言之下大夫博士平当等考试当以为汉承秦灭道之后赖先帝圣德博受兼听修废官立太学河间献王聘求幽隐修兴雅乐以助化时大儒公孙弘董仲舒等皆以为音中正雅立之大乐春秋郷射作于学宫希阔不讲故自公卿大夫观听者但闻铿鎗不晓其意而欲以风谕众庶其道无由是以行之百有余年德化至今未成今曅等守习孤学大指归于兴助教化衰微之学兴废在人宜领属雅乐以继絶表微孔子曰人能弘道非道弘人河间区区小国藩臣以好学修古能有所存民到于今称之况于圣主广被之资修起旧文放郑近雅述而不作信而好古于以风示海内扬名后世诚非小功小美也事下公卿以为乆远难分明当议复寝是时郑声尤甚黄门名倡丙强景武之属富显于世贵戚五侯定陵富平外戚之家淫侈过度至与人主争女乐哀帝自为定陶王时疾之又性不好音及即位下诏曰惟世俗奢泰文巧而郑卫之声兴夫奢泰则下不孙而国贫文巧则趍末背本者众郑卫之声兴则淫辟之化流而欲黎庶敦朴家给犹浊其源而求其清流岂不难哉孔子不云乎放郑声郑声淫其罢乐府官郊祭乐及古兵法武乐在经非郑卫之乐者条奏别属他官然百姓渐渍日久又不制雅乐有以相变豪富吏民湛沔自若陵夷坏于王莽今海内更始民人归本户口岁息平其刑辟牧以贤良至于家给既庶且富则须庠序礼乐之教化矣今幸有前圣遗制之威仪诚可法象而补备之经纪可因缘而存着也孔子曰殷因于夏礼所损益可知也周因于殷礼所损益可知也其或继周者虽百世可知也今大汉继周久旷大仪未有立礼成乐此贾谊仲舒王吉刘向之徒所为发愤而増叹也  

刑法志【`班固`】  

夫人宵天地之貌怀五常之性聪明精粹有生之最灵者也爪牙不足以供耆欲趋走不足以避利害无毛羽以御寒暑必将役物以为养任智而不恃力此其所以为贵也故不仁爱则不能羣不能羣则不胜物不胜物则养不足羣而不足争心将作上圣卓然先行敬让博爱之德者众心说而从之从之成羣是为君矣归而往之是为王矣洪范曰天子作民父母为天下王圣人取类以正名而谓君为父母明仁爱德让王道之本也爱待敬而不败德须威而久立故制礼以崇敬作刑以明威也圣人既躬明悊之性必通天地之心制礼作教立法设刑动縁民情而则天象地故曰先王立礼则天之明因地之性也刑罚威狱以类天之震曜杀戮也温慈惠和以效天之生殖长育也书云天秩有礼天讨有罪故圣人因天秩而制五礼因天讨而作五刑大刑用甲兵其次用斧钺中刑用刀锯其次用鑚凿薄刑用鞭朴大者陈诸原野小者致之市朝其所繇来者上矣自黄帝有涿鹿之战以定火灾颛顼有共工之陈以定水害唐虞之际至治之极犹流共工放驩兠窜三苖殛鲧然后天下服夏有甘扈之誓殷周以兵定天下矣天下既定戢臧干戈教以文德而犹立司马之官设六军之众因井田而制军赋地方一里为井井十为通通十为成成方十里成十为终终十为同同方百里同十为封封十为畿畿方千里有税有赋税以足食赋以足兵故四井为邑四邑为丘丘十六井也有戎马一匹牛三头四丘为甸甸六十四井也有戎马四匹兵车一乘牛十二头甲士三人卒七十二人干戈备具是谓乘马之法一同百里提封万井除山川沈斥城池邑居园囿术路三千六百井定出赋六千四百井戎马四百匹兵车百乘此卿大夫采地之大者也是谓百乘之家一封三百一十六里提封十万井定出赋六万四千井戎马四千匹兵车千乗此诸侯之大者也是谓千乗之国天子畿方千里提封百万井定出赋六十四万井戎马四万匹兵车万乗故称万乘之主戎马车徒干戈素具春振旅以搜夏拔舍以苖秋治兵以狝冬大阅以狩皆于农隙以讲事焉五国为属属有长十国为连连有帅三十国为卒卒有正二百一十国为州州有牧连帅比年简车卒正三年简徒羣牧五载大简车徒此先王为国立武足兵之大略也周道衰法度■〈土隋〉至齐桓公任用管仲而国富民安公问行伯用师之道管仲曰公欲定卒伍修甲兵大国亦将修之而小国设备则难以速得志矣于是乃作内政而寓军令焉故卒伍定虖里而军政成虖郊连其什伍居处同乐死生同忧祸福共之故夜战则其声相闻昼战则其目相见缓急足以相死其教已成外攘夷狄内尊天子以安诸夏齐桓既没晋文接之亦先定其民作被庐之法总帅诸侯迭为盟主然其礼已颇僭差又随时苟合以求欲速之功故不能充王制二伯之后寖以陵夷至鲁成公作丘甲哀公用田赋搜狩治兵大阅之事皆失其正春秋书而讥之以存王道于是师旅亟动百姓罢敝无伏节死难之谊孔子伤焉曰以不教民战是谓弃之故称子路曰由也千乗之国可使治其赋也而子路亦曰千乘之国摄乎大国之间加之以师旅因之以饥馑由也为之比及三年可使有勇且知方也治其赋兵教以礼谊之谓也春秋之后灭弱吞小并为战国稍増讲武之礼以为戏乐用相夸视而秦更名角抵先王之礼没于淫乐中矣雄桀之士因势辅时作为权诈以相倾覆吴有孙武齐有孙膑魏有吴起秦有商鞅皆禽敌立胜垂着篇籍当此之时合从连衡转相攻伐代为雌雄齐愍以技击强魏惠以武卒奋秦昭以鋭士胜世方争于功利而驰说者以孙吴为宗时惟孙卿明于王道而非之曰彼孙吴者上势利而贵变诈施于暴乱昏嫚之国君臣有间上下离心政谋不良故可变而诈也夫仁人在上为下所仰犹子弟之卫父兄若手足之扞头目何可当也邻国望我欢若亲戚芬若椒兰顾视其上犹焚灼仇雠人情岂肯为其所恶而攻其所好哉故以桀攻桀犹有巧拙以桀诈尧若卵投石夫何幸之有诗曰武王载斾有虔秉钺如火烈烈则莫我敢遏言以仁谊绥民者无敌于天下也若齐之技击得一首则受赐金事小敌脆则偷可用也事巨敌坚则涣然离矣是亡国之兵也魏氏武卒衣三属之甲操十二石之弩负矢五十个置戈其上冠胄帯剑赢三日之粮日中而趍百里中试则复其户利其田宅如此则其地虽广其税必寡其气力数年而衰是危国之兵也秦人其生民也陿阸其使民也酷烈刧之以势隐之以阸狃之以赏庆道之以刑罚使其民所以要利于上者非战无由也功赏相长五甲首而隶五家是最为有数故能四世有胜于天下然皆干赏蹈利之兵庸徒鬻卖之道耳未有安制矜节之理也故虽地广兵强鳃鳃常恐天下之一合而共轧已也至乎齐桓晋文之兵可谓入其域而有节制矣然犹未本仁义之綂也故齐之技击不可以遇魏之武卒魏之武卒不可以直秦之鋭士秦之鋭士不可以当桓文之节制桓文之节制不可以敌汤武之仁义故曰善师者不陈善陈者不战善战者不败善败者不亡若夫舜修百僚咎繇作士命以蛮夷猾夏冦贼奸宄而刑无所用所谓善师不陈者也汤武征伐陈师誓众而放禽桀纣所谓善陈不战者也齐桓南服强楚使贡周室北伐山戎为燕开路存亡继絶功为伯首所谓善战不败者也楚昭王遭阖庐之祸国灭出亡父老送之王曰父老反矣何患无君父老曰有君如是其贤也相与从之或奔走赴秦号哭请救秦人怜之为之出兵二国并力遂走吴师昭王返国所谓善败不亡者也若秦因四世之胜据河山之阻任用白起王翦豺狼之徒奋其爪牙禽猎六国以并天下穷武极诈士民不附卒隶之徒还为敌雠猋起云合果共轧之斯为下矣凡兵所以存亾继絶救乱除害也故伊吕之将子孙有国与商周并至于末世苟任诈力以快贪残争城杀人盈城争地杀人满野孙吴商白之徒皆身诛戮于前而国灭亾于后报应之势各以类至其道然矣汉兴髙祖躬神武之材行寛仁之厚总擥英雄以诛秦项任萧曹之文用良平之谋骋陆郦之辩明叔孙通之仪文武相配大略举焉天下既定踵秦而置材官于郡国京师有南北军之屯至武帝平百粤内増七校外有楼船皆岁时讲肄修武备云至元帝时以贡禹议始罢角抵而未正治兵振旅之事也古人有言天生五材民并用之废一不可谁能去兵鞭扑不可弛于家刑罚不可废于国征伐不可偃于天下用之有本末行之有逆顺耳孔子曰工欲善其事必先利其器文德者帝王之利器威武者文德之辅助也夫文之所加者深则武之所服者大德之所施者博则威之所制者广三代之盛至于刑错兵寝者其本末有序帝王之极功也昔周之法建三典以刑邦国诘四方一曰刑新邦用轻典二曰刑平邦用中典三曰刑乱邦用重典五刑墨罪五百劓罪五百宫罪五百刖罪五百杀罪五百所谓刑平邦用中典者也凡杀人者踣诸市墨者使守门劓者使守闗宫者使守内刖者使守囿完者使守积其奴男子入于罪隶女子入舂槁凡有爵者与七十者与未齓者皆不为奴周道既衰穆王眊荒命甫侯度时作刑以诘四方墨罚之属千劓罚之属千髌罚之属五百宫罚之属三百大辟之罚其属二百五刑之属三千盖多于平邦中典五百章所谓刑乱邦用重典者也春秋之时王道寖坏教化不行子产相郑而铸刑书晋叔向非之曰昔先王议事以制不为刑辟惧民之有争心也犹不可禁御是故闲之以谊纠之以政行之以礼守之以信奉之以仁制为禄位以劝其从严断刑罚以威其淫惧其未也故诲之以忠愯之以行教之以务使之以和临之以敬莅之以强断之以刚犹求圣哲之上明察之官忠信之长慈惠之师民于是乎可任使也而不生祸乱民知有辟则不忌于上并有争心以征于书而徼幸以成之弗可为矣夏有乱政而作禹刑商有乱政而作汤刑周有乱政而作九刑三辟之兴皆叔世也今吾子相郑国制参辟铸刑书将以靖民不亦难乎诗曰仪式刑文王之德日靖四方又曰仪刑文王万邦作孚如是何辟之有民知争端矣将弃礼而征于书锥刀之末将尽争之乱狱滋丰货赂并行终子之世郑其败虖子产报曰若吾子之言侨不材不能及子孙吾以救世也偷薄之政自是滋矣孔子伤之曰导之以德齐之以礼有耻且格导之以政齐之以刑民免而无耻礼乐不兴则刑罚不中刑罚不中则民无所措手足孟氏使阳肤为士师问于曽子亦曰上失其道民散久矣如得其情则哀矜而勿喜陵夷至于战国韩任申子秦用商鞅连相坐之法造参夷之诛増加肉刑大辟有凿颠抽胁镬亨之刑至于秦始皇兼吞战国遂毁先王之法灭礼谊之官专任刑罚躬操文墨昼断狱夜理书自程决事日县石之一而奸邪并生赭衣塞路囹圄成市天下愁怨溃而叛之汉兴髙祖初入闗约法三章曰杀人者死伤人及盗抵罪蠲削烦苛兆民大说其后四夷未附兵革未息三章之法不足以御奸于是相国萧何攗摭秦法取其宜于时者作律九章当孝惠髙后时百姓新免毒蠚人欲长幼养老萧曹为相填以无为从民之欲而不扰乱是以衣食滋殖刑罚用稀及孝文即位躬修玄黙劝趣农桑减省租赋而将相皆旧功臣少文多质惩恶亾秦之政论议务在寛厚耻言人之过失化行天下告讦之俗易吏安其官民乐其业畜积岁增户口寖息风流笃厚禁罔疏阔选张释之为廷尉罪疑者予民是以刑罚大省至于断狱四百有刑错之风即位十三年齐太仓令淳于公有罪当刑诏狱逮系长安淳于公无男有五女当行会逮骂其女曰生子不生男缓急非有益也其少女缇萦自伤悲泣乃随其父至长安上书曰妾父为吏齐中皆称其亷平今坐法当刑妾伤夫死者不可复生刑者不可复属虽后欲改过自新其道亾繇也妾愿没入为官婢以赎父刑罪使得自新书奏天子天子怜悲其意遂下令曰制诏御史盖闻有虞氏之时画衣冠异章服以为戮而民弗犯何治之至也今法有肉刑三而奸不止其咎安在毋乃朕德之薄而教不明与吾甚自愧故夫训道不纯而愚民陷焉诗曰恺悌君子民之父母今人有过教未施而刑已加焉或欲改行为善而道亾繇至朕甚怜之夫刑至断支体刻肌肤终身不息何其刑之痛而不德也岂称为民父母之意哉其除肉刑有以易之及令罪人各以轻重不亾逃有年而免具为令丞相张苍御史大夫冯敬奏言肉刑所以禁奸所由来者久矣陛下下明诏怜万民之一有过被刑者终身不息及罪人欲改行为善而道亾繇至甚盛德臣等所不及也臣谨议请定律曰诸当完者完为城旦舂当黥者髠钳为城旦舂当劓者笞三百当斩左止者笞五百当斩右止及杀人先自告及吏坐受赇枉法守县官财物而即盗之已论命复有笞罪者皆弃市罪人狱已决完为城旦舂满三岁为鬼薪白粲鬼薪白粲一岁为隶臣妾隶臣妾一岁免为庶人隶臣妾满二岁为司宼司宼一岁及作如司宼二岁皆免为庶人其亾逃及有罪耐以上不用此令前令之刑城旦舂歳而非禁锢者如完为城旦舂岁数以免臣昧死请制曰可是后外有轻刑之名内实杀人斩右止者又当死斩左止者笞五百当劓者笞三百率多死景帝元年下诏曰加笞与重罪无异幸而不死不可为人其定律笞五百曰三百笞三百曰二百犹尚不全至中六年又下诏曰加笞者或至死而笞未毕朕甚怜之其减笞三百曰二百笞二百曰一百又曰笞者所以教之也其定棰令丞相刘舍御史大夫卫绾请笞者棰长五尺其本大一寸其竹也末薄半寸皆平其节当笞者笞臀毋得更人毕一罪乃更人自是笞者得全然酷吏犹以为威死刑既重而生刑又轻民易犯之及至孝武即位外事四夷之功内盛耳目之好征发烦数百姓贫耗穷民犯法酷吏击断奸轨不胜于是招进张汤赵禹之属条定法令作见知故纵监临部主之法缓深故之罪急纵出之诛其后奸猾巧法转相比况禁罔寖密律令凡三百五十九章大辟四百九条千八百八十二事死罪决事比万三千四百七十二事文书盈于几阁典者不能徧睹是以郡国承用者驳或罪同而论异奸吏因缘为市所欲活则傅生议所欲陷则予死比议者咸寃伤之宣帝自在闾阎而知其若此及即尊位廷史路温舒上疏言秦有十失其一尚存治狱之吏是也语在温舒传上深愍焉乃下诏曰间者吏用法巧文寖深是朕之不德也夫决狱不当使有罪兴邪不辜蒙戮父子悲恨朕甚伤之今遣廷史与郡鞠狱任轻禄薄其为置廷平秩六百石贠四人其务平之以称朕意于是选于定国为廷尉求明察寛恕黄霸等以为廷平季秋后请谳时上常幸宣室斋居而决事狱刑号为平矣时涿郡太守郑昌上疏言圣王置谏争之臣者非以崇德防逸豫之生也立法明刑者非以为治救衰乱之起也今明主躬垂明听虽不置廷平狱将自正若开后嗣不若删定律令律令一定愚民知所避奸吏无所弄矣今不正其本而置廷平以理其末也政衰聴怠则廷平将招权而为乱首矣宣帝未及修正至元帝初立乃下诏曰夫法令者所以抑暴扶弱欲其难犯而易避也今律令烦多而不约自典文者不能分明而欲罗元元之不逮斯岂刑中之意哉其议律令可蠲除轻减者条奏惟在便安万姓而已至成帝河平中复下诏曰甫刑云五刑之属三千大辟之罚其属二百今大辟之刑千有余条律令烦多百有余万言竒请它比日以益滋自明习者不知所由欲以晓喻众庶不亦难乎于以罗元元之民夭絶亡辜岂不哀哉其与中二千石二千石博士及明习律令者议减死刑及可蠲除约省者令较然易知条奏书不云乎惟刑之恤哉其审核之务准古法朕将尽心览焉有司无仲山父将明之材不能因时广宣主恩建立明制为一代之法而徒钩摭微细毛举数事以塞诏而已是以大议不立遂以至今议者或曰法虽数变此庸人不达疑塞治道圣智之所常患者也故畧举汉兴以来法令稍定而合古便今者汉兴之初虽有约法三章网漏吞舟之鱼然其大辟尚有夷三族之令令曰当三族者皆先黥劓斩左右止笞杀之枭其首菹其骨肉于市其诽谤詈诅者又先断舌故谓之具五刑彭越韩信之属皆受此诛至高后元年乃除三族罪祅言令孝文二年又诏丞相太尉御史法者治之正所以禁暴而卫善人也今犯法者已论而使无罪之父母妻子同产坐之及收朕甚弗取其议左右丞相周勃陈平奏言父母妻子同产相坐及收所以累其心使重犯法也收之之道所由来久矣臣之愚计以为如其故便文帝复曰朕闻之法正则民悫罪当则民从且夫牧民而道之以善者吏也既不能道又以不正之法罪之是法反害于民为暴者也朕未见其便宜孰计之平勃乃曰陛下幸加大惠于天下使有罪不收无罪不相坐甚盛德臣等所不及也臣等谨奉诏尽除收律相坐法其后新垣平谋为逆复行三族之诛由是言之风俗移易人性相近而习相逺信矣夫以孝文之仁平勃之知犹有过刑谬论如此甚也而况庸材溺于末流者乎周官有五听八议三刺三宥三赦之法五听一曰辞听二曰色听三曰气听四曰耳听五曰目听八议一曰议亲二曰议故三曰议贤四曰议能五曰议功六曰议贵七曰议勤八曰议宾三刺一曰讯羣臣二曰讯羣吏三曰讯万民三宥一曰弗识二曰过失三曰遗忘三赦一曰幼弱二曰老眊三曰惷愚凡囚上罪梏拲而桎中罪梏桎下罪梏王之同族拲有爵者桎以待弊髙皇帝七年制诏御史狱之疑者吏或不敢决有罪者久而不论无罪久系不决自今以来县道官狱疑者各谳所属二千石官二千石官以其罪名当报之所不能决者皆移廷尉廷尉亦当报之廷尉所不能决谨具为奏傅所当比律令以闻上恩如此吏犹不能奉宣故孝景中五年复下诏曰诸狱疑虽文致于法而于人心不厌者辄谳之其后狱吏复避微文遂其愚心至后元年又下诏曰狱重事也人有愚智官有上下狱疑者谳有令谳者巳报谳而后不当谳者不为失自此之后狱刑益详近于五听三宥之意三年复下诏曰高年老长人所尊敬也鳏寡不属逮者人所哀怜也其着令年八十以上八岁以下及孕者未乳师朱儒当鞠系者颂系之至孝宣元康四年又下诏曰朕念夫耆老之人髪齿堕落血气既衰亦无暴逆之心今或罹于文法执于囹圄不得终其年命朕甚怜之自今以来诸年八十非诬告杀伤人它皆勿坐至成帝鸿嘉元年定令年未满七岁贼斗杀人及犯殊死者上请廷尉以闻得减死合于三赦幼弱老眊之人此皆法令稍定近古而便民者也孔子曰如有王者必世而后仁善人为国百年可以胜残去杀矣言圣王承衰拨乱而起被民以德教变而化之必世然后仁道成焉至于善人不入于室然犹百年胜残去杀矣此为国者之程序也今汉道至盛歴世二百余载考自昭宣元成哀平六世之间断狱殊死率岁千余口而一人耐罪上至右止三倍有余古人有言满堂而饮酒有一人郷隅而悲泣则一堂皆为之不乐王者之于天下譬犹一堂之上也故一人不得其平为之凄怆于心今郡国被刑而死者岁以万数天下狱二千余所其寃死者多少相覆狱不减一人此和气所以未洽者也原狱刑所以蕃若此者礼教不立刑法不明民多贫穷豪桀务私奸不辄得狱豻不平之所致也书云伯夷降典悊民惟刑言制礼以止刑犹堤之防溢水也今堤防陵迟礼制未立死刑过制生刑易犯饥寒并至穷斯滥溢豪桀擅私为之囊橐奸有所隐则狃而寖广此刑之所以蕃也孔子曰古之知法者能省刑本也今之知法者不失有罪末矣又曰今之听狱者求所以杀之古之听狱者求所以生之与其杀不辜宁失有罪今之狱吏上下相驱以刻为明深者获功名平者多后患谚曰鬻棺者欲岁之疫非憎人欲杀之利在于人死也今治狱吏欲陷害人亦犹此矣凡此五疾狱刑所以尤多者也自建武永平民亦新免兵革之祸人有乐生之虑与高惠之间同而政在抑强扶弱朝无威福之臣邑无豪桀之侠以口率计断狱少于成哀之间什八可谓清矣然而未能称意比隆于古者以其疾未尽除而刑本不正善乎孙卿之论刑也曰世俗之为说者以为治古者无肉刑有象刑墨黥之属菲履赭衣而不纯是不然矣以为治古则人莫触罪邪岂独无肉刑哉亦不待象刑矣以为人或触罪矣而直轻其刑是杀人者不死而伤人者不刑也罪至重而刑至轻民无所畏乱莫大焉凡制刑之本将以禁暴恶且惩其末也杀人者不死伤人者不刑是惠暴而寛恶也故象刑非生于治古方起于乱今也凡爵列官职赏庆刑罚皆以类相从者也一物失称乱之端也德不称位能不称官赏不当功刑不当罪不祥莫大焉夫征暴诛悖治之威也杀人者死伤人者刑是百王之所同也未有知其所由来者也故治则刑重乱则刑轻犯治之罪固重犯乱之罪固轻也书云刑罚世重世轻此之谓也所谓象刑惟明者言象天道而作刑安有菲屦赭衣者哉孙卿之言既然又因俗说而论之曰禹承尧舜之后自以德衰而制肉刑汤武顺而行之者以俗薄于唐虞故也今汉承衰周暴秦极弊之流俗已薄于三代而行尧舜之刑是犹以鞿而御駻突违救时之宜矣且除肉刑者本欲以全民也今去髠钳一等转而入于大辟以死罔民失本惠矣故死者岁以万数刑重之所致也至乎穿窬之盗忿怒伤人男女淫佚吏为奸臧若此之恶髠钳之罚又不足以惩也故刑者歳十万数民既不畏又曽不耻刑轻之所生也故俗之能吏公以杀盗为威专杀者胜任奉法者不治乱名伤制不可胜条是以罔密而奸不塞刑蕃而民愈嫚必世而未仁百年而不胜残诚以礼乐阙而刑不正也岂宜惟思所以清原正本之论删定律令籑二百章以应大辟其余罪次于古当生今触死者皆可募行肉刑及伤人与盗吏受赇枉法男女淫乱皆复古刑为三千章诋欺文致微细之法悉蠲除如此则刑可畏而禁易避吏不专杀法无二门轻重当罪民命得全合刑罚之中殷天人之和顺稽古之制成时雍之化成康刑错虽未可致孝文断狱庶几可及诗云宜民宜人受禄于天书曰立功立事可以永年言为政而宜于民者功成事立则受天禄而永年命所谓一人有庆万民赖之者也  

## 文章辨体彚选卷六百二十一

（明）贺复征 编  

○书志六  

地理志【`汉班固`】  

凡民函五常之性而其刚柔缓急音声不同系水土之风气故谓之风好恶取舍动静亡常随君上之情欲故谓之俗孔子曰移风易俗莫善于乐言圣王在上统理人伦必移其本而易其末此混同天下一之乎中和然后王教成也汉承百王之末国土变改民人迁徙成帝时刘向畧言其地分丞相张禹使属颍川朱赣条其风俗犹未宣究故辑而论之终其本末着于篇  

秦地于天官东井舆鬼之分壄也于禹贡时跨雍梁二州诗风兼秦豳两国昔后稷封斄公刘处豳太王徙■〈嫠，来代女〉文王作酆武王治镐其民有先王遗风好稼穑务本业故豳诗言农桑衣食之本甚备有鄠杜竹林南山檀柘号称陆海为九州岛膏腴始皇之初郑国穿渠引泾水溉田沃野千里民以富饶汉兴立都长安徙齐诸田楚昭屈景及诸功臣家于长陵后世世徙吏二千石髙訾富人及豪桀并兼之家于诸陵葢亦以强干弱支非独为奉山园也是故五方杂厝风俗不纯其世家则好礼文富人则商贾为利豪桀则游侠通奸濒南山近夏阳多阻险轻薄易为盗贼常为天下剧又郡国辐凑浮食者多民去本就末列侯贵人车服僭上众庶放效羞不相及嫁娶尤崇侈靡送死过度天水陇西山多林木民以板为室屋及安定北地上郡西河皆迫近戎狄修习战备髙上气力以射猎为先故秦诗曰在其板屋又曰王于兴师修我甲兵与子偕行及车辚四臷小戎之篇皆言车马田狩之事汉兴六郡良家子选给羽林期门以材力为官名将多出焉孔子曰君子有勇而亡谊则为乱小人有勇而亡谊则为盗故此数郡民俗质木不耻冦盗自武威以西本匈奴昆邪王休屠王地武帝时攘之初置四郡以通西域鬲絶南羗匈奴其民或以闗东下贫或以报怨过当或以誖逆亡道家属徙焉习俗颇殊地广民稀水草宜畜牧故凉州之畜为天下饶保边塞二千石治之咸以兵马为务酒醴之会上下通焉吏民相亲是以其俗风雨时节榖籴常贱少盗贼有和气之应贤于内郡此政寛厚吏不苛刻之所致也巴蜀广汉本南夷秦并以为郡土地肥美有江水沃野山林竹木疏食果实之饶南贾滇僰僮西近卭莋马旄牛民食稻鱼亡凶年忧俗不愁苦而轻易淫泆柔弱褊阸景武间文翁为蜀守教民读书法令未能笃信道德反以好文刺讥贵慕权势及司马相如游宦京师诸侯以文辞显于世郷党慕循其迹后有王褒严遵扬雄之徒文章冠天下繇文翁倡其教相如为之师故孔子曰有教无类武都地杂氐羗及犍为牂柯越巂皆西南外夷武帝初开置民俗畧与巴蜀同而武都近天水俗颇似焉故秦地天下三分之一而人众不过什三然量其富居什六秦豳吴札观乐为之歌秦曰此之谓夏声夫能夏则大大之至也其周旧乎  

魏地觜觽参之分壄也河内本殷之旧都周既灭殷分其畿内为三国诗风邶庸卫国是也邶以封纣子武庚庸管叔尹之卫蔡叔尹之以监殷民谓之三监故书序曰武王崩三监畔周公诛之尽以其地封弟康叔号曰孟侯以夹辅周室迁邶庸之民于雒邑故邶庸卫三国之诗相与同风邶诗曰在浚之下庸曰在浚之郊邶又曰亦流于淇河水洋洋庸曰送我淇上在彼中河卫曰瞻彼淇奥河水洋洋故吴公子札聘鲁观周乐闻邶庸卫之歌曰美哉渊乎吾闻康叔之德如是是其卫风乎至十六世懿公亡道为狄所灭齐桓公帅诸侯伐狄而更封卫于河南曹楚丘是为文公而河内殷虚更属于晋康叔之风既歇而纣之化犹存故俗刚强多豪桀侵夺薄恩礼好生分河东土地平易有盐铁之饶本唐尧所居诗风唐魏之国也其民有先王遗教君子深思小人俭陋故唐诗蟋蟀山枢葛生之篇曰今我不乐日月其迈宛其死矣它人是偷百岁之后归于其居皆思奢俭之中念死生之虑吴札闻唐之歌曰思深哉其有陶唐氏之遗民乎魏国亦姬姓也在晋之南河曲故其诗曰彼汾一曲寘诸河之侧吴札闻魏之歌曰美哉沨沨乎以德辅此则明主也  

周地栁七星张之分壄也昔周公营雒邑以为在于土中诸侯蕃屏四方故立京师至幽王淫襃姒以灭宗周子平王东居雒邑初雒邑与宗周通封畿东西长而南北短短长相覆为千里至襄王以河内赐晋文公又为诸侯所侵故其分墬小周人之失巧伪趋利贵财贱义髙富下贫憙为商贾不好仕宦  

韩地角亢氐之分壄也诗风陈郑之国与韩同星分焉郑本髙辛氏火正祝融之虚也周宣王弟友为周司徒食采于宗周畿内问于史伯曰王室多故何所可以逃死史伯曰其济洛河颍之间乎子男之国虢会为大恃势与险崈侈贪冒君若寄帑与贿周乱而敝必将背君君以成周之众奉辞伐罪亡不克矣桓公从其言乃东寄帑与贿虢会受之后三年幽王败桓公死其子武公与平王东迁卒定虢会之地右雒左泲食溱洧焉土陿而险山居谷汲男女亟聚会故其俗淫郑诗曰出其东门有女如云又曰溱与洧方灌灌兮士与女方秉菅兮恂盱且乐惟士与女伊其相谑此其风也吴札闻郑之歌曰美哉其细已甚民弗堪也是其先亡乎陈本太昊之虚周武王封舜后妫满于陈是为胡公妻以元女大姬妇人尊贵好祭祀用史巫故其俗巫鬼陈诗曰坎其击鼓宛丘之下亡冬亡夏値其鹭羽又曰东门之枌宛丘之栩子仲之子婆娑其下此其风也吴札闻陈之歌曰国亡主其能久乎颍川南阳本夏禹之国夏人上忠其敝鄙朴秦既灭韩徙天下不轨之民于南阳故其俗夸奢上气力好商贾渔猎臧匿难制御也宛西通武闗东受江淮一都之会也宣帝时郑弘召信臣为南阳太守治皆见纪信臣劝民农桑去末归本郡以殷富颍川韩都士有申子韩非刻害余烈髙仕宦好文法民以贪遴争讼生分为失韩延寿为太守先之以敬让黄霸继之教化大行狱或八年亡重罪囚南阳好商贾召父富以本业颍川好争讼分异黄韩化以笃厚君子之德风也小人之德草也信矣  

赵地昴毕之分壄也赵中山地薄人众犹有沙丘纣淫乱余民丈夫相聚游戏悲歌忼慨起则椎剽掘冢作奸巧多弄物为倡优女子弹弦跕躧游媚富贵徧诸侯之后宫邯郸北通燕涿南有郑卫漳河之间一都会也其土广俗杂大率精急髙气势轻为奸太原上党又多晋公族子孙以诈力相倾矜夸功名报仇过直嫁取送死奢靡汉兴号为难治常择严猛之将或任杀伐为威父兄被诛子弟怨愤至告讦刺史二千石或报杀其亲属锺代石北迫近胡冦民俗懻忮好气为奸不事农商自全晋时已患其剽悍而武灵王又益厉之故冀州之部盗贼常为它州剧定襄云中五原本戎狄地颇有赵齐卫楚之徙其民鄙朴少礼文好射猎鴈门亦同俗  

燕地尾箕分壄也南通齐赵勃碣之间一都会也初太子丹宾养勇士不爱后宫美女民化以为俗至今犹然宾客相过以妇侍宿嫁取之夕男女无别反以为荣后稍颇止然终未改其俗愚悍少虑轻薄无威亦有所长敢于急人燕丹遗风也上谷至辽东地广民希数被胡寇俗与赵代相类有渔盐枣栗之饶北隙乌丸夫余东贾真番之利玄菟乐浪武帝时置皆朝鲜濊貉句骊蛮夷殷道衰箕子去之朝鲜教其民以礼义田蚕织作乐浪朝鲜民犯禁八条相杀以当时偿杀相伤以榖偿相盗者男没入为其家奴女子为婢欲自赎者人五十万虽免为民俗犹羞之嫁取无所雠是以其民终不相盗无门户之闭妇人贞信不淫辟其田民饮食以笾豆都邑颇放效吏及内郡贾人往往以杯器食郡初取吏于辽东吏见民无闭臧及贾人往者夜则为盗俗稍益薄今于犯禁寖多至六十余条可贵哉仁贤之化也然东夷天性柔顺异于三方之外故孔子悼道不行设浮于海欲居九夷有以也夫乐浪海中有倭人分为百余国以岁时来献见云  

齐地虚危之分壄也少昊之世有爽鸠氏虞夏时有季崱汤时有逢公柏陵殷末有薄姑氏皆为诸侯国此地至周成王时薄姑氏与四国共作乱成王灭之以封师尚父是为太公诗风齐国是也临甾名营丘故齐诗曰子之营兮遭我虖嶩之间兮又曰竢我于着乎而此亦其舒缓之体也吴札闻齐之歌曰泱泱乎大风也哉其太公乎国未可量也古有分土亡分民太公以齐地负海舄卤少五糓而人民寡乃劝以女工之业通鱼盐之利而人物辐凑后十五世桓公用管仲设轻重以富国合诸侯成伯功身在陪臣而取三归故其俗弥侈织作氷纨绮绣纯丽之物号为冠帯衣履天下初太公治齐修道术尊贤智赏有功故至今其土多好经术矜功名舒缓阔达而足智其失夸奢朋党言与行缪虚诈不情急之则离散缓之则放纵始桓公兄襄公淫乱姑姊妺不嫁于是令国中民家长女不得嫁名曰巫儿为家主祠嫁者不利其家民至今以为俗痛乎道民之道可不慎哉昔太公始封周公问何以治齐太公曰举贤而上功周公曰后世必有簒杀之臣其后二十九世为强臣田和所灭而和自立为齐侯至孙威王称王五世为秦所灭临甾海岱之间一都会也其中具五民云  

鲁地奎娄之分壄也周兴以少昊之虚曲阜封周公子伯禽为鲁侯以为周公主其民有圣人之教化故孔子曰齐一变至于鲁鲁一变至于道言近正也濒洙泗之水其民涉度幼者扶老而代其任俗既益薄长老不自安与幼少相让故曰鲁道衰洙泗之间龂龂如也孔子闵王道将废乃修六经以述唐虞三代之道弟子受业而通者七十有七人是以其民好学上礼义重亷耻周公始封太公问何以治鲁周公曰尊尊而亲亲太公曰后世寖弱矣故鲁自文公以后禄去公室政在大夫季氏逐昭公陵夷微弱三十四世而为楚所灭今去圣久远周公遗化销微孔氏庠序衰坏地陿民众颇有桑麻之业亡林泽之饶俗俭啬爱财趋商贾好訾毁多巧伪丧祭之礼文备实寡然其好学犹愈于它俗汉兴以来鲁东海多至卿相  

宋地房心之分壄也周封微子于宋本陶唐氏火正阏伯之虚也济阴定陶诗风曹国也武王封弟叔振铎于曹其后稍大得山阳陈留二十余世为宋所灭昔尧作游成阳舜渔靁泽汤止于亳故其民犹有先王遗风重厚多君子好稼穑恶衣食以致畜臧宋自微子二十余世至景公灭曹灭曹后五世亦为齐楚魏所灭参分其地魏得其梁陈留齐得其济阴东平楚得其沛故今之楚彭城本宋也春秋经曰围宋彭城宋虽灭本大国故自为分壄沛楚之失急疾颛已地薄民贫而山阳好为奸盗  

卫地营室东壁之分壄也卫本国既为狄所灭文公徙楚丘三十余年子成公徙于帝丘故春秋经曰卫迁于帝丘今之濮阳是也本颛顼之虚故谓之帝丘夏后之世昆吾氏居之成公后十余世为韩魏所侵尽亡其旁邑独有濮阳后秦灭濮阳置东郡徙之于野王始皇既并天下犹独置卫君二世时乃废为庶人凡四十世九百年最后絶故独为分壄卫地有桑间濮上之阻男女亦亟聚会声色生焉故俗称郑卫之音周末有子路夏育民人慕之故其俗刚武上气力汉兴二千石治者亦以杀戮为威宣帝时韩延寿为东郡太守承圣恩崇礼义尊谏争至今东郡号善为吏延寿之化也其失颇奢靡嫁取送死过度而野王好气任侠有濮上风  

楚地翼轸之分壄也周成王时封文武先师鬻熊之曽孙熊绎于荆蛮为楚子居丹阳后十余世至熊达是为武王寖以强大后五世至严王总帅诸侯观兵周室并吞江汉之间内灭陈鲁之国后十余世顷襄王东徙于陈楚有江汉川泽山林之饶江南地广或火耕水耨民食鱼稻以渔猎山伐为业果蓏蠃蛤食物常足故啙窳偷生而亡积聚饮食还给不忧冻饿亦亡千金之家信巫鬼重淫祀而汉中淫失枝柱与巴蜀同俗汝南之别皆急疾有气势江陵故郢都西通巫巴东有云梦之饶亦一都会也  

吴地斗分壄也太伯初奔荆蛮荆蛮归之号曰句吴太伯卒仲雍立至曾孙周章而武王克殷因而封之又封周章弟中于河北是为北吴后世谓之虞十二世为晋所灭后二世而荆蛮之吴子寿梦盛大称王其少子则季札有贤材兄弟欲传国札譲而不受自太伯寿梦称王六世阖庐举伍子胥孙武为将战胜攻取兴霸名于诸侯至子夫差诛子胥用宰嚭为粤王句践所灭吴粤之君皆好勇故其民至今好用剑轻死易发粤既并吴后六世为楚所灭后秦又击楚徙寿春至子为秦所灭寿春合肥受南北湖皮革鲍木之输亦一都会也始楚贤臣屈原被谗放流作离骚诸赋以自伤悼后有宋玉唐勒之属慕而述之皆以显名汉兴髙祖王兄子濞于吴招致天下之娯游子弟枚乗邹阳严夫子之徒兴于文景之际而淮南王安亦都寿春招宾客著书而吴有严助朱买臣贵显汉朝文辞并发故世传楚辞其失巧而少信初淮南王异国中民家有女者以待游士而妻之故至今多女而少男本吴粤与楚接比数相并兼故民俗畧同吴东有海盐章山之铜三江五湖之利亦江东之一都会也豫章出黄金然堇堇物之所有取之不足以更费江南卑湿丈夫多夭会稽海外有东鳀人分为二十余国以岁时来献见云  

粤地牵牛婺女之分壄也其君禹后帝少康之庶子云封于会稽文身断髪以避蛟龙之害后二十世至句践称王用范蠡大夫种计灭吴度淮与齐晋诸侯会致贡于周周元王使使赐命为伯诸侯毕贺后五世为楚所灭子孙分散君服于楚后十世至闽君揺佐诸侯平秦汉兴复立揺为越王是时秦南海尉赵佗亦自王传国至武帝时尽灭以为郡云处近海多犀象毒冒珠玑银铜果布之凑中国往商贾者多取富焉番禺其一都会也自合浦徐闻南入海得大州东西南北方千里武帝元封元年畧以为儋耳珠厓郡民皆服布如单被穿中央为贯头男子耕农种禾稻纻麻女子桑蚕织绩亡马与虎民有五畜山多尘麖兵则矛盾刀木弓弩竹矢或骨为镞自初为郡县吏卒中国人多侵陵之故率数岁壹反元帝时遂罢弃之自日南障塞徐闻合浦船行可五月有都元国又船行可四月有邑卢没国又船行可二十余日有谌离国歩行可十余日有夫甘都卢国船行可二月余有黄支国民俗畧与珠厓相类其州广大户口多多异物自武帝以来皆献见有译长属黄门与应募者俱入海市明珠璧流离竒石异物赍黄金杂缯而往所至国皆禀食为耦蛮夷贾船转送致之亦利交易剽杀人又苦逢风波溺死不者数年来还大珠至围二寸以下平帝元始中王莽辅政欲耀威德厚遗黄支王令遣使献生犀牛自黄支船行可八月到皮宗船行可二月到日南象林界云黄支之南有已程不国汉之译使自此还矣  

艺文志【`班固`】  

昔仲尼没而微言絶七十子丧而大义乖故春秋分为五诗分为四易有数家之传战国从衡真伪分争诸子之言纷然殽乱至秦患之乃燔灭文章以愚黔首汉兴改秦之败大收篇籍广开献书之路迄孝武世书缺简脱礼坏乐崩圣上喟然而称曰朕甚闵焉于是建臧书之策置写书之官下及诸子传说皆充秘府至成帝时以书颇散亡使谒者陈农求遗书于天下诏光禄大夫刘向校经传诸子诗赋步兵校尉任宏校兵书太史令尹咸校数术侍医李柱国校方技每一书已向辄条其篇目撮其指意录而奏之会向卒哀帝复使向子侍中奉车都尉歆卒父业歆于是总羣书而奏其七畧故有辑畧有六艺畧有诸子畧有诗赋畧有兵书畧有术数畧有方技畧今删其要以备篇籍  

易曰宓戏氏仰观象于天俯观法于地观鸟兽之文与地之宜近取诸身逺取诸物于是始作八卦以通神明之德以类万物之情至于殷周之际纣在上位逆天暴物文王以诸侯顺命而行道天人之占可得而効于是重易六爻作上下篇孔氏为之彖象系辞文言序卦之属十篇故曰易道深矣人更三圣世歴三古及秦燔书而易为筮卜之事传者不絶汉兴田何传之讫于宣元有施孟梁丘京氏列于学官而民间有费高二家之说刘向以中古文易经校施孟梁丘经或脱去无咎悔亡唯费氏经与古文同易曰河出图雒出书圣人则之故书之所起逺矣至孔子篹焉上断于尧下讫于秦凡百篇而为之序言其作意秦燔书禁学济南伏生独壁臧之汉兴亡失求得二十九篇以教齐鲁之间讫孝宣世有欧阳大小夏侯氏立于学官古文尚书者出孔子壁中武帝末鲁共王坏孔子宅欲以广其宫而得古文尚书及礼记论语孝经凡数十篇皆古字也共王往入其宅闻鼓琴瑟钟磬之音于是惧乃止不坏孔安国者孔子后也悉得其书以考二十九篇得多十六篇安国献之遭巫蛊事未列于学官刘向以中古文校欧阳大小夏侯三家经文酒诰脱简一召诰脱简二率简二十五字者脱亦二十五字简二十二字者脱亦二十二字文字异者七百有余脱字数十书者古之号令号令于众其言不立具则听受施行者弗晓古文读应尔雅故解古今语而可知也书曰诗言志歌咏言故哀乐之心感而歌咏之声发诵其言谓之诗咏其声谓之歌故古有采诗之官王者所以观风俗知得失自考正也孔子纯取周诗上采殷下取鲁凡三百五篇遭秦而全者以其讽诵不独在竹帛故也汉兴鲁申公为诗训故而齐辕固燕韩生皆为之传或取春秋采杂说咸非其本义与不得已鲁最为近之三家皆列于学官又有毛公之学自谓子夏所传而河间献王好之未得立易曰有夫妇父子君臣上下礼义有所错而帝王质文世有损益至周曲为之防事为之制故曰礼经三百威仪三千及周之衰诸侯将踰法度恶其害已皆灭去其籍自孔子时而不具至秦大坏汉兴鲁髙堂生传士礼十七篇讫孝宣世后仓最明戴德戴圣庆普皆其弟子三家立于学官礼古经者出于鲁淹中及孔氏学七十篇文相似多三十九篇及明堂阴阳王史氏记所见多天子诸侯卿大夫之制虽不能备犹愈仓等推士礼而致于天子之说易曰先王作乐崇德殷荐之上帝以享祖考故自黄帝下至三代乐各有名孔子曰安上治民莫善于礼移风易俗莫善于乐二者相与并行周衰俱坏乐尤微眇以音律为节又为郑卫所乱故无遗法汉兴制氏以雅乐声律世在乐官颇能纪其铿锵鼓舞而不能言其义六国之君魏文侯最为好古孝文时得其乐人窦公献其书乃周官大宗伯之大司乐章也武帝时河间献王好儒与毛生等共采周官及诸子言乐事者以作乐记献八佾之舞与制氏不相远其内史丞王定传之以授常山王禹禹成帝时为谒者数言其义献二十四卷记刘向校书得乐记二十三篇与禹不同其道寖以益微古之王者世有史官君举必书所以愼言行昭法式也左史记言右史记事事为春秋言为尚书帝王靡不同之周室既微载籍残缺仲尼思存前圣之业乃称曰夏礼吾能言之杞不足征也殷礼吾能言之宋不足征也文献不足故也足则吾能征之矣以鲁周公之国礼文备物史官有法故与左丘明观其史记据行事仍人道因兴以立功就败以成罚假日月以定厯数藉朝聘以正礼乐有所襃讳贬损不可书见口授弟子弟子退而异言丘明恐弟子各安其意以失其真故论本事而作传明夫子不以空言说经也春秋所贬损大人当世君臣有威权势力其事实皆形于传是以隐其书而不宣所以免时难也及末世口说流行故有公羊谷梁邹夹之传四家之中公羊谷梁立于学官邹氏无师夹氏未有书论语者孔子应答弟子时人及弟子相与言而接闻于夫子之语也当时弟子各有所记夫子既卒门人相与辑而论篹故谓之论语汉兴有齐鲁之说传齐论者昌邑中尉王吉少府宋畸御史大夫贡禹尚书令五鹿充宗胶东庸生唯王阳名家传鲁论语者常山都尉龚奋长信少府夏侯胜丞相韦贤鲁扶卿前将军萧望之安昌侯张禹皆名家张氏最后而行于世孝经者孔子为曽子陈孝道也夫孝天之经地之义民之行也举大者言故曰孝经汉兴长孙氏博士江翁少府后仓谏大夫翼奉安昌侯张禹传之各自名家经文皆同唯孔氏壁中古文为异父母生之续莫大焉故亲生之膝下诸家说不安处古文字读皆异易曰上古结绳以治后世圣人易之以书契百官以治万民以察盖取诸夬夬扬于王庭言其宣扬于王者朝廷其用最大也古者八岁入小学故周官保氏掌养国子教之六书谓象形象事象意象声转注假借造字之本也汉兴萧何草律亦着其法曰太史试学童能讽书九千字以上乃得为史又以六体试之课最者以为尚书御史史书令史吏民上书字或不正辄举劾六体者古文竒字篆书嫠书缪篆虫书皆所以通知古今文字摹印章书幡信也古制书必同文不知则阙问诸故老至于衰世是非无正人用其私故孔子曰吾犹及史之阙文也今亡矣夫盖伤其寖不正史籀篇者周时史官教学童书也与孔氏壁中古文异体苍颉七章者秦丞相李斯所作也爰歴六章者车府令赵髙所作也博学七章者太史令胡毋敬所作也文字多取史籀篇而篆体复颇异所谓秦篆者也是时始造嫠书矣起于官狱多事苟趋省易施之于徒嫠也汉兴闾里书师合苍颉爰歴博学三篇断六十字以为一章凡五十五章并为苍颉篇武帝时司马相如作凡将篇无复字符帝时黄门令史游作急就篇成帝时将作大匠李长作元尚篇皆苍颉中正字也凡将则颇有出矣至元始中征天下通小学者以百数各令记字于庭中扬雄取其有用者以作训纂篇顺续苍颉又易苍颉中重复之字凡八十九章臣复续扬雄作十三章凡一百三章无复字六艺羣书所载畧备矣苍颉多古字俗师失其读宣帝时征齐人能正读者张敞从受之传至外孙之子杜林为作训故并列焉六艺之文乐以和神仁之表也诗以正言义之用也礼以明体明者着见故无训也书以广听知之术也春秋以断事信之符也五者盖五常之道相须而备而易为之原故曰易不可见则乾坤或几乎息矣言与天地为终始也至于五学世有变改犹五行之更用事焉古之学者耕且养三年而通一艺存其大体玩经文而已是故用日少而畜德多三十而五经立也后世经传既已乖离博学者又不思多闻阙疑之义而务碎义逃难便辞巧说破坏形体说五字之文至于二三万言后进弥以驰逐故幼童而守一艺白首而后能言安其所习毁所不见终以自蔽此学者之大患也序六艺为九种  

儒家者流盖出于司徒之官助人君顺阴阳明教化者也游文于六经之中留意于仁义之际祖述尧舜宪章文武宗师仲尼以重其言于道最为高孔子曰如有所誉其有所试唐虞之际殷周之盛仲尼之业已试之效者也然惑者既失精微而辟者又随时抑扬违离道本苟以哗众取宠后进循之是以五经乖析儒学寖衰此辟儒之患道家者流盖出于史官歴记成败存亡祸福古今之道然后知秉要执本清虚以自守卑弱以自持此君人南面之术也合于尧之克让易之嗛嗛一谦而四益此其所长也及放者为之则欲絶去礼学兼弃仁义曰独任清虚可以为治阴阳家者流盖出于羲和之官敬顺昊天厯象日月星辰敬授民时此其所长也及拘者为之则牵于禁忌泥于小数舍人事而任鬼神法家者流盖出于理官信赏必罚以辅礼制易曰先王以明罚饬法此其所长也及刻者为之则无教化去仁爱专任刑法而欲以致治至于残害至亲伤恩薄厚名家者流盖出于礼官古者名位不同礼亦异数孔子曰必也正名乎名不正则言不顺言不顺则事不成此其所长也及譥者为之则苟钩鈲析乱而已墨家者流盖出于清庙之守茅屋采椽是以贵俭养三老五更是以兼爱选士大射是以上贤宗祀严父是以右鬼顺四时而行是以非命以孝视天下是以上同此其所长也及蔽者为之见俭之利因以非礼推兼爱之意而不知别亲疏从横家者流盖出于行人之官孔子曰诵诗三百使于四方不能专对虽多亦奚以为又曰使乎使乎言其当权事制宜受命而不受辞此其所长也及邪人为之则上诈谖而弃其信杂家者流盖出于议官兼儒墨合名法知国体之有此见王治之无不贯此其所长也及荡者为之则漫羡而无所归心农家者流盖出于农稷之官播百谷劝耕桑以足衣食故八政一曰食二曰货孔子曰所重民食此其所长也及鄙者为之以为无所事圣王欲使君臣并耕誖上下之序小说家者流盖出于稗官街谈巷语道听涂说者之所造也孔子曰虽小道必有可观者焉致逺恐泥是以君子弗为也然亦弗灭也闾里小知者之所及亦使缀而不忘如或一言可采此亦刍荛狂夫之议也诸子十家其可观者九家而已皆起于王道既微诸侯力政时君世主好恶殊方是以九家之术蠭出并作各引一端崇其所善以此驰说取合诸侯其言虽殊辟犹水火相灭亦相生也仁之与义敬之与和相反而皆相成也易曰天下同归而殊涂一致而百虑今异家者各推所长穷知究虑以明其指虽有蔽短合其要归亦六经之支与流裔使其人遭明王圣主得其所折中皆股肱之材已仲尼有言礼失而求诸野方今去圣久逺道术缺废无所更索彼九家者不犹愈于野乎若能修六艺之术而观此九家之言舍短取长则可以通万方之畧矣  

传曰不歌而诵谓之赋登高能赋可以为大夫言感物造端材知深美可与图事故可以为列大夫也古者诸侯卿大夫交接邻国以微言相感当揖让之时必称诗以谕其志盖以别贤不肖而观盛衰焉故孔子曰不学诗无以言也春秋之后周道寖坏聘问歌咏不行于列国学诗之士逸在布衣而贤人失志之赋作矣大儒孙卿及楚臣屈原离谗忧国皆作赋以风咸有恻隐古诗之义其后宋玉唐勒汉兴枚乘司马相如下及扬子云竞为侈丽闳衍之词没其风谕之义是以扬子悔之曰诗人之赋丽以则辞人之赋丽以淫如孔氏之门人用赋也则贾谊登堂相如入室矣如其不用何自孝武立乐府而采歌謡于是有代赵之讴秦楚之风皆感于哀乐縁事而发亦可以观风俗知薄厚云序诗赋为五种权谋者以正守国以竒用兵先计而后战兼形势包阴阳用技巧者也形埶者靁动风举后发而先至离合背乡变化无常以轻疾制敌者也阴阳者顺时而发推刑德随斗击因五胜假鬼神而为助者也技巧者习手足便器械积机闗以立攻守之胜者也兵家者盖出古司马之职王官之武备也洪范八政八曰师孔子曰为国者足食足兵以不教民战是谓弃之明兵之重也易曰古者弦木为弧剡木为矢弧矢之利以威天下其用上矣后世耀金为刃割革为甲器械甚备下及汤武受命以师克乱而济百姓动之以仁义行之以礼让司马法是其遗事也自春秋至于战国出竒设伏变诈之兵并作汉兴张良韩信序次兵法凡百八十二家删取要用定着三十五家诸吕用事而盗取之武帝时军政杨仆捃摭遗逸纪奏兵录犹未能备至于孝成命任宏论次兵书为四种  

天文者序二十八宿步五星日月以纪吉凶之象圣王所以参政也易曰观乎天文以察时变然星事■〈歹凶〉悍非湛密者弗能由也夫观景以谴形非明王亦不能服听也以不能由之臣谏不能听之主此所以两有患也厯谱者序四时之位正分至之节会日月五星之辰以考寒暑杀生之实故圣王必正厯数以定三统服色之制又以探知五星日月之会凶阨之患吉隆之喜其术皆出焉此圣人知命之术也非天下之至材其孰与焉道之乱也患出于小人而强欲知天道者坏大以为小削远以为近是以道术破碎而难知也五行者五常之形气也书云初一曰五行次二曰羞用五事言进用五事以顺五行也貌言视听思心失而五行之序乱五星之变作皆出于律厯之数而分为一者也其法亦起五德终始推其极则无不至而小数家因此以为吉凶而行于世寖以相乱蓍龟者圣人之所用也书曰女则有大疑谋及卜筮易曰定天下之吉凶成天下之亹亹者莫善于蓍龟是故君子将有为也将有行也问焉而以言其受命也如向无有远近幽深遂知来物非天下之至精其孰能与于此及至衰世解于齐戒而娄烦卜筮神明不应故筮渎不告易以为忌龟厌不告诗以为刺杂占者纪百事之象候善恶之征易曰占事知来众占非一而梦为大故周有其官而诗载熊罴虺蛇众鱼旐旟之梦着明大人之占以考吉凶盖参卜筮春秋之说訞也曰人之所忌其气炎以取之訞由人兴也人失常则訞兴人无衅焉訞不自作故曰德胜不祥义厌不惠桑谷共生太戊以兴雊雉登鼎武丁为宗然惑者不稽诸躬而忌訞之见是以诗刺召彼故老讯之占梦伤其舍本而忧末不能胜凶咎也形法者大举九州岛之埶以立城郭室舍形人及六畜骨法之度数器物之形容以求其声气贵贱吉凶犹律有长短而各征其声非有鬼神数自然也然形与气相首尾亦有有其形而无其气有其气而无其形此精微之独异也数术者皆明堂羲和史卜之职也史官之废久矣其书既不能具虽有其书而无其人易曰苟非其人道不虚行春秋时鲁有梓愼郑有禆灶晋有卜偃宋有子韦六国时楚有甘公魏有石申夫汉有唐都庶得麤觕盖有因而成易无因而成难故因旧书以序数术为六种  

医经者原人血脉经络骨髓阴阳表里以起百病之本死生之分而用度箴石汤火所施调百药齐和之所宜至齐之得犹慈石取铁以物相使拙者失理以愈为剧以生为死经方者本草石之寒温量疾病之浅深假药味之滋因气感之宜辨五苦六辛致水火之齐以通闭解结反之于平及失其宜者以热益热以寒増寒精气内伤不见于外是所独失也故谚曰有病不治常得中医房中者情性之极至道之际是以圣王制外乐以禁内情而为之节文传曰先王之作乐所以节百事也乐而有节则和平寿考及迷者弗顾以生疾而陨性命神僊者所以保性命之真而游求于其外者也聊以荡意平心同死生之域而无怵惕于胸中然而或者专以为务则诞欺怪迂之文弥以益多非圣王之所以教也孔子曰索隐行怪后世有述焉吾不为之矣方技者皆生生之具王官之一守也大古有岐伯俞拊中世有扁鹊秦和盖论病以及国原诊以知政汉兴有食公今其技术晻昧故论其书以序方技为四种  

## 文章辨体彚选卷六百二十二

（明）贺复征 编  

○志七  

游名山志【`宋谢灵运`】  

夫衣食人生之所资山水性分之所适今滞所资之累壅其所适之性耳俗议多云欢足本在华堂枕嵓潄流者乏于大志故保其枯槁余谓不然君子有爱巳之情有救物之能横流之弊非才不治故有屈巳以济彼岂以名利之场贤于清旷之域邪语万乘则鼎湖有纵辔论储贰则嵩山有絶控又陶朱髙揖越相留侯愿辞汉傅推此而言可以明矣  

山栖志【`梁刘峻`】  

夫鸟居山上层巢木末鱼濳渊下窟穴泥沙岂好异哉盖性自然也故有忽白璧而乐垂纶负玉鼎而要卿相行藏纷纠显晦踏驳无异火炎水流圎动方息斯则庙堂之与江海蓬户之与金闺并然其所然恱其所恱乌足毛羽疮痏于其间哉予生自原野善畏难狎心骇云台朱屋望絶高盖青组且沾濡雾露弥愿闲逸毎濯青濑息椒丘寤寐永怀其来尚矣蚓专噬壤民欲天纵爰洎二毛得居岩穴所居为东阳郡金华山东阳实会稽西部也是生竹箭山川秀丽皋泽坱郁若其羣峰疉起则接汉连霞乔木布濩则春青冬绿回溪映流则十仭洞底肤寸云合必千里雨散信卓荦爽垲神居奥宅是以帝鸿游斯铸鼎雨师寄此乘烟故涧勒赤松之名山贻缙云之号近代江治中奋迅泥滓王征士髙拔风尘龙盘鳯栖咸萃兹地良由碧湍素石可致幽人者哉金华山古马鞍山也藴灵藏圣列名仙谍左元放称此山云可免洪水五兵可合神丹九转金华之首有紫岩山山色红紫因此为称靡迤坡陀下属深渚巑岏隐嶙上亏日月登自山麓渐髙渐峻垄路迫隘鱼贯而升路侧有絶涧闸閜庨豁俯窥木杪焦原石色匪独危悬至山将半便有广泽大川皋陆隐赈矛之葺宇实在斯焉三面皆回山周绕有象乳郭前则平野萧条目极通望东西帯二涧四时飞流泉清澜微霔滴沥生响白波跳沫汹涌成音并渭渎通引交渠绮错悬溜泻于轩甍激湍回于阶砌供帐无绠汲盥潄息瓶盆枫栌椅枥之树梓栢桂樟之木分形异色千族万种结朱实包绿褁杌白蔕抽紫茎橚矗■〈艹本〉■〈艹尊〉捎清风鸣众籁埀条櫩户布叶房栊中谷涧濵华蘂攅列至于青春缓谢萍生泉动则有都梁含馥怀香送芬长乐负霜宜男泫露芙蕖红华照水皋苏缥叶从风凭轩永眺蠲忧忘疾丘阿陵曲众药灌丛地髓抗茎山筋抽节金盐重于素璧玉■〈豆攴〉贵于明珠可以养性消疴还年驻色不藉崔文黄散负局紫丸翱翔羣鳯风贻雨鷇绿翼红毛素缨翠鬛肃肃毛羽闗闗好音皆驯狎园池旅食鸡骛若乃■〈孕鸟〉日伺晨响类钟鼓鸣蚿候曙声像琴瑟玄猿薄雾清啭飞■〈犭吾〉乘烟咏吟嘈囋嘹亮恱心娱耳谅所以跨蹑管钥韬轶笙簧宅东起招提寺背岩面壑层轩引景邃宇临崖博敞闲虚纳祥生白左瞻右睇仁智所居故硕德名僧振锡云萃调心七觉诋诃五尘郁列戒香浴滋定水至于熏炉夜爇法鼓旦闻予则跕躔抠衣躬行顶礼询道哲人钦和至教寺东南有道观亭亭之崖侧下望云雨蕙楼菌榭隐映林篁飞观列轩玲珑烟雾日止却粒之氓岁集神僊之客饵星髓吸流霞将乃云衣霓裳乘龙驭鹤观下有石井耸峙中涧雕琢刻削颇类人工跃流■〈氵藂〉泻渀涌泱咽电击雷吼骇目惊魂寺观之前皆植修竹檀栾萧瑟被陵缘阜外则良田区畛通接山泉膏液郁润肥腴郑白决漳莫之能拟致红粟流溢鳬雁充厌春鳖旨膳碧鸡冬簟味珍霜鵽縠巾取于丘岭短褐出自中园■〈艹焓〉蒋逼侧于池湖菅蒯骈填于原隰养给之资生生所用无不阜实籓篱充牣崖巘岁始年季农隙时闲浊醪初■〈罒齐〉醥清新熟则田家野老提壶共至班荆林下陈罇置酌酒酣耳热屡舞諠呶晟论箱庾髙谈谷稼嗢噱讴歌举杯相抗人生乐耳此欢岂訾若夫蚕而衣耕而食日出而作日入而息晩食当肉无事为贵不求于世不忤于物莫辨荣辱匪知毁誉浩荡天地之间心无怵惕之警岂与嵇生齿剑扬子坠阁较其优劣者哉  

五泄山水志【`明宋濂`】  

五泄山在婺杭越三州境上北距富春南据勾无东接浦阳其山水最号竒峭齐谢玄卿尝以采药深入其中而宋刁景纯吴处厚亦颇游焉自西坑岭入过遇龙桥北行二十步始入西潭前横一溪水甚寒履之如氷由溪而前径小潭傍有嶕石突起类大瓮斜覆乃扪石而登一失足辄坠又行二里所地稍夷旷怪石四瞰峯峦环列献状其纹萦萦然类神工鬼斧所雕刻者山多猴逰人恐之辄撒石雨下又前行半里所泉自石窦中出浏浏作声若琴若笙竽泉西流汇为小洼莹澈泓澄毫髪不隐鯈鱼数尾洋洋往来如行琉璃瓶中洼左大树离立极怪伟倒影入水中如画又前行五十步大石阏道相传有岩角肖鹰喙忽夜大雷雨喙崩下声闻数十里又行三十歩榛筱成林翠光浮映衣袂成碧色山虫崖虺奔遶后先瞬目失所在至此则气象阴幽絶不类人世如升蓬峤坐水晶宫烟火气消尽又自山腰縁葛而前竹箨覆地厚动足辄仆又过十歩许抵小潭小潭上曰西潭水流倾沬成白帘阔可七八尺冉冉下注滑而无声两傍石崖峭立苔蚀藓晕时有水珠毵毵滴下岁旱郷民祷龙于此水或涌取蜥蝪入瓶中持以归多验自遇龙桥至此约可五六里皆蛇盘磬折路行若穷又复轩敞其中胜致难得具述或言潭上有石河从石河至三台塔人迹罕至莫详也寻故路而出斜迤而东过香炉峰峭拔上有石类香炉故名香炉北有峰圎而童名钵盂峰或曰肖东瓯鴈荡又名鴈荡峰自鴈荡而南峙有白雪峯屹然人立者名玉女峯崭崭势欲柱天者名天柱峯其它诸峯星联肺附登名图籍者盖七十有二焉复从崖东折度畧彴桥趋三学士院院唐灵黙禅师道场师尝降龙于此遗迹尚存由院北深入又百余步至东潭潭上飞瀑可二十丈瀑怒参倒击崖窍中若运万斛雪从天掷下白光闪闪夺人目睛至潭底辄复逆上有声如辊雷人笑语咫尺不能辨犹闻瓮中声居人云每天风一号四山林木震撼欲折黑云下罩杳不知昏晓岁旱投龙者多验如西潭复北折而西泝潭之源登响铁岭度紫阆山村人多舍茅苇间有平皋数百畆可耕穊傍沿石河又行一里所地名石鼓足顿之冬冬鸣越十步至第一潭潭如井睨之正黒投以小石锵若佩环又越十余步至第二潭圆如锜釜面广而底敞大水驱乱石聚其内迨满复泄去潭下石壁百余尺险不可寘足从其右悬藤坠下至第三潭潭甚深以线缒之下不见底其形方狭而长天向阴常有云气从中起疑有潜龙人恒以幽悄为病第四潭咸不敢往或以绹围腰系巨■〈木戈〉俯崖而瞰潭左右皆枫木其形大概如第二潭而广袤倍之侧有晋刘龙子墓相传龙子尝钓于潭得骊珠吞之化龙飞去后人为垒石作冢或云龙子之母塟焉世逺不可辨又其下至第五潭即东潭因其水五级故名之为泄云噫造物之委形山水者竒峭有是哉  

闗中三山志【`何景明`】  

终南山在西安府南五十里东自蓝田县界西入咸宁县界石鳌谷以谷水出与长安咸宁二县分界东西四十里禹贡终南惇物至于鸟鼠诗曰终南何有有条有梅毛注周之名山终南也春秋左氏传曰荆山终南九州岛之险也杜注曰终南在治平武功县南汉书曰太乙山又为终南山五经要义曰太乙一名终南山在扶风武功县关中记曰终南一名中南言在天中居都之南也又曰终南太乙左右三十里内名福地三秦记曰太乙在骊山西去长安二百里一名地肺山东方朔传曰终南山天下之大阻也其山多玉石金银铜铁豫樟檀柘异类之物太白山按三秦记曰太白山在武功县南去长安二百里不知髙几许俗云武功太白去天三百周地图记太白山甚髙上常积雪无草木半山有积雪如瀑布则澍雨人常以为候语曰南山瀑布非朝即暮水经注曰太白山南连武功诸山最为秀杰冬夏积雪望之皓然吉茂苏则値乱隐于扶风南太白山中按太白武功二山在郿县盖旧武功县地也今武功县本无此山华山太华之山今在华阴县西南山海经云华山之首曰钱来山其形削成而四方其髙五千仭广十里命曰西岳又西八十里曰小华山又西八十里曰符禺山又西六十里曰石脆山又西七十里曰英山又西五十二里曰竹山又西二百里曰浮山又西百五十里曰峙山又西百七十里曰南山又西百八十里曰大峙山又西三百二十里曰嶓冢山又西三百五十里曰天帝山西南三百八十里曰皋涂山又西百八十里曰黄山又西二百里曰翠山又西二百五十里曰騩山自钱来至于騩山二千九百五十七里按华山三峯中一峯东西二峯鼎峙盘旋峻极不可穷览何景明曰太华终南太白实一山延亘不絶太华在华阴终南在长安太白在郿各望其地异号命尔其山首枕嵩芒尾贯羌蜀表里秦闗盖邦域大纪云  

吴越行窝志【`薛章宪`】  

湖南之衡山在洞庭上其冈峦之轩翔耸拔者凡为峯七十二金陵之大江在钟山下其川隩之停蓄演漾者凡为陂三十六皆古之竒观盖山与水交相赞者也故歴代侈之以夸于四方恒自恨生长遐僻动越数百千里徒心驰目想而已乃者挥手嚣烦放情丘壑于吴越之区得胜处二焉在吴曰聚坞去城一舍而远却负疉障前临太湖与杭颍争雄地产杨梅特佳形色味皆夐絶他所倾筐入市人望而知之争售立尽輙得重赀湖中有山计其数与衡等昔人谓七十二朶青芙蓉是以作草阁临之冯崖架广髙出木末可隐几而指数也因命七十二峯阁在越曰横里去城一舍而近衡六里有竒纵二十里有竒绵亘迤■〈辶里〉多陂泽渠塘平陆纔十之二居民植藕芡为生收其入反出禾麦上直亦再倍于平壤夏秋之交弥望皆织文绣段人人刺艇子出入其间扣舷鼓枻歌呼相答不自意为人间世也筑室三楹茨以生草塈之涂泥命为三十六陂馆陂则当不止是而云然志旧好也岁之日居以课子姓出以事登陟大率畧相半焉所谓七十二峯与三十六陂者则又平分之矣蘓长公尝言山翁不出山溪翁常在溪不如野翁来往溪山间吾其得而兼之遂自称浮休野人则自诧曰吾幸生太平之世身无病心无忧有菽粟以具饔飧有鸡豚以供伏腊韦布陋矣聊以御燠寒室庐隘矣聊以庇风雨行无所牵止无所泥任情率意委顺逍遥贵欤贱欤寿欤夭欤付之造物者一不置肝鬲间也各丐太仆李公先生题字掲之栋上以告来者使知盛世之民沐浴膏泽涵煦至化虽野人之愚亦能顺时知命处困而亨鸟云飞而鱼川泳无不遂其生也衡门之木则咸署曰浮休野人家信有侈心如登龙断者无以自解云  

## 文章辨体彚选卷六百二十三

（明）贺复征 编  

○志八  

永州铁炉步志【`唐栁宗元`】  

江之浒凡舟可縻而上下者曰步永州北郭有步曰铁炉步余乘舟来居九年往来求其所以为铁炉者无有问之人曰盖尝有锻铁者居其人去而炉毁者不知年矣独有其号冒而存余曰嘻世固有事去名存而冒焉若是耶步之人曰子何独怪是今世有负其姓而立于天下者曰吾门大他不我敌也问其位与德曰久矣其先也然而彼犹曰我大世亦曰某氏大其冒于号有以异于兹步者乎向使有闻兹歩之号而不足釜锜钱鏄刀铁者怀价而来能有得其欲乎则求位与德于彼其不可得亦犹是也位存焉而德无有犹不足以大其门然且乐为之下子胡不怪彼而独怪于是大者桀冒禹纣冒汤幽厉冒文武以傲天下由不推知其本而姑大其故号以至于败为世笑僇斯可以甚惧若求兹步之实而不得釜锜钱鏄刀铁者则去而之它又何害乎子之警于是末矣余以为古有太史观民风采民言若是者则有得矣嘉其言可采书以为志  

截冠雄鸡志【`李翱`】  

翱至零口北有畜鸡二十二者七其雄十五其雌且饮且啄而又狎乎人翱甚乐之遂掬粟投于地而呼之有一雄鸡人截其冠貌若营羣望我而先来见粟而长鸣如命其众鸡众鸡闻而曹奔于粟既来而皆恶截冠雄鸡而击之曳而逐出之已而竞还啄其粟日之暮又二十一其羣栖于楹之梁截冠雄鸡又来如慕侣将登于梁且栖焉而仰望焉而族望焉而小鸣焉而大鸣焉而延颈喔咿其声甚悲焉而遂去焉去于庭中直上有木三十余尺鼓翅哀鸣飞而栖其树顚翱异之曰鸡禽于家者也备五德者也其一曰见食命侣义也截冠雄鸡是也彼众鸡得非幸其所呼而来耶又奚为既来而共恶所呼者而迫之耶岂不食其利背其惠耶岂不丧其见食命侣之一德耶且何众栖而不使偶其羣耶或告曰截冠雄鸡客鸡也予东里鄙夫曰陈氏之鸡焉死其雌而陈氏寓之于我羣焉勇且善斗家之六雄鸡勿敢独较焉是以曹恶之而不与同其食及栖焉夫虽善斗且勇亦不胜其众而常孤游焉然见食未尝先啄而不长鸣命侣焉彼众鸡虽頼其召既至反逐之昔日亦犹是焉截冠雄鸡虽不见答然而其迹未曽变移焉翱既闻之惘然感而遂伤曰禽鸟微物也其中亦有独禀精气义而介者焉客鸡义勇超乎羣羣皆妬而尚不与俦焉况在人乎哉况在朋友乎哉况在亲戚乎哉况在郷党乎哉况在朝廷乎哉由是观天地间鬼神禽兽万物变动情状其可以逃乎吾心既伤之遂志之将用警予且可以作鉴于世之人  

戕竹志【`宋欧阳修`】  

洛最多竹樊圃碁错包箨榯笋之赢岁尚十数万缗坐安厚【`一作侯`】利宁肯为渭川下然其治水庸任土物简枥芟养率须谨严家必有小斋闲馆在亏蔽间宾欲赏辄腰舆以入不问辟疆恬无怪让也以是名其俗为好事壬申之秋人吏率持鎌斧亡公私谁何且戕且桴不竭不止守都出令有敢隐一毫为私不与公上急病服王官为慢齿王民为悖如是累日地榛园秃下亡有啬色少见于颜间者由是知其民之急上噫古者伐山林纳材苇惟是地物之美必登王府以经于用不供谓之畔废不时谓之暴殄今土宇广斥赋入委疉上益笃俭非有广居盛囿之侈县官材用顾不衍溢朽蠧而一有非常敛取无艺意者营饰像庙过差乎书不云不作无益害有益又曰君子节用而爱人天子有司所当朝夕谋虑守官与道不可以忽也类推而广之则竹事犹末  

哑娼志【`明杨维桢`】  

哑娼者钱唐娼家女也生无啼声三阅岁不能言至十岁终不言笑则■〈口郄〉喙露龂怒则嗌嗌云父母决其哑无疑因呼为木哥且唶曰予门籍娼娼以音为伎今乃哑若是何待乎欲弃之其父曰女虽哑于口勿哑于耳目手足也年及笄天质秀丽中益警颕工缄■〈糹鲜〉能教以琶筝箜篌及七盘舞蹈之伎靡不精审富贵家讳所病而求其长辄与他名伎并进既笄貌益扬艺益工京师有大木贾过钱唐闻哑娼名求见即大喜倍凡价聘之左右曰娼以声取恱哑而倍价以聘何过愚贾笑曰非若所知也妇类以长舌败人之家内谗寝而后家可长予聘无长舌不聘工歌且笑遂挟之归京师贾侍姬百十人闻哑娼至皆掩口葫芦之未几哑娼宠颛门贾一饮食非哑娼不甘且私贺曰吾今而后知妇言之不入吾耳哑娼亦心自语曰不聋哑不婀娜侈然自隆重宴享非尊右不居服饰非珠珍不御诸姬虽心忌又咸得其不能言皂白于主故又心幸之贾元妇既■〈垂夬〉诸姬遂迎主意推哑妇为继内数年为贾诞子者三长曰传嘿次曰传讷传忍后传嘿以阴重不泄得出入禁中且得美官哑娼受封号族至今推为妇师云抱遗子曰予闻道家书有绿霞女以尘心堕世为哑哑娼者亦阴仙之质非欤然娼以哑病亦以哑遇诚使哑娼才色工之以语言文章则所遇未必尔借遇亦犯娼求其终荣者寡矣呜呼士以语言文章遇主而讫以语言文章为身之雠孰愈哑娼耶  

志血柜【`杨维桢`】  

四溪沓吏某积金若干盛以巨木柜自喜曰吾柜可支吾一世更积若干遗吾妻妻艴然曰金柜非金柜乃血柜耳吏问故曰棒头旧血渐新血柜里黄金压白金柜金非血乎血溢沈尔躯若何曰沉则吾在金穴矣曰汝且与金同血又曷取穴吏不悟明年以犯律赃杀籍其金妻乞柜贮尸焚之客有吊者呼小吏吏血血湛躯大吏吏血血标杵铁史曰贪吏妻独贤惜不得姓氏客吊辞尤警录以语虐贪  

志杀虎【`苏伯衡`】  

余至髙溪之七日有虎夜踰某子甲垣攫其豕豕咿然作声甲意穿窬也亟举火烛之不见豕而见虎迹焉黎明与二弟俱蹑虎迹觅豕行至黄土陇见两虎丛薄中呼曰虎在此虎在此郷党邻里幸与我共杀之不者不惟吾家被其攫诸公家之豕亦恐不免不惟豕不免害且恐及人于是环髙溪一聚壮者操刄与挺弱者声铜铁器往助甲虎见众前且行且咆哮作声威翼以惧众众不为惧益鼓噪环之虎乃跃而起甲之长弟遽挥挺摘虎虎怒爪之其右股被创甲之幼弟奋戈刺之自喁贯胁一虎随毙其一犹咆哮作噬人状然声战栗仅若牛鸣众知其无能也直前刺之于是两虎俱毙刳其腹豕固在也虎于毛虫中最暴戾人闻谈虎且犹胆掉畏之而况敢攫之乎使其据深山大谷虽日扰麋鹿雉兎以自肥孰得而毙之哉顾恃其暴戾纵逐逐之欲入墟市攫人畜而弗忌得一豕竟殒其命悲夫世之人自谓威权足赖而贪欲无顾忌者其亦知所鍳也乎方甲行觅豕惟二弟从率先众人刺虎亦惟二弟诗言外御其侮必兄弟岂不信矣哉甲丧其豕既而毙两虎诚若快意者然为酒食以劳郷党邻里费抑伙矣一弟又几不脱于虎口持虎皮上送官人莫不谓其得厚赏以其皮之伤也牵于吏议迄弗之赏然则出死力损家赀以除暴虐者上功幙府而欲文法吏无吹毛求疵而欲沾赏典矧可得乎矧可得乎  

二研志【`祝允明`】  

少宰太原公示客二研允明获从观焉其一形中规有柄可提铭以璧海而系之辞魏文靖公遗也一正圆若镜山人耕土得之以呈公而公自铭者也二石皆良材固当甲品然而材之良不止是独是着焉以其属之公也即公之蓄固亦不止是独是着焉以公尝取而表之也天下之物之良而系乎取而表之斯着焉者亦多矣乎夫流发磅礴而异厥锺者天之气也凝合以成质粹杂髙下不可以迁者地之宜也随其禀以效用过则败啬之而不究者物之材也求之乃获表之乃贵利器以善事者人之术也天下之撰则皆若是也夫而岂惟二研然哉于是亦有以察公之莅斯世也夫研之遇取而表也以放之则山龙一人以卷之则衮挞百王此其不负公者如以辞而已也殆非研之所以望于公而自効者也非天地之所以生研而属之公之意也小子敢云  

瘗河壖枯骨志【`唐顺之`】  

髑髅完毁凡若干具其髆髃髀■〈骨行〉脊胁诸杂骨无筭盖出乎犬猪乌鸢所餍饱与夫日灸燹烧风销水啮之余而仅有存焉者自癸夘至乙已东西荐饥流尸顺河而下多于河中之船逮水落不能浮尸遂积疉河壖久之维古昔时遇饥馑疾疫则有荒政以聚民其不幸死而暴露则又有掩骼埋胔之令惜哉其不遭乎此时也禇生滔书舍在河壖余与弟正之数往焉毎相与散步河壖之上则见泥滓间圜者如破瓯撱者如枯株碎者如沙砾纷然弥望白日照之星星玼玼若尚有光怪余三人者哀其澌灭且尽也命役夫裒而坎焉嗟乎古者塟则旌之以铭旌者别也铭者自名也若曰是其人之骸云尔虽后百千年有得之者亦识之曰是某人之骸云尔古人之于骨骸严而别亦不欲其混也若是今乃以五方四裔杂流异业之人而又以残毁不完之尸尔髆我股甲脊乙胁辏于一坎若藂苇乱蓬然亦重可悲矣余尝见元人发宋诸陵事火其尸以其余骨杂牛马骨而埋之今此犹尚人骨也嗟乎彼生时何等人也尚不免于牛马骨同塟况此軰莩丐之余犹得以人骨附人骨复何憾焉使髑髅果有知如庄生之说必且一噱于吾言矣坎之以嘉靖戊申春二月是掩骼埋胔之时也  

## 文章辨体彚选卷六百二十四

（明）贺复征 编  

○志九  

锦衣志【`明王世贞`】  

燕王初起帅师荡山东度临邑临邑书生纪纲叩马首请効王与语恱之纲善骑射颇目法家言便辟应对精刻诡秘耐逆钩人意所向先发以为绩王日益幸爱之既即位擢纲自忠义卫千户为都指挥佥事治锦衣亲兵复典治诏狱天子既繇蕃国起以师胁僣大位内不能毋自疑人人异心有所寄耳目矣纲觇之益布其私距日夜操切阴计闻上上大以为忠昵之謦咳亡间即淇成诸公号元勋见则自匿引不敢以身比数而纲小人也遂骄穷意为非行僚属指挥庄敬袁江千户王谦李春等故无赖曲侍奉纲相縁借奸利数百千端上久亦颇悟疎之中贵素仇纲者白发其端上令给事御史廷劾下御史院按验俱有状上大怒即日捕诛纲磔于市仍夷三族而令御史院罪状纲其畧曰谨按故都指挥纲儇薄驵侩阴敛阳却挡■〈扌必〉虿尾包藏虺心积稔恶极未易指数按纲前后使腹心干伪为诏下诸司盐场勒盐四百余万还复称诏夺官舶二十艘牛车四百辆载入私第勿予僦人牛立稿又即狱喝持大贾数十百家家索赂不等为黄金三百五十两白金二千两钞四十五万贯帛千五百疋又挟诈取交址使黄金八十两金盆一异寳二十枚夺民人倪贵等第舍庄宅十七所计直金三十余万匿县官予民地八所直二十余万从籍故晋王干没黄金五百两金盆一宝钏二白金鞍辔二又从籍故吴王没琴瑟御龙服王冠还辄衣故王冠服坐髙坐置酒命优童真保道真吉祥等效伎乐奉觞上寿呼万岁徐劳卿等无恙敬举卿之觞纲诸所用金装八寳环八寳帽饰玉盏玉水池砚珊瑚犀毗玉束帯红铺床玉石冯几咸饰交龙日月星斗度如乘舆副又上所怒内侍右班当下纲论弃市者辄将至家具洗沐好食食之阳为言见上赦若诱取金帛且尽更数日将至市杀之而先日以行刑报尝喜道姑陈氏姿首欲买置媵为都督薛禄所先怨之遇于大内持镢镢禄首脑裂几死禄慑噤不敢言又道恚都指挥伊实特穆尔不避诬持其冒赏事捶之死纲家蓄养亾命耗山刘等多造铁甲弓弩万计腐取良家子十八以下数百人充左右役诏选媫妤才人既试可令暂出待岁纲辄簿录其尤者内之别以次塞莫敢问吴人故大豪沈万三子文度万三生尝伏法髙皇帝籍没其家所漏赀尚富而文度颇为人把持其短患之因纲舍人匍伏见白进黄金百两白金千两龙纹被一床龙角一株竒宝十具异缯绮四十疋愿得从贽御列为外府外厩岁致粲六百石钞二十万贯酝百石布帛以时进食饵羞果以月进纲许之仍语文度吾后庭未充若为我吴中征好者不为数文度因是挟纲十五而分民间室亡谁何者纲自维威日重重且迫上冀得所欲当端午上射柳纲私其司射镇抚龎瑛曰我故射不中而子折栁鼓噪以观兵部尚书御史既射纲谬为不中瑛折柳鼓噪竟射无糺者纲乃喜诧曰是无能难我矣按纲为天子腹心臣负委任妄意不轨擢髪不足数罪罪诚当万死其僚指挥敬江千户谦春镇抚瑛比周为诬罔当死并诸应从坐人以轻重受条诏曰可颁示天下自纪纲诛终文皇帝世锦衣卫虽典诏狱画可领诺而已欿然中消不复能望纲矣  

其二  

英宗初理卫事者指挥佥事刘勉指挥使徐恭咸文无害上年少中贵人用事者王振张甚弟山海俱缘振官指挥治锦衣事贵显矣然俱盛年拥珍重渔色而湛饮多鬬鸡击鞠狗马之好不事事事颇推繇马顺马顺者亦指挥也以义子事王振见必膝行蘧除戚施振甚昵嬖之国子祭酒李时勉有所忤振阴令顺行其伐庙木事囊三木庙门久之始释有雷震奉天殿鸱吻翰林侍读刘球应诏上封事语多侵振振大怒而会编修董璘言太常用道流不称请自为卿共祀忤上下狱顺搒笞璘使引球为具藁草即朝班中捽之出球不知所坐款第曰若臾振死我死即诉上帝耳竟与董璘盆死狱家人行求尸顺故糜之弗得也而顺有子年二十余病孱久困矣歘起持顺发拳且蹴之曰死老奴令而异日祸隃我我刘球也顺再拜谢罪不可俄而子死中贵人振以上北伐虏也先陷土木败闻时郕王监国朝羣臣伏阙泣请籍振家并诛振弟指挥山海未报众忿哄无所泄而马顺前谓众姑巳胥后命给事中王竑直前提捽顺曰是非奸人党耶众趣前击杀顺须臾血肉壒起不可辨矣王恐乃下令诛山海籍中贵人振家因并籍顺畜藏金珤无筭于是理锦衣事者指挥毕旺碌碌循职而已而英宗之在北营也校尉袁彬始得见袁彬者少以材力射生选从刺奸缇骑既从征没虏麾下牧马矣久之乃使侍上上方坐槖驼帐中咄咄无所出得彬甚喜彬温美多计数善言笑时时为隐语悦上获一羊髀烹而共啖之昼斧薪伐木夜则以背承上足而寝虏挟上攻云中转战上谷遂躏闗而下趋京师小不遂辄欲僇杀彬上至为泣请之不得而哈铭者故夷种官为赐姓杨以译鞮从陷虏颇幸也先间以诙谐解之仅免也先欲使妹尚上上谋之彬曰不可请辞以返国而聘彬尝病中寒上亲为治糜啖之身压彬背汗洽良已及朞上还称太上皇绌彬劳仅拜锦衣百户太上皇还为皇帝即日召见彬语絮且泣超为都指挥佥事理锦衣事赐城东甲第一区引太液池穿中御沟达之黄金十镒白金二十镒彩绮盐醪酰酱干■〈备，飠代亻〉充实又加赉妻异缯精镠各有差擢杨铭千户赐半之间夕宴对畧用家人礼然彬畏满好避而同列门达逯杲显达初以锦衣校用文无害理镇抚司积功次稍迁至指挥而其所任校逯杲继起与同列上故缘中贵人吉祥及忠国公石亨复大位德之而二人骄干请不已上心厌之欲稍稍削其重以属彬固谢不敢乃属杲杲数伺忠国公罪状闻上并其从子定逺侯彪诛之上益贵重杲理篆者都指挥王某取充位而已杲遂持吉祥阴拟之急乃与其从子昭武伯钦谋以五鼓从骑就谒杲出见之钦拔刀手断杲头攻长安门不下寻就擒诏族吉祥赠杲右都督彬请急不任而门达独重达佐理卫得兼治镇抚司镇抚于锦衣属也而得专治狱或上有所怒特下与缇骑贼曹钩发者俱以委镇抚狱竟自上请可否毋由锦衣大僚达为人沈敏善计筭所谳恒规上旨而决时上业已诛曹石内惴不自安恒借达为强而达多所阴献累迁都指挥佥事治镇抚如故时上最所礼信者李贤达次之每朝而左顾则命贤右顾则命达赏赉无筭而达内害贤宠谮于上曰是尝受陆瑜金酬尚书者上疑之不召可半岁而袁彬犹以义故位达上达知上薄之构以死罪劾奏上不乐曰是负我者然故人不死足矣此外以任若达退则执彬下狱胁以火五毒更下彬不胜苦且诬伏矣而燕中少年杨贤者尝为漆工尚方奋曰袁公上鱼服侣也门达何人而辄害之因上疏诋达奸恶数十百事事有指而极称彬枉且有社稷功不宜罪诏并下达治达恚捶贤至百余贤恐遂死不得白谬曰吾有阴事欲告公达令箯舆前前乃薆逹耳曰吾小人何办为此李学士草耳达大喜趣罢笞出汤沐沐贤醪肉食之持牍面诉曰李贤令杨贤中臣为袁彬地独不畏陛下法乎上曰明于东朝堂辨之之东朝堂杨贤度上已集羣臣出余肉大呼曰天乎寃哉门指挥醪肉食我而令引李也李学士贵人吾何从见之且吾死固分奈何寃他人为也上悟趣出袁彬令分司南都余俱置不问然自是达宠渐衰不复寄腹矣居一载驿召袁彬还职寄如故上崩李贤益重达内不自安出怨望语御史言之诏执赴法司论戍岭表濵行袁彬帅僚出饯郊墅握手语缱绻已挥囊金为解装良厚众咸多彬不念恶有古长者风彬再迁掌卫事至都督佥事乃卒  

其三  

孝宗皇帝仁圣委法秋官御史台廷尉尝曰与我共天下者三公九卿也以故缇骑逆自敛不敢有所为而其帅如季成李珍赵鉴亦后先逡逡守禄俸而已独牟斌以指挥领镇抚有声斌字益之博学晓文义为儒衣冠其所理恒传经而法户部郎李梦阳尝奏封事言寿宁侯忤旨下狱斌曰郎封事大善即言寿宁胡不指其实及诸羽翼耶梦阳曰虑置对耳斌曰置对则奚难吾能剪厥羽翼也因传经牍具上梦阳得不贬正德初刘瑾持中权逐大学士健迁而削尚书韩文等籍而谏臣刘■〈艹洍〉戴铣等数十人后先下诏狱斌轻刑奠居曲为申救御史任诺愬诸僚草奏署其名已实他出不与也斌曰古有耻不与党人名者公为忠悔耶刘瑾复要斌去奏首权奸事斌不可而顾语同列曰存此诸公臣节庶几白他日乎宋邹道原以失先奏被害吾侪何自计为奏入瑾大怒望斌又侦知其庇言官也矫诏廷杖之垂死谪戍边刘瑾诛驿召斌还领镇抚如故知府刘祥搏其守阉因相论奏中贵人张雄者纳守阉赂阴喝斌令归曲祥仍为阉导赂斌不可雄恚挟诈陷之安置武昌感疾卒斌之再起也长子丧工部循故事官为赙三百金斌指其存者二子曰吾司刑不道天祸一子惩而受金行及此矣盖庳屋敝衣再遭谴怡怡若素云相台崔铣记其事盛称服斌谓直节懿行即名经术士大夫蔑如也  

其四  

钱宁者不知何氏少孤鬻中贵人钱能家为养子遂冒钱宁生而警敏巧媚异常儿能颇嬖之时镇滇携以往俾主侍应宾客而滇守备卢洪者出入能门下顾见异其相因大赠遗金帛曰苟富贵无相忘宁跪谢曰君侯幸厚奴既尔何愧之也洪曰不也若不见卫将军者侯乎宁日以重钱氏而会中贵人能死推恩家人宁得受锦衣百户上时从诸中贵人微服纵射游猎自称朱寿若张公子事者宁始缘马永成见上于豹房为握槊走马手搏诸戏上大恱絶爱幸之赐国姓命为义子俄进指挥使领卫事诸诏狱缇骑刺奸悉隶属焉凡所从幸南海北苑网鱼兎射狐豕手猛兽出上谷西之云中穿塞直抵延绥径虏廷而后归宁又进钱永安亦赐姓官至右都督宁迁为左都督使事如故遂大煽■〈欺〉威泽所頥指诸司毋不惴惴承奉恐后而或意间向背者辄取中旨行之而卢洪亦用宁力进叅将镇金齿尝故勘杀平人二煅其尸及夺民居财产万计事发宁以属御史唐龙龙不承抵洪罪宁憾之甚未有以中也宁故繇中贵人进乎中贵人则易之宁见阳为恭谨叩头称死罪上尝怒中贵人张永欲杀之皇太后为请不能得宾客居间属宁宁曰吾力能得之顾诸公居一何鱼肉我耳乃宛转为上解永果免中贵人则改事事宁矣而诸省总镇监鎗督抚貂珰大臣请事者以万金为薄掷弗顾然宁所进江彬许泰神周者俱有宠宁独能以谨身和柔媚上而已耳不能如彬等武干又日夜谮倾宁居无何宁王宸濠反诛事连宁下朝堂按问具状会肃皇帝立狱上其畧曰故左都督宁夤缘中人托号义子浊乱国姓玷污天秩诸所颐使同于山岳及非受上云何诈称得请或口授王纶或手写御笔前后传奉大小职官胁取方镇郡邑文武金宝瑰异直巨百万其姻族钱永安子杰等贯鱼骤进翼虎自肥咸辱国姓至都督都指挥等官故宁庶人宸濠以复护卫请行万金宁为下兵部允之倒授阿铦故滋叛柄又以按察副使胡世宁条列庶人不法状庶人恐复行五千金宁捕世宁下狱炼质万方逓戍辽左上未有太子庶人有子自以疎且非次不当立欲伺上间内入东宫复行五万金宁阴为契约假以进香取留报庶人金玉帯各二闹装七寳帯一竒缯彩十为御书加玺诡言上赐庶人大喜列牙受贺令其国僚衣红四十余日庶人前后问谢行金约十余万会御史萧仪发其反谋将置狱者就按石室霄画宁信旦驰报令先发制人已从中起大事易就庶人反今连宁宁有危社稷之心罪恶万状宜据法磔裂夷三族亡少长皆殊死诏曰可籍其家黄金可万斤白金三十万斤白玉帯二百五十束狮蛮帯二束祖母琭佛像二胡椒千五百石他竒珤弓弩器甲名画称是斥卖园宅直三十万万计增益县官二岁赋钱永安等皆从坐诛宁为人狡阳敬礼士大夫乐施予虽诛人颇有称惜之者  

其五  

代寅者陆炳炳少以力干称强敏通书数尝一登武举遂自指挥数迁为左都督或云炳尝从上幸承天行宫火炳以宿卫排宫门负上出于熖上心德之不欲显其状故炳事无传者其官独骤贵异他人莫测也炳既歘起代父执卫政其同列皆父党炳阳为敬事之而徐以计去其易巳者又能得阁臣心以故日益重尝捶杀兵马指挥为御史所绳诏弗问大学士言故爱昵炳炳亦事之谨甚而亡何御史糺炳乱鹾政擅榜禁小钱诸不法状言欲从中下捕治炳行三千金解救不得长跪泣谢罪乃已炳楚士衔大学士言刺骨而会言与其同列嵩争宠不胜免炳合谋嵩发言所与边帅闗节书上怒为诛言大学士嵩更德炳且竒之引与共筹筴矣炳所选用卫士缇骑皆长安中大豪善把持长短者多布尔目所睚眦无不立碎然其属小犯法即置之死而炳方得幸上言无不从夕趋走麾下唯诺者晨拔置同列故其下甚畏炳而慕趋之恐后咸宁侯仇鸾以大同帅入援总天下兵权势张甚无所不狎侮视大学士嵩蔑如也而独意惮炳炳亦曲奉之不敢与钧礼而出重金帛结其所亲爱探得鸾阴私鸾病死炳即行其谋反状族之累加太保兼太子太傅中贵人马广领东厂者也李彬司枢密者也其人咸耆宿握重自恣炳前后刺其罪下狱死京中外惴惴重足不寒而栗凡豪赀满万以下少酒食过辄收而籍之亡遗者然浮慕义名居之又好为敬礼士大夫士大夫即上所甚恨下诏狱廷杖缓之不令死以俟上怒解即贬戍出金钱治道里饮食费不惜也炳既贵骤得荐绅间声而又善上所亲近者中贵人司礼锦元相嵩咸与炳结婚姻盘据相重矣上弥益幸之召入侍西苑直供奉青祠加兼少傅食伯爵奉炳又益遴缇骑骁勇者七千人别置裨将领之而其所召募畿辅秦晋齐鲁间骈胁超乗迹射之士以千计卫之人鲜衣怒马而仰度支者凡十五六万人大司马持其籍仰屋叹而已元相嵩既已纵其子揽文武选权而炳从中调停各曹事亡所不闗白方镇督抚大臣非乂故而钱通者以八九给事御史自跪门下者亦十之三四炳所畜金珤竒异以巨万计甲第膏腴擅燕中而其岁出馈遗宰相中贵人亦以万计时又有朱希孝者领巡捕希孝成国公希忠介弟也用兄任数迁至左都督加太子太保希孝寛然长者不耻为屈得元相驩然炳旣以势望迫其于元相外相倚而已不能如希孝还往无间也然希孝事炳卑下多避炳以故无意害之呜呼锦衣一禁校耳其领宿卫则光禄勲也刺奸则司隶也至炳而分将相任极矣一重于纪纲再重于钱宁三重于陆炳其究乃位师保叅纶綍不亦殆哉炳所与共事者都督髙恕麦祥黄浦此皆中贵人子弟饰舆服肥酒食宫室苑囿声色以娱其身如是耳此乃炳所羞接席者何足道哉  

星变志  

万厯丁丑十月朔异星见西南歴尾箕而进光芒长亘天状若练气成白虹辇毂汹汹先四日江陵张师相居正闻父讣翰林当有治丧者吴编修中行赵检讨用贤皆其所校士往治丧二公者文章行谊雅重于时内阉冯保挟冲主权重柄于宫闱江陵固交卑事之共计新郑元相高拱去一意擅威福专贿赂以诸子为冯之义儿因占制科鼎甲而自居太师称政府刑名刻核其间羽翼耳目么么牛马藉气力而齮龁人者率多卿省两衙门人其幸昵之奴游守礼者横倨甚睢盱缙绅间俱以楚濵呼之先是御史刘台按辽时上疏发江陵之奸语切直首犯其锋逮赴诏狱编伍去而疏中实先言其夺情恋位遗亲云其闻讣之夜漏已下二鼓而昧爽时特旨即从中出留之内竖将司礼之命络绎至附耳蹑踵而江陵时作擎曲状受意指于二辅臣引夺情例以闻天语慰勉损贬殊至盖旷古异典祗在闻讣之一二顷谓非密画夙构者耶乃初辞疏中云守制是常礼小节且云有非常之人然后有非常之事又一二日即平章几务于苫块中辞疏仅至再忽自请留京守制以次驰驿回籍营丧事时编修吴中行遂称疾杜门而检讨赵用贤则与沈修撰■〈樊，心代大〉学时时过学士王公锡爵所慷慨欷歔曰波流澜狂砥之障之岂无其人乎台省诸諌官望颐承旨聮名乞留疏既上而位九列者复四出嘱其长为倡以效之士大夫咸埀口结舌噤不敢出一语翰林二公触目激衷各有伏阙上书之思而各不相闻问也草数具谓史臣无言责姑俟有先发者足以明大伦伸正义足矣至十六日检讨过编修所抵掌谈时事词意激昻殊勃勃因微泄王学士痛愤语次述沈修撰贻书李司徒幼滋云师相之归宜决台省之留宜寝李盖为江陵周亲所雅善者李答书以沈所言宋头巾语此宋之所以终不竞也今师相不奔丧是圣贤之道直接揖逊征诛而得其传者本朝惟新建可与言罗生正不达此耳又次日沈修撰私相语曰台省有疏则台省无言矣翰林风化之原继文毅而起者谁欤编修遂出袖中草示检讨读之扼腕拊膺芒芒然策马归亟草疏矣是日编修叩关王庙曰欲有敷陈诸无顾惜第吾有母老矣犹得余生返故园乎若夺官贬秩甘如饴也沈修撰从检讨所闻之亟过编修为觅写本者沈复谋之王学士学士又亟过编修学士曰三纲沦九法斁举国若狂矣士气摧阻世道陵夷至此哉索疏草读曰此所谓笑嘻之怒甚于嫚骂者君能置死生乎不能则不可为也编修颔之曰斋心举念时业已办此矣学士泪澘澘承睫而别十八日编修书首上即过江陵所投掲帖掲帖入久之传语曰这本不要上编修曰业已上传语曰既上复何言回家候旨耳编修曰这本替老爷陈乞恐朝廷怒耳岂意老爷怒左右但作揶揄状编修复过王学士马宗伯各投以掲帖学士院长宗伯馆师也学士业已闻第曰代为筹之恐不止于无官当有罪矣宗伯归薄暮亟索灯读之拊掌击节曰本院生光吾党负愧我与典礼之宗不忍嗫嚅特以地位相逼为嫌耳遣侍吏入记室取陈左都瓒刺来刺云师相之事公卿宜乞留宗伯亟倡之疏上慎勿遗我名时左都春秋髙病甚请休沐已久宗伯书刺尾云嗟乎此老之病必不起矣以其心之先死也素以硁硁着声今若此古称盖棺论定信哉因顾编修曰我之情见乎辞矣十九日赵检讨之疏上二十日编修偕检讨同赴阙候罪二疏俱留中不发消息几微掖庭扫除辈有缩颈吐舌者时以星变火灾建醮停刑又知必有继起者故稍待也师相之怒甚盛招刘榜眼瑊入幕语之曰吴子者我极爱之且有厚望望其为伊周何乃做一个罗一峰便了他一生罗一峯有甚好处要学他继之者赵子二子将座主先生立名可乎昔又有刘台者是谁瞎眼取这等门生语多悖盭而刘榜眼者因承命过编修条诘之谓若好名不宜以座主为饵编修应曰不独我好名亦欲以好名成师相忠孝之节正所以报座主座主之名完则门生之名不得成矣师相岂以刑威杀戮足以钳慑人人固有视死生如旦昼者榜眼复之江陵所返命而怒愈甚王学士会翰林自宗伯而下数十人求解于江陵江陵拒不接而王学士独径造于丧次曰本衙门两生狂妄望老先生务宥江陵云疏留中我不得预闻圣怒不可测学士曰即圣怒亦为老先生而怒语未讫江陵忽屈膝于地举手索刄作刎颈状曰你来杀我你来杀我学士大骇异遂趋出乃知事不可回矣学士遇刘榜眼于门厉色峻语曰若与吴赵二君素有隙当此危急非若落石加膏时也今日之事在足下二十一日二公席藁俟于东长安朝房而秦中书柱者编修以身后事为托者也不侵为然诺改服挟医周旋于二公甚力而不匿声迹竟见坐为党至削籍云二公者相对竟日举酒酌忻忻也兵畨渐已围宿而江陵家仆隶变衣装伺察者旁午道路以目迨晡矣复闻有两刑曹者为员外郎艾君穆主事沈君思孝二君则共上一疏也沈主事与检讨交因过之出其疏语多讪讦编修则曰事激矣吾軰当无复生理葢语愈伤怒愈盛而罪不重恐言不止也江陵亦彷徨遣飞骑走卒伺探诸曹中稍渉形影亟嘱其所私客慰谕以阻之徐爵游守礼往来密勿者数十畨而谋始决旨屡易屡重两夜微传四人者皆杖戍编修与检讨席地卧各以一儿子侍第曰事属纲常言传简册吾得死所矣是日都人集长安道者千万虽贩夫庸子愿望见忠臣丰采朝房陋不能容至坏楹毁槛入矣晴煦中阴云陡结天鼓大鸣惨黯失光者移时而校尉数十出如捕虎捕枭就逮时以绳榜腕以铁镝系两中指指须臾黒涨不可忍前押后拥先两翰林而两刑曹随之两翰林举酒尽一巵顾戚友辈曰吾事毕矣复顾儿子曰吾死不惧亦不悔无它言空囊悬罄只以十金买一棺殓我葢称家之有无亦明我之有罪也辞色从容笑而入每入一门门即合正如世所云阴府地狱者两刑部微有谇詈语谓吾辈为天伦民彝耳原不得罪名教亦不得罪朝廷旁有中贵人私相诧曰朝廷且不知也四公言廷杖时周庐环列羽林军戈戟森严廷中杖如麻执杖者如林伫司礼乃出绾铜符者服虎章者趋跄于其间大喝帯上犯人来自此后毎一喝则千百辈一喊声以应其震撼若天地崩裂者二翰林同受杖而二刑部继之先喝跪下宣驾帖宣讫喝拏下倐忽遂缚定喝打棍的喝着实打六十棍喝五棍一换喝着实打一校尉乃执棍出班立喝阁上棍乃阁棍于股上喝打乃始打至三棍则止又喝着实打至五棍则又止一校尉复执棍出班立其喝其喊应俱如前五棍时葢六十棍凡十二人喝阁上棍喝打凡十二声而着实打之喝则二十至此则世所称阴府地狱恐无此光景初如泰山压卵糜溃而不胜也又如热油灌肌焚灼而难禁也既而体肤若非我所有者至周三四其痛苦更追心刺骨愈多则愈不堪思以不速毙为憾惟气定志宁神不乱故魄不揺司礼睁目解颐杖毕报棍完喝采下去四校尉以布袱曳之出至长安则以板闼舁之行赴户部又赴京兆赴县驰顿自已至酉三十里而道路嗟吁追随拥塞不得行检讨差强忍进粥一二箸编修瞶眩去亟投药一丸昏黒出都门始醒而息犹奄奄微也谓其时神魂游荡飘飘若无所栖泊耳中数数闻神人语云此天地间正气天地间正气岂冥冥中果有黙佑阴隲者耶二刑部则加镣锁且禁狱中三日始佥解发戍更辛苦也讲读赵志皋张位于愼行张一桂李长春田一儁修撰习孔教暨沈■〈樊，心代大〉学俱有援捄之奏格不入而邹进士元标则怀其疏俟于廷见四公受杖旁观发愤切齿顿足俟杖毕上疏编修僦寓都门外有公卿走慰劳者逻卒飞骑一一籍记之而厂卫之命至仅二日裹创徙去邹公复杖于廷如二刑部矣中书策马随编修三十里而暝投宣灵庙宿焉又明日抵湾检讨僦寓稍逺亦以是日驱之去妻子流离行李零落病次旅栖寒灯破壁形影相吊至洛河偶遇故人徽贾张文宪邂逅风尘颇为周旋居三日而厂卫之迫逐犹不已也都中且有榜帖楬之通衢云科道羣狐摇尾翰林双鳯鸣阳又云居正身不正用贤相不贤思孝心何死中行道始全蓄艾能医病元标欲转天五贤一不肖千载定须传而师相已袭冠裳于衰绖登朝办事出朝房见客矣又未几衣绯悬玉于吉典矣南京六卿暨六科复羣奏乞留潘尚书晟吕太常藿傅给事作舟王给事蔚张御史一鲲林御史应训为之倡独佥都御史张公岳疏请师相奔丧而全大节御史诸公鸿谟疏乞宥狂愚诸臣而沈修撰■〈樊，心代大〉学贻书方司马司马时摄冢宰事计吏将有所中伤也又三贻书江陵冢子伸经权忠孝之辨长牍娓娓殊激切中所甚讳者内侍中涓稍稍传宫闱语思中外结约必欲尔甚不得已云而江陵计划亦劳须鬓顿改焉二刑部暨邹公诸就道而二翰林犹得在床缛剜去肉数十脔大盈尺深入者余寸竟空一股云王学士沈修撰秦中书挂冠而往至是异星灭  

## 文章辨体彚选卷六百二十五

（明）贺复征 编  

○录一  

刘勰曰录者领也古文世本编以简策领其名数故曰录也　复征曰录收籍也事有散逸而无统者则收籍之使有可据也而摭述一人所歴亦谓之录  

孙氏西斋录【`唐孙樵`】  

孙樵谓陆长源唐春秋乃编年杂录因掇其体切峭独可以示惩劝者掷其丛冗秃屑不足以警训者自为十八通书号孙氏西斋录起髙祖之初洎武皇之终首庙号以表元首日月以表事尚功力正刑名登崇善良荡戮凶回有所绠避则微文示讥无所顾栗则直书志慝所谓髙祖杀太子建成者何黜功循爱讥失教也李绩立皇后武氏者何忘諌赞慝惩废命也起皇后已废之魂上配天皇者何登嫌黜冢不可谓顺予惧后世疑于禘祼也条天后擅政之年下系中宗者何紫色閠位不可谓正予惧后世牵以称临也崔察贼杀中书令裴者何诡谀梯乱肇杀机也张守珪以安禄山叛者何贷刑怫教稔祸阶也称天下杀者何罪暴天下示众与杀也称天子杀者何死非其罪示众不与杀也臣或不书卒者何不以直终去卒以示贬也君或不书葬者何不以正终去葬以示讥也惧怠去瑞示戒志沴尚德必书贱尸位则黜贵皆所以驱邪合正俾归大义掺实寘例以示惩劝呜呼宰相升沉人于十数年间史官出没人于千百岁后是史官与宰相分挈死生权也为史官者不能忭直骨于枯坟脔谄魄于下泉磨毫黩札丛阁饱帙岂国家任史官意耶樵既序其畧授其友髙锡望传之矣  

武皇遗剑录【`孙樵`】  

武皇帝得利剑于希夷之间提携六年而四用之宜其庶绩晖如哉徃者北戎猖狂渝盟盗壃大出虏门戍卒屡奔武皇赫然奋雷霆之威驱貔虎之师靖烽烟于塞垣复帝子于北廷非武皇一用其劔耶贼镇阻兵邀爵山东刼众以济其奸臂险以扞其诛王师萃之屡战无功兵衂将稽贼势益张并丑乘之遂萌枭心乃刼吾兵乃固吾城反书既闻卒愕京师舆人谣曰上宜亟以节假之且赦其辜俾守北门以伐敌谋不然并且东连潞兵北合戎师分卒以趍太行卷甲以下河东国家其能甘心于潞冦耶武皇曽不逗挠于其衷亟发武符按言诛之羽檄朝驰夕擒并顽非武皇再用其剑耶并部既平潞守益坚王师告劳国用告虚内外咨嗟讹言沸腾飞言上闻上为不闻诛潞之心益牢责战之诏日严卒能克大憝于山东枭渠魁于国门非武皇帝三用其剑耶浮屠之流其来绵绵根盘蔓滋日炽而昌蛊于民心蚕于民生力屈财殚民恬不知武皇始议除之女泣于闺男号于途廷臣辨之于朝亵臣争之于旁羣疑胶牢万口一辞武皇曽不待疑卒诏有司驱羣髠而髪之毁其居而田之其徒既微其教仅存民瘼其瘳国用有加风雨以时灾沴不生非武皇帝四用其剑耶今者嗣皇帝纂武皇之耿光传武皇之遗剑宜乎铦其锷不使其挫寳其刄不使其泥而又硎之以义淬之以智匣之以礼苞之以仁持之以信与天下始终天下幸甚  

清夜录【`宋俞文豹`】  

庆厯间华州士人张元昊累举不中第落魄不得志负气倜傥有纵横材尝薄逰塞上观览山川有经畧西鄙意雪诗云战罢玉龙三百万败鳞残甲满天飞又鹰诗有心待搦心中兎更上白云头上飞欲谒韩范二帅耻自屈乃刻诗石上使人拽之市而笑其后二帅召见之踌躇未用间已走西夏与曩霄谋抗朝廷连兵十余年文豹闻秦桧当国时有士人假其书谒扬州守守觉其伪以白金五百两徼原书管押其回秦接见之即补以官资或问其故曰有胆敢假秦书若不一以官束缚之则北奔胡南走越矣观秦此举加韩范一等矣淳佑十二年朝廷以京学逰士佻达不纯尽行放逐颇闻其间亦有张元其人处心仁厚意度弘深开庆元年各尽照旧例放之叅供夫学校所以养士科举所以取人而豪杰之士则非二者所能牢笼全在君相罗之于法度之外也  

过庭录【`叶适`】  

徃承平时三馆岁曝书吾每预其间凡世所不传者类冗陋鄙浅无足观及唐末五代书尤甚然好竒者或得其一争以夸人不复更考是非此亦藏书一僻也本朝公卿家藏书惟宋宣献最精止二万余卷葢凡无用与不足观者皆不足取吾旧所藏仅与宋氏等而宋氏好书人所未见者吾不能尽得也自六经诸史与诸子之善者通有三千余卷读之固不可限以数以二十年计之日读一卷亦可以再周其余一读足矣惟六经不可一日去手吾自登科后每以五月以后天气渐暑不能泛及他书即日专诵六经一卷至中秋时毕谓之夏课守之甚坚宣和后始稍废岁亦必有一周也每读不唯颇得新意前所未达者其先日差悞所获亦不少故吾于六经似不甚灭裂南史记徐盛年过八十犹岁读五经一徧吾殆不愧此前軰说刘原父初为穷经之学寝食坐卧虽谒客未尝不以六经自随蝇头细书为一编置夹袋中人或效之后佣书者遂为雕板世传夹袋六经是也今人但随好恶苟诵一家之说便自立门户以为通经内不求之已外不求之古可乎后生稔习闻见所以日趋于浅陋也  

## 文章辨体彚选卷六百二十六

（明）贺复征 编  

○录二  

致身录【`明史仲彬`】  

洪武三十一年戊寅【`闰五月辛夘建文帝即位`】冬十一月史仲彬以明经除翰林院侍书  

先是洪武二十四年彬应诏执贪纵官吏廷见髙皇帝条具若干言当时俱付法司论死髙皇帝命主政户部彬恐钱谷事重顿首固辞更访治道称旨赐酒馔于廷及钞四百锭驿舟传归建文帝即位越五月诏起山林才徳士有司以名闻适监察御史刘有年上仪礼十八篇并叙彬明经【`仪礼故彬家所藏刘夙与讲习至是上之于朝命藏秘阁`】特诏所在礼请来京十一月十八日陛见试四书疑一道钦授翰林院侍书【`阶待诏上正九品秩`】  

建文元年春正月遣往衡山  

告即位也元旦上受朝贺毕谓侍臣曰朕奉天地山川之灵以登大寳改元伊始将告五岳神祇其命儒臣以往阁臣拟彬衡山初六日陛辞阅三月报命  

夏四月更定官制疏谏不报  

用寿州训导刘亨言乃与方孝孺等议大加更定彬具疏大畧以安静法祖为言会金华楼琏亦上疏称引孟庄子之孝上于楼疏批此与昨史仲彬疏同意此正所谓知其一未知其二者六卿果可卑于五府耶祭酒果可在于太仆下耶假令皇祖而在当必以更定为是羣臣勿复言  

秋七月廷斥监察御史尹昌隆为奸党因荐魏国公徐辉祖上嘉纳之  

时燕藩已称兵两月矣昌隆手疏面奏劝上让位守藩廷臣愕然彬执笏麾之曰天下乃太祖之天下非皇上所得私授者一人逆命遂举而授之尤而効之又何以焉选将募兵今日急务臣窃见魏国徐辉祖忠义性植智勇絶人以当一面燕可平也昌隆狂言惑世请速加诛上曰人臣之义当以仲彬为正昌隆素有敢言之气其勿为罪  

二年春三月疏均江浙赋役从之  

时建文帝正值更制彬乃上疏曰国家有惟正之供赋役不均非所以为治浙江本赋重而苏松嘉湖又以籍入沈万三【`松江`】史有为【`嘉兴`】黄旭【`苏州`】纪定【`湖州`】准租起税此以绳一时之顽岂得据为定则乞悉减免以苏民困窃照各处起科畆不过斗即使江南地饶亦何得倍之奈有重至石余者臣往年面奏先帝赋敛太重蒙旨嘉劳特以臣本苏人而史有为又臣之族属也恐坐以私未敢尽言幸皇上明圣每事从寛敢竭愚忠伏聴采择疏上诏可苏松准各处起科苏松人仍官户部  

夏五月改彬为徐王府宾辅仍兼原官【`阶长史下正六品秩`】  

时三王未遣之国长史以下诸员直宿内阁叅议事宜多见亲幸故壬午削籍殆尽焉  

三年春正月副工部尚书严震直督饷山东闰三月彬归报命  

转饷已专责严震直矣副之者曰敌情虚实并将士强弱宻侦以报闰三月十八日还朝见上于文华殿奏夹河之役非战之罪也盛庸智深勇沈当今将畧还为第一至庄得张能楚智平元斩将搴旗力战以死宜急加恤典以为风励燕王用兵变化不测用强恃壮亲掠我阵幸庸结阵甚坚屹不可动复以单骑逼营越宿鸣角穿营而去葢恃勿杀叔父之谕也军中众谓皇上失之太仁帝曰奈何已有是命不可返也黙然者久之更奏机宻事十二条帝叱左右曰勿泄因诵君不宻则失臣臣不宻则失身机事不宻则害成之句叩首而出  

冬十一月以省亲还乡随赐勅命  

自转饷归请告凡四不许至是得请适皇少子以十三日生查京官歴三年满者得五百十二人帝亲制词彬以前二日满考皇帝勅曰国家建官文武殊局中外分曹等最辨职难兼也尔徐府宾辅兼翰林院侍书史仲彬用明经起家矢尽忠报国或校书或转饷或宻疏或面陈文材兼武畧具隆辅藩与襄帝并茂朕资启沃实用宏多阶尔承徳郎妻沈氏为安人追厥所自父母有教育之恩忠孝本一致之理尔父居仁从尔阶尔母黄氏从妻阶给假归家以申宠锡父母深恩今已展矣国家多事尔毋忘焉特勅十八日奉旨发中书科誊写与他二十一辞朝限三月以里来京  

四年三月彬入京陛见口授翰林院侍读  

时北兵日逼诏勤王者分道四出遂依限单骑入京戒其子曰而父官虽卑被朝廷恩宠见几引避非所愿也万一有难尔守先帝孝弟力田之谕以成家保身毋为我虑  

夏六月庚申廷议避难彬请从方孝孺坚守之策  

燕王渡江李景隆往许割地不许还报上愕然无措羣臣恸哭茹瑺等请幸湘湖王韦等请幸江浙方孝孺谓当坚守京城以待四方之援众议哗然不决彬独以方言为是楼琏亦言効死勿去为正上微首肯羣议乃定燕兵薄金川门监察御史魏冕及彬请诛徐增寿从之先是燕兵将薄城下左都督徐增寿谋降魏冕廷殴之至是在左顺门语同列曰皇上必面缚出降乃可魏冕与彬亟请加诛上怒甚下殿手刃之复请诛李景隆手诏召来使未至金川而门已献矣  

大内火起帝从鬼门遁去从者二十二人  

时六月十三未时也帝知金川失守长吁东西走欲自杀翰林院编修程济曰不如出亡少监王钺跪进曰昔髙帝升遐时有箧遗曰临大难当发谨收藏奉先殿之左羣臣齐言急出之俄而舁一红箧至四围俱固以铁二锁亦灌铁帝见而大恸急命举火焚内程济碎箧得度牒三张一名应文一名应能一名应贤袈裟帽鞋剃刀俱备白金十锭朱书箧内应文从鬼门出余从水闗御沟而行薄暮会于神乐观之西房帝曰数也程济即为上祝髪吴王教授杨应能亦愿祝髪随亡监察御史叶希贤毅然曰臣名贤应贤无疑亦祝髪各易衣备往牒在殿凡五六十人痛哭仆地俱矢随亡帝曰多人不能无生得失有等任事著名势必究诘有等妻儿在任心必挂牵宜各从便御史曾鳯韶曰顷即以死报陛下帝麾诸臣大恸引去若干人九人从帝至鬼门牛景先以铁棒启之若不用力而即瓦解者出鬼门而一舟舣岸以待十人乗舟舟人顿首帝问汝何人何为至此对曰臣乃神乐观道士即前皇上赐名王升昨梦太祖髙皇帝绯衣南向御奉天殿门令两校尉缚臣诘曰汝提点秩六品何为臣顿首谢不知曰明日午时可于后湖舣大舟至鬼门外伺候汝周旋勿泄后福未期不然难逃阴殛臣是以知陛下之来也今晩憇息观中徐议行止舟止太平堤畔王起导前间步至观已薄暮矣俄而杨应能叶希贤等十三人同至共二十二人兵部侍郎廖平襄阳人刑部侍郎金焦贵池人翰林编修赵天泰三原人浙江按察使王艮祥符人四川参政蔡运南康人刑部郎中梁田玉定海人监察御史叶希贤松阳人程济绩溪人中书舍人梁良玉梁中节俱定海人宋和临川人郭节连州人刑部司务冯■〈氵隺〉黄岩人所镇抚牛景先沅人王资杨应能刘伸俱杞县人翰院待诏郑洽浦江人钦天监正王之臣襄阳人太监周恕何洲及徐王府宾辅史仲彬吴江人上曰今后但师弟称呼不拘礼数诸臣泣诺廖平曰诸人愿随固也但随行不必多更不可多就中无家室累并有膂力足捍卫者多不过五人余俱遥为应援为便师曰良是于是环坐于地享道士夜飡酌定左右不离者三人比丘杨应能叶希贤道人程济往来道路给运衣食者六人冯■〈氵隺〉时称塞马先生时称冯翁时称马公时称马二子郭节时称雪庵后称雪和尚宋和时称云门僧时称会稽主人时称槎主赵天泰适衣葛称衣葛翁时称天肖子王之臣家世补锅欲以此作生计号老补锅牛景先称东湖樵时称东湖主人师曰吾今往滇南依西平侯彬曰大家势盛耳目众多况新主谅不释然能无见告不若往来名胜东西南北皆吾家也弟子中有家给而足备一夕者驻锡于兹有何不可师曰良是于是更举七家廖平王艮郑洽郭节王资史仲彬梁良玉师曰此可暂不可久况郊坛所在明旦必行将何所之众拟浦江而郑亦曰族具忠孝可居也夜分师病足骨度不能行微明牛景先与彬步至中河桥畔谋所以载者有一艇来闻声为吾乡人急叩之则彬家所遣以侦彬吉凶者也与牛大快极亟迎师且至彬家诸人闻之且喜且悲同载八人为程为叶为杨为牛为冯为宋余俱散走期以月终更晤取道溧阳依叔松隠所不纳八日始至吴江之黄溪奉师居所居之西偏曰清逺轩众出拜师亦大适明旦改题水月观师亲笔篆文阅三日诸弟子至彬家相聚五日师命归省  

八月十五勅命师逸去新皇帝追夺彬官  

新皇帝即位之九日编籍在位诸臣遯去者四百六十三人即日削籍戒母齿及八月着礼部行文书各州县追缴革除诰勅至是苏州府差吴江邑丞巩到彬家追夺且曰建文帝闻在君家彬曰未也微哂而去明旦师同两比丘一道人入云南余俱星散期以来年三月集于襄阳廖平家  

癸未正月彬往襄阳正月二十日为襄阳  

之行三月初三日至寥平家牛景先已先在矣阅六日冯■〈氵隺〉自云南来四人相对大恸冯告以师向留云南之永嘉寺亦甚安妥明年来逰天台今年无烦往来复居停旬日诸弟子俱会惟梁良玉已物故矣月终东归  

甲申八月大师同杨程叶三人来家  

先是七月牛景先来言师将至矣至是八月初九日天将瞑一僧突至忠孝堂彬及家人出拜毕欵至重庆堂已举灯矣而杨程叶亦至举酒半酣师曰我明日即当去彬惶悚曰弟子扫门而俟乆矣即有不肃师当见原本意欲留师几月奈何明晨之云乎师泣曰彼方觅我而图我昨于四安道中见冠葢来者瞪目而视此臣我曾目善之彼必有以奏也东南逋臣屈指先汝我去政为汝计相对而恸久之且曰此近宫阙不便彬曰亦不妨视师衣履敝甚固留三日命家人制衣师服师用绵紬大小计十六件杨程叶俱用绵布大小计三十有六件白金十两为资十三日清晨彬随师为两浙之行杭州计逰廿三日天台雁宕计逰三十九日会马二子稽山主人金焦亦来于石梁间且云诸友俱约于此一会然终不一见时天气已寒师欲返云南固却诸人而去  

丁亥春三月同何洲往云南谒师  

正月中遣僮往海州请何洲同到云南三月终纔到留五日彬携一僮三人皆道人饰行二月得至连州访郭节适故翰林检讨程亨在焉相持痛哭徐曰师近来在重庆府之大竹善庆里有杜景贤筑室与居吾四人同往候之留二日遂行至所谓善庆里师不在杜亦不在时朝廷侦师宻而严有胡濙郑和数往来云贵间彬等夜则同宿日则分行相与行乞于市者旬有六日一日彬于寺舍傍暂息比丘程济熟而视之曰汝在耶彬起鼓掌曰是急叩师程曰已结庵白龙山深处矣去此不遥两人泪下如雨不敢出一声比晩同诸人以往程为道时七月十八日也月色皎然上下山坡逶迤曲折约行十八九里而庵在焉天色微曙矣扣扉而出者为杨应能旋拜师榻前师颜色憔悴形容枯槁葢夏日患痢因有戒严不能时时出山为膳狼狈至此对面恸随问曰汝等带得方物为我尝否各为献彬独有僮而所献丰况当年职居禁近知师所好若金华火肉淡菜金山鱼脍笋鮝鹅豆肉松六味见之大喜即命熟火肉启床头樽酒啖之曰不尝此已三年矣谓于彬家尝后无之也翌日师率由山中自近而逺日以为常甫一月郭与程以事请行彬亦以请师曰汝逺来固当久留因问汝子年几何曰十六岁矣能办事否曰尚在书堂曰欲为官乎曰必不敢相与欷歔久之自后屡请屡留竟延至明春三月行之日师痛哭失声嘱曰今后勿再来道路阻修一难关津盘诘二难况我安居不必虑也彬等叩首领命而行  

庚子秋八月彬往云南  

自南游以后尝有以奸党告者虽获宥于上官心尝惴惧十余年来无日无滇南之思终不得往且临行师嘱恐彼此俱戾至是革除之禁稍稍寛矣决中秋携一价以往始至南康蔡运家既至襄阳廖平王之臣家复至连州郭节家俱已物故矣遂至云南循白龙山庵故道了不见所为庵者山旁有一民居询其老妇则曰向来上司官来已毁矣问僧徒则曰不知所之暗中流泪曰彬不逺万里来得一面师死且瞑目不则得一音耗归家亦安凡值寺院靡不拜祷循逰数郡几两月余一日在鹤庆忽一比丘指曰汝寻师耶彬愕然比丘曰固忘我耶彬曰汝师何名曰文大师是也亟问何所曰在随之去三日得至师所师兀坐一室见之大喜庵在平阳前后深林宻树不下数里为浪穹所辖地先时叶希贤所募建者甫落成两人已故庵之东即埋之于是师命举所馈献奠之呼僮沽酒是夕尽欢前此戚容愁气殆消融矣惟言及杨叶则嗟叹乆之流连弥月遣归  

甲辰秋七月洪熈改元八月彬往云南  

八月十三日自家起行九月二十二入湖广界投宿旅店主人曰内有两道可与俱彬入见一道齁齁床上视之师也伺其觉师喜曰此来何为曰来访师彬曰师欲何往曰访汝等言及榆木川皆色喜彬问道路起居状答曰近来强饭精爽倍常明日即偕下江南以从陆路十一月始得抵家至之日具酒馔于重庆堂师位上程济东列彬西列有从叔祖名宏者嘉兴县史家村人也直入至堂上彬不得已亦与坐问师何来彬未及答即起趋出招彬曰此建文皇帝也彬曰非也宏曰吾曾于东宫见之当吾家籍没时非是吾无死所矣活命恩主也彬不得已以实告宏即稽首堂下涕泣问向来状师曰亏这几个随亡的人给我衣给我食周旋夷险之间二十年来战战兢兢复大恸恸已徐曰今想可老终矣宏曰师今欲何之曰欲逰天台诸胜宏曰吾当具一日之积随行居数日师行戒彬曰有叔在尔勿往也已宏从之去去明年三月复来拟往祥符渡江彬送之江上偶有洪熈升遐之问师顾曰吾心放下矣今后而可往来想关津不若昔之有意我也且喜且悲止程济从彬等观渡而返  

此先君事主之颠末也先君性忠孝一饭不敢忘君从亡一节为仇讼凡十有七竟以此死先君终不为悔死之前一日不肖往狱中先君曰我死矣即不望若逺行来时得谨事一食周给我瞑目也致身录十八条存之以志一生之概然勿示他人戒子若孙毋轻示人虽今皇帝寛仁长厚此节事自不可知虑有赤族之祸子孙言及此者以不孝论时宣徳二年丁未三月初七日也阅三日竟死明年不肖讼寃于按台寘仇于死但先君所不忘于师者自后絶无音耗至九年甲寅五月儿妇患产凡四日家人惶惑无措适老仆宻言前道人在外晟急迎之入方稽首于地而耳间微闻已产男矣师悲先君之亡旋喜产男之庆命名曰文随转语曰我文也而不终将无疑耶适一宋史在案更名曰鉴师精于禄命详鉴子平曰是儿当贵晟曰不求贵得识字成家足矣师曰即不贵当以文名世留五日晟具衣十件并行粮为会稽之逰程济从迄今十又一年不知所之时正统戊午五月望不肖晟谨识  

秘录【`李梦阳`】  

初今上即位青宫旧阉等日导上狗马鹰兔舞唱角抵渐弃万几罔亲时号八虎而段敏黄伟虽旧阉以端悫斥不信用会段坐病免死于是户部尚书韩文每朝退对属吏言辄泣泪数行下以阉故而郎中李梦阳间说之曰公大臣也义共国休戚徒泣何益韩公曰奈何曰比諌臣有章入交论诸阉下之阁矣夫三老者顾命臣也闻持谏官章甚力公诚及此时率诸大臣殊死争阁老以诸大臣争也持必更易力易为辞事或可济也韩公于是捋须昂肩毅然改容曰善即事勿济吾年足死矣不死不足以报国翼日早朝韩公宻叩三老三老许之而倡诸大臣诸大臣又无不踊跃喜者韩公乃大喜退而召梦阳令具草草具韩公读而芟之曰是不可文文上弗省也不可多多览弗竟也而王岳者亦青宫阉也刚厉而无阿颇亦恶其阉侪初阁议持谏官章不肯下诸阉者业窘相对涕泣会诸大臣疏又入于是上遣司礼者八人齐诣阁议一日而遣者三而阁议持卒不肯下而岳者八人中人也顾独曰阁议是明日忽有旨召诸大臣诸大臣者盖人人惴也既入左掖行吏部尚书许进首咎韩公曰公疏言何韩公于是故曵履徐徐行而使吏部侍郎王鏊趋诣阁探动静阁老刘健语鏊曰事已七八分济矣诸公第持莫轻下至左顺门阉首李荣手诸大臣疏曰有旨问诸先生诸先生言良是无非爱君忧国者第奴侪事上久不忍即置之法耳幸少寛之上自处耳众震惧莫敢出一语答李荣面韩公曰此举本出自公公云何韩公曰今海内民穷盗起水旱频仍天变日增文等备员卿佐靡所匡救而上始践祚辄弃万几逰宴无度狎匿羣小文等何得无言韩公言虽端而气不劲又鲜中肯綮于是李荣哂而曰疏备矣上非不知今意第欲寛之耳诸公遂瞢然而退葢是日诸阉者窘业自求安置南京而阁议犹持不从诸公乃竟尔尔退惟王鏊仍前谓荣曰设上不处如何李荣曰荣颈有铁裹之耶而敢壊国事荣入而事变矣是夜立召刘瑾入司礼而收王岳范荣诏窜南京寻杀二人于途已又连斥刘谢二老顾独恳留李而韩公辈讻讻咸拔茅散矣变之起大抵莫可详而李荣则曰诸大臣退而瑾侪绕上前跪伏哭痛首触地曰微上恩奴侪磔餧狗矣上为之动而瑾辈辄进曰害奴侪者岳也上曰何也曰岳前掌东厂也谓谏官曰先生有言第言而阁议时岳又独是阁议此其情何也夫上狗马鹰兔岳尝买献之否上心所明也今独咎奴侪既而益复伏地哭痛上于是怒而収王岳瑾又曰夫狗马鹰兔何损于万几今左班官敢哗而无忌者司礼监无人也有则惟上所欲而人不敢言矣上于是召瑾入司礼监此其说亦近第难尽言耳又闻阁议时健尝推案哭谢亦亹亹訾訾不休独李未开口得恳留云  

## 文章辨体彚选卷六百二十七

（明）贺复征 编  

○录三  

四经序录【`元吴澄`】  

易伏羲之易昔在皇羲始画八卦因而重之为六十四当是时易有图而无书也后圣因之作连山作归藏作周易虽一本诸伏羲之图而其取用葢各不同焉三易既亡其二而周易独存世儒诵习知有周易而已伏羲之图鲜或传授而沦落于方技家虽其说具见于夫子之系辞说卦而读者莫之察也至宋邵子始得而发挥之于是人乃知有伏羲之易而学易者不断自文王周公始也今于易之一经首揭此图冠于经端以为伏羲之易而后以三易继之盖欲使夫学者知易之本原不至寻流逐末而昧其所自云尔连山夏之易周礼太卜掌三易一曰连山二曰归藏三曰周易其经卦皆八其别皆六十有四或曰神农作连山夏因之以其首艮故曰连山今亡归藏商之易子曰我欲观殷道是故之宋而不足征也吾得坤干焉说者以坤干为归藏或曰黄帝作归藏商因之以其首坤故曰归藏今亡周易上下经二篇文王周公作彖象系辞上下文言说卦序卦杂卦传十篇夫子作秦焚书周易以占筮独存汉志易十二篇盖经二传十也自魏晋诸儒分彖象文言入经而易非古注疏传诵者茍且仍循以逮于今宋东莱先生吕氏始考之以复其旧而朱子因之第其文字阙衍谬误未悉正也故今重加修订视旧本颇为精善虽于大义不能有所损益而于羽翼遗经亦不为无小补云书二十八篇汉伏生所口授者所谓今文书也伏生故为秦博士焚书时生壁藏之其后兵起流亡汉定生求其书亡数十篇独存二十八篇以教授于齐鲁之间孝文时求能治尚书者天下无有欲召生时年九十余矣不能行诏太常遣掌故晁错往受之生老言不可晓使其女传言教错齐人语多与颍川异错所不知凡十二三畧以其意属读而已夫此二十篇者伏生口授而晁错以意属读者也其文阙误颠倒固多然不害其为古书也汉魏数百年间诸儒所治不过此尔当时以应二十八宿盖不知二十八篇之外犹有书也东晋元帝时有豫章内史梅頥増多伏生书二十五篇称为孔氏壁中古文郑冲授之苏愉愉授梁栁栁之内兄皇甫谧从栁得之以授臧曹曹授梅頥頥遂奉上其书今考传记所引古书在二十五篇之内者郑玄赵岐韦昭王肃杜预辈并指为逸书则是汉魏晋初诸儒曽未之见也故今特出伏氏二十八篇如旧以为汉儒所传确然可信而晋氏晩出之书别见于后以俟后之君子择焉书二十五篇晋梅頥所奏上者所谓古文书也书有今文古文之异何哉晁错所受伏生书以隶写之隶者当世通行之字也故曰今文鲁恭王壊孔子宅得壁中所藏皆科斗书科斗者仓颉所制之字也故曰古文然孔壁中真古文书不传后有张霸伪作舜典汨作九共九篇大禹谟益稷五子之歌胤征汤诰咸有一徳典宝伊训肆命原命武成旅獒冏命二十四篇目为古文书汉艺文志云尚书经二十九篇古经十六卷二十九篇者即伏生今文书二十八篇及武帝时增伪泰誓一篇也古经十六卷者即张霸伪古文书二十四篇也汉儒所治不过伏生书及伪泰誓共二十九篇尔张霸伪古文虽在而辞义芜鄙不足取重于世以售其欺及梅頥二十五篇之书出则凡传记所引书语注家指为逸书者収拾无遗既有证验而其言率依于理比张霸伪书辽絶矣析伏氏书二十八篇为三十三杂以新出之书通为五十八篇并书序一篇凡五十九有孔安国传及序世遂以为真孔壁所藏也唐初诸儒从而为之疏义自是以后汉世大小夏侯欧阳氏所传尚书止有二十九篇者废不复行惟此孔氏传五十八篇孤行于世伏氏书既与梅頥所增混淆谁复能辨窃尝读之伏氏书虽难尽通然辞义古奥其为上古之书无疑梅頥所増二十五篇体制如出一手米集补缀虽无一字无所本而平缓卑弱殊不类先汉以前之文夫千年古书最晩乃出而字画畧无脱误文势畧无龃龉不亦大可疑乎吴氏曰増多之书皆文从字顺非若伏生之书诘曲聱牙夫四代之书作者不一乃至二人之手而定为二体其亦难言矣朱子曰书凡易读者皆古文岂数百年壁中之物不讹损一字者又曰伏生所传皆难读如何伏生但记其所难而易者全不能记也又曰孔书至东晋方出前此诸儒皆未见可疑之甚又曰书序伏生时无之其文甚弱亦不是前汉人文字只似后汉末人又曰小序决非孔门之旧安国序亦非西汉文章又曰先汉文字重厚今大序格致极轻又曰尚书孔安国传是魏晋间人作托安国为名耳又曰孔传并序皆不类西京文字气象与孔丛子同是一手伪书葢其言多相表里而训诂亦多出于小尔雅也夫以吴氏朱子之所疑者如此顾澄何敢质斯疑而断断然不敢信此二十五篇之为古书则是非之心不可得而昧也故今以此二十五篇自为卷帙以别于伏氏之书而小序各冠篇首者复合为一以寘其后孔氏序亦并附焉而因及其所可疑非澄之私言也闻之先儒云尔诗风雅颂凡三百十一篇皆古之乐章六篇无辞者笙诗也旧葢有谱以记其音节而今亡其三百五篇则歌诗也乐有八物八声为贵故乐有歌歌有辞乡乐之歌曰风其诗乃国中男女道其情思之辞人心自然之乐也故先王采以入乐而被之弦歌朝廷之乐歌曰雅宗庙之乐歌曰颂于燕飨焉用之于会朝焉用之于享祀焉用之因是乐之施于是事故因是事而作为是辞也然则风因诗而为乐雅颂因乐而为诗诗之先后于乐不同其为歌辞一也经遭秦火乐亡而诗存汉儒以义说诗既不知诗之为乐矣而其所说之义亦岂能知诗人命辞之本意哉由汉以来说三百篇之义者一本诗序诗序不知始于何人后儒从而增益之郑氏谓序自为一编毛公分以寘诸篇之首夫其初之自为一编也诗自诗序自序序之非经本旨者学者犹可考见及其分以寘诸篇之首也则未读经文先读诗序序乃有似诗人所命之题而诗文反若因序以作于是读者必索诗于序之中而谁复敢索书于序之外者哉宋儒颇有觉其非者而莫能去也至朱子始深斥其失而去之然后足以一洗千载之谬澄尝因是舍序而读诗则虽不烦训诂而意自明又尝为之强诗以合序则虽曲生巧说而义愈晦是则序之有害于诗为多而朱子之有功于诗为甚大也今因朱子所定去各篇之序使不混乱乎诗之正文学者因得以诗求诗而不为序说所惑若夫诗篇次第则文王之二南而间有平王以后之诗成王之雅颂而亦有康王以后之诗变雅之中而或有类乎正雅之辞者今既无从考据不敢辄为之纷更至若变风虽入乐歌而未必皆有所用变雅或拟乐辞而未必皆为乐作其与风雅合编葢因类附载云尔商颂商时诗也七月夏时诗也皆异代之辞故处颂诗风诗之末鲁颂乃其臣作为乐歌以颂其君不得谓之风故系之颂周公居东时诗非拟朝廷乐歌而作不得谓之雅故附之豳风焉春秋经十二篇左氏公羊谷梁文有不同昔朱子刻易书诗春秋于临漳郡春秋一经止用左氏经文而曰公谷二经所以异者类多人名地名而非大义所系故不能悉具澄窃谓三传得失先儒固言之矣载事则左氏详于公谷释经则公谷精于左氏意者左氏必有按据之书而公谷多是传闻之辞况人名地名之殊或繇语音字画之舛此类壹从左氏是也然有音之于义的然见左氏为失而公谷为得者则又岂容以偏徇哉呜呼圣人笔削鲁史致谨于一字之微三家去夫子未久也文之脱谬已不能是正尚望其能有得于圣人之微意哉汉儒专门守残护阙不合不公谁复能贯穿异同而有所去取至唐啖助赵匡陆淳三子始能信经驳传以圣人书法纂而为例得其义者十七八自汉以来未闻或之先也观赵氏所定三传异同用意宻矣惜其与夺未能悉当间尝再为审订以成其美其间不系乎大义者赵氏于三家从其多今则如朱氏意专以左氏为主傥义有不然则从其是左氏虽有事迹亦不从也一断诸义而已呜呼属辞比事春秋教也澄欲因啖赵陆氏遗说博之以诸家参之以管见使人知圣笔有一定之法而是经无不通之例不敢随文生义以侮圣言顾有此志而未暇就故先为正其史之文如此若圣人所取之义则俟同志者共讲焉  

三礼叙录【`吴澄`】  

仪礼十七篇汉兴髙堂生得之以授瑕丘萧奋奋授东海孟卿卿授后苍苍授戴徳戴圣大戴小戴及刘氏别录所传十七篇次第各不同尊卑吉凶先后伦序惟别录为优故郑氏用之今行于世礼经残缺之余独此十七篇为完书以唐韩文公尚苦难读况其下者自宋王文公行新经义废黜此经学者益罕传习朱子考定易书诗春秋四经而谓三礼体大未能緖正晩年欲成其书于此至惓惓也经传通解乃其编类草稿将俟丧祭礼毕而笔削焉无禄弗逮遂为万世之阙典澄每伏读而为之惋惜窃谓乐经既亡礼经仅存五易之彖传象传本与系辞文言说卦序卦杂卦诸传共为十翼居上下经二篇之后者也而后人以入卦爻之中诗书之序本自为一编居国风雅颂典谟誓诰之后者也而后人以冠各篇之首春秋三经三传初皆别行公谷配经其来已久最后注左氏者又分传以附经之年何居夫传文序文与经混淆不惟非所以尊经且于文义多所梗碍歴千数百年而莫之或非也莫之或正也至东莱吕氏于易始因晁氏本定为经二篇传十篇朱子于诗书各除篇端小序合而为一以寘经后春秋经虽未暇详校而亦别出左氏经文并以刋之临漳于是易书诗春秋悉复夫子之旧五经之中其未为诸儒所乱者惟二礼经然三百三千不存盖十之九矣朱子补其遗阙则编类之初不得不以仪礼为纲而各疏其下脱槀之下必将有所科别决不但如今槀本而已若执槀本为定则经之章也而以后记补记补传分隶分书于其左也与彖象传之附易经者有以异乎否也经之篇也而以传篇记篇补篇错处于其间也与左氏传之附春秋经者有以异乎否也夫以易书诗春秋之四经既幸而正而仪礼之一经又不幸而乱是岂朱子之所以相遗经者哉徒知尊信草创之书而不能探索未尽之意亦岂朱子之所以望后学者哉呜呼由朱子而来至于今将百年然而无有乎尔澄之至愚不肖犹幸得以私淑于其书实受罔极之恩善继者卒其未卒之志善述者成其未成之事抑亦职分之所当然也是以忘其僣妄辄因朱子所分礼章重加伦纪其经后之记依经章次秩叙其文不敢割裂一仍其旧附于篇终其十七篇次第并如郑氏本更不间以它篇庶十七篇正经不至杂糅二戴之记中有经篇者离之为逸经礼各有义则经之传也以戴氏所存兼刘氏所补合之而为传正经居首逸经次之传终焉皆别为卷而不相紊此外悉以归诸戴氏之记朱子所辑及黄氏丧礼杨氏祭礼亦参伍以去其重复名曰朱氏记而与二戴为三凡周公之典其未坠于地者盖畧包举而无遗造化之运不息则天之所秩未必终古而废壊有议礼制度考文者出所损所益百世可知也虽然茍有其人礼不虚行存诚主敬致知力行下学而上达多学而一贯以得夫尧舜禹汤文武周孔之心俾吾朱子之学末流不至如汉儒学者事也澄也不敢自弃同志其尚敦朂之哉仪礼逸经八篇澄所纂次汉兴髙堂生得仪礼十七篇后鲁共王壊孔子宅得古文礼经于孔氏壁中凡五十六篇河间献王得而上之其十七篇与仪礼正同余三十九篇藏在秘府谓之逸礼哀帝初刘歆欲以列之学官而诸博士不肯置对竟不得立孔郑所引逸礼中溜礼禘于太庙礼王居明堂礼皆其篇也唐初犹存诸儒曾不以为意遂至于亡惜哉今所纂八篇其二取之小戴记其三取之大戴记其三取之郑氏注奔丧也中溜也禘于太庙也王居明堂也固得仪礼三十九篇之四而投壶之类未有考焉疑古礼逸者甚多不止于三十九也投壶奔丧篇首与仪礼诸篇之体如一公冠等三篇虽已不存此例葢作记者删取其要以为记非复正经全篇矣投壶大小戴不同奔丧与逸礼亦异则知此二篇亦经刋削但未如公冠等篇之甚耳五篇之经文殆皆不完然实为礼经之正篇则不可以其不完而摈之于记故特纂为逸经以续十七篇之末至若中溜以下三篇其经亡矣而篇题仅仅见于注家片言只字之未泯者犹必収拾而不敢遗亦我爱其礼之意也仪礼传十篇澄所纂次按仪礼有士冠礼士昬礼戴记则有冠义昬义仪礼有乡饮酒礼乡射礼大射礼戴记则有乡饮酒义射义以至于燕聘皆然盖周末汉初之人作以释仪礼而戴氏抄以入记者也今以此诸篇正为仪礼之传故不以入记依仪礼篇次粹为一编文有不次者颇为更定射义一篇迭陈天子诸侯卿大夫士之射杂然无伦厘之为乡射义大射义二篇士相见义公食大夫义则用临江刘氏原父所补并因朱子而加考详焉于是仪礼之经自一至九经各有其传矣惟觐义阙然大戴朝事一篇实释诸侯朝觐天子及相朝之礼故以备觐礼之义而共为传十篇云周官六篇其冬官一篇阙汉艺文志序列于礼家后人名曰周礼文帝尝召至魏文侯时老乐工因得春官大司乐之章景帝子河间献王好古学购得周官五篇武帝求遗书得之藏于秘府礼家诸儒皆莫之见哀帝时刘歆校理秘书始着于录畧以考工记补冬官之阙歆门人河南杜子春能通其读郑众贾逵受业于杜汉末马融传之郑玄玄所注今行于世宋张子程子甚尊信之王文公又为新义朱子谓此经周公所作但当时行之恐未能尽后圣虽复损益可也至若肆为排抵訾毁之言则愚陋无知之人耳冬官虽阙今仍存其目而考工记别为一卷附之经后云小戴记三十六篇澄所序次汉兴得先儒所记礼书三百余篇大戴氏删合为八十五小戴氏又损益为四十三曲礼檀弓杂记分上下马氏增以月令明堂位乐记郑氏从而为之注总四十九篇精粗杂记靡所不有秦火之余区区掇拾所谓存十一于千百虽不能以皆醇然先王之遗制圣贤之格言往往赖之而存第其诸篇出于先儒著作之全书者无几多是记者旁捜博采剿取残编断简会稡成篇无复诠次读古者每病其杂乱而无章唐魏郑公为是作类礼二十篇不知其书果何如也而不可得见朱子尝与东莱先生吕氏商订三礼篇次欲取戴记中有关于仪礼者附之经其不系于仪礼者仍别为记吕氏既不及答而朱子亦不及为幸其大纲存于文集犹可考也晩年编校仪礼经传则其条例与前所商订又不同矣其间所附戴记数篇或削本篇之文补以它篇之文今则不敢故止就本篇之中科分栉剔以类相从俾其上下章文义聨属章之大指标识于左庶读者开卷了然若其篇第则大学中庸程子朱子既表章之以与论语孟子并而为四书固不容复厕之礼篇而投壶奔丧实为礼之正经亦不可以杂之于记其冠义昬义乡饮酒义燕义聘义六篇正释仪礼别辑为传以附经后矣此外犹三十六篇曰通礼者九曲礼内则少仪玉藻通记小大仪文而深衣附焉月令王制专记国家制度而文王世子明堂位附焉曰丧礼者十有一丧大记杂记丧服小记服问檀弓曽子问六篇记丧而大传间传问丧三年问丧服四制五篇则丧之义也曰祭礼者四祭法一篇记祭而郊特牲祭义祭统三篇则祭之义也曰通论者十有二礼运礼器经解一类哀公问仲尼燕居孔子闲居一类坊记表记缁衣一类儒行自为一类学记乐记其文雅驯非诸篇比则以为是书之终呜呼由汉以来此书千有余岁矣而其颠倒纠纷至朱子始欲为之是正而未及竟岂无望于后之人欤用敢窃取其义修而成之篇章文句秩然有伦先后始终颇为精审将来学礼之君子于此考信岂有取乎非但为戴氏忠臣而已也  

大戴记三十四篇澄所序次按隋志大戴记八十五篇今其书阙前三十八篇始三十九终八十一当为四十三篇中间第四十三第四十四第四十五第六十一四篇复阙第七十三有二总四十篇据云八十五篇则末又阙其四或云止八十一皆不可考窃意大戴类稡此记多为小戴所取后人合其余篇仍为大戴记已入小戴记者不复录而阙其篇是以其书冗泛不及小戴书甚葢彼其髙华而此其查滓尔然尚或间存精语不可弃遗其与小戴重者投壶哀公问也投壶公冠诸侯迁庙诸侯衅庙四篇既入仪礼逸经朝事一篇又入仪礼传哀公问小戴已取之则于彼宜存于此宜去此外犹三十四篇夏小正犹月令也明堂犹明堂位也本命以下杂录事辞多与家语荀子贾傅等书相出入非专为记礼设礼运以下诸篇之比也小戴文多缀补而此皆成篇故其篇中章句罕所更定惟其文字错误参互考校未能尽正尚以俟好古博学之君子云  

谈艺录【`明徐祯卿`】  

诗理宏玄谈何容易究其妙用可畧而言卿云江水开雅颂之源烝民麦秀建国风之始览其事迹兴废如存占彼民情困舒在目则知诗者所以宣玄郁之思光神妙之化者也先王协之于宫征被之于簧弦奏之于郊社颂之于宗庙歌之于燕会讽之于房中葢以之可以格天地感鬼神畅风教通世情此古诗之大约也汉祚鸿朝文章作新安世楚声温纯厚雅孝武乐府壮丽宏竒缙绅先生咸从附作虽规迹古风各懐剞劂美哉歌咏汉徳雍扬可为雅颂之嗣也及夫兴懐触感民各有情贤人逸士呻吟于下里弃妻思妇叹咏于中闺鼓吹奏乎军曲童谣发于闾巷亦十五国风之次也东京继轨大演五言而歌诗之声微矣至于含气布词质而不采七情杂遣并自悠圆或间有微疵终难毁玉两京诗法譬之伯仲埙篪所以相成其音调也魏氏文学独专其盛然国运风移古朴易解曹王数子才气慷慨不诡风人而特立之功卒亦未至故时与之闇化矣呜呼世代推移理有必尔风斯偃矣何足论才故特标极界以俟君子取焉  

夫任用无方故情文异尚譬如钱体为圆钩形为曲箸则尚直屏则成方大匠之家器饰杂出要其格度不过总心机之妙应假刀锯以成功耳至于众工小技擅巧分门亦自力限有涯不可强也姑陈其目第而为言郊庙之词庄以严戎兵之词壮以肃朝会之词大以雝公燕之词乐而则夫其大义固如斯已深瑕重絫可得而言崇功盛徳易夸而乏雅华疏彩会易淫而去质干戈车革易勇而亡警灵节韶光易采而成靡盖观于大者神越而心游中无植干鲜不泫移此宏词之极轨也若夫款款赠言尽平生之笃好执手送逺慰此恋恋之情朂励规箴婉而不直临丧挽死痛旨深长杂懐因感以咏言览古随方而结论行旅迢遥辛苦各异遨逰晤赏哀乐难常孤孽怨思达人齐物忠臣幽愤贫士郁伊此诗家之错变而规格之纵横也然思或朽腐而未精情或零落而未备词或鏬缺而未博气或柔犷而未调格或莠乱而未叶咸为病焉故知驱纵靡常城门一轨挥斤圬鼻能者得之若乃访之于逺不下带衽索之于近则在千里此诗之所以未易言也  

情者心之精也情无定位触感而兴既动于中必形于声故喜则为笑哑忧则为吁戏怒则为叱咤然形而成音气实为佐引音成词文实与功盖因情以发气因气以成声因声而绘词因词而定韵此诗之源也然情实聈渺必因思以穷其奥气有麤弱必因力以夺其偏词难妥帖必因才以致其极才易飘扬必因质以御其侈此诗之流也繇是而观则知诗者乃精神之浮英造化之秘思也若夫妙骋心机随方合节或约旨以植义或宏文以叙心或缓发如朱弦或急张如跃楛或始迅以中留或既优而后促或慷慨以任壮或悲凄以引泣或因拙而得工或发竒而似易此轮匠之超悟不可得而详也易曰书不尽言言不尽意若乃因言求意其亦庶乎有得与  

魏诗门户也汉诗堂奥也入户升堂固其机也而晋氏之风本之魏焉然而判迹于魏者何也故知门户非定程也陆生之论文曰非知之难行之难也夫既知行之难又安得云知之非难哉又曰诗縁情而绮靡则陆生之所知固魏诗之查秽耳嗟夫文胜质衰本同末异此圣哲所以感叹翟朱所以兴哀者也夫欲拯质必务削文欲反本必资去末是固曰然然非通论也玉韫于石岂曰无文渊珠露彩亦匪无质由质开文古诗所以擅巧由文求质晋格所以为衰若乃文质杂兴本末并用此魏之失也故绳汉之武其流也犹至于魏宗晋之体其敝也不可以悉矣  

夫情能动物故诗足以感人荆轲变征壮士瞋目延年婉歌汉武慕叹凡厥含生情本一贯所以同忧相瘁同乐相倾者也故诗者风也风之所至草必偃焉圣人定经列国为风固有以也若乃歔欷无涕行路必不为之兴哀愬难不肤闻者必不为之变色故夫直戆之词譬之无音之弦耳何所取闻于人哉至于陈采以眩目裁虚以荡心抑又末矣  

诗家名号区别种种原其大义固自同归歌声杂而无方行体疏而不滞吟以伸其郁曲以导其微引以抽其臆诗以言其情故名因昭象合是而观则情之体备矣夫情既异其形故辞当因其势譬如写物绘色倩盼各以其状随规逐矩圆方巧获其则此乃因情立格持守围环之大畧也若夫神工哲匠颠倒经枢思若连丝应之杼轴文如铸冶逐手而迁从衡参互恒度自若此心之伏机不可强能也  

朦胧萌拆情之来也汪洋漫衍情之沛也连翩络属情之一也驰轶步骤气之达也简练揣摩思之约也颉颃累贯韵之齐也混沌贞粹质之检也明隽清圆词之藻也髙才闲拟濡笔求工发旨立意虽旁出多门未有不由斯戸者也至于垓下之歌出自流离煮豆之诗成于草率命辞慷慨并自竒工此则深情素气激而成言诗之权例也传曰疾行无善迹乃艺家之恒论也昔桓谭学赋于扬雄雄令读千首赋盖所以广其资亦得以参其变也诗赋麤精譬之絺绤而不以深探研之力宏识诵之功何能益也故古诗三百可以博其源遗篇十九可以约其趣乐府雄髙可以厉其气离骚深永可以禆其思然后法经而植旨绳古以崇辞虽或未尽臻其奥吾亦罕见其失也呜呼雕缋满目并已称工芙蓉始发尤能擅丽后世之惑宜益滋焉夫未睹钧天之美则北里为工不咏闗雎之乱则桑中为隽故匪师涓难为语也  

夫词士轻偷诗人忠厚上访汉魏古意犹存故苏子之戒爱景光少卿之厉崇明徳规善之辞也魏武之悲东山王粲之感鸣鹳子恤之辞也甄后致颂于延年刘妻取譬于唾井缱绻之辞也子建言恩何必衾枕文君怨嫁愿得白头劝讽之辞也究其微旨何殊经术作者蹈古辙之嘉粹刋佻靡之非经岂直精诗亦可以养徳也鹿鸣頍弁之宴好黍离有蓷之哀伤氓蚩晨风之悔叹蟋蟀山枢之感嘅栢舟终风之愤懑杕杜葛藟之悯恤葛屦祈父之讥讪黄鸟二子之痛悼小弁何人斯之怨诽小宛鸡鸣之戒惕大东何草不黄之困疵巷伯鹑奔之恶恶绸缪车牵之欢庆木瓜采葛之情念雄雉伯兮之思懐北山陟■〈阝古〉之行役伐檀七月之勤敏棠棣蓼莪之大义皆曲尽情思婉娈气辞哲匠纵横毕由斯阈也诗之辞气虽由政教然支分条布畧有径庭良由人士品殊艺随迁易故宗工巨匠辞淳气平豪贤硕侠辞雄气武迁臣孽子辞厉气促逸民遗老辞玄气沈贤良文学辞雅气俊辅臣弼士辞尊气严阉童壸女辞弱气柔媚夫幸士辞靡气荡荒才娇丽辞淫气伤七言沿起咸曰栢梁然寗戚扣牛已肇南山之篇矣其为则也声长字纵易以成文故藴气琱辞与五言畧异要而论之沧浪擅其竒栢梁弘其质四愁坠其隽燕歌开其靡他或杂见于乐篇或援格于赋系妍丑之间可以类推矣  

诗贵先合度而后工拙纵横格轨各具风雅繁钦定情本之郑卫生年不满百出自唐风王粲从军得之二雅张衡同声亦合闗雎诸诗固自有工丑然而并驱者托之轨度也  

夫哲匠鸿才固繇内颖中人承学必自迹求大抵诗之妙轨情若重渊奥不可测辞如繁露贯而不杂气如良驷驰而不轶由是而求可以冥会矣  

乐府往往叙事故与诗殊盖叙事辞缓则冗不精翩翩堂前燕叠字极促乃佳阮瑀驾出北郭门视孤儿行太缓弱不逮矣  

诗不能受瑕工拙之间相去无几顿自絶殊如塘上行云莫以贤豪故弃捐素所爱莫以鱼肉贱弃捐葱与薤莫以麻枲贱弃捐菅与蒯浮萍篇则曰茱萸自有芳不若桂与兰新人虽可爱无若故所欢本自伦语然佳不如塘上行  

古诗句格自质然大入工唐风山有枢云何不日鼓瑟铙歌辞曰临髙台以轩可以当之又江有香草目以兰黄鹄髙飞离哉翻絶工美可为七言宗也  

气本尚壮亦忌鋭逸魏祖云老骥伏枥志在千里烈士暮年壮心不已犹暧暧也思王野田黄雀行譬如锥出囊中大索露矣  

乐府中有妃呼稀伊阿那诸语本自亡义但补乐中之音亦有叠本语如曰贱妾与君共餔糜共餔糜之类也生年不满百四语西门行亦掇之古人不讳重袭若相援尔览西门终篇固咸自铄古诗然首尾语精美可二也  

温裕纯雅古诗得之遒深劲絶不若汉铙歌乐府词乐府鸟生八九子东门行等篇如淮南小山之赋气韵絶峻不可与孟徳道之王刘文学曹当内手尔  

韦仲班傅軰四言诗僒缚不荡曹公短歌行子建来日大难工堪为则矣白狼盘木诗三章亦佳縁不受雅颂困耳  

汉魏之交文人特茂然衰世叔运终鲜粹才孔融懿名髙列诸子视临终诗大类箴铭语耳应玚巧思逶迤失之靡靡休琏百一微能自振然伤媚焉仲宣流客慷慨有懐西京之余鲜可诵者陈琳意气铿铿非风人度也阮生优缓有余刘桢锥角重陗割曵缀悬并可称也曹丕资近美媛逺不逮植然植之才不堪整栗亦有憾焉若夫重熈鸿化蒸育丛材金玉其相绰哉有斐求之斯病殆寡已夫  

古诗降魏辞人所遗虽萧统简辑过冗而不精刘勰緖论亦畧而未备况夫人懐敝帚自过千金法言懿则遂见委废至于篇句零落虽深犹幸有存者可足征也故着此篇以标准的粗方大义诚不越兹后之君子庶可以考已  

客论曰传云王者之迹熄而诗亡葢伤之也降自桓灵废而礼乐崩晋宋王而新声作古风流滞葢已甚焉述者上縁圣则下擿儒玄广教化之源崇文雅之致削浮华之风敦古朴之习诚可尚已恐学士狎耳目之翫讥琐尾之文故序而系之俾知所究  

夏小正叙录【`杨慎`】  

孔子曰我欲观夏道是故之杞而不足征也吾得夏时焉学者多传夏小正云戴徳曰何以谓之小正以小著名也曷以小之掌故失其传太史遗其籍宗国坠其征儒宿荒其训小之云者弗详之云尔非其微之云也昔唐典首授时虞典首玑衡首之者大之也何独至于夏正而小之乎春秋外传单穆公尝引夏令又引时儆収场功埘畚挶营土功期司里皆于大象乎取之用兹以推孔子所称夏时不啻是也举其全者大之与惜无闻焉耳古者纪候之书逸周书有时训吕览有月纪易纬有通卦验管敬仲有时令鸿烈有时则训同异互出大抵崇小正而详还观小正而规画逺矣其昏旦伏见中正当乡候在星寒暑风日冰雪雨旱候在气稊秀荣华候在草木蛰粥伏遰陟降离陨鸣呴候在禽兽王政达焉民事法焉故曰规画逺矣小戴氏取吕氏月纪改为月令着之礼记此周月也俪于夏正法非重习然卷帙虚存传习者鲜吁可异哉戴徳之后宋金氏履祥王氏应麟尝为斯学矣余病戴记本经传弗分二氏本讹谬未订乃左右采获以是正之提经于上抑传于下法当尔非变古也语曰与其过而废之也宁过而存之斯籍也其宜存而不废哉  

## 文章辨体彚选卷六百二十八

（明）贺复征 编  

○述一  

徐师曽曰按字书云述譔也纂譔其人之言行以俟考也其文与行状同不曰状而曰述亦别名也　复征曰述之义不一其一事一物俱可称述而譔述言行其一也今分为二卷  

先大夫述【`宋王安石`】  

王氏其先出太原今为抚州临川人不知始所以徙其后有隠君子某生某以子故赠尚书职方员外郎职方生卫尉寺丞某公考也公讳益始字损之年十七以文干张公咏张公竒之改字公舜良祥符八年得进士第为建安主簿时尚少县人颇易之既数月皆畏翕然令赖以治尝疾病阖县为祷祠县人不时入税州咎县公曰孔目吏尚不时入税贫民何独为耶即与校至府门取孔目吏以归杖二十与之期三日尽収民之税亦无不入自将已下皆侧目为判官临江军守不法公遇事辄据争之以故事一政吏为文书谩其上至公辄阁军有萧滩号难渡公以腐船渡辄返吏呼为判官滩云豪吏大姓至相与出钱求转运使下吏出公领新淦县县大治今三十年吏民称说如公在改大理寺丞知庐陵县又大治移知新繁县改殿中丞到县条宿奸数人上府流恶处自余一以恩信治之尝歴数不笞一人知韶州改太常博士尚书屯田员外郎夷越无男女之别前守类以为俗然即其得可已皆弗究公曰同是人也不可渎其伦夫所谓因其俗者岂谓是邪凡有萌蘖一切擿矜穷治之时未几男女之行于市者不敢一涂胡先生瑗为政范亦掇公此事部县翁源多虎公教捕之民言虎自毙者五令断虎头舆致州为颂以献公麾舆者出以颂还令其不喜怪不以其道说之不说也如此蜀効忠士屯者五百人代不到谋叛韶小州即有变无所可枝梧佐吏始殊恐公不为动独捕其首五人即日断流之护出之界上初佐吏固争请付狱既而闻其徒谋若以首赴狱当夜刼之以叛众乃愈服公完营驿仓库建坊道随所施设有条理长老言自岭海服朝廷为吾置州守未有贤公者丁卫尉府君忧服除通判江宁府阅两将一以府倚公办宝元二年二月二十三日以疾弃诸孤官下享年四十六公于忠义孝友非勉也宦逰常奉亲行独西川以逺又法不聴在新任未尝剧饮酒岁时思慕哭殊悲其自奉如甚啬者异时悉所有又贷于人治酒食须以娱其亲无秋毫爱也人乃或以为奢居未尝怒笞子弟每置酒从容为陈孝弟仁义之本古今存亡治乱之所以然甚适其自任以世之重也虽人望公则亦然卒之官不充其材以夭呜呼其命也母谢氏以公故封永安县君娶某氏封长寿县君子男七人女一人适张氏处两人将以某月日塟某处子某等谨撰次公事如右以求有道而文者铭焉以取信于后世  

显妣淑人李氏述【`明崔铣`】  

先妣讳慧户部侍郎李公和之长女也母郭氏封恭人李氏安阳人先世为元万户侍郎公为郡学生正统八年癸亥三月十九日生先妣后侍郎公登天顺丁丑进士先妣年十五携至京居西长安邸每闻幸臣石彪曹钦退朝过声势炫赫告于母曰天子出殆不若是此曹其不免乎后果败诛年十八丧母长弟华十四年仲弟蓉二年季妹七年长弟善饮尚侠责曰尔欲货父邪凡官忌杂交仲弟犹在襁褓择母字之季妹教女工非女事弗越阈是时侍郎公为给事中上方督责言官竟日在公先妣理家务以六礼为侍郎公内髙氏配髙入犹资之比嫁不私一物天顺癸未侍郎公因使得还请于学官曰吾长女有大功于李吾不可轻字人必以归儒生诸生俊才者谁学官相顾思不得侍郎公促之学官曰居射圃读书者曰崔生可然山东人明日侍郎公往拜学官因从观堂庑斋舍次至射圃见家君仪观甚都因试经义又工大说乃托乡先生张祥来成言崔氏由是籍安阳明年甲申先妣归于我取嫁来衣更之以奉姑蔡恭人弗继则澣补以进货簮珥日市甘脆以羞舅姑诸嫂民间女也先妣能下之明年成化改元乙酉家君得举已丑举进士授主事庚子家君丁内艰还岁凶先妣自食糠籺节食食家君是时长弟为大商积累千金季妹为驸马兄妻事先妣跪伏谨畏如母家君性方直临事据心所安弗回多拂上官意举进士十有七年始一迁官素贫不茍取先妣尤畏法视贵侈亡所歆人或馈一帊非所当必劝家君固却去曰古云文官不爱钱如受馈必毁法一旦败露人谁惜之谚曰忧食羊不如乐饮汤家君笑曰吾岂贪者乃相戒耶家君为京官二十年贳屋以居先妣令僮日拾马通自夹薪以爨衣太半缀补初宦时止一仆先妣剉刍呞马连失五子年三十有六始生不肖铣五岁时先妣归宁表兄弟俱衣彩褐不肖向母索衣先妣归启二敝笥示之亡可制者不肖益哭亦竟亡也延安丝甲北地诸僚占桑养蚕不肖迎妇归先妣令妇养蚕取丝三两曰吾欲妇知女事艰明年遂止家君在蜀出按部先妣令留门隶老者四人守户且钥之日再启汲水不肖以下毋得出逰不肖十三时在延安私以纸易瓜先妣怒责二十曰此渐可通贿为官多因妻及子好货败其名不肖自侍读在告尝看花张园回詈婢于室先妣早起数之曰婢可怒胡不待醒昨夜即尔酗酒尔为儒为天子法从臣当如是否是日所亲又置酒不肖不敢诺舅母及表弟坦辈为跪谢过乃许家君居闲三十年仅有南冈瘠田食指三十先妣节约得裕他有田千亩者反来贷粟未尝兼味而食完布帛而私今莫能状其勤苦性攻女红好自制衣非大病刀尺不离手不肖每请少休曰吾乐之不肖子女衣稍华必责妇曰吾中年生汝夫又止一子尺帛以上彼不敢知汝于子曲徇所求夫贪以求成求而遭阻尚惧而知耻求亡弗遂则弗知耻将何不为也正徳十五年正月二十有六日卒享年七十有八殁前二日出衣及簪珥赐诸子孙及外孙又赐侍郎公守墓奴妻一帊曰语尔夫守墓幸益谨吾事父母今止矣先妣岁节家祭后必祭侍郎公云先妣生女二人俱先卒孙男子二长曰滂次曰汲女二人曽孙男子一人士■〈〈卤，仌代乂〉上木下〉庚辰春母讣至京传遗言曰语铣为我求一志纪实不肖状母行求铭于溪田马子伯循又七年先君亦弃养因阅旧状芟艾冗芜附于父述后并示子孙不肖孤铣泣血再拜谨书  

## 文章辨体彚选卷六百二十九

（明）贺复征 编  

○述二  

陆歙州述【`唐李翱`】  

吴郡陆叅字公佐生于世五十七年明于仁义之道可以化人厚风俗者余三十年连事观察使不能知退居于田者六七年繇侍御史入为祠部员外二年出刺歙州卒于道贞元十八年四月二十日也凡人之所不能穷者必推之于天天之注膏雨也人之心以为生旱苗然也雨与苗运相违或雨于海或雨于山旱苗不得仰其泽惟人也亦然天之生俊贤也人之心以为拯顦顇之人然也贤者与顦顇之人时不合或死于野或得其位而道不能行顦顇之人不得被其惠膏雨之降也适然惟贤者之生于时也亦然运相合旱苗仰其泽顦顇之人赖其力傅说甘盘尹吉甫管夷吾之类也时弗合膏雨降虽终日贤哲生虽比肩旱苗之不救百姓之弗赖颜子子思孟轲董仲舒之类也故贤哲之生自有时百姓之赖其力天也不赖其力亦天也呜呼公佐之官虽列于朝虽刺于州其出入始二年道之不行与居于田时弗差也公佐之贤虽日闻其德行亦未必昭昭然闻于天子公佐是以不得其职出刺一州又短命道危而死天下之人未蒙其徳固宜然也则天之生君也授之以救人之道不授之以救人之位如膏雨之或雨于海或降于山旱苗之不沐其泽者均也故君之不得其位以行其道者命也其亦不足于心者耶得是道者穷居于野非所屈冠冕而相天下非所伸其何有不足于心者耶  

双节述【`明朱廷立`】  

呜呼袁第双节者谓徐氏也徐归于袁而劝其夫纳其妹副焉已袁君亡徐指其所居曰天乎此吾死所也愿须臾无死以抚袁孤复顾其妹曰汝之归袁七越月也汝行汝志焉则应之曰吾之志姊之志也愿须臾无死相姊以抚袁孤于是晨夕煦煦相与事酒浆治丝麻躬织纴内给外饷以是家政日益就緖袁孤日长益克承父志矣一日徐疾曰吾今可以见君子于九京矣未几妹疾亦曰吾今可以见君子于九京矣则先后赍志殁焉乡人称羡曰贤哉二节妇同节难矣又同胞也不大难乎不即死以伤其胤不后死以违其夫不大难乎吾尝读列女传辄掩卷叹息以为斯人不可复得岂图见双节之事竒伟殊絶犹有过之者乎说者谓光岳气分士无完禀故无完节若双节者顾弗然耶究其故非有古人之书引之于其前今人之势迫之于其后而其所为有出丈夫子之所不及者曷以乎二南之诗且陈妇人女子之美以为难化者且然则公卿大夫士无论也今乃反之又曷以乎礼失而求诸野今道而求诸闺捆之间耶此所以重可哀也双节葢棺矣采风者犹未闻于朝载诸史以垂诸后则后此可知也呜呼曲谨小善多标榜于都会讙嚣之地峻节朴行每沦没于山涧寂寞之濵其所由来者久矣吾之哀也独双节已哉  

夜坐自述【`张鼐`】  

性不解治生客居更腊旅馆四壁立金马门吏故善贫月俸所入裁给薪水间损其一二供佛如来灯为儿子祈福马上时携百钱遇贫儿号者辄量施之长安肉价颇髙独韭腐与南方相当能甘澹素食小奚奴经月不尝肉味间日谨闭门或无过客则科头坐斗室不衫不袖啜茶以供冷腹至终日突不黔性所适也或俸钱所入畧赢辄分之书贾贷其直之半而读之贾人征利局龊不堪则倾囊而应大率囊絫絫空者多坐此夜惟一榻一衾独故乡同志者至则抵足而寝论古今之概夜分不倦客来无论新故度是日有酒数升则欣欣强之坐且语且嚼倒瓶而止遇交际劳攘笔墨繁困则子夜焚香诵楞严经一两段性鲁故不甚解聊以淘汰渣滓而已长安有僧号自南僻居城之西隅以清静自胜散堂后时往过偕论奢靡观渠又能从世法内下无碍转语每一往复豁然参解若渇人之饮醍醐似此客居几忘年月每念为诸生时杜门不通世事于世颇不宜而独好读书至钱不得裹纸中山妻操作枵腹相视乃始为谭经佣以餬其口又不肯误人子弟好行其直非分所得或得之有故者不屑向俗人作较量往往唾千金于涂傲然不顾其食贫固宜苐拙此一事而幸不没我恬澹所好今来长安中遵而行之粗能自乐向令当曰畧有征逐妄想转念堕落涓涓江河决坊谁砥是今日客子冷落大为一身苦海矣忆吾执友郁孝廉先生之言曰书生解为文宁解为人亦犹是也先定其草稿而后真焉蔑不工矣先生没十二年此语至今耿耿也余不忘先生之言其敢忘我诸生时耶  

道光和尚述【`贺复征`】  

先宪副昔宦夔门闻师戒行延之云安之慧日寺讲法华经天花坠飞大者如掌万目恭睹诧为希有如是者三日其时为天启甲子四年六月也越岁乙丑予入蜀悉其事寄以诗曰袈裟本无住飞锡在禅林凉月每相对髙云去不禁人间甘行苦世外息心深趺坐传清梵天花散妙音未几师南逰晤予于后湖别墅云往星源之花山修六度浄社予送以诗曰身是法王子人称大辨才慈悲弘六度语黙具西来其二曰丹阳郭里舟白岳岩前寺去住本无心了此一大事其三曰惠逺非逃世深公宁买山齐云岩上路何日共跻攀先宪副为郎南都师从白岳柱杖来相见道故且为欢喜适蜀人王太史徐玺卿皆欲留之常住与先宪副相商于乌龙潭上规摹数武结道光庵挂师锡焉嗣后先宪副入粤归吴十年之间师岁一至丹阳为故事不啻白香山之如满苏长公之参寥也不幸先宪副见背四方多事师依杜将军下吴门过娄江走云间海上不如意复至丹阳余奉师于城西之六度庵先宫保中冷公为之倡首请师演说金刚妙经作诗赠之予和以诗曰妙舌能令万法降不从故纸漫钻窓壁间息影宗初祖床下筹时拜老龎俗谛欲除归圣谛佛幢时引散魔幢岷山一滴真源水直下巫卢注大江宫保公结静室于浄香池后为师焚修予辈亦喜师有住足地而师竟逝矣尝与师订予于自锄园后设双榻与师结夏其中为予弟子开示楞严指归一扫言诠诸障师为首肯奈予心杂而懒当面错过至今为之悲恨至师大指诸公俱已详言故不具述惟述愚父子与师一段因縁以见师昔日之为蜀人今日之为吴人而先宪副为之始宫保公为之终他日当识之三生石上可耳  

## 文章辨体彚选卷六百三十

（明）贺复征 编  

○篇一  

复征曰按说文篇聨也又诗注云徧也出情铺事明而徧也凡属汉魏丛书以篇命名者拟入子选概不录惟于诸文集中聊选数首以备一体  

池上篇【`唐白居易`】  

都城风土水木之胜在东南偏东南之胜在履道里里之胜在西北隅西闬北垣第一第即白氏叟乐天退老之地地方十七畆屋室三之一水五之一竹九之一而岛树桥道间之初乐天既为主喜且曰虽有台无粟不能守也乃作池东粟廪又曰虽有子弟无书不能训也乃作池北书库又曰虽有宾朋无琴酒不能娱也乃作池西琴亭加石樽焉乐天罢杭州刺史时得天竺石一华亭鹤二以归始住西平桥开环池路罢苏州刺史时得太湖石白莲折腰菱青板舫以归又作中髙桥通三岛径罢刑部侍郎时有粟千斛书一车洎臧获之习筦磬弦歌者指百以归先是颍川陈孝山与酿法酒味甚佳博陵崔晦叔与琴韵甚清蜀客姜发授秋思声甚淡弘农杨贞一与青石三方长平滑可以坐卧太和三年夏乐天始得请为太子宾客分秩于洛下息躬于池上凡三任所得四人所与洎吾不才身今率为池中物矣每至池风春池月秋水香莲开之旦露清鹤唳之夕拂杨石举陈酒援崔琴弹姜秋思頺然自适不知其它酒酣琴罢又命乐童登中岛亭合奏霓裳散序声随风飘或凝或散悠扬于竹烟波月之际者久之曲未竟而乐天陶然已醉睡于石上矣睡起偶咏非诗非赋阿龟握笔因题石间视其粗成韵章命为池上篇云尔  

十畆之宅五畆之园有水一池有竹千竿勿谓土狭勿论地偏足以容膝足以息肩有堂有庭有桥有船有书有酒有歌有弦有叟在中白须飘然识分知足外无求焉如鸟择木姑务巢安如龟居坎不知海寛灵鹤怪石紫菱白莲皆我所好尽在吾前时饮一杯或吟一篇妻孥熈熈鸡犬闲闲优哉游哉吾将终老乎其间  

缚虎篇遥赠刘千户伏玘【`明杨名`】  

大同有叛卒姓王氏以行行人称曰王三其人骁勇有羿■风且多知畧尝鼓众杀主将避罪窜投北地酋长疑不录约必杀其妻子示信遂归鸩母及两妻火其居为不返计酋长契之礼为上宾封以数千户俾统健卒猎渔中国庚子迫太原辛丑复长驱深入榆次交城文水平定岢石诸郡邑重罹荼毒壬寅癸夘时出时入恶焰炽空闻者战栗至甲辰秋突入紫荆直抵完县京师戒严天子震怒用论者言械系请撤戍卒御史中丞朱公方并罪总督大司马翟公鹏及地方将官有差大司马毛公伯温以不能先事御防且轻信中丞言罢职方郎韩君朂廷杖且死诘其原皆王三之导贼运筹流毒至此乃大悬赏格帝命若曰蠢尔叛卒悖逆不道上杀主将下戕良善罪不容诛窜投北地引连兵马蹂躏中原灋难轻宥凡我将领有能善谋奋力激发忠义生致阙下者予千金升官五级世世继袭命既下大同军舍刘伏玘雅擅谋力又曩与王三善白之父母妻子曰我家世食禄无分寸报王三匹夫敢尔作孽使中土不宁戮此妖丑非伏玘不可请以死从事其母泣止之不从复曰父虽老吾有三子大者例当优恤即死不负父母遂携其妻女毅然就道留三子于家既至关口以酿酒为业居将一年踪迹王三无所得志不少懈乃王三果来跨马执戈弓矢在櫜从四小冦按辔关下问戍卒曰谁在此戍卒以刘二对闻言甚喜令速趋会伏玘遂携壶榼出下马相见执伏玘手曰弟何为在此伏玘曰贫甚不能自给寄此酿酒意得升斗为活计不图今日乃见兄也涕泪交下王三恳慰之曰弟无虑予今日富贵若此忍使弟流落乎它日得志当以国卿第处尔也伏玘敛泣酌酒为寿王三倾信之不疑伏玘志定已久酒皆宿储曲蘖既厚复投药毒王三纔数盏即觉微酡喜谓伏玘曰吾欲至尔旅舍少坐伏玘佯辞不能为款曲王三固请以行至其舍相劳苦备至且请见伏玘妻与女问其三子伏玘曰留侍吾父母王三大呼伏玘妻曰二嫂取好酒来吾弟兄叙阔懐以尽醉为期因命小冦出数金以遗之伏玘妻亦善应对跪献数巨觥已伏玘与王三对酌其妻出犒小冦不计壶盏数日将夕王三醉甚四小冦亦醉甚偃卧舍中数试之不觉伏玘乃与原同约三卒用大椎椎其两臂臂痛但瞠目强视曰尔何击予也予明日赤尔族振不能起两臂既断缚以巨绳载至总戎所覆核无伪槛诣京师帝心大悦下法司议罪当凌迟俾传首九邉以慑诸冦如其赏格赏伏玘千金官授正千戸同事三卒各百金官为百户在完县冦众闻之星散将士奋力俘馘甚多事传至蜀方洲子不胜欣叹夫自冦以来所伤数百万命所费数百万金曽无一胜以答众望而伏玘小臣捐身赴义克禽渠帅以奠邉危可不谓忠且智乎一时居将领者可以自省矣作缚虎篇以遥致相庆之意或足以风于众也  

京华直北两巨镇大同宣府相为命地势遥悬诸冦邻闗门直与七陵近中有黠虎名王三力能举鼎性贪婪首倡叛逆弑主将却以冦窟为龙潭酋长见之疑不录鸩母两妻证心腹猎将宠恩如上宾授之军骑任驰逐一薄太原藩镇轻再入平定畿辅惊三冲紫荆践完县千兵万马恣游行京师戒严圣心怒两镇将领充荒戍司马休官职方殂大悬赏格勤招募大同军舍刘伏玘心懐忠义真男子平生欲勒燕然铭视贼若仇执以死父母泣号苦莫留提刀誓斩逆臣头世沐主恩司部伍安能坐待身封侯独携妻女寄闗口汲水负薪自酿酒酒成日饮数十人王三不来日已久甲辰之秋贼恶盈持戈跨马冲邉城入闗忽闻故人在相逢劳慰倾真情刘家二嫂最恭谨跪进醇醪望接引探囊取金为嫂寿弟唱兄酬天欲暝喜极饮多成巨酣解甲长卧毛鬖鬖数回动揺漫不省椎残两臂缚之槛羽书驰报天颜喜磔尸传首示邉鄙十万北兵尽夜逃俘获备载歌声起刘郎奏见承殊恩千金五品贵且尊名姓分明着国史气焰烜灼归辕门向日当垆真独苦算策亡遗缚黠虎缚虎弗克倘返噬甘为韲粉竟何补呜呼丈夫不遇时屈身降志同愚痴一朝得意便卓絶回视琐琐皆涂泥君不见五府侯又不见九邉将锦衣廪食行呼唱幄中筹畧今何如后来谁画凌烟上  

## 文章辨体彚选卷六百三十一

（明）贺复征 编  

○表  

惠公禅居表【`唐元结`】  

泝樊水二百余里有涌溪入溪八九里有蛇山之阳是惠公禅居禅师以无情待人之有情以有为全已之无欲各因其性分莫不与善之人困穷喻使耕织因人灾患劝守仁信故闾里相化耻为弋钓日勤种植不五六年沮泽有沟塍荒皋有阡陌桑果竹园如伊洛间所以爱禅师者无全行无全道岂能及此乡人欲増修塔庙托禅师以求福禅师亦随人之意而制造焉直门临溪广堂背山庭列双台修廊夏寒松竹苍苍周流清泉岑岭复抱众山回旋斯亦旷絶之殊境矣吾以所疑咨于禅师禅师曰吾恐人忘善以事诱人及人将善固不以事为累吾以所惑咨于禅师禅师曰公若以惑相问我亦惑于问焉公若无惑我复何对于戏吾漫浪者也焉能尽禅师之意乎县大夫孟彦深王文渊识名显当世必能尽禅师之意故命之作赞赞曰  

圣者忘迹达人化心惠公之妙无得而寻如山出云如水涵月惠公得之演用不竭无情之化可洽羣黎将引天下同于涌溪  

左黄州表【`元结`】  

干元已亥赞善大夫左振出为黄州刺史下车黄人歌曰我欲逃乡里我欲去坟墓左公今既来谁忍弃之去于戏天下兵兴今七年矣河淮之北千里荒草自闗已东海濵之南屯兵十万不胜征税岂独黄人能使其人忍不去者谁曰不可颂乎后一岁黄人又歌曰吾乡有鬼巫惑人人不知天子正尊信左公能杀之于戏近年以来以阴阳变怪将鬼神之道罔上惑下得尊重于当时者日见斯人黄之巫女亦以妖妄得蒙恩泽朝廷不敢问州县唯其意公忿而杀之则彼可诛戮岂独巫女如左公者谁曰不可颂乎居三年迁侍御史判金州刺史将去黄黄人多去思故为黄人作表如左氏世系左公歴官及黄之门生故吏与女巫事则南阳左公能悉记之  

哀丘表【`元结`】  

干元庚子元子理兵于有泌之南泌南至德丁酉为陷邑干元已亥为境上杀伤劳苦言可极耶街郭乱骨如古屠肆于是收而藏之命曰哀丘或曰次山之命哀丘也哀生人将尽而乱骨不藏者乎哀壮勇已死而名迹不显者乎对曰非也吾哀凡人不能絶贪争毒乱之心守正和仁让之分至令吾有哀丘之怨欤  

墨表【`明汪道昆`】  

太圅氏曰方于鲁递以墨质成品有五其始为瑶草以工特闻于鲁则曰吾求之法象而始得也宁讵众雌而无雄既而为大国香庶几乎国工矣则又曰吾求之色泽而始得也守吾宗而未始出吾宗于是为大紫重玄美矣善矣尽矣则又曰吾业已得其精神玄之玄矣吾将求之材美工巧之外吾将游水徳之初吾其为非烟吾其为寥天一吾技单矣夫工非墨者事也不儒不工儒而不工儒无当也儒术为政人官为能纯粹精良故无遗憾于鲁以此世其业卒以名家其子嘉树殖之林林乎滋茂矣象有五一曰规二曰万三曰珽四曰圭五曰杂佩圆为规方为万正直为珽修者鋭者荼者葵者为圭凡诸取数不齐皆为杂佩义有六一曰国宝二曰国华三曰博古四曰博物五曰太莫六曰太玄昔人飨芹曝而献之君不忘君也圣主日御东观亲子墨客卿草莽之臣何繇特达唯是休征瑞应窃以摹至治而泳太平国寳尚矣论思献纳决筴摛辞经纬章相润色帝业故次国华古人与稽后世为楷多文为富物亦宜然故博古次之博物又次之九流百家道术裂矣二氏游方之外业擅缁玄要以无相无名斯其参两缁则太莫玄则太玄即不相谋何可废也或曰法寳或曰鸿寳其在斯乎表者以六义衡之五象缩之类族区分可缕指矣  

## 文章辨体彚选卷六百三十二

（明）贺复征 编  

○帐词  

寿中军某侯帐词【`明徐渭`】  

恭惟某官名髙勲胄旋着通都冠冕将门翘楚武弁祖功宗徳创垂累世之基雾集云兴起翊真人之运一身许国百战成功始移节于越城实维五宗之贵介将比隆于汉爵已列万户之通侯威名着而隍堑深桢干形而河山壮纡黄拖紫永坚及裔之盟写铁图金仅亚剖符之等本实则枝自茂源深而流必长葢数传至于君身遂一朝登乎阃帅鹰扬赋质髙懐每在风颷猿臂呈竒善射出乎天性谓文武本无二道以书剑不敌万人乃于结髪之年益奋县梁之志篝灯夜案下帷朝窗取万卷而毕开期三冬于足用博该杜预名流武库之芳才过吕蒙学并经生之业尊师取友好士推贤期棘院以先驱自超辕下向泮宫而脱颖早试囊中徒以弓冶之良所赖箕裘之继遂专军旅之学暂违俎豆之闻去携矢以校优归绾绶而视事异人萍合曽传黄石兵符越女花娇亲授白猿剑术利通九变政协三军一勺投醪片言挟纩吴船挽粟鱼鳞集淮济之濵海总横戈蜃气消沧溟之外自袭狻猊之绣继提浙闽之戎侍铃阁者数人运筹策于千里过门必下敬修乡里之仪折节为恭不改儒生之旧干城良将非孔伋其谁怜首虏拘文待冯唐而始释乃有诸藩开府元老胡公逺揽孙吴长驱韩范九重雷厉亲颁节钺之权一剑霜寒坐控华夷之镇礼罗既设冰鉴斯悬投众望于偶遗集羣策而毕举贤豪辐辏俊乂林从始得君如鱼水之欢竟付托以枢机之宻事无巨细咸以相咨众所迟疑每从其决探丸斫吏四方急羽檄之驰借筯筹兵一语静风尘之警虎士环而左右龙韬翼以卷舒万骑控弦彀满霜宵之月百金匕首芒抽秋水之渠北跨松陵南连定海狡兔岂惟三窟逋酋积以多年所赖臂指相通腹心是寄同舟共济谁为吴越之分倍道兼程竟授孙卢之首取鲸鲵而衅鼓飜雁鹜以为池劳苦功髙裘轻带缓壶浆竞载莫倾士女之忱保障仍资益庆东南之福庸知嘉诞乃属首春锦筵丽以初陈异香绕而不散衙开江畔梅芳弄曙色之天乐作营中鼓吹杂铙歌之曲尘生车骑宾从如流炬列帘栊光华似锦醵金致币偏禆征芜语以称觞染翰操觚庸老羞壮夫于执戟惟愿绩流燕石名茂龙骧垂白虎头惭应封侯之相悬金鹊印争看揺月之光节序斯征每当此日戎机稍暇莫放良辰陪庾亮以登楼谁言兴浅偕羊公而造岘应与山传矍铄汉翁不忝据鞍之健老成赵将还期加饭之餐言不尽情歌以为续  

将军为寿及青阳江畔营开晓日光瑞霭不収偏荐丽林花未着已含香墙东坐见青油幕主帅笙歌借行乐客称百岁酒千觞为君更进鸬鹚杓  

贺檀宻云帐词【`蔡复一`】  

若夫遥绾侯封汉旌墨绶近承帝辇唐表赤畿矧玉山秣禾骇飞腾于风骥紫泥颁綍羡曣■〈日昷〉于霞螭所为披彩羽以舒晖荫崇条而致颂者也某官擢华日观振向云璈家是中都曽照尼丘之月域为奎野偏直文苑之星蔚藻飘英山含花而五采玄情钓澳济蓄脉以潜流目揽图经则包罗物象躬敦孝友则弁冕人伦兰循陔而色柔栢成行以手植卢傍可征于驯兔冠表无媿于栖乌者矣故能鹊起东邦鸿仪上国选渤海之治佥谓汝谐征琐闼之贤徒得君重而时稽守次梦遶倚门乌鸟陈而获舒匪莪犹咏青鳬去之已逺彼弋何罗万室可封齐后徐观乎即墨三春有树懐县宁减夫河阳雨随地以偕移宿依天而弥近则今宻云之为邑也宜阳小而实郡控诸镇之领襟都护出以临邉环三单之鞞琫髙下所辏巨细必输惟公投错逾闲宛然新硎之刃驾轻就熟乐矣今日之驺劳来独勤于民庸拮据兼讨乎军实万流竞赴归疏导以无声羣緖虽棼挈纲条而就理时复商羊应兆石燕自飞援之垫波察其伤稼曲陈发棠之策大振翳桑之人下土其鱼幸胥匡于疾苦中泽赋雁美载定于劬劳犹谓旱涝之有天行几与民而争岁奈潮白之为邑患更画地以修防浸阪无虞全杀天吴之怒耕原有膴一变陂鹄之謡王尊护瓠子之堤精符沈马李氷厌江浦之浪迹壮刻犀文露既酿雅风自扇尔乃谋如皦日追慷慨之乐生舌有青天挹恢闳于驺子纬之以郑锦陶之以宓琴士庆隰桑人趋蹊李鲁变至道雨化聿新于杏林燕侠归儒土膏讵专于桑枣自非神珠在握化钥随嘘雀有知更戴晨星而不息鱼无入舍茹腊雪以偕寒则何以接渔阳之歌岐仍麦穗修召公之政憇永棠阴者哉嘉绩屡阅于最书昌辰载逢乎庆典虚星笑而成电首被光华神灵肃而呼嵩先闻吉语覃如天之福劝此劳臣拜明河之章施于奕世葢公义出为后恩结所生曩者瀛海移纶旭已倾乎葵叶逮兹清都锡命泽骈渲乎桂枝宠以教忠政云惟孝璇源双浚湛湛濡露之区琅轴重临煌煌象雷之县昔中牟之却螟则汉褒其异榆次之集鳯则晋奬其祥然身宠而不及先人抑吏课而非闗盛事孰若公之骏树不懈于兹上之疏鸿洊隆如彼饷大夫某于公其臭味也谓余盍扬言乎论茂宰之循良原归史氏纪朝家之异渥亦匪他司况宻邑隽声久腾枫阙想灌坛佳梦行应玉璜苟有征于采风亦何俟乎倾葢勉图赠缟殊愧织襄丹谷留薫玉律顿回乎玄黍苍崕衔照芝检永耀乎白檀  

## 文章辨体彚选卷六百三十三

（明）贺复征 编  

○题名  

新都县真多山题名【`汉张飞`】  

王方平采药此山童子歌玉炉三涧雪信宿乃行盛弘之荆州记云新都县有温泉冬月未至数里遥见白气如烟上下交映状如绮疏又有车轮双辕形世传昔有玉女乗车自投此泉今人犹时见女子姿仪光丽往来倐忽人造泉一有声则沸从下出而不可止他  

题固陵寺壁【`宋黄庭坚`】  

天水张茂先世家南昌黄某鲁直弟叔向嗣直建中靖国三年丁夘同来时左绵道人思顺开法席于此山道俗归心荆棘草莱化为金碧时新雨晩晴同登锺阁观白盐之崇崌想少陵之风流叹大雅之不作徘徊久之  

题太平观壁【`黄庭坚`】  

黄某自江西来会王宰朱章道士汤居善周虚已于此堂观四山急雨草木皆成声  

书吴叔元亭壁【`黄庭坚`】  

朝奉郎新当涂守黄某于崇宁元年四月丁未来谒叔元晩登秀江亭澄波古木使人得意于尘垢之外葢人闲境幽两竒絶耳  

石门寺题名【`黄庭坚`】  

韩城元聿双井黄某同游石门霜清木落山川髙明扫径上冠云亭可以忘归  

龙井题名【`秦观`】  

有辨才大师以书邀余入山比出郭日已夕航湖至普宁遇道人参寥问龙井所遣篮舆则曰以不时至去矣是夕天宇开霁林间月明可数毫发遂弃舟从参寥策杖并湖而行出雷峰度南屏濯足于惠因涧灵石坞得支径上风篁岭憇于龙井亭酌泉据石而饮之自普宁凡经佛寺十五皆寂不闻人声道傍庐舍或灯火隐显草木深郁流水止激悲鸣殆非人间之境行二鼓矣始至寿圣院谒辨才于潮音堂明日乃还  

龙井题名记【`苏轼`】  

览太虚题名皆予昔时游行处闭目想之了然可数始予与辨才别五年乃自徐州迁于湖至髙邮见太虚参寥遂载与俱辨才闻予至欲扁舟相过以结夏未果太虚参寥又相与适越云秋尽当还而予仓卒去郡遂不复见明年予谪居黄州辨才参寥遣人致问且以题名相示时去中秋不十日秋潦方涨水面千里月出房心间风露浩然所居去江无十步独与儿子迈掉小舟至赤壁西望武昌山谷乔木苍然云涛际天因录以寄参寥使以示辨才有便至髙邮亦可录以寄太虚也  

题天池石间【`徳洪`】  

自虎溪屏人乘入资圣庵少焉厯石门涧锦绣谷穷髙陟险遂至天池致敬普见如来获紫金光明之瑞越翌日斋罢作礼而退闻佛手岩宝林峰之胜一一登览其上望掷笔峰下瞰圣寺经岩神刻玉削不知几千仭而江流吞天山接平野云烟开合一目千里兹实匡庐第一境隠然为天下竒观也薄晩投宿化城回望杖屦所经萝径鸟道杳然在层崖絶壁之上殆非人间之逰也此身傥未变灭要当结庐以终  

题浮尼壁【`徳洪`】  

空印禅师以宣和二年十二月偕余谒从禅师于芙蓉峰累石于玉渊之上以为塔酌泉赋诗暮夜矣遂宿焉次日从公追余二人杖屦下危峰自关山谷中絶涧行十余里两山争倚天烟霏层叠自献部曲断续行九地底水声硔硐如千乗车挽而起仰望晴虚如展匹练既出谷沃野夷旷遂饭于木阴空山暴寒雪意浓甚跣而渡涧者十八九入石门已夕山中之人炬而来迎及寺已二鼓矣秉烛夜话如梦寐中住山宣公云常有虎来月黒踰垣而去空印使余记之遂书  

题善权洞石【`赵伯鲤`】  

试邑半载以视涝同晋陵仙尉西安刘君常徳抵此日已西晩犹得歴览三洞徧读名刻询田畆之髙下问民间之疾苦而后行时嘉定四禩立春后二日也  

善权洞在国山东南一名龙岩周幽王二十四年洞忽自辟门广三丈中多竒形怪状若出椎琢入者悚惕侧足行二十步极夷旷可坐千人好事者镵石作佛像有石笋髙十有三尺号玉柱唐张佑诗云金圅崇寳藏玉柱閟灵根洞凡有三曰干洞乃石室曰大小水洞泉深无底虽旱不枯唐司空李蠙少肄业山中尝见白龙腾骧而出昔人有将鸡犬随入洞因失之后出广徳军绥安县  

虎丘题名【`明髙启`】  

重九日来寻桓景登髙之盟复访居中长老上虎邱絶顶望天平灵岩诸峰渺然云水间披豁久之下小吴轩临剑池坐苔石汲水煮日铸茶聴黄山人鼓琴作懐古秋风操意思愈翛然同逰者十五人无锡周世忠世衡东平申屠衡开封俞桢吴陵刘胜兰陵周砥勾吴王谦管周吴立唐暹延陵徐文炬海昌贾祥鳯山人名本郡人髙启记诸生张素侍立是岁至正二十七年也  

百泉题名【`崔铣`】  

嘉靖已亥春三月已已相台崔铣随驾至卫已事庚午西适于辉辛未往观百泉谒圣祠吊啸台入安乐窝憇涌金亭烹鲜佐酒饮泉一勺迤■〈辶里〉而归  

## 文章辨体彚选卷六百三十四

（明）贺复征 编  

○纪事一  

徐师曾曰按纪事者记志之别名而野史之流也古者史官掌记时事而耳目所不逮文人学士遇有见闻随手纪录以备史官之采择以禆史籍之遗亡故以纪事括之呜呼史失而求诸野其不以此也哉  

段太尉逸事状【`唐栁宗元`】  

太尉始为泾州刺史时汾阳王以副元帅居蒲王子晞为尚书领行营节度使寓军邠州纵士卒无赖邠人偷嗜暴恶者卒以货窜名军伍中则肆志吏不得问日羣行丐取于市不嗛輙奋击折人手足椎釜鬲瓮盎盈道上把臂徐去至撞杀孕妇人邠宁节度使白孝徳以王故戚不敢言太尉自州以状白府愿计事至则曰天子以生人分公理公见人被暴害因恬然且大乱若何孝徳曰愿奉教太尉曰某为泾州甚适少事今不忍人无宼暴死以乱天子边事公诚以都虞侯命某者能为公已乱使公之人不得害孝徳曰幸甚如太尉请既署一月晞军士十七人入市取酒又以刃刺酒翁壊酿酒器流沟中太尉列卒取十七人皆断头注槊上植市门外晞一营大噪尽甲孝徳震恐召太尉曰将奈何太尉曰无伤也请辞于军孝徳使数十人从太尉太尉尽辞去解佩刀选老躄者一人持马至晞门下甲者出太尉笑且入曰杀一老卒何甲也吾戴吾头来矣甲者愕因谕曰尚书固负若属耶副元帅固负若属耶奈何欲以乱败郭氏为白尚书出听我言晞出见太尉太尉曰副元帅勲塞天地当务为始终今尚书恣卒为暴暴且乱乱天子边欲谁归罪罪且及副元帅今邠人恶子弟以货窜名军籍中杀害人如是不止几日不大乱大乱由尚书出人皆曰尚书倚副元帅不戢士然则郭氏功名其与存者几何言未毕晞再拜曰公幸教晞以道恩甚大愿奉军以从顾叱左右曰皆解甲散还大伍中敢哗者死太尉曰吾未晡食请假设草具既食曰吾疾作愿留宿门下命持马者去旦日来还卧军中晞不解衣戒候卒击柝卫太尉旦俱至孝徳所谢不能请改过邠州由是无祸先是太尉在泾州为营田官泾大将焦令谌取人田自占数十顷给与农曰且熟归我半是岁大旱野无草农以告谌谌曰我知入数而已不知旱也督责益急且饥死无以偿即告太尉太尉判状辞甚巽使人来谕谌谌盛怒召农者曰吾畏段某耶何敢言我取判铺背上以大杖击二十垂死舆来庭中太尉大泣曰乃我困汝即自取水洗去血裂裳衣疮手注善药旦夕自哺农者然后食取骑马卖市谷代偿使勿知淮西寓军帅尹少荣刚直士也入见谌大骂曰汝诚人耶泾州野如赭人且饥死而必得糓又用大杖击无罪者段公仁信大人也而汝不知敬今段公唯一马贱卖市糓入汝汝又取不耻凡为人傲天灾犯大人击无罪者又取仁者糓使主人出无马汝将何以视天地尚不愧奴隶耶谌虽暴抗然闻言则大愧流汗不能食曰吾终不可以见段公一夕自恨死及太尉自泾州以司农惩戒其族过岐朱泚幸致货币慎勿纳及过泚固致大绫三百疋太尉壻韦晤坚拒不得命至都太尉怒曰果不用吾言晤谢曰处贱无以拒也太尉曰然终不以在吾第以如司农治事堂栖之梁木上泚反太尉终吏以告泚泚取视其故封识具存  

今之称太尉大节者出入以为武人一时奋不虑死以取名天下不知太尉之所立如是宗元尝出入岐周邠斄间过真定北上马岭歴亭鄣堡戍窃好问老校退卒能言其事太尉为人姁姁常低首拱手行步言气平弱未尝以色待物人视之儒者也遇不可必逹其志决非偶然者会州刺史崔公来言信行直备得太尉遗事覆校无疑或恐尚逸坠未集太史氏敢以状私于执事  

燕将录【`杜牧`】  

谭忠者绛人也祖瑶天寳末令内黄死燕冦忠豪健喜兵始去燕燕牧刘济与二千人障白狼口【`山名契丹洛`】后将渔阳军留范阳元和五年中黄门出禁兵伐赵魏牧田季安合其徒曰师不跨河二十五年矣今一旦越魏伐赵赵成虏魏亦虏矣计为之何其徒有超佐伍而言曰愿借骑五千以除君忧季安大呼曰壮夫哉兵决出格沮者斩忠其时为燕使魏知其谋乃入谓季安曰某之谋是引天下之兵也何者往年王师取蜀取呉算不失一是相臣之谋今越魏伐赵不使耆臣宿将而専付中臣不输天下之甲而多出秦甲君知谁为之谋此乃天子自为之谋欲将夸服于臣下也今若师未叩赵而先碎于魏是上之谋反不如下且能不耻于天下乎既耻且怒于是任智画策仗猛将练精兵毕力再举涉河鉴前之败必不越魏而伐赵校罪轻重必不先赵而后魏是上不上下不下当魏而来也季安曰然则若之何忠曰王师入魏君厚犒之于是悉甲压境号曰伐赵则可阴遗赵人书曰魏若伐赵则河北义士谓魏卖友魏若与赵则河南忠臣谓魏反君卖友反君之名魏不忍受执事若能阴解陴障遗魏一城魏得持之奏捷天子以为符信此乃使魏北得以奉赵西得以为臣于赵有角尖之耗于魏获希世之利执事岂能无意于赵乎赵人脱不拒君是魏霸基安矣季安曰善先生之来是天眷魏也遂用忠之谋与赵阴计得其堂阳【`县名属冀州`】忠归燕谋欲激燕伐赵会刘济合诸将曰天子知我怨赵今命我伐之赵亦必大备我伐与不伐孰利忠疾对曰天子终不使我伐赵赵亦不备燕刘济怒曰尔何不直言济以赵叛命忠系狱因使人视赵果不备燕后一日诏果来曰燕南有赵北有胡胡猛赵孱不可舍胡而事赵也燕其为予谨护北疆勿使予复挂胡忧而得専心于赵此亦燕之功也刘济乃解狱召忠曰信如子断矣何以知之忠曰潞牧卢从史外亲燕内实忌之外絶赵内实与之此为赵画曰燕以赵为障虽怨赵必不残赵不必为备一且视赵不敢抗燕二且使燕获疑天子赵人既不备燕潞人则走告于天子曰燕厚怨赵今赵见伐而不备燕是燕反与赵也此所以知天子终不使君伐赵赵亦必不备燕刘济曰今则奈何忠曰燕孕怨天下无不知今天子伐赵君坐全燕之甲一人未济易水此正使潞人将燕卖恩于赵败忠于上两皆售也是燕持忠义之心卒染私赵之口不见徳于赵人恶声徒嘈嘈于天下耳惟君熟思之刘济曰吾知之矣乃下令军中曰五日毕出后者醢以殉济乃自将士万人南伐赵屠饶阳束鹿【`二县属深州`】杀万人暴卒于师济子总袭职忠复用事元和十四年春赵人献城十二【`徳州管平原安陵长和棣州管厌次河阳信蓚平昌将陵蒲台渤海`】冬诛齐三分其地忠因说总曰凡天地数穷合必离离必合河北与天下相离六十年矣此亦数之穷也必与天下复合且建中时朱泚搏天子狩畿甸李希烈僭于梁王武俊称赵朱滔称冀田悦称魏李纳称齐郡国往往弄兵者低目而视当此之时可为危矣然天下卒于无事自元和已来刘辟守蜀栈道剑阁自以为子孙世世之地然甲卒三万数月见覊李锜横大江抚石头今呉之兵不得一战反束缚帐下田季安守魏卢从史守潞皆天下之精甲驾赵为骑鼎立相视可为强矣然从史绕壍五十里万戟自护身如大醉忽在槛车季安死坟杵未收家为逐客蔡人被重叶之甲圆三石之弦持九尺之刃突前跳后卒如搏鹗一可支百累数万人四岁不北二三可为坚矣然夜半大雪忽失其城齐人经地数千里倚渤海墙泰山壍大河精甲数亿钤其阨可为安矣然兵折于潭赵【`地名郓西六十里`】首竿于都市此皆君之自见亦非人力所能及盖上帝神兵下来诛之耳今天子巨谋纎计必平章于大臣铺乐张猎未尝戴星徘徊顐玩之臣颜涩不展缩衣节口以赏战士此志岂须臾忘于天下哉今国兵骎骎北来赵人已献城十二助魏破齐唯燕未得一日之劳为子孙寿后世岂能帖帖无事乎吾深为君忧之总泣且拜曰自数月来未闻先生之言今也幸枉大教吾心定矣明年春刘总出燕卒于赵忠护总丧未数日亦卒年六十四官至御史大夫忠弟宪前范阳安次令持兄丧归葬于绛常往来长安间元年孟春某遇于冯翊属县北卫中因吐其兄之状某因直书其事至于褒贬之间俟学春秋者焉  

书田将军边事【`孙樵`】  

背临卭南驰越二百里得严道郡实与沈黎越隽俱为边城逼于羣蛮田在宾将军刺严道三年能条悉南蛮事谓樵言曰巴蜀西廹于戎南偪于蛮宜其有以制之者当广徳建中之间西戎两饮马于岷山其众如蚁前锋魁健皆擐五属之甲持倍寻之戟徐呼按步且战且进蜀兵遇鬬如值横堵罗戈如林发矢如蝱皆折刃吞镞不能毙一戎而况陷其阵乎然其戎兵践吾地日深而疫死者日众即自度不能留亦輙引去故蜀人为之语曰西戎尚可南蛮残我自南康公凿青溪道以和羣蛮俾由蜀而贡又择羣蛮子弟聚于锦城使习书筭业就輙去复以他继如此垂五十年不絶其来则其学于蜀者不啻千百故其国人皆能习知巴蜀土风山川要害文皇帝三年南蛮果大入城都门四日而旋其所剽剠自成都以南越隽以北八百里之间民畜为空加以败卒贫民持兵羣聚因縁刼杀官不能禁由是西蜀十六州至今为病自是以来羣蛮尝有屠蜀之心居则息畜聚粟动则练兵讲战而又俾其习于蜀者伺连帅之间隙察兵赋之虚实或闻蜀之细民苦于重征且将启之以幸非常吾不知羣蛮此举大剑以南为国家所有乎且每岁发卒以戍南者皆成都顽民饱稲饫豕十九如匏虽知钲鼓之数不习山川之险吾常伺其来朔风正严缓步坦途日次一舍固已砑然汗矣而况歴重阻即严程束甲而趋扶戟而斗耶加以为将者刻薄以自入馈餫者纵吏以鼠窃县官当给帛则以疎而易良当赈粟则以砂而参粒如此则边卒将怨望之不暇又恶能殊死而力战乎此巴蜀所以为忧樵曰诚如将军言苟为国家计者孰若诏严道沉黎越隽三城太守俾度其要害按其壁垒得自募卒以守之且兵籍于郡则易为役卒出于边则习其险而又各于其部善相美地分卒为屯春夏则耕蚕以资其衣食秋冬则严壁以俟其冦掳连帅即能督之岁遣廉白吏视其卒之有无劾其守之不法者以闻如此则县官无馈餫之费奸吏无因縁之盗兵足食给卒胥无怨于将军何如田将军曰如此何患言卒遂书  

书何易于【`孙樵`】  

何易于尝为益昌令县距刺史治所四十里城嘉陵江南刺史崔朴尝乗春自上游多从宾客歌酒泛舟东下直出益昌旁至则索民挽舟易于即自腰笏引舟上下刺史惊问状易于曰方春百姓不耕即蚕隙不可夺易于为属令当其无事可以充役刺史与宾客跳出舟偕骑还去益昌民多即山树茶利私自入会盐铁奏重榷筦诏下所在不得为百姓匿易于视诏曰益昌不征茶百姓尚不可活矧厚其赋以毒民乎命吏刬去吏争曰天子诏所在不得为百姓匿今刬去罪愈重吏止死明府公宁免窜海裔耶易于曰吾宁爱一身以毒一邑民乎亦不使罪蔓尔曹即自纵火焚之观风使闻其状以易于挺身为民卒不加劾邑民死丧子弱业破不能具葬者易于輙出俸钱使吏为办百姓入常赋有垂白偻杖者易于必召坐与食问政得失庭有竞民易于輙亲自与语为指白枉直罪小者劝大者杖悉立遣之不以付吏治益昌三年狱无系民民不知役改绵州罗江令其治视益昌是时相国裴公出镇绵州独能嘉易于治尝从观其政导从不过三人其察易于廉约如此会昌五年樵道出益昌民有能言何易于治状者且曰天子设上下考以勉吏而易于考止中上何哉樵曰易于督赋何如曰止请贷期不欲紧绳百姓使赋出粟帛督役何如曰度支费不足遂出俸钱冀优贫民馈给往来权势何如曰传符外一无所与擒盗何如曰无盗樵曰余居长安中十年岁闻给事中校考则曰某人为某县得上下考某人由上下考得某官问其政则曰某人能督赋先期而毕某人能督役省度支费某人当道能得往来逹官为好言某人能擒若干盗县令得上下考者如此邑民不对笑去樵以为当世在上位者皆知求财为功至如缓急补吏则曰吾患无以共治膺命举贤则曰吾患无以塞诏及其有知之者何人哉继而言之使何易于不有得于生必有得于死者有史官在  

旌故平卢军节士文【`沈亚之`】  

郭■〈耳户〉郭航本不同族皆家平卢军■〈耳户〉父珍岑天寳七年及第以举进士与权皋著作同上第天寳末燕人叛虽以戮自是而齐赵之间颇闻其强矣■〈耳户〉既壮能习先人所业复举进士时权相国为礼部尚书书其所立欲擢之及闻家居非地即罢选归而亦为师古所辟■〈耳户〉与故渤海人髙洙为等伍师古死师道代之复用洙■〈耳户〉为从事有顷常山帅卒其卒请嗣帅未得命师道亦遣甲卒数千人北渡河屯平原以为顾望洙■〈耳户〉相与议语谓燕蔡之侯初封欲令师道先为朝省以树大効乃说曰佣有操锄为人治稼者能勒糓灭粮岁得均穑至于佣子既専地自入其伍益相办助或为之语曰田人百亩成而饷之直几半足以饱三冬之腹至于所取非任赖主人土广且寛之则曰可茍设一旦笃其不奉亦夺矣是属固不殍乎此借言于家人尚尔况佣于天子乎今河北之佣方责其専田君宁可以假非于不理者诚能此时因经图以画入其地亲谒阙下则君侯之功莫可与等保饷世世惟孱孙亦终不夺岂不幸哉夫举食于人当渴饥之望也一饭千金未足者不能千金及饭而进于前虽海陆备鼎顾与糠籺齿尚何所愧愿君侯省之又为人从事将行左右者更沮之曰猛虎所以使狗畏而不敢犯者以其能威自居也故盘林横谷奋睛以挐怒掉尾以倚啸厌噉于罴豕麏麚之肉及弃其所长而欲弭目委首以待馁是知命悬于执者之手虽麀儿得以狎而抟如欲申步于咫尺安得自遂也今公舍自食而就待馁其后亦能无恨乎孰为公计其事于是师道果得悔遂杀髙洙而■〈耳户〉以能善人左右者闻之故得无杀幽于蔡之鄙县使人守其门亲属通往来輙籍署更十余岁当元和九年蔡帅少阳死其子元济欲以其父之地请于天子天子怒发兵围之既急师道亦悖仍阴为之助明年秋师道兵万余东冦彭城入萧丰沛且败而还因艰四境出■〈耳户〉乃为练缯书缄之絮帑如颗遣航持诣彭城请其帅愿得上奏将行执航手曰努力慎勿泄书不吾名盖假齐人刘谅耳非见帅无得言吾书者航至彭城航宗人运为武宁虞侯都使始航欲舍人之会运将兵出定丰未还航直诣宾府见郭行余因曰航母之姊子刘谅有帛书奏记陈叛者山川曲折之状愿见将军行余得之喜锐起告其帅航见帅独谓帅曰书郭■〈耳户〉为之畏泄故假刘谅刘谅者师道所信之吏也遂发书书词云愿以兵三千人出沧州用戈船浮海入蔡淄之上此恃海不备所处皆罪人谪吏无所与坚遂与上奏于是天子遣告彭城帅知之帅以为非■〈耳户〉书疑师道为之以相诖误故航归不得书报独告以信语航不敢复故道道回逺凡数千里乃及■〈耳户〉所处未见■〈耳户〉且为师道所召既行与■〈耳户〉兄子会于道因窃谓曰今者航无状受召岂前事之露耶且露航独死终无所败无忧也■〈耳户〉闻之几自引死航本莱人常以气感闻于平卢军及师道欲叛尽縻络敢士故航在召中初航不知其召之所以也意为知前谋竟忧死明年元济诛又明年师道反诏遣大梁楚彭城军下鱼台入金乡楚军围海取其二县大梁军攻考城得之猾蔡许共拔斗门至临濮魏军渡杨流占东阿再战涉商屯郓西六十里兵最近贼贼益败故师道遣右将军刘晤将握前后兵三十万人出当魏魏兵日急晤亦为师道所笃及归轩师道尽以郓城降得拜为滑帅在十四年二月乙亥也髙洙以前着迹追为尚书盖言宠之■〈耳户〉得以入郎为滑从事诏令行余为记室行余与■〈耳户〉会于河关之间■〈耳户〉谓行余曰■〈耳户〉前者使航驰帛奏至彭城闻其还不闻其问今已死矣君知其请乎行余曰请者云何■〈耳户〉犹能尽语章中之词矣行余曰果然呜呼航竟死矣莫有闻者嗟乎十四年余与李褒刘蒙宿白马津俱闻之于郭记室明日复皆如济北济北之人尽能言■〈耳户〉之节故悉以论著将请于史氏云  

表医者郭常【`沈亚之`】  

郭常者饶人业医居饶中以直徳信饶江其南导自闽颇通商外夷波斯安息之货国人有转估于饶者病且亟歴请他医莫能治请常为诊曰病可去也估曰诚能生我我酬钱五十万常因舍之先以针火杂治导其血闗然后辅以竒药诫曰第槖虑块居月余估称愈欲归常所许财常不听估曰先生以为寡欤常曰不也吾直吾之药计吾之功不能损千钱而所受非任反祸耳卒不内人以常为诈而责常常曰夫贩贾之人细度而狭见终日誉集榷买计量于毫铢之间所入不能补其望今暴夺之息财五十万则必追恡郁惋宁能离其心且药加于人病新去而六腑方惫复有悒然之气自内而伐即不可救奈何彼方有疾时知我能治而告我我幸免之因利其财又使其死是独不畏为不仁而神可欺者吾何敢欺沈亚之曰仲尼盖言我未见好仁者恶不仁者而后学之徒未闻明好恶岂其言之愤不足畏耶今世或有邦有土之臣専心聚敛残割饥民之食以资所欲忍其死而不愧受刑辱而无耻是亦不仁甚矣终无有恶者若郭常之贱而行之又焉得不称于当时哉  

说石烈士【`罗隠`】  

石孝忠者生长韩魏间其为人猛悍多力少年时偷鸡杀狗殆不可胜计州里甚苦之后折节事李愬为愬前驱其信任与愬家人伍元和中蔡人不归天子用裴相公计以丞相征蔡若愬者光颜者重胤者皆受丞相指挥明年蔡平天子快之诏刑部韩侍郎撰平蔡碑将所以大丞相功业于蔡州孝忠一旦熟视其文大恚怒因作力推去其碑仅倾陊者再三吏不能止乃执诣节度使悉以闻时章武皇帝方以东北事倚诸将闻是卒也甚讶之命具狱将毙于碑下孝忠度必死也茍虚死则无以明愬功乃伪低畏若不胜按验吏罔之未知其为人也孝忠伺吏隙用枷尾拉一吏杀之天子闻之怒甚使送阙下及至也亦未异其人因召见曰汝推吾碑杀吾吏为何孝忠顿首曰臣一死未足以塞责但得面天颜则赤族无恨矣臣事李愬岁久以贱故给事无不闻见平蔡之日臣从在军前且呉秀琳蔡之奸贼也而愬降之李佑蔡之骁将也而愬擒之蔡之爪牙脱落于是矣及元济縳虽丞相与二三辈不能先知也蔡平之后刻石纪功尽归乎丞相而愬第其名与光颜重胤齿愬固无所言矣设不幸更有一淮西其将略如愬者复肯为陛下用乎赏不当功罚不当罪非陛下所以劝人也臣所以推去碑者不惟明愬之绩亦将为陛下正赏罚之源臣不推碑无以为吏擒臣不杀吏无以见陛下臣死不容时矣请就刑宪宗既得淮西本末且多其义遂赦之因命曰烈士复召翰林段学士撰淮西碑一如孝忠语后孝忠隶江陵军驱使大中末白丞相镇江陵余来谒丞相府有从事为余道孝忠事遂次焉将所以教人为下  

拾甲子年事【`罗隠`】  

大和中张谷纳邯郸人李严女备歌舞具及长大妍丽丰足殆不似下贱物又能传故都声以牵课人摧沮有时凉晓哀转歴见赵家之遗台老树虽惊离吊往之懐似不能多也雅为谷所爱因目曰新声及刘从諌得父封谷以穷游佐其事新声亦从去然性本便慧虽谷之起居谋虑皆预有承迎故颇闻中外消息时从谏得志后勾聚亡命以窥胁朝廷大为四方人怪讶有实其事于谷者谷不以介意新声曰妾于公直巾屦间狎玩者耳除歌酒外不当以应顾命然食人之食忧人之忧理常也况妾乎前日天子授从谏节度使时非从谏有战野之功拔城之绩盖以其先父挈齐还我去就间未能夺其嗣耳而公不幸为其属则牵制之道在此不在彼也自刘氏奄有全赵更改岁时未尝闻以一缕一蹄为天子寿而指使辈率无赖人且章武朝数镇颠覆皆以雄才杰器尚不能固天子恩况从谏擢自儿女子手中一旦袭如何家业茍不以法而得亦宜以不法而终此倚伏之常数也而又卒伍佻险言语不祥是不为齐鬼所酬而死于帐下者幸矣孰谓公从其事反不知其事者哉如不能早折其肘臂以作天子计则宜脱族西去大丈夫勿顾一饭恩以骨肉腥健儿衣食言讫悲涕流落谷不决者三月新声后进以其业不用也缢杀之会昌中从谏死以其子露父意族之谷竟从逆呜呼谋及妇人者必亡而新声之言惜其不用余前过太行时有传吏能道当时事因拾于编简  

## 文章辨体彚选卷六百三十五

（明）贺复征 编  

○纪事二  

记客言【`宋王回`】  

客有语西师者道刘平石元孙败时事初起鄜延兵十万人吐谷坂欲与贼遇乃战战时昏矣贼多解马休劲兵驱老弱对敌士卒得利人人出死力与战投夜且息更三起斗会明老弱略尽士卒争获过当悉已疲番军始徐鼓吉士揭新旗乗髙处呼汉兵来斗军士气失金鼓皆不敢鸣贼稍出马驰略阵上调呼射军中军人多死此时特刘石军也前此分万余人属监军黄徳和使屯西坡且以张向背为游声动贼几得相应援去事已急念引去贼必乗之恐逼险不利不如合军决死幸有所完两将方议未熟都监郭应起曰太尉决出此谋应愿得善马走徳和军招与俱来语未已平接之曰始议固在舍人呼军吏出骑士百人从去应曰得百人不足为护徒自露耳彼知吾呼旁军必出马遮去路矣不如独去便平曰独去审易即有险欲谁倚耶应曰借令覆发得百人何可倚者请立表候日投午不来应死也太尉毋相迟乃下令军中皆完阵自固敢妄发一箭入敌师斩应从军背出行十里许至徳和军军闻应来白开壁欲内徳和不肯促闭壁使卒将隔壁门问曰闻太尉已战舍人宜身在行阵反西来欲西背与贼耶应收马立阵外呼卒将前与语传太尉令如此如此卒将还白之徳和愕曰审如舍人语取符验来应曰应为军都监得亲与议使应来正为信耳安须符太尉分军时有符约耶曰无虽然吾専一军来系属重其轻去就必得一事可按乃去应辞索度徳和畏避本不在符曰执应縳军中见太尉一言不如令死此可不疑徳和固怯闻敌大殊不敢去应连促数数度无以拒诋应曰天子取舍人勇当万夫欲以备敌破坚使也顾乃受一骑任使欲避兵自完如军何归必以奏促先自去报太尉北军随至矣苐战无留待也应不敢止复驰还白徳和语平等信以为徳和审来即鼓吉士战连三北徳和军竟不来应独出入行间军稍却即覆马以殿持大铁矟横突之所当尽死呼入敌军军不敢视我师将整而止最后军北时贼使人持大索立髙处迎应下马下輙为应所断终不能得应因纵应深入鼓其旁曰急追汉兵留十余弩连射应马马死步下行杀数人欲归军取马军已乱不得入乃脱身亡去士卒死者什八两太尉失军不还边大警承受者驰二十驿比三昼夜至京师以闻已而贼遂收去败兵散亡十余日稍稍出边旁诸郡负伤被创不及四万独徳和一军完天子使吏治徳和以法死天子思平等失援不救人人力死哀之下诏曰边鄙有事卿大夫为朕率身戎行朕以不明信任失职使中人监军卒败边事朕唯一二将帅失身鼔鼙终无慰朕西顾恻恻之念其赠将佐已下官七迁若子若孙听以父兄任为右职云郭应之亡也走东原伏大崖下士卒十余辈与俱各解甲吮伤使一人下崖取雪手掬食之息树旁良久望见败马行自取之弃士卒驰去促后卒皆呼曰舍人舍吾徒耶应愈促马顾谓趋环州来应及环州自以失主将疑未敢见既而闻黄徳和斩已从坐死者封遂匿山中而时时出部落乞食而子弟縁应故多得官任边事王氏曰吾久闻郭应死客独引延州卒言质之以语人人固不为信然石元孙败时而固已传死前年贼归元孙而元孙竟不死应其可知耶  

外曾祖程公逸事【`蘓轼`】  

公讳仁霸眉山人以仁厚信于乡里蜀平中朝士大夫惮逺宦官阙选土人有行义者摄公摄录参军眉山尉有得盗芦菔根者实窃而所持刃误中主人尉幸赏以刼闻狱掾受赇掠成之太守将虑囚囚坐庑下泣涕衣尽湿公适过之知其寃咋谓盗曰汝寃盍自言吾为汝直之盗果称寃移狱公既直其事而尉掾争不已复移狱竟杀盗公坐逸囚罢归不及月尉掾皆暴卒后三十余年公昼日见盗拜庭下曰尉掾未伏待公而决前此地府欲召公暂对我叩头争之曰不可以我故惊公是以至今公寿尽我为公荷担而往暂对即生人天子孙寿禄朱紫满门矣公具以语家人浴沐衣冠就寝而卒轼幼时闻此语已而外曾父寿九十舅氏始贵显寿八十五曾孙皆仕有声同时为监司者三人玄孙宦学益盛而尉掾之子孙微矣或谓盗徳公之深不忍烦公暂对可也而狱久不决岂主者亦因以苦尉掾也欤绍圣一年三月九日轼在恵州读陶潜所作外祖孟嘉传云凯风寒泉之思实锺厥心意凄然悲之乃记公之逸事以遗程氏庶几渊明之心也  

识狄青破侬智髙语【`曾巩`】  

广原州蛮侬智髙以其众叛乗南方无备连邕宾等七州至广州所至杀吏民纵掠东南大骇朝廷遣骁将张忠蒋偕驰驿讨捕至州皆为智髙所摧陷又遣杨畋孙沔余靖招抚皆久之无功仁宗忧之遂遣枢宻副使狄青为宣抚使率众击之翰林学士曾公亮问青所以为方略者青初不肯言公亮固问之青乃言曰比者军制不立又自广州之败赏罚不明今当立军制明赏罚而已然恐闻青来以谓所遣者官重势必不得见之公亮又问贼之标牌殆不可当如何青曰此易耳标牌步兵也当骑兵则不能施矣初张忠蒋偕之往率皆自京师六七日驰至广州未尝拊士卒立行伍一旦见贼则疾驱使战又偕等所居不知为营卫故士卒见敌皆望风退走而忠临偕居方卧帐中为贼所虏杨畋余靖又所为纷乱不能自振而孙沔大受请托所与行者乃未从道郑纾欧阳干曜之徒皆险薄无赖欲有所避免要求沔引之自从逺近莫不嗟异既至潭州沔遂称疾观望不敢进青之受命有因贵望求从青行者青延见谓之曰君欲从青行此青之所求也何必因人言乎然智髙小冦至遣青行可以知事急矣从青之士能击贼有功朝廷有厚赏青不敢不为之请也若往而不能击贼则军中法重青不敢私也君其思之愿行则即奏取君矣非独君也君之亲戚交游之士幸皆以青之此言告之茍欲行者皆青之所求也于是闻者大骇无复敢言求从青行者其所辟取皆青之素所与以为可用者人望固已归之矣及行率众日不过一驿所至州輙休士一日至潭州遂立行伍明约束军行止皆成行列至于荷锸赢粮持守御之备皆有区处军人有夺逆旅菜一把者立斩之以狥于是一军肃然无敢出声气万余人行未尝闻声每青至邮驿四面严兵每门皆诸司使二人守之无一人得妄出入而求见青者无不实时得通其野宿皆成营栅青所居四面陈彀弓弩皆数重所将精锐列布左右守卫甚严方青之未至诸将屡走皆以为常至是知桂州崇仪使陈知英州供备库使苏缄与贼战复败走如常时青至宾州悉召陈与禆校凡三十二人数其罪按军法斩之惟苏缄在某所使械系上闻于是军中人人奋励有死战之心是时智髙还守邕州青惧昆仑闗险阨为所据乃下令宾州具五日粮休士卒贼牒知不为备是夜大风雨青率众半夜时度昆仑闗既度喜曰贼不知守此无能为也彼谓夜半风雨时吾不敢来吾来所以出其不意也已近邕州贼方觉逆于归仁庙青登髙望之贼据坡上我军薄之禆将孙节中流矢死青急麾军进人人皆殊死战先是青已纵番落马军二千人出贼后至是前后合击贼之标牌军为马军所冲突皆不能驻军士又从马上以铁连加击之遂皆披靡相枕籍遂大败智髙果焚城遁去青先为公亮言立军制明赏罚贼不可得见标牌不能当骑兵皆如其所料青坐堂户上以论数千里之外辞约而虑明虽古之名将何以加此岂特一时武人崛起者乎方庆厯中葛懐敏与李元昊战于广川懐敏败死而诸校与士卒既败多窜山谷间是时以权宜招纳皆许不死自此军多弃其将不肯死战故青云自广川之败赏罚不行云翰林学士公亮亦言及于兹者如此  

录壮愍刘公遗事【`秦观`】  

壮愍刘公未显时凡三与贼遇始为常州无锡县尉有枭贼刘铁枪者起浙西转扰诸郡捕盗官不能制公一日沾醉夜归适报铁枪入境遂乗酒赴之与贼接战手杀铁枪及其徒五人余悉散走部使者上其功改大理评事后知果州南兖县丁先太师忧解官东还道出兴州境上遇群贼奄至掠其行李发之惟文书百余帙布数疋贼魁詈其徒曰此穷官人何足刼公时在后闻变驰至瞋目叱之贼众披靡俄发三矢輙毙三人余遂遁去雍帅冦莱公表其事诏迁官知泸州后移倅汝阴过安陆遇故人留饮家属先行复遇盗刼倒槖得一银扣剑洎一■〈石俞〉石腰带持去后贼败于齐安狱具法归赃于主有司以闻时陜西转运使员缺执政方以公进拟真宗曰是人为郡守而止有一■〈石俞〉石带廉可知也遂除公行状墓志及国史本传皆载无锡及兴州事独安陆一节遗而不书元佑壬申岁公之子隰州使君某与余会于京师尝道公之遗事具以天禧中札示余因论次之附于中札之后以补史氏之缺云  

## 文章辨体彚选卷六百三十六

（明）贺复征 编  

○纪事三  

秦士录【`明宋濂`】  

邓弼字伯翊秦人也身长七尺双目有紫棱开合闪闪如电能以力雄人邻牛方鬬不可擘拳其脊折仆地市门石鼓十人舁弗能举两手持之行然好使酒怒视人人见辄避曰狂生不可近近则必遭奇辱一日独饮娼楼萧冯两书生过其下急牵入共饮两生素贱其人力拒之弼怒曰君终不我从必杀君亡命走山泽耳不能忍君苦也两生不得已从之弼自据中筵指左右揖两生坐呼酒歌啸以为乐酒酣解衣箕踞抜刀置案上铿然鸣两生雅闻其酒狂欲起走弼止之曰勿走也弼亦粗知书君何至相视如涕唾今日非速君饮欲少吐胸中不平气耳四库书从君问即不能答当血是刃两生曰有是哉遽摘七经数十义叩之弼歴举传疏不遗一言复询歴代史上下三千年纚纚如贯珠弼笑曰君等伏乎未也两生相顾惨沮不敢再有问弼索酒披发跳呌曰吾今日压倒老生矣古者学在养气今人一服儒衣反奄奄欲絶徒欲驰骋文墨儿抚一世豪杰此何可哉此何可哉君等休矣两生素负多才艺闻弼言大愧下楼足不得成步归询其所与游亦未尝见其挟册呻吟也泰定间徳王轨法西御史台弼造书数千言袖谒之阍卒不为通弼曰若不知闗中有邓伯翊耶连击踣数人声闻于王王令隶人捽入欲鞭之弼盛气曰公奈何不礼壮士今天下虽号无事东海岛夷尚未臣顺间者驾海舰互市于鄞即不满所欲出火刀斫柱杀伤我中国民诸将军控弦引矢追至大洋且战且却其亏国体为已甚东西诸蛮虽曰称臣奉贡乗黄屋左纛称制与中国等尤志士所同愤诚得如弼者一二辈驱十万横磨剑伐之则东西至日所出入莫非王土矣公奈何不礼壮士庭中人闻之皆缩颈吐舌舌久不能收王曰尔自号壮士解持矛鼓噪前登坚城乎曰能百万军中可刺大将乎曰能突围溃阵得保首领乎曰能王顾左右曰姑试之问所须曰铁铠良马各一雌雄剑二王即命给予阴戒善槊者五十人驰马出东门外然后遣弼往王自临观空一府随之暨弼至众槊并进弼虎吼而犇人马辟易五十步面目亡失已而烟尘障天但见双剑飞舞云雾中连斫马首堕地血涔涔滴王抚髀欢曰诚壮士诚壮士命酌酒劳弼弼立饮不拜由是狂名振一时至比之王铁鎗云王上章荐诸天子会丞相与王有隙格其事不下弼环视四体叹曰天生一具铜觔铁肋不使立勋万里外乃槁死三尺蒿下命也亦时也尚何言遂入王屋山为道士后十年终  

史官曰弼死未二十年天下大乱中原数千里人影殆絶玄鸟来降失家竞栖林木间使弼在必当有以自见惜哉弼鬼不灵则已若有灵吾知其怒发上冲也  

叶治中歴官纪【`宋濂`】  

予旧与郑玉待制交闻谈括苍叶侯之政为详及识屠性山长其言比郑又加详焉最后遇刘文庆架阁其言比屠又益加详焉三君子皆以文学行义鸣其言侯事已啧啧叹咏不少置予固信之自后出歴侯之所治处父老言其事至有泣下者予愈知侯之为人有不可企及呜呼循吏之绩不白于世久矣有若侯者其可不谓之贤乎侯名琛字景渊别名伯颜姓叶氏处之丽水人其先有讳宏者宋某年擢进士第官至敷文阁待制太府少卿少卿从弟冠治易有声尝两上南宫生一鸣国子进士进士生正大登仕郎登仕生天与仕国朝为处州路美化书院山长山长生应咸通史学善谈古今治乱尤工五字诗有栖间集蔵于家侯之父也以侯贵尝累赠奉议大夫江浙等处行中书省左右司郎中骁骑尉龙泉县子云侯从幼思有以自立嶷嶷异凡子天厯元年始踰弱龄即北游京师诸贵人竒其才辟宣使于通政院院事至剧侯一无所慑出使郡国持以洁清长吏每畏惮之事必先集丁外艰而还重纪至元三年补江浙行中书宣使冦起临漳朝廷命辨章拜布哈公往征侯在行中出竒计者为多至正元年辨章如京师欲荐侯为京官侯以母春秋髙辞吏部以常调擢侯徽州路歙县丞阶进义校尉丁内艰四年始之官会尹缺即署尹事歙不建录事司城内外民皆县主治之镇戍将恒持县官短长颐指而气使之即不从其祸立至侯不为屈輙揺手相戒曰此健丞不可触也盗发洪氏冢巡逻吏往验柩旁得染人账册一纸乃同县张来所遗者即捕来搒掠久且无证后一月绩溪获真盗来得释巡逻吏恐其诉寃也复嗾盗入之侯匿来他所伪使人服来衣巾出与盗对盗遥见之齐骂曰张来张来尔误我矣侯乃出来问盗为谁盗对曰不识也来因免去嘉兴朱甲侨居县境衣冠之家或有所燕享必令朱集之一日以殴争至庭侯熟视曰尔等非盗乎命禠其衣视之两臂皆被墨刑者县民与朱狎凡十七年莫有知其为盗以侯为神郡岁贡金以两计者二千四百七十有五黠民揽其出内之柄髙其估以为利部使者至事輙败会内蔵多金中书命以楮币相准一年黠民遽赇吏俾文上有司如所估之数他日幸藉以为辞侯恐或传为例剥民必甚亟言于上官月渐减之俾与时平歙产纸岁输五百万吏胥要厚直于民而以廉恶者中官官不受又重赋于民侯察其弊也痛革之夏税例输货钱歙粮不足以给兵食独易之以粟号曰夏粮民深患苦之侯请以钱米兼赋于军夏税得如例行中书闻侯之政辟为掾从右丞呼图克布哈公讨冦长汀侯赞其行绥徕之令不五月长汀冦平时中书重守令之选内外官多列上侯名九年春转承事郎处州路青田县尹自京师给驿之官盖异数也青田素号难治侯谓非修明学宫之政不足以化民下车之初即建明伦堂及极髙明轩礼硕士为六经讲师增田三十畮有畸招弟子员而廪食之月旦望谒先圣先师侯服深衣大带亲与之周旋升降退坐论堂申饬五伦之教恳恳如也吏以官书至侯见印文廉隅太明顾吏曰尔何为刻伪印耶吏色动侯即讯之吏叩头伏辠侯曰伪者非止尔汝能引一人以自赎则无辠矣吏喜具简牍以对侯逮至庭下语之如语吏自是辗转而获一月间得伪县印一十有八税务印一十有二侯不欲食其言悉遣之唯扑其最后者牛疫死者法当闻海溪之地不满十余里浃日内民以牒上者二十有三侯疑之问牛死状民以病肿对侯曰其肉还可食耶抑弃之也民曰焉敢弃之每下其直以归解牛家耳侯曰解牛者何人民曰有二少年相随行今犹在县门东即其人也侯亟命执之少年佩小韦嚢于腰侯取视大铁针一皂角萆麻子各四侯曰此非毒牛具耶解牛者畏侯不敢讳具言以药淬针针牛牛輙肿不能食死侯怒簿录其家以偿死牛者时天下兵动县地邻东嘉数有大将统军来过军散入市廛剽卤特甚民畏怖如虎狼前之县令长莫敢吐气侯据胡床坐溪浒具牛酒劳之戒刺船者毋薄岸即薄岸者有罚县民持梃循岸立以数计者千溪多滩险恶不易渡侯阴令勇卒以俟舟至輙上之侯亲帅弓箭夫击钲鼓走溪上境内肃然县多争讼凡两造在庭皆羣胥嚢槖于家互蛊之以言遂纷纭不可释因以射利侯杖之惧不敢为奸复刻小緑牌大仅如指来投牒者即细书牌阴令就逮其人往往感悟至中途多分解去吏若隶旁视无所容其私几至讼息部使者余公阙严毅慎许可深喜侯之行事以上尊酒劳侯者再复命侯垦田龙泉召有田之家履畮而实之验民粮多寡以定科徭满六斛者役一月多则倍之若集粮事亦视其数为差事成移婺之武义侯垦田定赋一如龙泉有持宪史书来挠政者侯挂之屋壁不启封信行逺迩凡竞土田及争地不葬亲者涉五十余年弗决一旦悉得其平青田民久徯侯不还相率谒浙东宪府请曰幸还我叶侯自侯之来吾属无所苦朝夕恒饱食以嬉侯之出二年矣日望其归有不得也輙相与赍咨霣涕幸还我叶侯请已复造侯庭鴈行立再拜以申前辞言与涕俱侯亦为之泣下观者皆太息而去暨侯之还县民具彩舟来迎溪中舟尾相衔百余里不絶十二年三月宪府以邻郡有警欲新金华城佥谓非侯不能摠其役要复辍以命侯行中书承制升侯处州路摠管府判官事闻阶转承务郎宪府力留不遣十三年三月辨章萨木丹巴勒公帅师平徽饶辟侯为行军都事使者凡八至然后令侯就道八月师次婺源州州民素熟侯诣辨章乞侯摄州事从之徽国朱文公庙宅毁于兵侯周视叹曰此化基也不可以干戈未葺而弗亟图遂规运而一新之丝毫不以烦民民大恱岁祲道殣相望时楮币涩不行侯权令富民卖米以收之复煑淖麋以食饥者日以十斛计侯躬自监分所活者甚众其所收楮币侯为言于右丞赫赫公作茶课输之不欲爽信也十四年侯从辨章还杭时青田呉徳祥啸众倡乱焚掠府库室人妇女日杀伤亡筭处温婺及建宁均被其毒官兵捕逐輙失利十五年六月宪府辟侯摄同知处州搃管府事往安定之或劝侯冦情难测当严重兵以自卫侯麾去乗匹马行从以数苍头径至县县民柔驯者闻侯至大喜咸从岩穴归依侯以居诸酋亦出见自首服十月有妄男子谓呉徳祥曰叶使君绐尔大兵旦夕且至善为尔计莫若刼使君以自安呉徳祥信之欲为变项生留之颇闻其事急趣侯避之东瓯侯曰县民恃我无恐故来归我若去其如彼何饥虎见肉其暴輙止尔冦得我亦然否则必屠戮无噍类吾纵茍活义弗忍为也二人泣去未几贼酋张惟徳呉伯贤等持旗帜刀槊直入县庭侯盛服出坐厅事问曰尔来欲何为张惟徳跽而请曰山中氓徳明公厚欲见且久思屈玉趾一幸临之无他虞也侯曰我行即行尔汝慎毋毒我民也语未毕遂拥侯登舟至黄坛诸酋先后出迎舍侯呉徳祥家供张饔饩甚盛时命伶人陈杂戏以娯侯侯终不假以辞色每为陈祸福逆顺凿凿不少厌羣酋颇感悟十六年四月复椎牛豕宴侯送还州城先是黄坛冦列砦栅百余气势聮络首尾应援人畏之不敢深入侯留黄坛久阴察冦所出没悉得其要领喜曰天殆使吾平此冦也侯既归寤寐亦不忘去时丽水之礲硿青田之庐茨皆大盗所巢有众号数万侯谓不翦二冦他日或与黄坛连则势益大不可制会行枢宻院判官石抺公宜孙遣叅谋官龙泉胡君深章君溢统兵讨礲硿侯急帅师与之会三面围合矢石乱下如雨冦出战大败擒渠魁十余人众欲进殱之侯及二叅谋相谓曰作乱者此数酋耳余皆良民家因胁逐而至此彼何罪欲使之作虀粉耶乃下令退师二十里俾尽挈妻孥以遁始焚其砦十七年行中书论功承制升侯浙东道宣慰副使佥都元帅府事兼同知处州路搃管府事四月侯入沐鹤溪治兵八月遣禆将陈仲珍平芦茨芦茨既平冦所俘旁县子女七百余侯具舟洎粮命老卒悉护还其家十八年中书承旧阶改处州路捴管府治中侯帅师讨黄坛获伪将军李夹等十人三月进攻杨山及黄坑等二十余砦皆降复引兵围长坂冦力拒不服食尽乃就烹师遂次髙洋八月冦大惧尽输玉帛乞助于三校羣冦率兵七千来援殊死战侯亲领锐卒至三岱岭以据其冲调别将夏廷辉衡击之冦败北斩首五百级擒三百余人遂乗胜直捣周奥屯支■〈土幻〉贼酋周寳宋茂等皆遁侯分兵为十道以扼其吭宋茂复同呉徳祥别作新砦于洞尖山山下翼以七营竭力死守九月侯命陈仲珍引骁勇卒三千自端安出其背击杀宋茂新砦平呉徳祥夜遁退保百丈林冦众尚余千皆壮锐善战树大旗出跳斗鼓声振天官兵皆甲坐不动贼帅操巨戟突而前官兵大呼曰杀入冦披靡而退擒伪将军七人至晚冦又遁去遂进焚百丈林火照耀如昼急分兵作三队追之至筱村呉徳祥父子自缢于林中千夫长徐徳俊斩首以献余酋次第伏诛黄坛悉平昔何易于令益昌善政之可书者不过腰笏代民为刺史引舟耳其次不过刬茶以免榷筦之病耳又其次不过有事小者劝大者杖而不以付吏耳他固琐琐不足纪也职方郎中孙樵尚传其事至今易于之名在天壌间如祥麟如威鳯人欲见有不可得矧如侯者政行暴着加易于数等可使泯泯哉夫不知人之善不知知善而不能扬不仁予虽不敏颇以文字为职业不敢喑无一言谨以所闻于三君子者著书一通以俟他日传循良吏者  

书博鸡者事【`髙启`】  

博鸡者袁人素无赖不事产业日抱鸡呼少年愽市中任气好斗诸为里侠者皆下之元至正间袁有守多恵政民甚爱之部使者臧新贵将按郡至袁守自负年徳易之闻其至笑曰臧氏之子也或以告臧臧怒欲中守法会袁有豪民尝受守杖知使者意嗛守即诬守纳已赇使者遂逮守胁服夺其官袁人大愤然未有以报也一日愽鸡者遨于市众知有为因譲之曰若素名勇徒能籍贫孱者耳彼豪民恃其赀诬去贤使君袁人失父母若诚丈夫不能为使君一奋臂耶愽鸡者曰诺即入闾左呼子弟素健者得数十人遮豪民于道豪民方华衣乗马从羣奴而驰愽鸡者直前捽下提殴之奴惊各亡去乃褫豪民衣自衣复自策其马麾众拥豪民马前反接狥诸市使自呼曰为民诬太守者视此一步一呼不呼则杖其背尽创豪民子闻难鸠宗族僮奴百许人欲要簒以归愽鸡者逆谓曰若欲死而父即前斗否则阖门善俟吾行市毕即归若父无恙也豪民子惧遂杖杀其父不敢动稍敛众以去袁人相聚从观欢动一城郡录事骇之驰白府府佐快其所为阴纵之不问日暮至豪民第门捽使跪数之曰若为民不自谨冐使君杖汝法也敢用是为怨望又投间蔑污使君使罢汝罪宜死今姑贷汝后不善自改且复妄言我当焚汝庐戕汝家矣豪民气尽以额叩地谢不敢乃释之愽鸡者因告众曰是足以报使君者未耶众曰若所为诚快然使君寃未白也无益也博鸡者曰然即连楮为巨幅广二丈大书一屈字以两竿夹掲之走诉行御史台台臣弗为理乃与其徒日张屈字游金陵市中台臣惭追受其牒为复守官而黜臧使者方是时博鸡者以义闻东南  

刘给事【`胡广`】  

唐代宗永泰元年仆固懐恩诱回纥吐蕃杂入冦下诏亲征鱼朝恩欲奉代宗幸河中以避吐蕃恐羣臣议论不一百官入朝朝恩从禁军操白刃宣言曰吐蕃数犯郊畿车驾欲幸河中何如公卿皆错愕不知所对有刘给事者独出班抗声曰敇使反耶今屯军如云不戮力扞冦而遽欲胁天子弃宗庙而去非反而何朝恩惊沮而退事遂寝刘给事当仓卒之顷而能抗辞以折权幸使之惊沮真大丈夫哉视当时之公卿闭口错愕者诚可羞也惜乎史失其名不知为谁千古之恨扬雄曰齐鲁有大臣二人而史失其名笺杜诗者谓黄四娘者独何人哉因此以托不朽世间幸不幸类如此刘给事者言存而名泯其幸欤不幸欤  

记徐元张旺史整【`胡广`】  

绍兴十九年冬完颜亮戕其主亶明年营都燕山二十九年治汴京渐谋南侵三十年春东海民徐元张旺史整共起义师以帛书求援于宋宋守盟约不敢报元等婴城半年虏师水陆夹攻破之诛戮极其惨酷亮由是益疑宋得中原心决策入冦起蕃汉兵二十七万傔人不预焉仿唐制分二十七军明年自将巡洛至洛遣髙景山王全来求衅此周益公文集所载而宋史记不见陈桱通鉴续编载金东海民张旺作乱使徐文率舟师平之尝慨宋失中原忠义之士婴城固守力竭城陷并遭屠戮者何限如徐元张旺史整之徒志本为宋乃不能救又不得一书于史以见其起义之忠而乃书曰金民作乱使千古之下负寃受抑何由获伸桱之书法大抵若此有不可凭要当以益公所记为定因表着其事以雪元辈之枉  

书某节妇事【`李东阳`】  

南京有节妇某氏年可二十丧其夫鞠二子以居二子既长俾事生业不克办则相与为游荡日以渐困朝夕弗能继则相与为矫旨又弗继计无所于出乃谋称其母为寡姊求富商嫁之绐商曰吾姊义不嫁吾辈强之然尚弗慊必预具舟楫俟其登即解缆以行商从之二子又绐其母曰吾父之存贫不能自活有一商者赒恤之以有今日今其人以家属至此幸一往谢之妇不可恳之至再乃登舟二子送入舟一子先跃于岸一继之而舟已逺数十步矣妇呼其二子不应方讶之商曰此汝二弟谓汝已许嫁我又何顾为妇始悟其绐已也即解颜强笑语应之私念有刘公庙者京俗最信以为能祸福人则谬曰吾身已从子矣无所复恤矣惟吾夫之存吾有誓欲于兹庙有所报谢幸为我具鸡酒我愿毕当不至家而往无遗恨矣商亦从之比至庙妇把商袂呼于众曰儿子鬻母此贼与通谋诸保甲能为我白之官乎于是诸保甲忿而执之又执其二子皆伏法予闻诸张都宪公实云  

论曰尝谓徳义人心所同若彼二凶者其变也妇之节固无俟论顾其始觉也若稍露棱节必不见释身死无所惜其何以泄忿郁而暴其奸凶顾一转盻间而念虑顿改含苦茹愤深自晦匿不惟不丧其守又卒伸其所欲为较之居常处顺熟思而素定者其难尤甚盖有烈丈夫之风焉世固有抱徳执义而浅见狭量成其小而忘其大者予未尝不备责而痛惜之因录其事以纪事变且告夫知好徳者  

夏原吉传录【`王鏊`】  

洪武三十一年升户部右侍郎太宗入转户部左侍郎旋进尚书凡贡赋役制悉命详定两浙大水命公往治且命都御史俞某赍水利集赐之徧询故老水之源委时役兵民数万抚恤之人人尽力布衣徒步昼夜经画目为之赤盛暑或持盖至曰众赤体暴日中吾何忍求凉决壅滞修堤浦浚沟洫治桥梁导水入海水不为患又奏发粟万余石以赈饥给牛具种子与贫民呉人懐之姚广孝还自浙西上首询公广孝曰夏某古之遗爱也召还掌部事请裁冗食平赋役均出入勿使势要种塩以妨商贾勿使富贵専钱以沮贸易禁包揽侵欺之弊清仓场广屯种皆立定规初建北京宫殿采木运饷者命公出巡视给以锦衣官校四十人律罪怠事者公登车即谕官吏军民各虔乃事吾将出巡盖恐犯者众也人人感恱而事集八年亲征北塞命辅导皇孙留守北京兼掌行在六部都察院大理寺事谕之曰朕以房玄龄委卿卿其尽心辅导时京邑诸司草创公每旦入朝独近扆前叅决机务退至政事堂郎官御史抱案盈庭公口应手判不动声色北奏行在南启东宫京师肃然七月驾回北京公见便殿曰卿辅皇孙居守事妥民安叅决机务咸当朕心公曰陛下之训皇太孙遵行之臣何功之有翊日上谕羣臣曰夏某辅导皇孙今之周公也十九年三殿灾公言爱民所以敬天也乞蠲逋负及刍粮采办金银课程优恤流移以回天意从之诏求直言言者多云建都北京不便主事萧仪言之尤峻上怒诛之时科道亦云不当轻去金陵上曰方迁都时吾与大臣宻议数月而行言者因劾大臣上命言官与大臣俱跪午门前对辩都御史陈言科道皆白面书生不知大计上命左右至午门前问众皆啐骂言官公独奏曰御史给事职当言路且应诏陈言臣等备员大臣不能恊赞大议臣等之罪也上恱两宥之交趾平上问公升赏孰便公对以赏费于一时有限升费于后日无穷乃升首功余皆班赉西域法王来朝上将亲劳之公曰彼慕化而来宜示以君臣之礼且上如是下必有甚焉上曰尔欲效韩愈耶他日法王见便殿上命公拜公曰王臣虽微加于诸侯之上况夷狄乎臣恐一屈膝有辱天子臣死不敢奉诏上笑曰卿过侍郎杨勉之拜狝猴逺矣山东妖人唐赛儿党三千余人至公入奏曰诸所俘俱平人悉原之众遮道呼公生我公叱曰朝廷之恩我何与焉汉庶人逆谋既彰上疑长沙有通谋者公曰谋出于彼他人何与臣敢以百口保之十九年议亲征北塞羣臣无敢谏者公曰我受国厚恩不可不死争约尚书方宾同谏曰公但来吾自言之入叩头言频年师出无功军马储积十丧八九况今灾眚屡作内外俱疲圣体少安逺涉风沙诚未便上怒乃命公整边储于口北宾惧自缢遂并籍归家命锦衣官立取公回至则方起厫理储锦衣促之公曰姑竢毕此不然恐有侵死吾安知不以累公及至上问北征得失公对如初歴言自古不勤逺畧之意命系于内官监皇太孙屡请赦之上命中使觇之因问上待公厚今系之暴亦有怨乎公曰风雨霜露无非教也何敢怨上意颇解犹系之驾至榆木川不豫顾左右曰夏原吉爱我八月讣至仁宗时为皇太子亲临系所公趋出皇太子立中庭泣曰杨荣报父皇已宾天矣公伏地哭不能起上命卿可出视事公曰先帝罪人未闻遗诏何敢出驾回命赐御厨馔咨以国事公言方今民力竭于东南戎伍疲于漕运宜幸南京少苏民困上曰朕意亦然复以诏条事宜访公公请赈饥寛负省赋役罢西洋寳船云南交趾采金寳香料各处关办金银课程每朝罢必呼公等二三大臣近御座前或随至便殿面决机务凡内外诸司所进章奏命拟旨多云某部知道或以问公公曰予夺之柄非臣下所敢専故付之六部定其可否复取上裁则事有所分而权不下移也交趾请降廷议疑其诈也更欲兴兵讨之公曰兵疲矣譬如痈伏于身未溃则忧不测已溃则宜进平和之剂俟血气调和自愈若惟毒之攻心腹内虚复生他患不若因其请降许其复国自新二杨议亦同遂偃兵息民天下赖之  

蟂矶纪事【`王宗圣`】  

王子曰登蟂矶者取诸江上孤岑风景清絶而往事是非姑寘之云昔刘备为荆州牧治公安孙权惮之献妹固好及备西权请归妹备定益州时孙夫人还吴已十载羣下劝之纳刘瑁妻为夫人后进为王后皇后尊为太后皆瑁妻吴氏盖孙在刘仅五稔先主后主即位推尊俱不之及其称夫人仍牧夫人是已权始谋诸内将于闺闼之内甘心备焉不可而迎归事成孙夫人舟及矶且近建业自喟不忍见兄遂没于矶则其死在备之先其即位也曷不加尊而表之乎或谓省母过滦江闻昭烈崩哀殒塟此山则其死在备之后禅之即位又曷不推尊而表之乎若权母以已丑崩昭烈以壬寅崩谓壬寅省母归则其所省者非既卒之母耶归妹在辛卯省母在壬寅岂归吴矣而又曷日返蜀耶要皆不经之言无足辨者使孙果为刘而死则其轰轰然贞心姱节可垂后世而烈穆二后传未尝少及之何也独于穆皇后传附见孙夫人然及其还吴之因而不及其死刘之故彼所欲有甚于生是岂轻死者耶人知操为汉贼不知权为汉贼孙夫人之死为刘所以为汉质诸纲常权视妹愧死万万矣予是以惜陈寿之略于史也即寿铨叙或略而裴松之旁摭阙遗于此独遗之何也大都孙氏死事莫详意必有近似者是以国人义之俎豆血食厯宋元至于今我太祖平汉遡江次于矶龙袍香帛之贶政以其生直死灵而竒之也若夫雨旸愆期祝矶立应风涛怒惊往往委命必江之神也而神庙之丽江上抑流俗从夫人借以神其事耳矶头有蟂穴其矶絶类一小金山宜艺苑词人古今操觚者弗辍  

茂边纪事【`朱纨`】  

初诸君之征词为茂州叅将周继勲赠也纨以边隅学者不知四六之体乃戏为此而感时叙事不觉尽吐所懐内翰玉垒王子见之节去首尾为全胜楼记入威茂志愚意记体非似且不欲泯其颠末因稍増定为茂边纪事  

嘉靖丙申季春乙丑护林【`茂州驿名`】之北来逺【`迭溪所驿名`】之南长宁古驿之墟【`长宁驿今废为堡有提营官戍守`】穆肃两河之会【`穆肃堡名两河会其下极险隘南北粮运必经之地`】有戎不轨倡自三沟【`深沟浅沟横水沟皆番寨名`】羣丑弗威阴连二姓【`大姓小姓`】稔凶残于杀越肆睥睨于转输神矣枭鸺作慝惟窥日入秘如鬼蜮欺人至拟天骄急峡鲸奔呼吸系千人之命重闗栉比安危引一发之钧天意伐谋地邻告变【`时报三沟纠大小旗山水磨儿立赖子髙黄脊鱼凡十寨夜伏两河口上下期以来朝刼运`】周郎分阃【`叅将周继勲`】夜传铜虎之符龚尉名家【`长寕提营指挥龚锐`】早试金蒲之镞羣饕大沮一芥不遗兕出柙而猖狂豕负涂而踯躅婴此方张之冦四路无双动皆以律之师三城有恃【`贼既失望则反攻长寕纨力主战守深戒抚和龚锐一日三战皆捷`】警闻叅府建节星驰【`周继勲`】令下岳希刻期云合【`岳希蓬长官司坤元`】累官都督何无忌之策勲独将游兵杜诸公之敌忾松州遣骑临翼移屯【`时总兵何卿守松潘遣方和何礼辈援长宁游击将军杜钦自迭溪移驻穆肃`】乃控上游互为策应蜀山吠日百尔随声周辙惊霆纷如怒臂外结河西诸部日扰边陲【`河西巴猪黑水厯日诸寨助贼攻长宁`】内要山后诸酋径趋我闼【`茂州山后罗多魏磨白若罗打占得失堕才主核桃沟诸寨攻茂州`】积威攸刼竞传市井讹言故态复萌追咎辕门惜赏【`各寨岁赏长寜路费银一万三千迭溪路八千以为常癸已岁大中丞南涧杨公率总兵何卿平五寨乗威尽革之止循故事存银一千七百有竒量犒酒肉而已至是贼以为辞传者从而和之`】所赖九重神筭炳在琅函时惟两院英名茂流锦里才兼将相河阳潘岳之孙【`大中丞方塘潘公`】风树纪纲呉郡陆机之裔【`巡按玉洲陆公`】刍荛并采臂指相连遂收涣而定疑聿劝忠而鼓锐三溪设险可堑可城【`三溪自东路流出至茂城北山前合流西入岷江`】六哨分工且矛且锸台因山泽图永逸于暂劳阵寄鸟云镇大棼于至静【`山后诸酋频年犯茂城官军闭门讲赂而已至是相地于三溪出师分据之众无固志命即地为城西起岷江东极山巅东台名之曰鸟云山墩西台名之曰鸟云泽墩中为鸟云亭`】应兵陇木一战枯摧枭俊黑桥羣奔瓦解【`城仅起数尺贼奄至众倚为固陇木长官司坤儿卜即阵诛贼首哭卓羣贼奔据北山三日乃退`】核桃再炽逹观花水之遗龙觜夹持进扼燕崖之隘先人黙夺剧冦潜逋【`贼既退志甚大聚于核桃沟誓众肃队将再入冦时新城渐髙乃分兵进据北山各守要害期贼至于燕儿崖击之贼谍知不敢进半月自散`】伺间道于夜泅坐收要害【`时贼暗纠五寨为乱获夜泅诛之乃定`】获细奸于时出巧中机宜旌旗与白日交辉号令为雪山增重纵横应敌三军不损一人逺近执俘一月岂惟三捷腰金贵介独驰不测之巅手刃元凶两夺羣攻之具肤功尤烈胁从皆降【`初贼犯茂为四月三日长宁亦以是日受攻几陷龚锐身先士卒驰千仭巅崖斩哭竹巴夺其七梢炮而还如是日再厯日乃降余贼皆解`】惟彼深沟犹兹跋扈千仭翔而弗下蔺石为驱万夫葸尔莫前常山阻絶【`深沟恃险惟据髙下石长寕去穆肃仅十里不相闻矣`】老师非计宻使与权昭物采以犒军侈壶浆而属道狼贪可笑甘心葛伯之邀鸩毒胥懐骈首中山之卧荆棘介然成路叱咤生风桑榆藉此收功诪张亏篑【`四月二十四日遣使赍牲酒盛张鼓吹声言穆肃犒军出深沟寨下贼争夺酒羣饮之寻中毒死伤无数官道遂通将率龚锐辈捣其巢穴周继勲力沮焉`】光韬巨阙舌戟争铦敌树萧墙笔锋御侮【`时内外皆主抚赏之议有以私憾媒糵纨者因与之辨且促何卿来会公移私札往来百计`】断案得中丞之斧辨失仪秦突围迎骠骑之韀欢交平勃既参而伍乍合而离五【`月十八日纨至长寕迎何卿反复论难日昃始定议伪为不恊之状而散宻期二十八日会剿深沟`】虚实相形正竒互用凿山通径故左道以传疑卷甲衔枚忽中宵而乗懈悬崖壁立未遑邓氏之毡分部蚁登亟树汉家之帜尽连碉于一炬烛万刼之遗寃数杂虏于横戈刷千工【`崖名`】之深耻【`至期纨与周继勲至自茂州何卿杜钦至自迭溪部分指挥李嵩兵屯神溪沟龎振兵屯刀溪沟髙智兵屯燕儿崖曹■〈日上永下〉兵屯魏磨墩各为进击之状留周继勲屯韩胡堡维舟江浒为欲渡之势以辍二姓援贼之众留髙黄脊鱼降者于穆肃诸堡以杜往来传报之奸龚锐分兵由长寕上门路指挥蒋启兵继之坤儿卜坤元兵由长寕后山路法保继之指挥曹克新兵由两河口路长寕安抚司兵由长寕下门路杜钦兵由穆肃山路俱夜半衔枚縁崖而上凡越三岭未明抵深沟寨袭杀守者合围之焚其碉一百八十余座火三日不絶何卿洎其子何希亮周继勲杜钦各营其巅为进击浅浑之规`】浅浑伊迩一夕亡唇老稚相携四山崩角事惩姑息恢张擒纵之规乱问厥由克制短长之命众输心而悔罪争縳巨魁至断指而祈恩一遵约束【`浅浑乞降不许献甲献牛羊不许浅沟縳送巨魁三人浑水縳送二人斩于军前与深沟余党俱贡方物来降愿受约束有断指截耳以自誓者`】刳牛泉杪饲马云端鼾息仰天之窝勒铭张口之石月初建未日则先庚黑水再清汉闗重辟壮士歌而昆仑应妖氛净而牛斗光伟哉主帅之功展也多贤之辅智慧信惟乗势号咷终有同人征调无烦旁县不闻金革公私大省居民尽仰帡幪【`先是三司会议阅合省之兵檄书发而捷书至`】彼媢嫉者何为竟捷幡乎何益嗟乎夷狄古无深治兵家未有常形处置得宜韩舆取捷忠邪易位陈堑为夷慎萧氏之金瓯白茅斯重碎范增之玉斗瓦砾何殊语要无他任人而已遡歴年之多难慨当事之寡谋舍耕织于専门玉人受教狃采樵于近利天险争雄千里征兵驱市人而浪战一言遣将率弟子以舆尸野心从此日骄士气至今不振或吹虀而过计每破釜而失声吝出纳于平时急抚和于临阵堂堂中国不羞城下之盟﨣﨣武夫尽剜心头之肉校人饰诈谓彼昏而不知祈父招尤惨多瘠而罔诏驯致迩年之祸无如五寨之深鹅儿【`鸡公刀农乌都鹁鸽`】江山助彼金汤道路出其门户防秋死别一戍数千来岁生还什无四五擢发已穷于甲士褫衣不免于户侯【`所谓千工深耻也`】彼美督军呈身三宿【`髙智提督长寕时为贼诱拘三宿四百金乃免`】有雄骁骑遮道千金【`游击鄷爵阨于中途千金乃免`】魏磨觇我垣墉白若戕人肘腋有山如障来则髙巢有坎如隍覆同平地孤城巩固谁开近贼之门福将尊荣莫究折冲之志蒙茸北郭牧唱吞声【`茂城北门外田数千顷不敢牧放马牛`】咫尺西桥鬼门腾号【`茂城西门外镇西桥号鬼门闗`】狗彘贵于人命【`长寕堡尝毙贼犬众贼来攻得人命钱乃散`】貔貅贱若草菅章玺稔凶神人共愤【`章玺茂卫指挥也诱贼要赂者十余年后毙于狱`】仵勲死事日月为昏【`长寕堡百户仵勲为贼支解`】上帝闻腥旋转廓清之运元臣秉钺凿开混沌之天【`即癸已之举时会计用兵之费三十万调合省兵数万`】罪恶贯盈宜俾根株悉拔险肤起信乃惟旦夕迩图腥血犹争虞旌倐下仓皇失措马髙已死之金丧乱既平人惜有功之袴健儿解体髦士弛担【`乙未秋纨承兵备之乏`】乏承殊类杞忧环视漠如越瘠言犹在耳戎复生心试观四起之尘夫岂一朝之故及今不戒尚事因循厥祸长流将何纪极彼其之子束髙阁乎几年亦独何心壊长城乎万里塞胸诸难未闻决策耸人销骨巧词祗见幸灾乐祸身如谋国何嫌殿上之争贼已渡河尚作道旁之舍百年之算肯敛手以推棊六月之师但驾言于挥扇肩山欲蹶腹剑反攻太阿不识倒持宏词何用手板已看倒执髙论犹存嗟乎内有谗夫外多掠敌阪髙难合息壌无盟肘虽掣而力自前踵未旋而乱遄沮人见田单厉气遂收三月之功孰知神禹至諴会奏七旬之格竖儒几败乃事炎徳方隆蔡功惟断乃成名贤在位匪人匪地惟动惟天盖忠良不病于扼腕斯夷虏无忧于猾夏天冠地履自循万古之常秋杀春生孰爽四时之令是非如镜赏罚快人英雄有乐死之心沙漠尽宣威之地嗟乎室家安枕所重藩篱匕剂奏功宁辞瞑眩靡盬莫非王事匪躬乃见王臣紫塞归骖耆老垂汉官之涕青萍长价将军全报主之身栢府持衡宏启清平之宴【`两院开宴名曰清平`】玉堂秉笔大书全胜之楼【`玉垒王子元正`】白面何能躬逄盛事彤弓载咏共醉佳辰念一时共事之情成百折不回之义有痛更深于定惟亡乃保其存爰纪诸艰再申百韵  

## 文章辨体彚选卷六百三十七

（明）贺复征 编  

○纪一  

复征曰纪事者専录一人行事以备采择之遗故以纪事括之而此云纪者凡一切山川风俗器皿皆得而纪之故别之以为一体  

纪锦裙【`唐陆龟蒙`】  

侍御史赵郡李君好事之士也因余话上元瓦官寺有陈后主羊车一轮天后武氏罗裙佛幢皆组绣竒妙李君乃出古锦裙一幅示余长四尺下广上狭下阔六寸上减三寸半皆周尺如直其前则左有鹤二十势若飞起率曲折一胫口中衔莩蘤辈右有鹦鹉耸肩舒尾数与鹤相等二禽大小不类而隔以花卉均布无余地界道四向五色间杂道上累细钿点缀其中微云锁结牙以相带有若驳霞残红流烟堕雾春草夹径逺山截空壊墙古苔石泓秋水印丹浸漏粉蝶涂染盭縆环佩云隠涯岸浓澹霏拂霭抑冥宻始如不可辨别及谛视之条段斩絶分画一一有去处非绣非绘缜致柔美又不可状也里用缯彩下制线尚如旧两旁皆解散盖折灭零落仅存此故耳纵非齐梁物亦不下三百年矣昔时之工如此妙耶曵其裙者复何人焉因笔之为辞继于锦谱之后俾善诗者赋焉  

纪游【`宋苏轼`】  

元丰六年十月十二日夜解衣欲睡月色入户欣然起行念无与乐者遂步至承天寺寻张懐民懐民亦未寝相与步于中庭庭中如积水空明水中藻荇交横盖竹柏影也何夜无月何处无竹柏但少闲人如吾两人耳  

黔南道中行纪【`黄庭坚`】  

绍圣二年三月辛亥次下牢闗同伯氏元明巫山尉辛纮傍崖寻三游洞绕山行竹间二百许步得僧舍号大悲院才有小屋五六间僧贫甚不能为客煎茶过大悲遵微行髙下二里许至三游间一径栈阁绕山腹下视深溪悚仄一径穿山腹黮闇出洞乃明洞中略可容百人有石乳久乃一滴中有空处深二丈余可立尝有道人宴居不耐久而去壬子尧夫舟先发不相待日中乃至虾蟇碚从舟中望之颐颔口吻甚类虾蟇也予从元明寻泉源入洞中石气清寒流泉激激泉中出石腰骨若虬龙纠结之状洞中有崩石平润可容数人宴坐也水流循虾蟇背垂鼻口间乃入江耳泉味亦不极甘但冷熨人齿亦其源深来逺故耶壬子之夕宿黄牛峡明日癸丑舟人以豚酒享黄牛神两舟人饮福皆醉长年三老请少驻乃得同元明尧夫曵杖清樾间观欧阳文忠公诗及苏子瞻记丁元珍梦中事观只耳石马道出神祠背得石泉甚壮急命仆夫运石去沙泉且清而归陆羽茶经纪黄牛峡茶可饮因令舟人求之有媪卖新茶一笼与草叶无异山中无好事者故耳癸丑夕宿鹿角滩下乱石如囷廪无复寸土步乱石间见尧夫坐石据琴儿大方侍侧萧然在事物之外元明呼酒酌尧夫随盘石为几案床座夜阑乃见北斗在天中尧夫为履霜烈女之曲已而风激波涛滩声汹汹大方抱琴而归初余在峡州问士大夫夷陵茶皆云觕涩不可饮试问小吏云唯僧茶味善试令求之得十饼价甚平也携至黄牛峡置风炉清樾间身候汤手■〈扌而〉得味既以享黄牛神且酌元明尧夫云不减江南茶味也乃知夷陵士大夫但以貌取之耳可因人告传子正也  

纪任尸居林【`释如晓`】  

予幻寄山寮喜牕有竹门有松砌有闲花庭有怪石墙角有梅篱落有菊中有蒲团旁有瓦灶行则随行卧则随卧幽哉斯室也昔皎然爱山水间卜栖于剡溪之上匾之曰闲闲堂予忆庚子秋赴海门居士之招曾叨居之较乎此室椽虽窄而多雅当易其额曰闲闲处更歌之曰祗有白云闲不得时时出没万峰头  

峨眉山纪游【`明敖英`】  

嘉靖壬寅秋九月既望侍御狷斋谢公观风至峨眉梅塘毛子渭野樊子暨予咸以职司从一日台中无事毛子曰此中三峨之胜闻天下二三子愿从公游焉斯亦古人张弛之道也公曰我于此山兴复不浅诘朝从公出北门由寳经楼入山逶迤渡苍水桥过中峯寺度双飞桥见一水奔流而来有石突然砥其冲乃分流二泒由石梁飞下击荡震撼宛宛趋龙门而去憇四会亭野趣清晖应接不暇有鸟飞鸣而过振响流韵如秦玉琴西行数十里望见白水寺台殿在翠微中如画时日已衔山遂投寺宿焉五鼓既作从公上顶心坡石磴崚■〈山层〉而跻陟之险如登天然歴大云壑小云壑路稍平上胡孙梯又险上木皮殿梅子坡攀縁铁锁又险上雷动坪左右深壑黑不见底又险道左有禁语铁牌山僧曰坪下岩洞为蛟龙蛇虺所栖其气尝乗烟雾而上故禁游人缄口避之上八十四盘又险自入山至此多在云气中行忽仰见天角云漏日光如金在镕昭融绚烂不类下方所见山僧曰日无异也但人在清髙处与尘埃中光景自是不同至欢喜亭遂缓步度天仙桥入天门樊子请公题名刻石从之抵光相寺上大峨絶顶揽结秀色吞吐髙明西望晒经台及瓦屋诸山如列几案北顾玉垒青城诸山如聮培塿东视蜀江之流如衣带俯瞰大峨之腰白云平铺周遭一色而中峨小峨盖覆在下不见髣髴茫然如雪积平野月笼寒沙微风西来云光滉瀁又如洞庭彭蠡之间涛舂浪激不可名状公曰到此境使人肝胆澄澈平生竒观无踰此者俄有三鸟飞来形如画眉佼如鸠有二鼠随之比松鼠差小饲之以粒与人甚狎良久鸟鼠皆去山僧报曰佛光现矣相顾山腰云气上有彩色圆光一道小于车轮继有一光大如车轮良久乃灭公曰此岩下必有寳蔵之气故云衬之日射之光乃现若云日不相薄则无此光彼谓光由佛现也谬哉已而云气渐散暮色苍然公揖诸君退明日遂相与縁径下山时云飞木末雨意欲来公曰观山变态妙在烟雨中遂行既入城漏下二十刻矣明日谒公行台公曰东坡有言山水放游之乐自是人生难必之事故王羲之尝欲一游峨眉而终身不果又闻来游此山者或不及时则雪封岩径即有能至絶顶或值风雨晦冥败兴而还吾辈昨来之游良惬赏心毛子于是请循晦翁登祝融峰故实掞藻抒咏以谢山灵公赋古诗为倡咸和之予不敏攟其槩纪之勒石山椒以谂诸后来之游者  

呉中园亭纪略【`袁宏道`】  

呉中园亭旧日知名者有钱氏南园苏子美沧浪亭朱长文乐圃范成大石湖旧隠今皆荒废所谓崇冈清池幽峦翠筱者已为牧儿樵竖斩草拾砾之场矣近日城中唯葑门内徐叅议园最盛画壁攅青飞流界练水行石中人穿洞底巧踰生成幻若鬼工千溪万壑游者几迷出入殆与王元美小祗园争胜祗园轩豁爽垲一花一石俱有林下风味徐园微伤巧丽耳王文恪园在阊胥两门之间旁枕夏驾湖水石亦美稍有倾圮处葺之则佳徐冏卿园在阊门外下塘宏丽轩举前楼后厅皆可醉客石屏为周生时臣所堆髙三丈阔可二十丈玲珑峭削如一幅山水横披画了无断续痕迹真妙手也堂侧有土陇甚髙多古木垄上太湖石一座名瑞云峰髙三丈余研巧甲于江南相传为朱勔所凿纔移舟中石盘忽沉湖底觅之不得遂未果行后为乌程董氏构去载至中流船亦覆没董氏乃破赀募善没者取之须臾忽得其盘石亦浮水而出今遂为徐氏有范长白又为余言此石每夜有光烛空然则石亦神物矣哉拙政园在齐门内余未及观陶周望甚称之乔木茂林澄川翠干周围里许方诸名园为最古矣  

呉中岁时纪异【`袁宏道`】  

余偶阅旧志见范王二公书呉中岁时未尝不叹俗之侈靡日渐而月盛也范志云呉中自昔号緐盛郊无旷土随髙下悉为田以故俗多奢少俭竞节好游上元以糖圆春糕为节食爆糯谷于釜中名孛娄亦曰米花以卜一岁休咎寒食则拜扫坟墓四月八日浮屠浴佛重午以角黍水圆彩索艾花画扇相饷七夕有乞巧会重九以菊花茱茰尝新酒食花糕十月朔再谒墓是日开炉不问寒燠皆炽炭俗重冬至而略岁节二十四日祭灶次夕田间燃髙炬名照田蚕岁节祭飨用除夜祭毕则复爆竹焚苍术及辟瘟丹食物有胶牙饧守岁盘夜分祭瘟神易门神桃符之属此范书宋事也王志云呉中最重节物迎春日啖春饼春糕正月上元作灯市采松叶结棚于通衢下缀华灯灯有楮练罗帛琉璃鱼魫麦丝竹缕诸品皆彩绘人物故事或为花果虫鱼之像其悬纸人马于中以火运之曰走马灯蔵谜者曰壁灯其夕会饮以米粉作丸子油■〈飠遗〉食之行游五日而罢二月始和楼船载箫管游山其虎丘天平观音上方诸山最盛寒食戴麦扫墓清明挿柳端午饟角黍作雄黄昌阳饮簮艾叶榴花以辟邪七月七日为乞巧会饤果皆曰巧重九饮菊酒食重阳糕及骆驼蹄十月朔再谒墓谓之烧衣节尤重冬至三日罢市驰贺一如元旦入腊并力舂一岁粮蔵之藁囤经岁不蛀呼为冬舂米微黄曰囤心黄十二月二十四日祀灶竟夕爆竹各燃火炉于门外焔髙者喜谓之籸盆田间燃长炬名照田蚕二十七日扫屋尘曰除残除夜更春帖画灰于道象弓矢以射祟此王书近代事也余观二公所志皆岁时常态呉俗最重六月卄四日荷花荡中秋日虎丘而皆不书何也虎丘诸山之游王志亦略载之然在今则尺雪层氷疾风苦雨游者不絶何必二月始和哉夫俗奢必荡荡则穷民泰必骄骄则僣民穷而僣乱从生焉司世道者不能无隠忧矣  

## 文章辨体彚选卷六百三十八

（明）贺复征 编  

○纪二  

大明宫纪夣【`唐孙樵`】  

孙樵齿贡士名旅见大明宫前庭仰眙俛骇阴意灵怪暮归魄动中宵而夣夣彼大明宫神前有云且曰太宗皇帝缭瀛启居廓穹起庐圜然而划隆然而赫孰窬孰隟永求帝宅帝诏吾司其宫【`太宗创立大明宫后髙宗增修遂移仗焉下帝谓上帝`】与日月终翼圣护艰十有六君荡妖斩氛孰知吾勤吾当庐陵锡武【`天后即真天下号周废中宗为庐陵王赐姓武氏`】庙祏彻主【`司礼愽士周宗奏增武庙为七削唐庙为五`】吾则恊二毗辅【`谓梁公仁杰魏公元亮也`】左右提护义甲愤徒起帝仆周【`五王兴辇帝出东宫斩贼迎仙殿廹后归政天后惊黙还卧明日革周复唐`】吾则械二黠雏【`谓昌宗易之也`】俾即其诛胡猘饱腯【`谓禄山也`】踣肌齚骨惊血溅阙仰吠白日二圣各辙大麓北挈【`肃宗遂即位于灵武`】吾则激髥孽悖节【`谓庆绪也`】俾济逆杀翼两杰愤烈【`谓汾阳王及临淮王`】俾克斮灭蓟枭妖狂【`谓朱泚也`】突集五堂纵啄怒吞大驾惊奔吾则励阴力剪其翼俾不得逃明殛三革蚀黒孰匪吾力吾见若正声在悬诤舌在轩辍黈延谏刳襟沃善赏必正名怒必正刑当狱撤腥【`太宗每遇行刑谓之御谏`】当稼吞螟吾则入渎革浊【`贞观中河屡清`】入囿肉角贞【`观中麟见`】旬泽暮溥【`太平十日一雨雨必以夜`】■〈豆斗〉糓视土【`开元中斗米五文钱`】吾见若奸声在堂谀舌在旁窒聪怫讽正斥邪宠嘉赏失节怒罚失杀夺农而徭厚征而雕吾则反耀而彗【`永崇总章中彗星屡见`】反泽而沴荡坤而坼【`地有坼而复合终日不止`】裂干而石【`天有裂而陨石`】然吾留意宫中二百年昔亦日月今亦日月往孰为设今孰为缺籍民其凋有野而蒿【`开元中籍户九百万今二百万`】籍甲其虚有垒而墟【`开元中籍府兵三时务农一时讲武寳甲总六十万今天下兵仰给疲农而幕府多虚者也`】西垣何缩疋马不牧【`开元中北庭拒邻门万三千陇西平凉天水金城四郡息马疋至七十万谷四十八监以使董之是时帛疋易马一`】北垣何蹙孤垒城粒言未及阕樵迎斩其舌且曰余闻宰获其哲【`房杜姚宋`】得是赫烈老魅迹结尔曾何伐宰获其慝【`林甫敬宗`】得是昏蚀魅怪横惑尔曾何力今者日白风清忠简盈庭阖南俟霈阖北俟霁矧帝城阗阗何赖穷边帑廪如封何赖疲农禁甲饱狞尚何用天下兵神曾何知孰愧往时神不能对退而笑曰孙樵谁欺乎欺古乎欺今乎吁  

太乙玄微记【`明宋濂`】  

金华宋濂赋质甚弱十日九疾生产作业之事皆力有所不任唯日学操觚造为文章精思弗得罢极就寝夣一老父白髪■〈髟上崩下〉鬙与云斗洁身被黄服手支青藜杖徐徐而前招濂谓曰若何疲思之甚邪吾乃太乙之精在皇汉时曾降天禄阁以洪范五行授刘向若今意有何图第言之吾当有以处若也濂再拜曰下土虮■〈蠢，虱代春〉臣不自料得接休光以沐浴神化亦既幸矣复不以臣之微贱使吐其情愫臣虽无知敢不精白一心以承灵贶臣受气于天孱弱而微庚戌之岁律中应钟日在于氐地寒以风母姙七月臣体即降生未五龄百疾交攻热火郁木邪沴制阳肝气动揺手牵目瞠谒医视之谓为瘛瘲毒艾焮肤其苦莫膺虽脱于虎口筋骸弗强有牛负轭有鏄在场力既弗任田卒薉荒幸有书一束尘啮螙戕振拂驱剔以佩以蔵以嘬以尝以求其方疲精竭思攻为文章穷年矻矻恒不知更变太乙曰吾闻心有所溺者必有所甚乐也若之所嗜如是将乐之邪抑弗获已也濂曰臣为文之时独潜阖庐五官内守形若橜株凡虑既澄运思希夷上升层霄下入重垆絪缊庶彚弥布大区自形自色匪可数知一一摄之若禽在笯若兽在周阹纵健距捷羽曾不得离其范围及夫意畅气熙与神合机岳荡河翻雷椎霆驱倐尔阴合歘然阳施鬼出电入载正载竒万紾千变莫穷端倪虽身执台枢腰悬金鱼饍羞熊蹯居饰璇题入则丽姝吹竹弹丝出则戎士负弩曵旗亦不足以踰其适臣实乐之初非有弗获已也太乙曰若乐则乐矣古之人亦有业是者乎濂曰有之虽更仆不可尽也请陈其略昔有巨儒曰太史迁豪气孤骞阔视无前执笔著书动数万言秘之金匮及蔵名山至今文光上烛九天董生三策扬雄太玄相如大人退之五原若修若轼若巩之贤各有论著焜耀后先虎鳯腾跃韶钧相宣污澜卓踔盘纡蝉连业之既専厥功乃全其功何居时磨研之耔之获之湘之瀹之炊之酌之使心乐之一日不治若芒刺肌六气昏昏精神不来由是观之古之人所业其亦有以哉太乙曰嘻若言陋矣知冠角■〈冉页〉胡之为象而不知弁冕缨緌之制知糗饭藜羮之为美而不知淳熬肝膋之味知呉歈楚艶之为曲而不知夏濩武勺之音若言陋矣濂于是怃然自失膝行而前俯首至地且拜且祈曰臣不佞窃受教于先生长者学文二十余年自意已造其极不知犹未也夫井鱼固不足以语大夏虫固不足以语寒幸察臣之诚怜臣之愚授臣以要道使臣闻之虽即死无憾太乙愀然不答濂复殷勤致辞俯伏俟命歴一时之久太乙三叹而后言曰上堪下舆惟人中居厥初芒芠瞢未有知埜鹿标枝蚩蚩狉狉圣人者出扶弼教基揭我日月烛我冥馗所谓建生民极立天地心者是不有其道欤道虽亡形揆文可知典谟浑淳卦画闳竒雅颂恢张礼乐威仪春秋谨严衮褒钺诛不由于此去道逺而舍其根荄玩其葩叶而何以史迁诸子为且非文不行非文不章天子非文曷风四方诸侯非文莫守其邦卿大夫非文身郁不扬士庶人非文卒遏于乡故云文者乾坤之精粹也阴阳之灵和也四时之衡石也百物之錧辖也中国之采章也四夷之仪法也可不务乎彼辨愽驰骋以邪夺正是诬世也卑辞甘言藉威取宠是媚权也佞墓受金是非舛缪是罔利也气亡魄丧恹恹不振是萎薾也抽青嫓白眩人耳目是聋瞽也若此者弗可枚举其文乎哉其文乎哉吾前之所谓文则异于是矣充于一身和顺内积英华外发逹于四国民物阜康政教鬯洽笔之于书则可为天下后世法传曰有徳者必有言若之志勤矣其亦慎所学哉言讫四方晦冥颷风上行仰视天门如有火光反而顾之太乙已亡濂惊而寤不知其为何祥也乃召日者占之日者端椟出蓍左右揲之挂而扐之遇复之离曰是谓后得而先迷百折旁岐伥伥安归虽车坚马肥终九颠而一隮或道之于崇朝载旌以驱歴国过都膳宰致饩司里授庐不亟不徐直抵夫玄圣之所居盖复者不逺复也而重离又文明之象也此殆示子学文玄微乎濂于是惕然悟悉燔毁笔砚取六艺燖温之未几学果进  

## 文章辨体彚选卷六百三十九

（明）贺复征 编  

○日记一  

复征曰日记者逐日所书随意命笔正以琐屑毕备为妙始于欧公于役志陆放翁入蜀记至萧伯玉诸录而玄心逺韵大似晋人各录数段以备一体  

于役志【`宋欧阳修`】  

景佑三年丙子岁五月九日丙戌希文出知饶州  

戊子送希文饮于祥源之东园  

壬辰安道贬筠州  

甲午师鲁贬郢州  

乙未安道东行不及送余与君贶追之不克还过君谟家遂召移之公期道滋景纯夜饮  

丁酉与损之送师鲁于固子桥西兴教寺余留宿明日道卿损之公期君贶君谟武平源叔仲辉皆来会饮晚乃归余贬夷陵  

已亥夜过邃卿家话别邃卿病也  

庚子夜饮君贶家会者公期君谟武平秀才范镇道滋饮妇家不来  

辛丑舟次宋门夜至公期家饮会者君谟君贶景纯穆之道滋饮妇家不来  

壬寅出东水门泊舟不得岸水激舟横于河几败家人惊走登岸而避遂泊亭子下损之来奕棋饮酒暮乃归  

癸卯君贶公期道滋先来登祥源东园之亭公期烹茶道滋鼓琴余与君贶奕已而君谟来景纯穆之武平源叔仲辉损之寿昌天休道卿皆来会饮君谟景纯穆之寿昌遂留宿明日子野始来君贶公期道滋复来子野还家余皆留宿君谟作诗道滋击方响穆之弹琴秀才韩杰居河上亦来会宿  

乙已晨兴与宿者别舟既行武平来追及至下鏁见之少顷乃去午次陈留登庾庙  

丁已次洪泽与刘春卿同年王孝恭相遇始识大理寺丞李惇裕洪泽巡检颜懐玉者钱思公在洛时故吏遂与四人者夜饮五鼓罢明日食毕解舟与饮者别春卿复相送以前晚入沙河乗月夜行向山阳与春卿聮句二鼓宿闸下黎明元均来遂至楚州泊舟西仓始见安道于舟中安道会饮于仓亭始食瓜出仓北门看雨与安道奕  

庚申小饮舟中会者元均春卿安道余始饮酒移舟■〈扌义〉城西门门闭泛月以归  

甲戌知州陈亚小饮魏公亭看荷花与者隠甫朱公绰晚移舟楚望亭陈从益来自京师见余于舟中始闻君谟动静秀才陈策来自京师夜见余于楚望亭作常州书自泊西仓至于楚望凡十有七日  

甲申与懐玉饮寿寕寺寺本徐知诰故第李氏建国以为孝先寺太平兴国改今名寺甚宏壮画壁尤妙问老僧云周世宗入扬州时以为行宫尽杇漫之惟经蔵院画玄奘取经一壁独存尤为絶笔叹息久之  

辛卯饮僧于资福寺移舟溶溶亭处士谢去华援琴待凉以入客舟  

癸亥次新冶祷江神得大鱼  

庚午至于鄂州始与令狐修已相识  

辛未遣人之黄陂召家兄大风雨不克渡江而还  

壬申小饮修已家遂留宿明日家兄来见余于修已家始中酒睡兄家  

丙戌次塔子口观鱼望五鹅尘角望夫诸山  

入蜀记【`陆游`】  

五月二十八日同仲髙出闇门买小舟泛西湖至长桥寺予不至临安八年矣湖上园苑竹树皆老苍髙栁造天僧寺益葺而旧交多已散去或贵不复相通为之絶叹  

六月十六日早发云阳汲玉乳井水井在道旁观音寺名列水品色类牛乳甘冷熨齿井额陈文忠公所作堆玉八分也寺前又有练光亭下阚练湖亦佳境距官道甚近然过客罕至是日见夜合花方开故山开过已月余气候不齐如此过夹冈有二石人植立冈上俗谓之石翁石媪其实亦古陵墓前物自京口抵钱塘梁陈以前不通漕至隋炀帝始凿渠八百里皆阔十丈夹冈如连山盖当时所积之土朝廷所以能驻跸钱塘以有此渠耳汴与此渠皆假手隋氏而为吾宋之利岂亦有数邪过新丰小憇李太白诗云南国新丰酒东山小妓歌又唐人诗云再入新丰市犹闻旧酒香皆谓此非长安之新丰也然长安之新丰亦有名酒见王摩诘诗至今居民市肆颇盛夜抵镇江城外是日立秋  

七月十六日羣集于道院歴游城上亭榭有坐啸亭颇宜登览城渟皆植荷花是夜月白如昼影入溪中揺荡如玉墖始知东坡玉墖卧微澜之句为妙也  

二十八日过东流县不入自雷江口行大江江南羣山苍翠万迭如列屏障凡数十里不絶自金陵以西所未有也是日便风张颿舟行甚速然江面浩渺白浪如山所椉二千斛舟揺兀掀舞纔如一叶过狮子矶一名佛指矶藓壁百尺青林緑莜倒生壁间图画有所不及犹恨舟行北岸不得过其下旁有数矶亦竒峭然皆非狮子比也至马当所谓下元水府山势尤秀拔正面山脚直挿大江庙依峭崖架空为阁登降者皆自阁西崖腹小石径扪萝侧足而上宛若登梯飞甍曲槛丹碧缥缈江上神祠惟此最佳  

八月一日过烽火矶南朝自武昌至京口列置烽燧此山当是其一也自舟中望山突兀而已及抛江过其下嵌岩窦穴怪竒万状色泽莹润亦与他石迥异又有一石不附山杰然特起髙百余尺丹藤翠蔓罗络其上如寳装屏风是日风静舟行颇迟又秋深潦缩故得尽见杜老所谓幸有舟楫迟得尽所歴妙也过澎浪矶小孤山二山东西相望小孤属舒州宿松县有戍兵凡江中独山如金山焦山落星之类皆名天下然峭拔秀丽皆不可与小孤比自数十里外望之碧峰巉然孤起上干云霄已非他山可拟愈近愈秀冬夏晴雨姿态万变信造化之尤物也但祠宇极于荒残若稍饰以楼观亭榭与江山相发挥自当髙出金山之上矣庙在山之西麓额曰恵济神曰安济夫人绍兴初张魏公自湖湘还尝加营葺有碑载其事又有别祠在澎浪矶属江州彭泽县三面临江倒影水中亦占一山之胜舟过矶虽无风亦浪涌盖以此得名也昔人诗有舟中估客莫漫狂小姑前年嫁彭郎之句传者因谓小孤庙有彭郎像澎浪庙有小姑像实不然也晩泊沙夹距小孤一里微雨复以小■〈舟定〉游庙中南望彭泽都昌诸山烟雨空蒙鸥鹭灭没极登临之胜徙倚久之而归方立庙门有俊鹘抟水禽掠江东南去甚可壮也庙祝云山有栖鹘甚多  

十一日解州呉发干约待夔州书因小留江口望庐山自到江州至是凡十日皆晴秋髙气清长空无纎云甚宜登览亦客中可喜事也泊赤沙湖口东北望犹见庐山老杜潭州道林诗云殿脚挿入赤沙湖此湖当在湖南然岳州华容县及此皆有赤沙湖盖江湖间地名多同犹赤壁也  

十六日过新野夹有石濑茂林始闻秋莺沙际水牛至多往往数十为羣呉中所无也地属兴国军大治县当是土产所宜尔晚过道士矶石壁数百尺色正青了无窍穴而竹树迸根交络其上苍翠可爱自过小孤临江峰嶂无出其右矶一名西塞山即玄真子渔父辞所谓西塞山前白鹭飞者李太白送弟之江东云西塞当中路南风欲进船必在荆楚作故有中路之句张文潜云危机挿江生石色擘青玉殆为此山冩真又云已逄妩媚散花峡不泊囏危道士矶盖江行惟马当及西塞最为湍险难上抛江泊散花洲洲与西塞相直前一夕月犹未极圆盖望正在是夕空江万顷月如紫金盘自水中涌出平生无此中秋也  

十月六日过荆门十二培皆髙崖絶壁崭岩突兀则峡中之险可知矣过培望五龙及鸡笼山嵳峩正如夏云之竒峰荆门者当以险固得名培上有石穴正方髙可通人俗谓之荆门则妄也晚至峡州泊至喜亭下峡州在唐为硖州后改峡而印文则为陜州元丰中郎官何洵直建言陜与峡相乱请改铸印文从山事下少府监而监丞欧阳发言湖北之陜州从阜从夹【`夹从两入`】陜西之陜州从阜从夹偏旁不同本不相乱恐四方谓少府监官皆不识字当时朝士之议皆是发而卒从洵直言改铸云至喜亭记欧阳公撰黄鲁直书  

八日五鼓尽解船过下牢闗夹江千峰万嶂有竞起者有独拔者有崩欲压者有危欲坠者有横裂者有直坼者有凸者有洼者有罅者竒怪不可尽状初冬草夹从两人木皆青苍不雕西望重山如阙江出其间则所谓下牢溪也欧阳文忠公有下牢津诗云入峡山渐曲转滩山更多即此也系船与诸子及证师登三游洞蹑石磴二里其险处不可着脚洞大如三间屋有一穴通人过然阴黑峻险尤可畏缭山腹偃偻自岩下至洞前差可行然下临溪潭石壁十余丈水声恐人又一穴后有壁可居锺乳岁久垂地若柱正当穴门上有刻云黄大临弟庭坚同辛纮子大方绍圣二年三月辛亥来游旁石壁上刻云景佑四年七月十日夷陵欧阳永叔下缺一字又云判官丁下又缺数字丁者寳臣也字符珍今丁字下二字亦髣髴可见殊不类元珍字又永叔但曰夷陵不称令洞外溪上又有一崩石偃仆刻云黄庭坚弟叔向子相侄■〈木敬〉同道人唐履来游观辛亥旧题如夣中事也建中靖国元年三月庚寅按鲁直初谪黔南以绍圣二年过此岁在乙亥今云辛亥者误也洎石碑峡石穴中有石如老翁持鱼竿状略无少异  

十二日早过东■〈氵霝〉滩入马肝峡石壁髙絶处有石下垂如肝故以名峡其旁又有狮子岩岩中有一小石蹲踞张颐碧草被之正如一青狮子微泉冷冷自岩中出舟行急不能取尝当亦佳泉也  

十五日舟人尽出所载始能挽舟过滩然须修治遂易舟离新滩过白狗峡泊舟兴山口肩舆游玉虚洞去江岸五里许隔一溪所谓香溪也源出昭君村水味美录于水品色碧如黛呼小舟以渡过溪又里余洞门小纔袤丈既入则极大可容数百人宏敞壮丽如入大宫殿中有石成幢盖旛旗芝草竹笋仙人龙虎鸟兽之属千状万态莫不逼真其絶异者东石正圆如日西石半规如月予平生所见岩窦无能及者有熙寕中谢师厚岑岩起题名又有陈尧咨所作记叙此洞本末云唐天寳中猎者始得之比归已夜风急不可秉烛炬然月明如昼儿曹与全师皆杖策相从殊不觉崖谷之险也  

二十一日舟中望石门闗仅通一人行天下至险也晚泊巴东县江山雄丽大胜秭归但井邑极于萧条邑中纔百余户自令廨而下皆茅茨了无片瓦权县事秭归尉右迪功郎王康年尉兼主簿右廸功郎杜徳先来皆蜀人也谒冦莱公祠堂登秋风亭下临江山是日重阴微雪天气飂飘复观亭名使人怅然始有流落天涯之叹遂登双柏堂白云亭堂下旧有莱公所植柏今已槁死然南山重复秀丽可爱白云亭则天下幽竒絶境羣山环拥层出间见古木森然往往二三百年物栏外双瀑泻石涧中跳珠溅玉冷入人骨其下是为慈溪犇流与江会予自呉入楚行五千余里过十五州亭榭之胜无如白云者而止在县廨聴事之后巴东了无一事为令者可以寝饭于亭中其乐无涯而阙令动輙二三年无肯补者何哉  

二十三日过巫山凝真观谒妙用真人祠真人即世所谓巫山神女也祠正对巫山峰峦上入霄汉山脚直挿江中议者谓太华衡庐皆无此竒然十二峰者不可悉见所见八九峰惟神女峰最为纎丽竒峭宜为仙真所托祝史云每八月十五夜月明时有丝竹之音往来峰顶山猿皆鸣逹旦方渐止庙后山半有石坛平旷传云夏禹见神女授符书于此坛上观十二峰宛如屏障是日天宇晴霁四顾无纎翳惟神女峰上有白云数片如鸾鹤翔舞徘徊久之不散亦可异也  

二十六日发大溪口入瞿唐峡南壁对耸上入霄汉其平如削成仰视天如疋练然水已落峡中平如油盎过圣姥泉盖石上一罅人大呼于旁则泉出屡呼则屡出可怪也晩至瞿唐闗唐故夔州与白帝城相连杜诗云白帝夔州各异城盖言难辨也闗西门正对灔滪堆堆碎石积成出水数十丈土人云方夏秋水涨时水又髙于堆数十丈  

## 文章辨体彚选卷六百四十

（明）贺复征 编  

○日记二  

南归日录【`明萧士玮`】  

余读欧公于役志陆放翁入蜀记随笔所到如空中之雨小大萧散出于自然昔秦少游絶爱政黄牛书问其笔法政曰书心画地作意则不妙耳若余此录殆晏元献享客盘馔皆不预办客至人设一空案一桮既命酒果实蔬茹渐至数行之后谈笑杂出案上遂尔粲然但请客亦须子细如或不知主翁乐客之意贪于饮食责其旋营客且怒矣故此录亦未可轻以示人也即如空中雨点萧散可人亦自闲静者得之耳逃雨者想未必以为然也西昌萧士玮记  

初十宿武城卫河一苇可航然中蔵曲折舟行数程从木末望帆影似未移也道旁垂杨尽被髠钳殊少张绪少年之致  

十七抵虞城曹南六十里渡河河莫怒于徐汴次之孟津似汴怒犹未歇也曹竟安而不怒矣初渡时微雨行二十余里雨点渐稠人烟稀絶月为云所厄苦不得明舆人以足代目人歬而手随之手歬而踵随之然犹时时陷泥泞中备极行路之难矣至公署漏已二下范济略来拜持牡丹数种见饷新雨初盥之后香色明媚转动照人余虽为雨苦然能为此花洗妆亦可喜也把玩久之隠隠闻鸡声矣  

卄六过泗州连阡度陌麦秀如云见野鹤巢于髙冈蹁跹容与夷然不屑一落樊笼毋论供人近玩性所不堪即宠以卫懿之轩亦安得闲旷如此夜宿连塘  

初三游北固从江上望诸山负势争髙如张仲坚入扶余踞险自雄意不肯降一望北固便如三千粉黛取怜一人纵迢迢天末亦有君恩不幸之嗟故登涉须静詧其情势不独赏其深秀而已  

十七宿三过堂苏子瞻尝三过于此携李无广山大川惟多幽溪髙柯干云低枝拂舫盘涧纡回风烟出入深窈不可测置一精艇挟书画鼎彛之类婆娑其中真可忘老此中贵人作园动费万计踵华加丽幽韵尽矣乃知丘壑之美天留以恵逸人固非公卿所得享也  

初二雨中上韬光雾树相引风烟披薄足倦尝地时踞石而坐时倚竹而息大都山之姿得树而妍山之骨得石而苍山之营卫得水而活惟韬光道上能全有之初至灵隠求所谓楼观沧海日门听淛江潮者竟无所有至韬光了了在吾目中矣白太傅碑可读雨中泉可听恨僧少可语耳枕上沸波竟夜不息静听幽韵喧极反寂  

初三晓起看云缕缕出山谷间若茶烟之在斋阁耳顷之百道狂驰奔腾如浪诸山泛泛水上行也须臾山尽失空水絪缊风烟一色久之渐歇有数点遥青挿入云际寺僧指余此海门诸峰也食罢寻李句镂宅大约韬光善让割其余以予句镂而益成句镂之幽句镂善借据其胜以傲韬光而反增韬光之妍过包庄溪流淙淙泝涧而行积石磊砢危而相支反而相捍水为石所厄则轰而成雷为风所卷则溅而成■〈雨上彗下〉为潭所澄则曵而成练为壑所留则蒸而成云但苦俗人胸无丘壑每以工巧损其自然更数十年亭台尽毁位置尽失人巧废而天工出欲谋老于其间矣  

十二十八涧两壁夹一天一似天受其成形渐小渐狭渐迂渐缩俯而就于两壁之约束天盖在山中矣山左穷涧却避而趋于右已山右穷涧又忽跳而跃于左山之左右变而日之东西亦随与俱变划焉中断又忽焉无际足为目诱多方以误之则尝地倍賖目为足导絶利以趋之则取境甚廉始而心与目谋复与足谋意所独营足与目尚未肯退而听也已而足代为目谋目代为足谋相得甚欢遂求路忘疲余特往而从之耳度涧二分之半倦而憇于礼安寺寺侧有泉微津滴沥清响不断径盘山尽渡以板桥凭石置屋大有幽致老僧宴坐其中殊可语  

春浮园偶录【`萧士玮`】  

三春为艺花树所忙昼夜矻矻苦不得休以无益之事而累有涯之生自为亦太少矣然性分所至复不能已避暑萧斋丰于暇豫濡笔研北聊纪岁时如农家晴雨厯也西昌萧士玮记  

初五月色甚佳寂无人声同季弟泛小艇绕湖一带看山间竹柏影水面树影竒絶  

初六次公小艇初成同过陶庵夜泛曲池断岸津连树合疎镫逺火明灭林间人语寂然不闻惟钟声荷香从风为有无耳  

初七读谢皋羽炉峰三瀑记云睦上瘠民之岩畊者发土石趾如刃游肯綮如肋弃而复食故凡树石竒玩之邻于畊者殆无完景间有得全其天不毁以休息于此土皆民之所弃也其胜处的然见于图经者又为尘杂俗驾旦至而睨之毁画赘龎以丑其外朴斵窍凿以死其内与兹土为仇又有甚于民之所垦者士大夫每逢名胜輙施题咏览此可无内愧此腹自负将军山川何辜而波及之也  

十三月凉如水纎翳都尽古木苍寒宿鹭千百为羣明如积雪  

十六物大不可以盈一寸之烟天下不足以薪以其无已也精神物力之费犹是矣故能者养之以福  

二十八晤杨寨云吐纳微至皆足以滋茂人读书十年不如一诣习主簿端有此理  

初三晩坐湖头水清若空晴云轻拂水面皱緑软红光色竒絶  

初五文章之妙固难以言但平日读书稍辨雅俗落笔时略识惭愧遂不至大灭裂耳艾千子自言戊午以后于古人深处颇有所窥为文渐有潦水尽而寒潭清之意而时流不察反以为江淹才尽此自闗识者学问浅深观其发言大有本领便不似新生之犊妄为鸣号也  

十四课童治松间径因形避就曲有微情  

二十四与伯开季公寻石至玉华之腰石壁千尺泉流百折而下清响不断中有石盘平滑如掌可坐可卧春来雨过雷轰雪溅当不知何似应共策杖一饱飡其胜耳  

十六季公复构小楼于春山阁之右一■〈亩卜〉之宫曲折微至依水延山事事幽胜次公每至輙云勿多言但毕此生不出门为第一义耳  

深牧庵日涉录【`萧士玮`】  

忧病之余闭门髙卧而已季秋强起始入深牧庵收召魂魄为学道计然看云弄石抚松听泉亦损闲心夫暂时忘照即同失候古人剪爪拭涕犹且不暇况有闲工夫为俗人怡恱地也陈莹中云山川之有烟云草木之有华滋秀媚精进于道初不相妨吾姑从吾所好耳癸酉除日伯玉记  

十一饭罢过陈秀才斋头从烟煤虫篆中捜得宋元逸集数种秀才为少宰静齐曾孙先世蔵书甚富今散逸殆尽有辰翁批点王荆公诗集笺注者为雁湖李璧注极可观  

卄四喻宣仲至谐语移日余酷爱其金牛寺诗谁云流水去长在寺门前刘会孟疑韦苏州有痴手者今人苦不能痴也微雨夜来过不知春草生正是以痴得之  

卄六同次公季公过杨寨云观子乙斚特逹之极人不敢以用器狎之又商金熊尊颐隠肩髙貌类支离筋肉怒张骨毛俱偾髙三寸余作半跽状最后出梅道人竹卷跋有气虽伤而益壮身因病而增竒之语五鲤图上题徐熙二字道君瘦筋书也恨其不作凶波怒涛令人见之神思清壮仅贯以栁枝鲜秀倩美徒佐朶颐之观耳有皇长姊印王秋涧冯海粟二诗  

卄八欧公每读子瞻文輙为终日喜赞皇与白傅不恊终身不肯见其词翰恐一见便为回心近日司文之吏率多痿痹于文章痛痒了无觉触而归狱于功令之严致病其忍于弃才不亦周内之甚乎试讯其永叔终日所喜何为文饶终身怕见何事则彼必愦愦余悯其愦愦故特发此平恕之论也  

三十为晚桂红叶色香所诱临水踞石闲坐终日  

初六寨云过深牧庵雅语移日因言真净文禅师操行如氷雪洪觉范是净嫡子特赞其入骨风流余云苏长公风流絶代亦由道理贯心肝忠义填骨髓有以致之耳不惟诗文不可无本领即朝夕哺啜寝处亦须求与俗逺也  

初九读唐子西诗颇多可喜然惟可喜故去唐人益逺息齐之竹真而不妙王之学华在形骸之外此处正可叅耳  

十四苏子瞻问学道之要于神翁翁云闲好人必无心于事方乃得闲若避喧就寂中系外揺总不闲耳  

十九唐鹿门子岁借书千卷于叅军徐矩家酣饮至忘饮食暇则造任县尉园亭林泉隠事恣用研咏因目之为二游余蔵书不甚富然非宋元秘本不蓄一■〈亩卜〉之宫林峦疎秀水石清洁时启板扉咸落床榻然皆取诸已而足视二游所得为多矣  

## 文章辨体彚选卷六百四十一

（明）贺复征 编  

○日记三  

诏狱惨言【`天启乙丑杨左六君子事`】  

善言天者必验之于人人事而不能征实于天则七政亦具文矣客少嗜象纬之学长而弥笃披霜沐露几歴分至遂能于浑盖二家会其微眇乙丑春冬旅泊都下目击天人之异为记其本末以征天人合一之符使后之言灾祥者采而择焉  

季春旬有三日月入太微垣犯左执法客大诧曰执法大臣当有非辜被祸者奈何友人闻之跃然曰此甚善事也今天下操重轻之衡者珰耳珰祸而衡复归于所司清明之治行复见矣客曰非也珰小臣不入紫微垣不列二十八次第于天市中占其微星此祸最大亦最毒杨左故司衡者也其当之乎踰月而六君子逮赴诏狱  

孟秋下旬四日鼓后客露坐中庭见白气如匹布长数百丈起尾箕间贯紫宫掩天枢五星不觉泪涔下同坐者窃问故客曰紫宫为帝庭尾箕燕墟也白者金祥按占当有急兵起辇毂下然国家福祚如天保无他虑其寃征乎杨左行死矣翌日而三君子之凶问至考白气竟天之时狱卒承珰命之时也呜呼又三日月蚀太白客指以示友人曰月为阴为刑刑人之象也太白主西方主义谊士之象也周袁顾三君子又将不免按京房易传占曰刑人执政杀谊士厥妖月食其太白春秋潜潭巴占曰国无政刑人用月奄太白天定矣可若何不两月而三君子又俱被难  

仲秋下旬七日太白午经天客曰星与日争明下与上争权之象今珰之权至矣何庸争乎岂将杀周顾二公邪翌午而周卒死颜贼之手顾命絶之疏遂入呜呼寃哉  

周袁二公俱于五月初到北司顾公五月卄六日到南镇抚卄八日送北司魏公六月卄四日到南镇抚卄六日送北司杨左二公六月卄六日到南镇抚次日送北司又次日之暮严刑拷问诸君子虽各辨对甚正而堂官许显纯袖中已有成案苐据之直书具疏以进是日诸君子各打四十棍桚敲一百夹杠五十  

七月初四日比较六君子从狱中出各两狱卒挟扶左右手伛偻而东一步一忍痛声甚酸楚客不觉大恸诸君子俱色墨而头秃用尺帛抺额裳上脓血如染杨公须白为最顷之至厅事前俱俯伏檐溜下杨居中左在杨之左魏在杨之右顾在魏之右周在左之左袁在周之左显纯处分毕还狱显纯犹作尔汝声嗣后则呼名咤叱如趋左吏矣五君子各打十棍以出袁以病故免  

十三日比较午饭后六君子到堂显纯辞色颇厉勒五日二限限输银四百两不如数与痛棍左顾哓哓置辨魏周袁伏地不语呜呼家人至腋下大声曰汝辈归好生伏侍太奶奶分付各位相公不要读书是日各毒打三十棍棍声动地嗣后受杖诸君子股肉俱腐各以帛急纒其上而杨公独甚  

十五日为杨公诞辰诸君子各裹巾揖贺是日公始知珰意不回每晨起多饮凉水以求速死兼贻书家人索脑子甚苦前此犹望生还也  

十七日比较杨左各三十棍是日显纯辞色更恶勒五限各完名下所坐赃数不中程受全刑【`夹桚棍杠敲`】  

十九日比较杨左魏俱用全刑杨公大号而无回声左公声呦呦如小儿啼周顾各受二十棍桚敲五十袁桚敲五十魏呼家人至前谓之曰五十五日已后闻糓食之气则呕每日只饮寒水一器苹果半只而已命尽想在旦夕速为吾具棺然家甚贫无能得其美者差足掩骼可也家人守其言以十五金买栢棺以殓  

二十日杨公家人送饭茶叶中杂金屑以进为狱吏所觉俱嘿逃去杨公嗣后遂絶传单者矣  

二十一日比较杨左俱受全刑魏三十棍周顾各二十棍显纯呼杨公之名叱曰尔令奴辈潜匿不交赃银是与旨抗也罪当云何杨公举头欲辨而不能遂俱舁出彼时诸君子俱已进狱独杨左投户限之外臀血流离伏地若死人已而杨大声曰可怜后仍舁入左公转面而东顾其家人是日两棍湿重倍常且尽力狠打故号呼之声甚惨  

二十四日比较杨左魏各受全刑顾桚敲五十刑毕显纯呼狱卒前张目曰六人不得宿一处遂将杨左魏发大监客闻之以问狱吏吏嗟吁曰今晚大老爷当有壁挺【`方言死也`】者是夜三君子果俱死于锁头叶文仲之手【`叶文仲为狱卒之冠至狠至毒次则颜紫又次则郭阙　二刘则真实人也`】  

二十七日比较顾公独受二十棍是日狱吏犹称犯官显纯怒骂曰此等俱犯人也何官之有嗣后遂呼犯人  

二十九日比较三君子之尸俱从诏狱后户出户在墙之下以石为之如梁状大可容一人匍匐是日刑曹验毕籍以布缛裹以苇席束以草索扶至墙外臭遍街衢尸虫沾沾堕地  

八月初四日比较顾公用夹刑杠十五下周桚敲三十  

初九日比较顾公用桚刑敲三十  

十二日比较袁公赃完公家饶出槖中故特易  

十四日比较周公赃完  

十九日袁故未死时先暗注大监实孤身在闗庙【`诏狱中向有此庙六君子又加修葺`】锁头颜紫手毙之是日显纯上疏云周朝瑞病剧上命拨医调治次日医来显纯呵之以出彼时周公自以赃完裹巾结袜逍遥狱中方怨顾赃相累不得速发西曹未尝有恙也  

二十二日比较袁尸出  

二十六日比较顾公用桚刑敲八十  

二十七日狱吏具揭报显纯顾大章大病客杂舆中人窃窥之不觉涕泪沾衣曰一网尽矣次日显纯遂以顾公病疏上盖狱吏揭报时太白适经天呜呼顾公亦不凡矣  

二十八日周故是日之午顾周二君子与孟弁三人共饭饭未毕锁头郭姓者疾呼曰堂上请二位爷讲话遂着械而出行不数武刘锁头后挈顾公之衣曰且还今日不干爷事内里要周爷命耳押周公至大监不半时许遂毙郭贼之手  

九月初二日比较周尸出是日刘卒宻语客曰堂上已勒顾爷死期矣期甚廹奈何客曰能缓五日乎曰能厚贿之而去  

初四日比较顾公加棍三十桚敲八十  

初六日顾公发部之旨已下阁中客知之踯躅竟夕恐入显纯之耳不能留公至明晨也  

初七之晨刘卒复至曰五日之期足矣今晚恐不能相全如何客曰然会当有变卒窃笑而去已而有西曹之命是日显纯复比较踞案厉色如前呼顾公曰尔十日后复当至此追赃盖六君子之祸显纯颇有力暨用刑之楚酷死期之缓促又显纯独为之畏顾公到部发扬其恶故以追赃之说相吓欲令其不敢言【`此日不西亦断无生理刘卒诚实可信非妄谈也`】  

十三日会审都城隍庙御史及司官共十人公座俱南向在檐溜之下上承以苇席顾公北面跪反复辩论甚直而诸人承珰命竟以斩刑坐公又责公十五竹板呜呼珰之虐熖一至于此是日珰遣听计人立司官之后审毕十人旋以连名帖及狱辞送去礼貎甚恭  

十四日顾公勺水不饮鼓后服毒不殊死夜投缳而逝  

十九日顾公尸出于狱衣冠俱如礼杨公有遗稿二千余言又亲笔誊真一通叩首床缛以托顾公狱中耳目严宻无安放处蔵之闗圣画像之后已而埋卧室北壁下盖以大砖后公发别房望向北壁真如天上倩孟弁窃之以还随寄弁弟持归  

杨公又有血书二百八十字蔵之枕中冀死后枕出家人拆而得之竟为颜紫所窃紫亦号于人曰异日者吾持此赎死  

诏狱诸公入狱后意气皆不减独袁周二公以为珰深恨杨公杨死余犹可望免累廹顾公劝之速絶以舒祸顾正色曰人故自有主张且死生之际岂朋友所宜劝诸兄必相强不已弟当先绞颈以谢嗣后乃不复言  

魏公性不嗜食尤不喜血肉之物每日所供惟杂菜一把扁豆荚斤许及苹果五六个而已  

魏公受刑之数较之杨左为少而困惫独先七月十三日加刑呌声便不能朗十七日以后两足直挺如死蛙不能屈伸  

袁公素善病到北司后遂殭卧不能起阴嚢大如三斗器行履颇有所妨然以病故竟死不受一棍惟桚夹二刑加三五畨而已  

袁公赃止六千而每限输纳倍于他人故受刑为少周公亦善病面黄白色入狱中终日与孟弁对奕以自遣家亦饶弟侄辈又悉心干理故万金不四十日而具  

周公赃完日镇抚匿其五十金公必欲清筭且出累限纳银私籍以相质左右管事者亦支辞为解或云公死之速系此一算也  

周公固戆直之士居狱中常大言曰死亦何难只须尺布便了又念赃银已完可望生路不思处置家事顾公与孟弁窃哂之而不敢明言八月初顾公张目视日久之不已笑谓孟曰常闻鬼不得见日今幸片时未死当快覩之未几周至孟正色曰顾先生到此地位不思大事终日浪谈何益周问故顾公曰所谓大事者身后事也吾自七月中便知无生理诀别家人书作之已久无便付出故向留榻下何至瞢瞢乃尔周慨然曰吾亦作数行可乎死后其家人所得遗书盖顾孟二公合词以促之云  

周公家书一通向蔵顾公处周死狱情加严无从得出顾作蝇字帖宻付客客持金俟诏狱后户至周尸出日厚赂狱卒获之后客南还托友人寄其家前此周氏合宗竟不知遗墨也  

顾公对簿后遂病创卧至七月中方能行履右股疮溃中堕腐血一块如小鼠  

顾公发刑部日谓客曰吾向在诏狱中如有人扼吾之吭不令吐一语自分从来郁勃之气无从得申今来西曹虽无多日然显纯之凶恶及下毒手者之姓名播之天下传之同调者之耳异日世道复清此曹断无遗种吾瞑目矣  

顾公平生佞佛于生死之际了无畏怖见家人啼哭輙大笑曰泪縁情生任情则为天人种子不能上莲花寳座汝辈慎勿作儿女子态  

每镇抚比较日清晨各家属持银伺候大门内当事者到后衙役出问各属本日纳赃多少报数讫方出手牌唤家属入二门随跪门之左右以次交赃  

镇抚纳赃如以石投水不敢争轻重之衡亦不敢问多寡之数纳已急驱而下  

顾公到西曹一意求死客劝之从容观变公曰吾自八月初已作处置家事一二纸函之又开凡五六次思无剰语苐易署封时日彼时已寘革嚢于度外矣且丈夫不再辱吾忍再见显纯辈乎惟速尽为快  

镇抚用刑之具凡五一械也坚木为之长尺五寸阔四寸许中凿两孔着臂上虽受刑时亦不脱入狱则否凡杀人惟械手则甚便故周公之死郭贼诱之上堂上堂理应着此物也  

一镣铁为之即锒珰也长五六尺盘左足上以右足受刑不便故也  

一棍削杨榆条为之长五尺曲如匕执手处大如人小指着肉处径可八九分每用棍以绳急束其腰二人踏绳之两端使不得转侧又用绳系两足一人负之背立使不得伸缩  

一拶杨木为之长尺余径四五分每用拶两人扶受拶者起跪以索力束木之两端随以棍左右敲之使拶上下则加痛  

一夹棍杨木为之二根长三尺余去地五寸许贯以铁条每根中间各帮拶三副凡夹人则直竖其棍一人扶之安足其上急束以绳仍用棍一具支足之左使不得动又用大杠一根长六七尺围四寸已上者从右畔猛力敲足踁吁可畏哉宜诸君子之足皆流血洒地也此客习见之非闗瞽说  

杨公尸棺之归负以二骡其次子从一二苍头踉跄道上知者皆为之饮泣  

顾公云拶夹虽为极苦犹自可忍惟棍则痛入心脾每一下着骨便神魂飞越矣不知公自有为之地者故夹拶差缓非棍之独苦也  

杨左魏同时絶命显纯虑物议沸腾基异日之祸故于杨左分其先后时魏后缓疏一日  

镇抚每当比较日珰遣听计人坐显纯后棍数之多寡及刑之轻重惟其意所指而显纯又加之以虐一日听计者以他事出显纯袖手至晚抵暮方来始敢审问  

镇抚中惟比较日家属因交赃得伏胁下细语显纯犹恐宻露其恶勒令跪一丈外髙声问答仍不许为方言  

镇抚为朝家禁狱列圣颁旨极严凡漏泄狱情者处以斩刑擅入狱中者即刖其足故片纸只字及单辞半语出入最为不易自非极慎极宻往来其间鲜有不败者矣  

诸君子初入诏狱狱卒持上下之礼颇严后知诸君子不免于祸遂席地对谈既而坐诸君子之左右笑语如友朋  

顾公向官刑曹移狱之日故吏卒见之皆叩首掩泣盖感公之寛仁也  

孟弁楚人亦有心计之士以辽事系狱与诸君子善显纯知之恐渠不死异日讨附珰杀正人之罪援为口实并欲尽其命已而顾公西曹之旨下显纯恶逆遂为逺近所传  

野臣曰读未终篇顿使人发指眦裂气塞泪淋按古之狱吏张汤来俊臣诸恶孽未有今日许显纯之惨毒也真虎狼之肆威狗彘之不食恨不磔其体而醢其肉以飨六君子之忠魂以雪天下人之公愤谨笔诛之以传千百世之骂名聊为六君子追痛耳苐又不知六君子之子孙读之更当何如也  

## 文章辨体彚选卷六百四十二

（明）贺复征 编  

○碑一【`以下纪功`】  

刘勰曰碑者埤也上古帝王始号封禅树石埤岳故曰碑也夫属碑之体资乎史才其序则传其文则铭故叙事也必该而要缀采也必雅而泽此碑之制也吴讷曰按仪礼士婚礼入门当碑揖又礼记祭仪云日入丽于碑贾氏注云宫庙皆有碑以识日影以知早晚说文注又云古宗庙立碑系牲后人因于上纪功徳是则宫室之碑所以识日影而宗庙则以系牲也秦汉以来始谓刻石曰碑其盖始于李斯峄山诸刻耳文选载郭有道等墓碑而王简栖头陀寺碑亦厕其间至唐文粹宋文鉴则凡祠庙等碑与神道墓碑各为一类今故亦依其例云徐学曽曰碑之体主于叙事其后渐以议论杂之则非矣故今取诸大家之文而以三品列之其主于叙事者曰正体主于议论者曰变体叙事而参之以议论者曰正而变至于托物寓意之文则又以别体列焉其墓碑自为一类此不复列  

邹峄山刻石文秦文  

史记始皇二十八年东行郡县上邹峄山与鲁诸儒生议刻石诵秦徳  

皇帝立国维初在昔嗣世称王讨伐乱逆威动四极武义直方戎臣奉诏经时不乆灭六暴强二十有六年上荐高号孝道显明既献泰成乃降专惠亲巡逺方登于峄山羣臣从者咸思攸长追念乱世分土建邦以开事理攻战日作流血于野自泰古始世无万数陁及五帝莫能禁止乃今皇帝一家天下兵不复起灾害灭除黔首康定利泽长乆羣臣诵略刻此乐石以着经纪  

泰山刻石文  

史记始皇二十八年东行与诸儒生议封禅望祭山川之事遂上泰山立石封祠祀禅梁父刻所立石其辞曰  

皇帝临位作制明法臣下修饬二十有六年初并天下罔不宾服亲巡逺方黎民登兹泰山周览东极从臣思迹本原事业祗诵功徳治道运行诸产得宜皆有法式大义休明垂于后世顺承勿革皇帝躬圣既平天下不懈于治夙兴夜寐建设长利专隆敎诲训经宣达逺近毕理咸承圣志贵贱分明男女礼顺慎遵职事昭隔内外靡不清净施于后嗣化及无穷遵奉遗诏永承重戒  

琅邪台刻石文  

史记始皇二十八年既封泰山于是乃并勃海以东过黄腄穷成山登之罘立石颂秦徳焉而去南登琅邪大乐之留三月乃徙黔首三万户琅邪台下复十二岁作琅邪台立石颂秦徳明徳意  

维二十六年皇帝作始端平法度万物之纪以明人事合同父子圣智仁义显白道理东抚东土以省卒士事已大毕乃临于海皇帝之功勤劳本事上农除末黔首是富普天之下抟心揖志器械一量同书文字日月所照舟舆所载皆终其命莫不得意应时动事是维皇帝匡饬异俗陵水经地忧恤黔首朝夕不懈除疑定法咸知所辟方伯分职诸治经易举错必当莫不如画皇帝之明临察四方尊卑贵贱不踰次行奸邪不容皆务贞良细大尽力莫敢怠荒逺迩辟隠专务肃庄端直敦忠事业有常皇帝之徳存定四极诛乱除害兴利致福节事以时诸产繁殖黔首安宁不用兵革六亲相保终无冦贼驩欣奉教尽知法式六合之内皇帝之土西涉流沙南尽北户东有东海北过大夏人迹所至无不臣者功盖五帝泽及牛马莫不受徳各安其宇维秦王兼有天下立名为皇帝乃抚东土至于琅邪列侯武成侯王离列侯通武侯王贲伦侯建成侯赵亥伦侯昌武侯成伦候武信侯冯母择丞相隗林丞相王绾卿李斯卿王戊五大夫赵婴五大夫杨樛从与议于海上曰古之帝者地不过千里诸侯或守其封域或朝或否相侵暴乱残伐不止犹刻金石以自为纪古之五帝三王知敎不同法度不明假威鬼神以欺逺方实不称名故不乆长其身未殁诸侯倍叛法令不行今皇帝并一海内以为郡县天下和平昭明宗庙体道行徳尊号大成羣臣相与颂皇帝功徳刻于金石以为表经  

之罘刻石文  

始皇二十九年东游登之罘刻石又刻其东观其辞曰  

维二十九年时在中春阳和方起皇帝东游巡登之罘临照于海从臣嘉观原念休烈追诵本始大圣作治建定法度显著纲纪外敎诸侯光施文惠明以义理六国回辟贪戾无厌虐杀不已皇帝哀众遂发讨师奋扬武徳义诛信行威燀旁达莫不宾服烹灭强暴振救黔首周定四极普施明法经纬天下永为仪则大矣哉宇县之中承顺圣意羣臣诵功请刻于石表垂于例程  

东观文  

维二十九年皇帝春游览省逺方逮于海隅遂登之罘昭临朝阳观望广丽从臣咸念原道至明圣法初兴清理疆内外诛暴强武威旁畅振动四极禽灭六王阐并天下菑害絶息永偃戎兵皇帝明徳经理宇内视聴不怠作立大义昭设备器咸有章旗职臣遵分各知所行事无嫌疑黔首改化逺迩同度临古絶尤常职既定后嗣循业长承圣治羣臣嘉徳祗诵圣烈请刻之罘  

碣石刻石文  

史记三十二年始皇之碣石使燕人卢生求羡门高誓刻碣石门壊城郭决通堤防其辞曰  

遂兴师旅诛戮无道为逆灭息武殄暴逆文复无罪庶心咸服惠论功劳赏及牛马恩肥土域皇帝奋威徳并诸侯初一泰平堕壊城郭决通川防夷去险阻地势既定黎庶无繇天下咸抚男乐其畴女修其业事各有序惠被诸产乆并来田莫不安所羣臣诵烈请刻此石垂着仪矩  

彗稽山刻石文  

史记始皇三十七年十月出游左丞相斯从上护稽祭大禹望于南海而立石刻颂秦徳  

皇帝休烈平一宇内徳惠攸长三十有七年亲廵天下周览逺方遂登彗稽宣省习俗黔首齐庄羣臣诵功本原事迹追道高明秦圣临国始定刑名显陈旧章初平法式审别职任以立恒常六王专倍贪戾慠猛率众自强暴虐恣行负力而骄数动甲兵阴通间使以事合从行为辟方内饬诈谋外来侵边遂起祸殃义威诛之殄息暴悖乱贼灭亡圣徳广宻六合之中被泽无疆皇帝并宇兼聴万事逺近毕清运理羣物考验事实各载其名贵贱并通善否陈前靡有隠情饬省宣义有子而嫁倍死不贞防隔内外禁止淫泆男女洁诚夫为寄豭杀之无辠男秉义程妻为逃嫁子不得母咸化亷清大治濯俗天下承风蒙被休经皆遵轨度和安敦勉莫不顺令黔首修洁人乐同则嘉保太平后敬奉法常治无极舆舟不倾从臣诵烈请刻此石光垂休铭  

## 文章辨体彚选卷六百四十三

（明）贺复征 编  

○碑二  

封燕然山铭【`汉班固`】  

维永元元年秋七月有汉元舅曰车骑将军窦宪夤亮圣皇登翼王室纳于大麓惟清缉熙乃与执金吾耿秉述职巡御治兵于朔方鹰杨之校螭虎之士爰该六师暨南单于东胡乌桓西戎氐羗侯王君长之羣骁骑十万元戎轻武长毂四分雷辎蔽路万有三千余乗勒以八阵莅以威神玄甲耀日朱旗绛天遂凌高阙下鸡鹿经碛卤絶大漠斩温禺以衅鼓血尸逐以染锷然后四校横徂星流彗扫萧条万里野无遗冦于是域灭区殚反斾而旋考传验图穷览其山川遂踰涿邪跨安侯乗燕然蹑冒顿之区落焚老上之龙庭将上以摅高文之宿愤光祖宗之玄龄下以安固后嗣恢拓境宇振大汉之天声兹可谓一劳而乆逸暂费而永宁也乃遂封山刋石昭铭盛徳其辞曰  

铄王师兮征荒裔剿凶虐兮截海外夐其邈兮亘地界封神丘兮建隆嵑熙帝载兮振万世  

陇右监牧颂徳碑【`唐张说`】  

周礼校人掌王马之政天子十二闲马六种闲为一廐马二百一十六应干之策也六廐成校五良一驽是之谓小备校有左右闲成十二合月之道也驽马三良马之数凡三千四百五十六是之谓大备秦并一海内六万骑之国马尽归之帝家则周制陋矣汉孝武当文景俭约之积雄卫霍张皇之势勒兵塞上厩马有四十万匹及东汉魏晋国马陵夷不可复逮武帝时矣后魏胡马入洛蹴蹋千里军阵之容虽壮和鸾之仪亦阙大唐接周隋乱离之后承天下征战之弊鸠括残烬仅得牝牡三千从赤岸泽徙之陇右始命太仆张万岁葺其政焉而奕世载徳纂修其绪肇自贞观成于麟徳四十年间马至七十万匹置八使以董之设四十八监以掌之跨陇西金城平凉天水四郡之地幅贠千里犹为隘狭更折八监布于河曲丰旷之野乃能容之于斯之时天下以一缣易一马秦汉之盛未始闻也张氏中废马官乱职或戎狄外攻或师圉内冦垂拱之后二十余年潜耗大半所存盖寡开元神武皇帝登大寳受灵符水瑞感而河龙出星精应而天驷下二年春帝乃简心腑善畜之将卜福佑宜生之长俾领内外闲廏使焉即开府霍国公其人也公名毛仲姓王氏开元佐命之元勲东国亡王之后裔四伯辅禹与治水之谟四士兴汉在经星之列清明虚受察含氷鉴筹谋先觉虑出蓍龟竭无私之忠而善归天造输不懈之力而玄同日月故得腾跃风云攀附日月策功第一承恩莫二庭罗魏绛之钟鼓第赏堂邑之山林文马藩锡于晋侯御衣亟分于韩信庶姜如玉则降荣彤管众子垂髫则抱拜朱茀圣人之见也必犹尔为之四顾而满志圣人之不见也乃恤然若无与乐其天下仲尼所谓是必才全而徳不形者也夫处其身则立无跂正也视无还端也聴无耸诚也言无逺慎也国有忧未尝不戚国有庆未尝不怡其御下则明利害之乡阜财求之务使之趋利而避害懐徳而畏威身不离于阙庭令逺行于垧牧亦有不学而暗合于古未更而悬辨其事然其从政必问于遗训而资于故实者也若夫春祭马祖夏祭先牧秋祭马社冬祭马步敬其本也日中而出日中而入禁原焚牧除蓐舋廏时其事也絜泉美荐疨凉栈湿翘足而陆交颈相靡宣其性也攻驹敎駣讲驭臧仆刻之剔之羁之策之就其才也不反其性故亲人乐艺节乐如舞之心自生不穷其才故闉扼鸷曼窃辔诡衔之态不作尔乃举其神异则望騊駼騕褭乗黄兹白来仪外廐呈技内枥朝刷阆风夕洗天潢圣皇一驭长寿万年别其种类则有硏蹄繁鬛小颔逺志曰龙曰騋曰戎曰骥差其毛物则有苍白骊黄骍紫驈皇骓駓驒骆骃騢駵雒■〈卂马〉驳驓駩騧骐騽騝豪骭馵足狼尾鱼目宗庙齐豪戎事齐力田猎齐足罔不毕有元年牧马二十四万匹十三年乃四十三万匹初有牛三万五千头是年亦五万头初有羊一十一万二千口是年亦二十八万六千口皇帝东巡狩封岱岳辇辂既陈羽卫咸备大驾百里烟尘一色其外又有闲人万夫散马千队骨必殊貌毛不杂羣行如动地止若屯云百蛮震耸四方抃跃威懐纷纭壮观挥霍回衡饮至朝廷宴乐上顾谓太仆少卿兼秦州都督监牧都副使张景顺曰吾马几何其蕃育卿之力也对曰帝之福也仲之力也臣何力之有因具上其状帝用嘉焉霍公口无伐辞貌无徳色朝髦庠齿欣以多之于是明威将军行右卫郎将南使梁守忠忠武将军行左羽林中郎将西使冯嘉泰右千牛长史北使张知古左骁卫中郎将兼盐州刺史盐州监牧使张景遵陇州别驾修武县男东宫监牧韦衡都使判官果毅齐琛总监韦绩及五使长户三万一千人佥曰自开府庇我十三年矣畜有娩息人无乏匮克厌帝心莫匪嘉绩且如停西南两使六顿人夫藁糓计八十万工围石以息人约费其政一也纳长户隠田税二万五千石以检私肥公其政二也减太仆长支奶酪马钱九千三百贯以窒隟止散其政三也供军筋胶十万七千斤以收绢善工其政四也莳茼麦苜蓿一千九百顷以茭蓄御冬其政五也使监官料旧给库物新秦置本收分其利不丧正钱二万五千贯以实府宜官其政六也贾死畜贮绢八万疋往严道市有僮千口以出滞足人其政七也五使长户数盈三万垦田给食粮不外资以勤农却挽其政八也敢问监牧之事孰能加于此乎然则称伐计功前典所贵上以美圣主择才之得人下以赞忠臣受任之尽节末以道官属承风之盛事竟以示后代昭前之令闻是四烈者不可废也既而大君有命旧史书功吟咏环竒篆刻金石秦汧眇眇尚想非子之风鲁野区区犹传史克之颂试从此而观彼夫何足以言哉颂曰  

皇天考牧兮圣之君四十三万兮马为羣堑汧渭兮垣陇阪飞黄皁兮昆蹄苑山崆峒兮水鸣咽泉喷玉兮草污血聚如花兮散如雪性既驯兮才亦絶惟国家之大事驾时龙兮祭天地和銮发兮文物备维皇帝之七徳总戎马兮威万国彩毫翻兮金介直有霍公之掌政择张氏之旧令天王大驾兮仗黄麾太仆骖乗兮展辂仪舞月驷兮蹀重螭神倜傥兮态权竒骐骥溢野兮牛羊日多子孙策位兮恩宠如何颂皇灵兮篆石鼓万斯年兮羣玉府  

平淮西碑【`韩愈`】  

天以唐克肖其徳圣子神孙继继承承于千万年敬戒不怠全付所覆四海九州岛罔有内外悉主悉臣高祖太宗既除既治高宗中睿休养生息至于玄宗受报收功极炽而丰物众地大蘖牙其间肃宗代宗徳祖顺考以勤以容大慝适去稂莠不薅相臣将臣文恬武嬉习熟见闻以为当然睿圣文武皇帝既受羣臣朝乃考图数贡曰呜呼天既全付予有家今传次在予予不能事事其何以见于郊庙羣臣震慑奔走率职明年平夏又明年平蜀又明年平江东又明年平泽潞遂定易定致魏慱贝卫澶相无不从志皇帝曰不可究武予其少息九年蔡将死蔡人立其子元济以请不许遂烧舞阳犯叶襄城以动东都放兵四刼皇帝歴问于朝一二臣外皆曰蔡帅之不廷授于今五十年传三姓四将其树本坚兵利卒顽不与他等因抚而有顺且无事大官臆决唱声万口和附并为一谈牢不可破皇帝曰惟天惟祖宗所以付任予者庶其在此予何敢不力况一二臣同不为无助曰光颜汝为陈许帅维是河东魏博合阳三军之在行者汝皆将之曰重弘汝故有河阳懐今益以汝维是朔方义成陜益凤翔延庆七军之在行者汝皆将之曰弘汝以辛万二千属而子公武往讨之曰文通汝守寿维是宣武淮南宣歙浙西四军之行于寿者汝皆将之曰道古汝其观察鄂岳曰愬汝帅唐邓随各以其兵进战曰度汝长御史其往视师曰度惟汝予同汝遂相予以赏罚用命不用命曰弘汝其以节都统诸军曰守谦汝出入左右汝惟近臣其往抚师曰度汝其往衣服饮食予士无寒无饥以既厥事遂生蔡人赐汝节斧通天御带卫卒三百凡兹廷臣汝择自从惟其贤能无惮大吏庚申予其临门送汝曰御史予闵士大夫战甚苦自今以往非郊庙祠祀其无用乐颜胤武合攻其北大战十六得栅城县二十三降人卒四万道古攻其东南八战降万三千再入申破其外城文通战其东十余遇降万二千愬入其西得贼将輙释不杀用其策战比有功十二年八月丞相度至师都统弘责战益急颜胤武合战益用命元济尽并其众洄曲以备十月壬申愬用所得贼将自文城因天大雪疾驰百二十里用夜半到蔡破其门取元济以献尽得其属人卒辛巳丞相度入蔡以皇帝命赦其人淮西平大飨赉功师还之日因以其食赐蔡人凡蔡卒三万五千其不乐为兵愿归为农者十九悉纵之斩元济京师册功弘加侍中愬为左仆射帅山南东道颜胤皆加司空公武以散骑常侍帅鄜坊丹延道古进大夫文通加散骑常侍丞相度朝京师道封晋国公进阶金紫光禄大夫以旧官相而以其副总为工部尚书领蔡任既还奏羣臣请纪圣功被之金石皇帝以命臣愈再拜稽首而献文曰  

唐承天命遂臣万邦孰居近土袭盗以狂往在玄宗崇极而圯河北悍骄河南附起四圣不宥屡兴师征有不能克益戍以兵夫耕不食妇织不裳输之以车为卒赐粮外多失朝旷不岳狩百隶怠官事亡其旧帝时继位顾瞻咨嗟惟汝文武孰恤予家既斩吴蜀旋取山东魏将首义六州降从淮蔡不顺自以为强提兵呌讙欲事故常始命讨之遂连奸邻阴遣刺客来贼相臣方战未利内惊京师羣公上言莫若惠来帝为不闻与神为谋乃相同徳以讫天诛乃敇颜胤愬武古通咸统于弘各奏汝功三方分攻五万其师大军北乗厥数倍之常兵时曲军士蠢蠢既剪陵云蔡卒大窘胜之邵陵郾城来降自夏入秋复屯相望兵顿不励告功不时帝哀征夫命相往厘士饱而歌马腾于槽试之新城贼遇败逃尽抽其有聚以防我西师跃入道无留者頟頟蔡城其疆千里既入而有莫不顺俟帝有恩言相度来宣诛止其魁释其下人蔡之卒夫投甲呼舞蔡之妇女迎门笑语蔡人告饥船粟往哺蔡人告寒赐以缯布始时蔡人禁不往来今相从戏里门夜开始时蔡人进战退戮今旰而起左飱右粥为之择人以收余惫选吏赐牛敎而不税蔡人有言始迷不知今乃大觉羞前之为蔡人有言天子明圣不顺族诛顺保性命汝不吾信视此蔡方孰为不顺往斧其吭凡叛有数声势相倚吾强不支汝弱奚恃其告而长而父而兄奔走偕来同我太平淮蔡为乱天子伐之既伐而饥天子活之始议伐蔡卿士莫随既伐四年小大并疑不赦不疑由天子明凡此蔡功惟断乃成既定淮蔡四夷毕来遂开明堂坐以治之  

武冈铭【`栁宗元`】  

元和七年四月黔巫东鄙蛮獠杂扰盗弄库兵贼胁守帅南钩牂牁外诱西原置魁立帅杀牲盟誓洞窟林麓啸呼成羣皇帝下铜兽符发庸蜀荆汉南越东瓯之师四面讨问畏罪凭阻逃遁不即诛时惟潭部戎帅御史中丞栁公绰练立将校提卒五百屯于武冈不震不骞如山如林告天子威命明白信顺乱人大恐视公之师如百万视公之令如风雷怨号呻吟喜有攸欣投刅顷伏愿完父子卒为忠信奉职输赋进比华人无敢不龚母弟生壻维来于潭咸致天廷皇帝休嘉式新厥命凶渠同恶革面向化如醉之醒如狂之宁公为药石俾复其性诏书显异进临江汉益兵三倍为时硕臣殿于大邦文儒申申有此武功于是夷人始复闻公之去相与高蹈涕呼若寒去裘昔公不夸首级为巳能力专务敎诲俾邦斯平我老洎幼由公之仁小不为虺蜮大不为鲸鲵恩重事特不迩而逺莫可追巳愿铭武冈首以慰我思以昭我类以示我子孙弥亿万年俾我奉国如令之诚邻之我懐如公之勤其辞曰  

黔山之巑巫水之磻鱼骇而离兽犯而残户恐合窜彼攘仍乱王师来诛期死以缓公明不疑公信不欺援师定命俾邦克正皇仁天施我反其性我涂四阖公示之门我愚抵死公示之恩既骨而完既亡而存奉公之训贻我子孙我始蝥贼由公而仁我始冦酬由公而亲山畋泽输赋于都陶穴刋木室我姻族烹牲是祀公受介福揲蓍以占公宜百禄皇懋公功陟于大邦逺哉去我谁嗣其良有穴之丹有犀之颠匪曰余固公不可赂祝邻之徳恒遵公则朂余之世永谨邦制南夷作诗刻示来裔  

平淮西碑【`段文昌`】  

日者惠琳恃近狄之固刘辟凭坤维之险李锜保长江之冲从史资太行之阻四凶相扇继为乱常三数年间尽膏鈇锧太尉茂昭以中山之地尽室来朝司空弘正以全魏之邦举宗向阙义风所激莫不归心况彭城从折简之召横海展执珪之觐向谈虞虢之存亡议辅车之形势莫不刳心断臂继踵为忠既而麟见于巴賨之间河清于墉卫之际固同本之贶昭圣祥之符廓清寰海兆于此矣而长淮右地连山四起控扼吴楚密迩轘辕有上帝濯龙之池同冀方多马之国戈鋋雪照驵骏云屯二姓三凶凭阻作孽岁在甲午吴少诚积祸而毙余殃聚于逆嗣氛祲淮濆我后方吊人省寃垦灾除秽犹命使者持节往申宠赙以柔服之义示含弘之仁元济刼众拒境滔天肆逆剽叶县烧舞阳侵襄城伊洛之间骚然震恐乃询廷议咸愿假以墨绖授以兵符天子于是彗鳬藻之师得鹰扬之帅以中军帅李光颜往者平朔边静庸蜀双矛电激孤劔颷驰亦由冯异之总军锋子颜之将突骑才气雄武可扫搀抢总魏慱河阳合阳凡三军自临颍而前以河阳军帅乌重胤当从史内诎邪谋外阻兵势精诚奋发独应王师故得虏魏豹于军中縳吕布于麾下识虑中正可革枭音益以汝海之地总朔方义成陜虢劔南西川凤翔延州宁庆凡七军由襄阳而进宣武帅韩弘请以子公武领精卒一万三千时集洄曲栾书作帅针为戎右充国讨虏印统支军是能从帅之命成父之志又以寿春守李文通夙精戎韬累习军旅明于守备可保金汤总宣武淮南宣歙浙西徐泗凡五军阨固始之险以鄂岳都团练使李道古以先曹王皋有任城之武昔征凶渠尝取安陆授以戎柄嗣其家声乗五闗之隘以唐邓随帅李愬温敏能断静深有谋山南东道荆南凡两军自文成而东乃命御史中丞裴度以谕羣帅以抚舆师且以古之彗兵必谋元帅令归于一势不欲分命宣武军帅韩弘为诸道行营都统指踪画竒正之机发号申严凝之令又命内掌枢密之臣梁守谦肃将天威尽护诸将悬白日于千里推赤心于万人由是甘宁奋升城之勇君文励击堰之志焚上蔡以剪其翼拔郾城以扼其吭以轩后攻蚩尤之乱殷宗伐鬼方之罪周公诛淮夷之叛虽以圣讨逆皆三年后定百辟之议且谓乆劳将决其机以安海内复命丞相裴度持淮蔡之节抚将帅之臣分邓禹之麾斾盛窦宪之幕府先是光颜重胤公武戎旅同心垒垣齐列发胡骑之雄纷纭纵击逐余孽如鸟雀猎残冦似狐狸干矛杖行次于洄曲丞相之来也羣帅之志气逾厉统制之号令益明势如雷霆功在漏刻贼乃悉其精骑以备洄曲之师唐隋帅李愬新总伤痍之军稍厉奔北之气城孤援絶地逼势危而能养貔虎之威未尝矍视屈鸷鸟之势不使怒形是以收文成栅而降吴秀琳下兴桥而擒李佑佑果敢多略众以留之或谓蓄患不利吾军愬诚明在躬秉性不挠爰命释縳授之亲兵佑感槩之心出于万死纵横之计果效六竒粤十月既朢阴凝雪飞天地尽闭愬乃遣其将史旻仇良辅留镇文成备其侵轶命李佑领突骑三千以为乡导自领中军三千与监军使李诚义继进又遣其将田进诚领马部三千以殿其后郊云晦冥寒可堕指一夕卷斾凌晨破闗铺敦淮濆仍执丑虏虽魏军得田畴为导潜出卢龙邓艾得田章既登长驱绵竹用制竒胜与古为畴四纪逋诛一朝荡定摅宗庙之宿愤致黎庶之乂安帝命策勲进弘为侍中光颜重胤并为司空塑为左仆射帅山南东道公武加散骑常侍节制鄜坊丹延道古进御史大夫文通加散骑常侍王师获金爵之赏环境蒙优复之恩掩骼埋胔除瑖宥罪丞相旋请来朝后加金紫光禄大夫封晋国公乃眷淮濆蒸人生殖俾择循吏抚其疾伤以宣慰副使刑部侍郎马总领淮蔡之任天子议功云台追美将帅俾刻金石以扬休勲而百辟佥谋羣帅克让推义士之志敢贪天功征贤臣之言实在君徳上献鸿名式昭徽策庶乎阅周雅者美宣王之中兴观劔铭者戒蜀川之恃险  

勅修河道功完之碑【`明徐有贞`】  

惟景泰纪元之四年冬十月十有一日天子以河决沙湾乆弗克治集左右丞弼暨百执事之臣于文渊阁议举可以治水者佥以臣有贞应诏乃锡玺书命之行天子若曰咨尔有贞惟河决于今七年东方之民厄于昏垫劳于湮筑靡有宁居既屡遣治而弗即功转漕道沮国计是虞朕甚忧之兹以命尔尔其往治钦哉臣有贞祗承惟谨既至乃奉扬明命戒吏饬工抚用士众咨询羣策率兴厥事巳乃周爰巡行自北东徂南西踰济汶沿卫及沁循大河道濮范以还既究厥源流因度地行水乃上陈于天子曰臣闻凡平水土其要在知天时地利人事而巳天时既经地利既纬而人事于是乎尽且夫水之为性可顺焉以导不可逆焉以堙禹之行水行所无事用此道也今或反是治所以难盖河自雍而豫出险固而之夷斥其水之势既肆又由豫而兖土益疎水益肆而沙湾之东所谓大洪之口者适当其冲于是决焉而夺济汶入海之路以去诸水从之而泄堤以溃渠以淤涝则溢旱则涸此漕途所为阻滞者然欲骤而堙焉则不可故溃者益溃淤者益淤而莫之捄也今欲捄之请先疏其水水势平乃治其决决止乃浚其淤因为之方以时节宣俾无溢涸之患必如是而后有成制曰可臣有贞乃经营焉作治水之闸疏水之渠渠起张秋金堤之首西南行九里而至于濮阳之泺又九里而至于博陵之陂又六里而至于寿张之沙河又八里而至于东西影塘又十有五里而至于白岭之湾又三里而至于李■〈山上隼下〉之崖由李■〈山上隼下〉而上又二十里而至于竹口莲花之池又三十里而至于大潴之潭乃踰范暨濮又上而西凡数百里经澶渊以接河沁河沁之水过则害微则利故遏其过而导其微用平水势既成名其渠曰广济闸曰通源渠有分合而闸有上下凡河流之旁出而不顺者则堰之堰有九长袤皆至丈万九堰既设其水遂不东冲沙湾乃更北出以济漕渠之涸阿西鄄东曹南郓北之水出沮洳而资灌溉者为顷百数十万行旅既便居民既安有贞知事可集乃参综古法择其善而为之加神用焉爰作大堰其上楗以水门其下缭以虹堤堰之崇三十有六尺其厚什之长伯之门之广三十有六丈厚倍之堤之厚如门崇如堰而长倍之架涛截流栅木络竹实之石而键之铁盖合土木火金而一之用平水性既乃导汶泗之源而出诸山汇澶濮之流而纳诸泽遂浚漕渠由沙湾而北至于临清凡二百四十里南至于济宁凡二百一十里复作放水之闸于东昌之龙湾魏湾凡八为水之度其盈过丈则放而泄之皆通古河以入于海上制其源下放其流既有所节且有所宣用平水道由是水害以除水利以兴初议者多难其事至欲弃渠弗治而由河沁及海以漕然卒不可行也时又有发京军疏河之议有贞因奏蠲濒河州县之民马牧庸役而专事河防以省军费纾民力天子从之是役也凡用人工聚而间役者四万五千有竒分而常役者万三千有竒用木大小之材九万六千有竒用竹以竿计倍木之数用铁为斤十有二万铤三千絙百八釡二千八百有竒用麻百万荆倍之藁秸又倍之而用石若土则不计其算然其用粮于官以石计仅五万而止焉盖自始告祭兴工至于工毕凡五百五十有五日臣兰等咸以为惟水之治自古为难矧兹地当两京之中天下之转输贡赋所由以达使终弗治其为患孰大焉夫白之渠以溉不以漕郑之渠以漕不以贡而工皆累年费皆巨亿若武之瓠子不以溉不以漕又不以贡而役乆弗成兵民俱敝至躬劳万乗役壁马吁神祗而后已以彼视此孰轻孰重孰难孰易乃今役不再期费不重科以溉以漕无弗便者是以军国之计生民之资大矣厚矣其可以无纪述于来世臣有贞曰凡此成功寔惟我圣天子之致所以俾臣之克效不夺浮议非天子之至明孰恃焉所以俾民之克宁不苦重役非天子之至仁孰赖为之文曰  

皇奠九有歴年维乆延天之佑既豫而丰有蔀以蒙见沬日中阳九百六数丁厥鞠龙虵起陆水失其行河决东平漕渠以倾否泰相乗运维中兴殷忧乃凝天子曰吁是任在予予可弗图图之孔亟岁行七易曽靡底绩王会在兹国赋在兹民便在兹孰其干济其为予治去害而利惟汝有贞勉为朕行便宜是经臣拜受命朝严夕儆将事惟敬载驱载驰载询载谋载度以为乃分厥势乃堤厥溃乃疎厥滞分者既顺堤者既定疏者既浚乃作水门键制其根河防永存有埽如龙有堰如虹护之重重水性斯从水利斯通水道斯同以漕以贡以莫不用邦计维重惟天子明浮议弗行功是用成惟天子仁加惠东民民是用宁臣拜稽首天子万寿仁明是懋爰纪厥实勒兹贞石昭示无极  

平蛮碑【`桑悦`】  

皇帝治天下七载四方宁谧惟西广巢贼屡经斩艾孽芽稍茁时复陆梁永安生獞成万攻围州治且结构修仁荔浦等邑沿府江恶党阻截江道军民大扰监察御史林公廷选巡按广西坚于用兵自新不忒遂会议驰驿奏闻命下爰整六师期旦夕吹氛争先先是是年三月守兴安指挥麻林谍报湖广武冈之杨岗苗二千余出抄掠居民列营于西延石溪千户唐瑛总甲葛明鉴迎敌而殒虏益鸱张林公即檄副使武君清督行都指挥事知指挥杨观严兵于鲁塘咸水诸处分布乂欵熟徭于要地赏罚严明人奋其勇右布政使黎君福佥事王君本俭又协相其间斩首三百级生擒一百五十诸苗贼逺遁一方底宁至冬遂举永安之师总镇太监王公敬总督都御史闵公珪总兵伏羗伯毛公铣又同林公俱临平乐驻札昭平总计三广官军狼兵达军民欵多寡分为四哨会委副总兵郭君鋐副使武君清统兵从荔浦洗府江西岸诸村左叅将毛君伦佥事刘君信从五屯除西乡诸贼巢自象州修仁直扫六峝等穴则属之右叅将欧君盘参议吴君昭自广西尽平府江东岸等地则畀之游击王君永佥事王君本俭又调佥事黎君鼎巡贺县截漏逋会游击侯得隽参政徐君镛继馈无缺乏佥事陈君烓阅视纪功惟谨其西东水陆攻城北面恐贼觅途潜逸则别令副使向君荣指挥杨观背腹夹攻设网既密脱目者寡太监张公瑄又输资助军究心赞画克成厥功共破村寨岩峝一百八十处斩首六千级夺回被掳男女四十四名口俘获贼属及贼器械俱无算我师大捷无亡矢遗镞之患四月二十六日班师攻各岩峝凡险阻莫上歴代为贼长城率不可拔者熏捜扒击今皆化为虀粉惟郭武所分通天岩贼凭高下矢石我师攻围月余其固如故今总督右都御史唐公珣初下车即星驰至平乐督战益力众勇智俱奋岩遂破时郭已擢漕运总兵去军欧继郭为副帅奉唐公区画经理府江无不顺流予观我朝命将出师有事南夷其功莫伟于是也初功将成闵公已擢南京刑部尚书之任自出师而旋其间运筹进讨核实功次委任得人劝惩有道无不用命用是贼众数十年螫虐之患一旦尽平谓非林公始终其功耶东汉大将军窦宪既破北狄当时威灵气熖亦必烜赫宇宙不旋踵野烟沙草磨灭殆尽班固为作勒燕然铭有斩温禺衅鼓戮尸遂膏锋之句藉此轰震千古若林公者集羣策协众力平蛮之功无愧于古可以纪述以见我朝武功之盛挟雷霆而共迅配日月而并明者哉宜磨桂山之石勒予言以传不朽铭曰  

自古南夷或臣或叛充国董威新息弭乱有如孔明生擒孟获又如狄青昆仑夜克永安接壤四面生夷漻漻府江化为鲸鲵文武协谋分哨进讨无险不登无坚不捣少壮殊死僵尸如麻高岩渍血凝带残霞献馘连连千牛行酒宜筑京观以慑羣丑边患底平其功何属曰惟柱史终始提督捷音闻朝天喜满容定膺爵赏以示褒崇昔汉窦宪大摧北狄燕然勒铭孟坚秉笔欧诗南撩韩疏黄家我勒斯铭昭代之华  

征南碑【`田汝成`】  

皇帝承运文宣武谥宇内熙皥兆四郊以崇天建九庙以尊祖于是百灵荐祉元储应期将以诞告方外谕四裔乃坐明堂朝羣辟按图数贡至于安南曰兹邦不庭廿有余稔岂其叛哉曷往诘之礼官肃将濒行会有黎氏逋臣诡辞而控曰臣南裔藩臣黎氏之嫡胤也国有不令之雄曰莫登庸者纂黎宗逐臣草莽惟陛下怜而纳之皇帝若曰信兹称乱其往讨之乃命兵部左侍郎蔡公经安逺侯栁公珣经略边务以需大举蔡公简委贤豪参谋画策而左参攻翁君万达实总其凡乃图山川发间谍探要领峙刍粟砺矛镝选偏禆练卒乗义问昭乎日星威棱抗乎风霆交人闻之大惧登庸披膓吐欵奉表而称曰臣先臣黎氏之陪隶也黎氏式微国乱无象臣以皇灵削芟草窃仅有宁宇黎氏天絶属纩之晨仓皇解佩印而属之臣曰天锡元寳尔姑守之请命以聴所立也臣恐骇逃匿国人周章索臣拥之左推右挽责以大义曰不守锡寳是不共天朝也不受君命是荡析黎民使不保也臣不得已茍从夷俗护印五年而犬马之齿耋矣复以属臣之子十有一年再尝遣使欵闗而闗令严不敢启方物敝不敢移易也封题较然臣父子兢兢愓愓罔敢专席旦夕稽首北望曰天监在兹夫黎氏不请而属之臣臣又不请而属之臣之子死罪死罪第黎氏忽亡而国人谬拥避迹无所若臣违道以徼之安能宴如于再世也谨以土地人民之数咸簿录之登献阙下惟天朝处分事闻皇帝若曰咈哉岂其挟谖以缓我师其往核之乃命兵部尚书毛公伯温节制六省咸宁侯仇公鸾都统军勅曰聴以军往违即征之毛公蔡公协忠同心以作义勇乃勒两粤劲士分为三军副緫兵张君经将中军翁君万达监之参将李君荣将左军副使郑君宗古监之都指挥白君泫将右军佥事李君文凤监之勒滇南劲士分为三军都指挥胡君绍将中军副使鲍君象贤监之都指挥方君策将左军副使郑君骝监之都指挥王君立将右军副使张君絅监之而幕府邃穆进止机宜则惟翁君与焉于是八蛮五獠侮食左言之长吴钩越棘狼纛鸟章之士俴牡介象云梯楼船之具莫不岳岳傱傱麻列猬合箕张翼舒阗骈乎桂海蹈籍乎炎徼矣交人闻之愈益大惧登庸之使迭迹辕门摅襮哀愫恳以降请辕门佥议以为在古降仪或牵羊以表顺或舁榇以请诛彷佛于斯乃见悃抱登庸顿首敬诺辕门乃启镇南之闗奠龙舆抗黄幄陈兵森扈登庸徒跣囚首白组系颈稽颡称曰臣斧锧游魂也无异圏豕陛下不发乗轺曳尺纒牵而封之县首藁街以昭诫不譓是陛下以不忍羣黎之故而宥微臣微臣幸藉羣黎以延残喘臣闻命以来魂魄飘丧慺慺荒恳又不足以感格皇干重烦讯使诘责诚伪死罪复更何言臣今共顺之情觳■〈觳，束代殳〉之状绘图不足以为厌剖心不能以自明惟陛下怜而察之臣率土编户也戮之惟命俘而放之四荒惟命若以天地之量覆育蝼蚁宥之故穴亦惟命谨以先朝所赐金印一枚黎氏所侵四峒之地遣从子文明表献阙下以聴处分臣昧死言不胜陨越辕门佥议以为其辞顺其仪恭其衷无伪违即征之天之命也服而舍之武之经也为之解组而遣之按兵不进以状闻皇帝若曰呜呼皇天以予一人抚鞠四海匪威力是凭匪玉帛山河是爱惟苍生涂炭是忧黎氏守职无状众叛亲携驯致天絶莫氏宣力比户按堵朕亦嘉之其革王爵易国号置都统司以莫氏为都统使世掌其土以共王命诏至诸军解严南土讙呼飙驰鼎沸矣是役也君子以为莫氏知命者四系组以请死也归地以赎罪也函印而献之以完寳也不贡方物以明畏也诗曰畏天之威于时保之其得不死而且世官也宜哉当兵事之初兴也汝成尝以藩寮分守左江悉厥颠末昔愍其劳而今欣其讫也乃述而铭之曰  

粤有交州蕞尔瀛介三代之隆摈于荒外嬴秦逺略乃辟其疆声敎渐被歴汉而唐五季纷纶土酋窃据涉宋而骄益烦边虑大明受祚陈氏奉賨皇祖嘉之俾仍旧封季牦贼逆毒蔓雕题文皇征之掊戮鲸鲵索弘于陈絶不可得乃建省垣约以绳墨黎利再叛诈拥陈后宣庙慈弘包荒弗扣锡爵给印树为藩邦三叶而坠遂覆厥宗莫氏承之诸裔麕懐不请而禅于义则乖皇帝赫怒涣号征师如雷如电海岳离披纬武经文维两司马矫矫元侯从天而下司马有令既严既明翊用翁君亷信以匡聿敦义勇鹰抟虎奔朱鍪日丽玄甲云屯籍令戡之倐如畦耨载鞠载询蓄武不究交人闻之喙喙啴啴倾巢举落俯诉仰干蓬跣系组蛾伏而进顺效牵羊请同舁榇匪冦匪簒庶几有辞皇帝怜之遂以徳来乃削其爵而畀世官比于内史辑我龙编交人驩呼曰父母且完我妻子筑我室庐煜煜天威盱睫而在濊濊天恩含哺以戴如春之育如海之容训尔孙子惟王之共虞格苗民淹于七旬交人来欵曽不浃辰商伐鬼方三年而服宰割交州曽不遗镞我纪其事勒之贞珉伏波铜柱又何足云  

## 文章辨体彚选卷六百四十四

（明）贺复征 编  

○碑三【`叙事体后同　文庙`】  

处州孔子庙碑【`唐韩愈`】  

自天子至郡邑守长通得祀而徧天下者唯社稷与孔子为然而社祭土稷祭糓句龙与弃乃其佐享非其专主又其位所不屋而坛岂如孔子用王者事巍然当座以门人为配自天子而下北面跪祭进退诚敬礼如亲弟子者句龙弃以功孔子以徳固自有次第哉自古多有以功徳得其位者不得常祀句龙弃孔子皆不得位而得常祀然其祀事皆不如孔子之盛所谓生人以来未有如孔子者其贤过于尧舜逺矣此其效欤郡邑皆有孔子庙或不能修事虽设博士弟子或役于有司名存实亡失其所业独处州刺史邺侯李繁至官能以为先既新作孔子庙又令工改为颜子至子夏十人像其余六十子及后大儒公羊高左丘明孟轲荀况伏生毛公韩生董生高堂生扬雄郑玄等数十人皆图之壁选博士弟子必皆其人又为置讲堂敎之行礼肄习其中置本钱廪米令可继处以守庙成射率吏及博士弟子入学行释菜礼耆老叹嗟其子弟皆兴于学邺侯尚文其于古记无不贯达故其为政知所先后可歌也巳乃作诗曰  

惟此庙学邺侯所作厥初庳下神不以宇生师所处亦窘寒暑乃新斯宫神降其献讲读有常不诫用劝揭揭元哲有师之尊羣圣严严大法以存像图孔肖咸在斯堂以瞻以仪俾不或忘后之君子无废成美琢词碑石以赞攸始  

道州文宣王庙碑【`桞宗元`】  

谨按某年月日儒师河东薛公伯高由尚书刑部郎中为道州明年二月丁亥公用牲币祭于先圣文宣王之庙夜漏未尽三刻公玄冕以入就位于庭愓焉深惟夫子之祀爰自京师太学徧于州邑遐阔僻陋咸用斯时致奠展诚宿燎设悬罇俎旗章粲穆布列周天之下呜呼夫子之道闳肆尊显二帝三王其无以侔大也然其堂庭庳陋椽栋毁坠曽不及浮图外说克壮厥居水潦仍至岁加荡沃公蹙然不宁若罔获承既祭而出登墉以望爰得美地丰衍端夷水环以流有頖宫之制是日树表列位由礼考宜然后节用以致货财乗时以僦功役逾年而克有成庙舎峻整阶序廓大讲肄之位师儒之室立廪以周食圃畦以毓蔬权其子母赢且不竭由是邑里之秀民感道懐和更来门下咸愿服儒衣冠由公训程公摄衣登席亲释经旨丕谕本统父庆其子长励其幼化用兴行人无诤讼公又曰夫子称门弟子颜回为庶几其后从于陈蔡亦各有号言出一时非尽其徒也于后失厥所谓妄异科第坐祀十人以为哲岂夫子志哉余按月令则曰释奠于先圣先师国之故也乃立夫子像配以颜氏笾豆既嘉笙镛既成九年八月丁未公祭于新庙退考疑义合以燕飨万民翼翼观礼识古于是春秋师晋陵蒋坚易师沙门凝■〈巧上言下〉助敎某学生某等来告愿刻金石明夫子之道及公之勤惟夫子极于化初冥于道先羣儒咸称六籍具存茍赞其道若誉天地之大褒日月之明非愚则惑不可犯也惟公探夫子之志考有国之制光施彝典革正道本俾是荒服移为阙里在周则鲁侯申能修頖宫诗有其歌在汉蜀守文翁能首儒学史有其赞今公法古之大同于鲁化人之艰侔于蜀盍铭兹徳以告于史氏而刋之兹碑铭曰  

荆楚之阳厥服惟荒民鲜由仁帝降其良振振薛公惟徳之造赤旗金节来莅于道师儒咸会嘉有攸告吉日丁亥献于頖宫庭燎伊煌有焕其容公升于位心莫不恭爰念圣祀徧于海邦服冕陈器州邑攸同感欣以欷思报圣功卜迁于嘉惟吉之逢畇畇其原既夷且大涣涣其流实环于外作庙有严昭祀显配洁兹器用观礼斯会布筵伊位作廪伊秩以丰其仪以壮其室新宫既成崇报孔明于古有经公粹厥诚邦民之良弁服是缨公躬讲论虔黙以聴公降酬酢进退齐平柔肌洽体莫不充盈归欢于心父子弟兄钦惟圣王厥道无涯世有颂辞益疚其多公斯考礼民感休嘉从于鲁风祗以咏歌公锡于天眉寿来加公赉于王休命是荷师于辟雍大邦以和侑酳申申王道式讹诸儒作诗思继頖水丕扬厥声以告太史  

栁州文宣王新修庙碑【`栁宗元`】  

仲尼之道与王化逺迩惟栁州古为南夷推髻卉裳攻刼斗暴虽唐虞之仁不能柔秦汉之勇不能威至于有国始循法度置吏奉贡咸若采卫冠带宪令进用文事学者道尧舜孔子如取诸左右执经书引仁义旋辟唯诺中州之士时或病焉然后知唐之徳大以遐孔氏之道尊而明元和十年八月州之庙屋壊几毁神位刺史栁宗元始至大惧不任以坠敎基丁未奠荐法齐时事礼不克施乃合初亚终献三官衣布泊于赢财取土木金石征工僦功完旧益新十月乙丑王宫正室成乃安神栖乃正法庭祗会羣吏卜日之吉虔告于王灵曰昔者夫子尝欲居九夷其时门人犹有惑圣言今夫子代千有余载其敎始行至于是邦人去其陋而本于儒孝父忠君言及礼义又况巍然炳然临而炙之乎惟夫子以神道设敎我今罔敢知钦若兹敎以宁其神追思告诲如在于前茍神之在曷敢不虔居而无陋罔贰昔言申陈严祀永永是尊丽牲有碑刻在庙门  

许州文宣王新庙碑【`刘禹锡`】  

岁在丙辰元日开成许州牧尚书杜公作文宣王庙暨学舍于兑禺革故而鼎新也前年公受社与钺董淮阳汝南之师八月上丁释菜于宣父之室陋宇荒阶不足回旋巳事而叹乃询黄发有乡先生前致辞曰自盗起幽陵许为兵冲连战交椊率无宁岁耳悦钲鼓不闻弦歌目不知书不害为智迩来生聚敎养起居祖习一出于军容今幸天子怜许民为择贤侯此人人思治之时也公曰诺吾当先后之于是元年修戎律以通众志次年成都政以蠲民瘼季年崇敎本以厚民风我言既从乃卜新宫瀷水之濒城池在东登登其杵坎坎其斧绳之墨之凿柄枝梧载涂载奂黝焉陵虚寝庙弘敞斋宫严閟轩墀厢庑俨雅青洁门庭墙仭望之生敬外饬觚棱中设黼幄向明当宁用王礼也尧头禹身华冠象佩之容取之自邹鲁及门覩奥偶形画像之仪取之自太学宗彝笾豆青黄规矩之器秉周礼也牺牲制币荐献升降之节遵国章也藏经于重檐敛器于虚椟讲筵有位鼓箧有室授经有博士督课有助敎指踪有役夫洒扫有庙干公又割隟地为广圃莳其柔疏而常菹旨蓄之御备舍巳俸为子钱权其孶赢而盐酪釭膏之用给济济莘莘化行风驱家慕恭俭户知敬让父诲其子兄规其弟不游学堂与挞市同繇是縻勇爵戴鹖冠者往往弭雄姿而观习礼义矜甲胄者知根于忠信服缦胡者不敢侮缝掖敎化之移人也如置邮焉冬十一月许人以新儒宫成来告且乞辞欲行乎逺也公名悰字永裕故丞相岐国公之孙岐公弼谐二帝硕学冠天下尝著书二百余篇言礼乐刑政古今损益统名曰通典藏在石室副行人间今孝孙聿修形乎事业播于声诗懿哉能世其家也禹锡昔年忝岐公门下生四参公府近年牧汝州道许昌躬阅其政故不得让遂铭于丽牲之碑铭曰  

许介韩魏四征之地兵兴巳还其斗■〈口颜〉■〈口颜〉亦有儒宫轧于兵间贤侯戾止思乐泮水俾人向学王化之始便地爰相新规欝起庙貌斯严堂皇有炜秩秩礼物祁祁胄子入于门墙如造阙里春咏夏弦载扬淑声风于闾阎浃于郊垧途让班白家尊父兄与化而迁其犹性成昔之委巷相诟交侮今逢亲戚不道媟语昔之连营夸力使酒今遇宾客敛容拱手鲁有泮林鸟革其音许崇学校民悦其敎镌于圭石以志新庙  

大明勅建太学之碑【`明宋讷`】  

洪武十四年夏上诏羣臣曰王者受命武功文徳相继成治定天下以武治不以武也其崇文乎顾兹成均地隘而陋何以振文敎朕相基于鸡鸣山下高爽平逺岂天协朕心若藏此地俟兴一代学乎羣臣稽首曰皇上圣神斯文福也乃以天子学制授诸冬官冬官臣恭承明诏夙夜匪懈楩楠豫樟来积如阜凿山载石舆土筑基梓人効艺以宏其制又遣金吾前卫亲军指挥谭格督其工凡堂有七彝伦所以会讲率性修道诚心正义崇志广业则诸生肄业所也会馔有堂庖厨有室井覆以亭物贮以库饩廪蔬园重门缭垣回廊储书两堂之间东西有馆助敎正录居焉东偏列室鳞次诸生处焉庙在学东亢以层基大成有门七十二贤有庑凡为盈八百一十有竒壮丽咸称自经始以来大驾临役者不一夫子而下像不土绘祀以神主数百年陋习乃革明年五月冬官奏庙学成十有一日天子遣使祀先师以太牢礼毕胄子及民之俊秀登堂受业学之礼制备矣十又七日上躬临庙礼行酌献再拜而退乃幸学学官率诸生进拜堂下博士臣龚斆执经祭酒臣吴颙讲经既毕万乗是还此千载旷仪讲而行之斯文増重矣六月一日上又赐勅文重谕胄子禁制防遏之法训迪诱掖之意无不至焉越一日帝御奉天门诏臣讷文之于石臣拜手稽首不敢以不文辞承命遂述兴造始末为之言曰孔子之道垂宪万世帝王之兴首建太学盖学所以扶天理淑人心也皇极由之而建大化由之而运世道由之而清风化本原国家政务未有舍此而先者或有未备则无以维三纲五常之具示作人重道之心圣天子位居君师续道统于尧舜禹汤文武建学定规高出前古凡我登堂养正游艺之士斯弦斯诵相勉相诲无负敎养则正人端士业出而为国家桢干祚圣子神孙之业万世而无穷者当自今始顾臣肤陋敢不对扬帝命式昭盛代之典文也拜手稽首而献颂曰  

于惟圣皇臣服万方乗时经纶武偃文扬储庆发祥载整干纲乃相学基鸡鸣山阳平逺高爽非麓非冈式辉景色隠若天藏考制定规圣度曷量乃授工曹孰敢怠遑工师用劝效技允臧有庙有庑有廊有堂鳞比而重龙起而翔登用儒臣敎化昭彰佩服锵锵弦诵洋洋正学有传师道有常万乗来临俎豆生光千载礼义一代典章躬亲讲道超轶百王圣制昭宣启迪激昻宠及青衿垂范流芳材育化崇殷序周庠立极作则逺绍虞唐徳进英豪业修俊良股肱明廷都俞岩廊以昌文化庆祚灵长愿佑皇图万世无疆  

## 文章辨体彚选卷六百四十五

（明）贺复征 编  

○碑四【`释教`】  

曹溪第六祖赐谥大鉴禅师碑【`唐桞宗元`】  

扶风公亷问岭南三年以佛氏第六祖未有称号疏闻于上诏谥大鉴禅师塔曰灵照之塔元和十年十月十三日下尚书祠部符到都府公命部吏洎州司功掾告于其祠幢葢钟鼓増山盈谷万人咸会若闻鬼神其时学者千有余人莫不欣踊奋励如师复生则又感悼涕慕如师始亡因言曰自有生物则好鬬夺相贼杀丧其本实誖乖淫流莫克返于初孔子无大位没以余言持世更杨墨黄老益杂其术分裂而吾浮图说后出推离还源合所谓生而静者梁氏好作有为师达摩讥之空术益显六传至大鉴大鉴始以能劳苦服役一聴其言言希以究师用感动遂受信具遁隠南海上人无闻知又十六年度其可行乃居曹溪为人师会学去来尝数千人其道以无为为有以空洞为实以广大不荡为归其敎人始以性善终以性善不假耘锄本其静矣中宗闻名使幸臣再征不能致取其言以为心术其说具在今布天下凡言禅皆本曹溪大鉴去世百有六年凡治广部而以名闻者以十数莫能揭其号乃今始告天子得大谥丰佐吾道其可无辞公始立朝以儒重刺虔州都护安南由海中大蛮夷连身毒之西浮舶聴命咸被公徳受旗纛节戟来莅南海属国如林不杀不怒人畏无噩允克光于有仁昭列大鉴莫如公宜其徒之老乃易石于宇下使来谒辞其辞曰  

达摩干干传佛语心六承其授大鉴是临劳勤专黙终揖于深抱其信器行海之阴其道爰施在溪之曹龎合猥附不夷其高传告咸陈惟道之褒生而性善在物而具荒流奔轶乃万其趣匪思愈乱匪觉兹误由师内鉴咸获于素不植乎根不耘乎苗中一外融有粹孔昭在帝中宗聘言于朝阴翊王度俾人逍遥越百有六祀号谥不絶由扶风公告今天子尚书既复大行乃诔光于南土其法再起厥徒万亿同悼齐喜惟师敎所被洎扶风公所履咸戴天子天子休命嘉公徳美溢于海夷浮图是视师以仁传公以仁理谒辞图坚永胤不已  

大唐曹溪第六祖大鉴禅师第二碑【`刘禹锡`】  

元和十一年某月日诏书追褒曹溪第六祖能公谥曰大鉴实广州牧马总以疏闻繇是可其奏尚道以尊名同归善善不隔异敎一字之褒华衮也懐得其所故也马公敬其事具谨始以垂后遂咨于文雄今栁州刺史河东栁君为前碑后三年有僧道琳率其徒由曹溪来且曰愿立第二碑学者志也惟如来灭后中五百岁而摩腾竺法兰以经来华人始闻其言犹夫重昏之见■〈勿上目下〉爽后五百岁而达摩以法来华人始传其心犹夫昧旦之覩白曰自达摩六传至大鉴如贯意珠有先后而无同异世之言真宗者所谓顿门初达摩与佛衣俱来得道传付以为真印至大鉴置而不传岂以是为筌蹄邪刍狗邪将人之莫已若而不若置之邪吾不得而知也按大鉴生新州三十出家四十七年而殁既殁百有六年谥始自蕲之东山从第五师得授记以归高宗使中贵人再征不奉诏第以言为贡上敬行铭曰  

至人之生无有种类同人者形出人者智蠢蠢南裔降生杰异父干母坤独省元气一言顿悟不践初地五师相承授以寳器宴坐曹溪世号南宗学徒爰来如水之东饮以妙药瘥其瘖聋诏不能致许为法雄去佛日逺羣言积亿着空执有各走其域我立真筌揭起南国无修而修无得而得能使学者还其天识如黑而迷仰见斗极得之自然竟不可传口传手付则碍于有留衣空堂得者天授  

官岩院碑【`明宋濂`】  

浦江县东南三十五里有山穹然拔起于众峯之间者曰康侯山又曰官岩山俗以其形蹲踞如狮子又称之曰狮子岩从岩址斜入六百余歩岩木回环最号幽邃有古招提在焉梁大同间比丘尼元净始建院岩北石洞前号曰安和后更名兠率至唐会昌之季毁于火咸通初祖灯大师自越之上虞飞锡而来遂縳禅岩内会岁旱独上絶顶祈请损身投岩下而卒俄顷大雨火化得五色舍利民感之就岩之西为建今院八年丁亥因山赐额为官岩云濓所居距岩不十里而近一出户輙望见之当天朗气清时尝同二三子扪萝攀葛而上俯瞰县北岩坑仙华诸峯如万马东行或驻或跃而浦阳江之水蜿蜿蜒蜒又如白龙南飞一泻数十里遶岩腹而去周圆原野星罗棋布诸池沼厕其中直小瓯耳方呼酒放歌天风自东北起四山鳞甲一时皆动同游或战掉不能留诚天地间胜絶之地也  

## 文章辨体彚选卷六百四十六

（明）贺复征 编  

○碑五【`道教`】  

太平山日门馆碑【`梁陶弘景`】  

日门馆者东霞起晖开岩引烛以为名也先是吴郡杜征君声高两代徳贯四区敎义宣流播乎数郡拓宇太平之东结架菁山之北爰以此处幽竒别就基构栖集有道多歴世年  

茅山长沙馆碑【`陶弘景`】  

夫万象森罗不离两仪所育百法纷凑无越三敎之境缙绂之士饰礼容于闱阁耿介之夫扬旌麾于门裔铭曰  

大哉干元万物资始皇王受命三才乃理惟圣感神惟神降祉徳被歌钟明昭图史友于兄弟敬惟西宣言追茂寔用表遗先敢循旧制有革杂章刋石弗朽弈代流芳  

桐栢山金庭馆碑【`沈约`】  

夫生灵为贵有识斯同道夭云及终天莫反故仙学之秘上圣攸尊启玉笈之幽文贻金坛之妙诀驻景蒙谷还光上枝吐吸烟霞变炼丹液出没无方升降自已下栖洞室上宾羣帝睹灵岳之骤启见沧波之屡竭望玄洲而骏驱指蓬山而永鹜芝盖三重驾螭龙之蜿蜒云车万乗载旗斾之逶迤此盖栖灵五岳未暨夫三清者也若夫上玄奥逺言象斯絶金简玉字之书玄霜绛雪之寳俗士所不能窥学徒不敢轻慕且禁誓严重志业艰劬自非天禀上才未易可拟自惟凡劣识鉴鲜方徒抱出俗之愿而无致逺之力卑尚幽栖屏弃情累留爱岩壑托分鱼鸟涂愈逺而靡倦年既老而不衰髙宗明皇帝以上圣之徳结宗玄之念忘其菲薄曲赐提引来自夏汭固乞还山权憩汝南悬境固非息心之地圣主缵歴复蒙絷维永泰元年方遂初愿遂逺出天台定居兹岭所憩之山实惟桐栢灵圣之下都五县之余地仰出星河上参倒景高崖万沓邃涧千回因髙建坛凭岩考室饰降神之宇置朝礼之地桐栢所在厥号金庭事昺灵图因以名馆圣上曲降幽情留信弥密置道士十人用祈嘉祉约以不才首膺斯任永弃人羣窜景穷麓结恳志于玄都望霄容于云路仰宣国灵介兹景福延吉祥于清庙纳万寿于神躬又愿道无不懐泽无不至幽荒屈膝戎貊稽颡息鼓辍烽守在海外因此自勉兼遂微诚日久勤劬自强不已翘心属念晚卧晨兴餐正阳于停午念孔神于中夜将三芝而延伫飞九丹而宴息乗鳬轻举留舄忘归以兹丹欵表之玄极无曰在上日鉴非逺铭石灵馆以旌厥心其辞曰  

道无不在若存若亡于惟上学理妙羣方用之日损言则非常鯈焉灵化羽衣霓裳九重嶤屼三山璀璨日为车马芝成宫观虹旌拂月龙辀渐汉万春方华千龄始旦伊余菲薄窃慕隠沦寻师讲道结友问津东采震泽西游汉濵依稀灵眷髣髴幽人帝明绍歴惟皇纂位属心鼎湖脱屣神器降命凡底仰祈灵秘瞻彼髙山兴言覆篑启基桐栢厥号金庭乔峯逈峭擘汉分星临云置墠驾岳开棂■〈谷间〉涂蹇产林麓葱菁谁谓应逺神道微密庆集宫闱祥流罕毕其久如地其恒如日寿同南山与天无卒栾生变炼外示无功少君飞转密与神通因资假力轻举腾空庶凭嘉诱永济微躬  

上清储祥宫碑【`宋苏轼`】  

元佑六年六月丙午制诏臣轼上清储祥宫成当书其事于石臣轼拜手稽首言曰臣以书命待罪北门记事之成职也然臣愚不知宫之所以废兴与凡材用之所从出敢昧死请乃命有司具其事以诏臣轼始太宗皇帝以圣文神武佐太祖定天下既即位尽以太祖所赐金帛作上清宫朝阳门之内旌兴王之功且为五代兵革之余遗民赤子请命上帝以至道元年五月宫成民不知劳天下颂之至庆厯三年十二月有司不戒于火一夕而烬自是为荆棘瓦砾之场凡三十七年元丰二年二月神宗皇帝始命道士王太初居宫之故地以法箓符水为民禳禬民趋归之稍以其力修复祠宇诏用日者言以宫之所在为国家子孙地乃赐名上清储祥宫且赐度牒与佛庙神祠之遗利为钱一千七百四十七万又以官田十四顷给之刻玉如汉张道陵所用印及所被冠佩剑履以赐太初所以宠之者甚备宫未成者什八而太初卒太皇太后闻之喟然叹曰民不可劳也兵不可役也大司徒钱不可发也而先帝之意不可以不成乃勅禁中供奉之物务从约损斥卖珠玉以巨万计凡所谓以天下养者悉归之储祥积会所赐为钱一万七千六百二十八万而宫乃成内出白金六千三百余两以为香火瓜华之用召道士刘应真嗣行太初之法命入内供奉官陈衍典领其事起四年之春讫六年之秋为三门两庑中大殿三旁小殿九钟经楼二石坛一建斋殿于东以待临幸筑道馆于西以居其徒凡七百余间雄丽靖深为天下伟观而民不知有司不与焉呜呼其可谓至徳也已矣臣谨按道家者流本出于黄帝老子其道以清静无为为宗以虚明应物为用以慈俭不争为行合于周易何思何虑论语仁者静寿之说如是而已自秦汉以来始用方士言乃有飞仙变化之术黄庭大洞之法太上天真木公金母之号延康赤明龙汉开皇之纪天皇太一紫微北极之祀下至于丹药竒技符箓小数皆归于道家学者不能必其有无然臣尝窃论之黄帝老子之道本也方士之言末也修其本而末自应故仁义不施则韶濩之乐不能以降天神忠信不立则乡射之礼不能以致刑措汉兴盖公治黄老而曹参师其言以谓治道贵清静而民自定以此为政天下歌之曰萧何为法讲若画一曹参代之守而勿失载其清静民以宁一其后文景之治大率依本黄老清心省事薄敛缓狱不言兵而天下冨臣观上与太皇太后所以治天下者可谓至矣检身以律物故不怒而威捐利以予民故不藏而冨屈已以消兵故不战而胜虚心以观世故不察而明虽黄帝老子其何以加此本既立矣财又恶衣菲食卑宫室陋器用斥其赢余以成此宫上以终先帝未究之志下以为子孙无疆之福宫成之日民大和会鼓舞讴歌声闻于天天地喜答神祗来格祝史无求福禄自至时万时亿永作神主故曰修其本而末自应岂不然哉臣既书其事皇帝若曰大哉太祖之功太宗之徳神宗之心而圣母成之汝作铭诗而朕书其首曰上清储祥宫碑臣轼拜手稽百献铭曰  

天之苍苍正色非邪其视下也亦若斯邪我作上清储祥之宫无以来之其肯我从元佑之政媚于上下何修何营曰是四者民懐其仁吏服其亷鬼畏其正神予其谦帝既子民维子之视云何事帝而瘠其子允哲文毋以公灭私作宫千柱人初不知于皇祖宗在帝左右风马云车从帝来狩阅视新宫察民之言佑我文母及其孝孙孝孙来飨左右耆耉无竞惟人以燕我后多士为祥文毋所培我膺受之笃其成材千石之钟万石之簴相以铭诗震于四海  

处州神仙宅碑【`明宋濓`】  

处士之州并城三里所有山曰少微山之下有观曰紫虚观之南一峯巉然挺出曰眉岩西南诸山拱抱周卫而二水蜿蜒起伏来汇其下登髙望之万象呈露俨若天开图画不知者以为真蓬壶员峤之絶景也宋南渡后仙翁章思亷自遂昌紫极寿光宫来隠观中蓬首垢面日初升辄东向吐纳凝然澄坐久之絶粒唯日饮水一盂形神分合人莫测其变幻干道丙戌冬浴坐脱化肌肤柔润如生弟子瘗于眉岩下后有见于涛江之濵手携一舄飘飘然遡风而行众异其事启棺视之唯只履存焉先是主观事者尝作亭墓前壊于风雨道士王有大日徘徊其间怅然有上清笙鹤之思归与其师梁惟适谋自墓左开曲径一千余尺直至岩颠诛榛剪荆造祠宇七楹间名之曰神仙宅中祠处士星及仙翁诸像东室曰芸香藏书其中西室曰橘乐为娱宾奕棋之所宅之前二石岩拔起若蟠龙踞虎各构亭其上左曰来鹤右曰留舄而山之景愈胜矣予闻括之名山上直少微天文家所谓处士之星也灵辉下烛凝粹敷和修炼者居之去滓秽而来清虚虽曰内功之加要亦山川淑灵所助为多也今以紫虚言之徧游海内名山招白鹤而翩然化去岂无卢仲璠者乎道遇至人授以游戏翰墨之法卒吹铁笛与之同往岂无徐虚寂者乎且琳宫秘馆无处无之何少微所照而超然霞举之士至三人焉呜呼尘坌胶葛予不知秋发之被肩安得攀仙翁之逸驾共吸沆瀣于廖葛强阳之上耶惟适丽水人宋戸部尚书汝嘉诸孙  

## 文章辨体彚选卷六百四十七

（明）贺复征 编  

○碑六【`神庙`】  

汉西岳华山庙碑文【`汉撰人阙`】  

周礼职方氏河南山镇曰华谓之西岳春秋传曰山岳则配天乾坤定位山泽通气云行雨施既成万物易之义也祀典曰日月星辰所昭仰也地理山川所生殖也功加于民祀以报也礼记曰天子祭天地及山川岁徧焉自三五迭兴其奉山川或在天子或在诸侯是以唐虞畴咨曰岳五岁一巡狩皆以四时之中月各省其方亲至其山柴祭燔燎夏商则未闻所损益周监于二代十有二岁王巡狩殷国亦有事于方岳祀以圭璧乐奏六歌高祖初兴改秦淫祀太宗承循各诏有司其山川在诸侯者以时祠之孝武皇帝修封禅之礼思登假之道巡省五岳禋祀丰备故立宫其下宫曰集灵宫殿曰存仙殿门曰望仙门中宗之世重使使者持节祀焉岁一祷而三祠后不承前至于亡新寖用丘虚讫今垣址营兆犹存建武之元事举其中礼从其省但使二千石以岁时往祀其有风旱祷请祈求靡不报应自是以来百有余年有事西巡輙过享祭然其所立碑石刻纪时事文字摩灭莫能存识延熹四年七月甲子弘农太守安国亭侯汝南袁逢掌华岳之主位应古制修废起顿闵其若兹深达和民事神之义精通诚至礿祭之祠乃案经传所载原本所由铭勒斯石垂之于后其辞曰  

岩岩西岳峻极穹苍奄有河朔遂荒河阳触石兴云雨我农桑资粮品物亦相瑶光崇冠二州古曰雝梁冯于豳岐文武克昌天子展义巡狩省方玉帛之贽礼与岱亢六乐之变舞以致康在汉中叶建设宇堂山岳之守是秩是望侯惟安国兼命斯章尊修灵基肃共坛场明徳惟馨神歆其芳遏禳凶札揫敛吉祥岁其有年民说无疆  

西岳华山亭碑【`唐卫凯`】  

惟光和元年岁在戊子名曰咸池季冬已巳弘农太守河南樊府君讳毅字仲徳下车之初恭肃神纪西岳至尊诏书奉词躬亲自往省从劳谦即事有渐散斋华亭斋堂逼窄郡县官属清斋无处尊卑错综精诚不固畏天之威逢斯瘅怒时雨不兴甘澍不布念存黔首惧阙旷素于是与令巴郡胊忍先谠公谋图议缮故断度挦廊立室异处左右趣之莫不竞慕二年正月巳卯兴就既成有元休嘉启寤各得竭情福禄是顾刻兹碑号吏卒侠路其辞曰  

岩岩西岳五镇次宗绪徳之尊太华优隆皇帝永思祀典孔明高神肯宴圭璧贽通赫赫在上以畜万邦惟岳降神实生羣公卿士百辟缵业攸蒙帝命不违岁事报功羣后命卿散斋外亭敬恭明祀以奉皇灵处所逼窄屑窣有声神乐其静翛翚无形尊卑有序洁心致诚因缮旧室整顿端平在其板屋孰不加精天人同道万祚来迎既受帝祉延于后生为龙为光显乂王庭为公为侯福禄来成刻石纪号永享利贞  

西岳太华山碑铭并序玄宗御制【`张说`】  

天有四序星辰辨其分地有五方山岳镇其域阴阳交畅则品物形矣精气相射则神祗着矣西岳太华山者当少阴用事万物生华故曰华山踞中土西偏当七官正位是称西岳披图以察削成而四方信焉立表以算其髙五千仞明焉石壁磔坚而雄竦众山奔走而倾附其气肃其势威其行配金其辰直酉前对华阳之国后压华阴之郡左抱桃林之塞右产篮田之玉谅少昊之下都即蓐收之别馆也轩帝游焉以会众神虞舜柴焉以觐羣后爰自夏氏迄于隋室朝廷五姓载歴三千祀典相因旧章未改坛场庙宇何代不修一祷三祠无岁而阙所以报生殖事灵神不有怠也故亦祥休明灾淫慝未尝爽也皇天眷佑馨我烈祖奄有万方逮乎六叶郊天地望山川精意必达坠典咸甄亦命州将四时告虔加视王秩进号金天若是何者抑有由焉予小子之生也岁景戌月仲秋膺少昊之盛徳协太华之本命故常寤寐灵岳肸蠁神交玉帛未陈幽赞必先意而启椒醑虽薄景福果应期而集玄感昭赛可一二而道邪记云下有方士真人金鼎石室上有明星玉女仙草瑶池茅龙一去毛女千祀前代帝王多所侥觊朕学牺文之道故非斯人之徒忧在至道之不弘不忧富贵之无永患在苍生之不理不患年寿之若流以功施四海为长生以业传百代为不死焉羡置集灵之宫虚望非福立存仙之殿劳思轻举者哉于戏维岳配天上弼予志予欲大康兆人岳翼予欲定礼乐谐神人岳聴予思其维岳降神生此多士无俾申甫专美于嵩语酌古训心通神境善而不答诚而不应未之有也岳其念哉十有一载冬孟之月步自京邑幸于洛师停銮庙下清眺仙掌云拂石床霓裳可接风过松岭仙驾如闻久勤报徳之愿未暇封崇之礼迟回刻石使槩铭山万姓瞻予言可复也铭曰  

巉巉太华柱天直上青崖白谷仰见灵掌雄峯峻削菡蓞森爽是曰灵岳众山之长白帝西下黄河北来阴阳孕育精气徘徊偶圣呈瑞逢昏降灾玉池神挹石室仙开海絶瀛洲天遥玄圃伟哉此镇峥嵘中土鬼神乍游风云忽聚高标爀日半壁飞雨自古王者巡方必至龙驾帝服封天禅地南面会神西后有位待予治国安人然后徐思其事  

后土神祠碑铭并序玄宗御制【`张说`】  

古之王者皆受天命礼乐有权神祗是主郊兆所设虽定于厥居精灵所感则通乎变化大匠归正旁行不流惟创制者为能之亦安在守文而已睢上祠者本魏地鄈丘之旧而汉家后土之宫汾水合河梁山对麓地形堆阜天然诡异隆崛岉而特起忽盘纡而斗絶景象相传肸蠁如在有物不可以终否有典不可以遂废故推而行之岁在癸亥始有事于兹焉在昔后王时迈省方柴燎告极幽隠胥洎大舜则五载一巡武帝则三岁一祭今时代丕变人神礼烦朕就为损益折以法度一纪再驾亦无阙焉二十年冬勒兵逾万骑旌旗亘千里校猎上党至于太原赫威戎于朔陲沛展义于南夏肆觐羣后道有以大备懐柔百神文无而咸秩先是有司宿设恪敬乃事巳未师顿于斋宫庚申亲祀于后祗圣考在天侑而作主何礼不举靡神不徧往者汉氏之祠也牲以养牛五岁茧栗所以贵其诚籍以采席六重藁秸所以尚其质事与古反义不经见朕因其地而不因其仪取其得而不取其失凡牲币法物之事歌舞接神之类咨故实于方泽不遂过于元鼎此皆公卿大夫鸿生巨儒献其方闻匡于不逮朕何有也且王者事天明事地察示其本敎以孝柰何郊丘之礼犹独以祈糓为名者邪于戏享于至诚锡以繁祉黄云盖于神鼎绛光烛于灵坛自昔已然乃今复见斯固阴精有所寓寳气为不诬虽寂寥而不动亦动之而斯应顾朕之不徳灵感何从赖累圣储祉福流所致乃眚灾肆赦与物更始大赉天下有庆兆人山川鬼神鸟兽鱼鳖莫不允若莫不咸宁此所以仰覆载报生殖资元元尽翼翼岂与夫封禅有牒专在求仙秘祝有辞密于移过而已铭曰  

至哉坤元万物资生王者毋事徳合天明义有大报用协永贞茫茫九土思索其精因天事天因地事地彼汾之曲高睢杰异景象遗光坛场旧位寂寥千祀精灵长閟诬神不祥复古维祺文所无者秩而祭之矧曰后土昔载明祠何必因阴乃为我师意多汉武迹在横汾风流可接箫鼓如闻寿官创制神鼎勒勲古往今来岂无斯文  

大唐燕支山神宁济公祠堂碑【`杨炎`】  

西北之巨镇曰燕支本匈奴王庭昔汉武纳浑邪开右地置武威张掖而三界二郡之间连峯委会云蔚黛起积高之势四面千里阳崖有栝栢之材备干革阴壑有坚刚之朴化五兵维人气雄其畜多马虏得之以制阴国主天街周以之兴秦以之霸汉得之以断右臂却南牧西踞于海北经于河自外而望上也雄雄乎一气旁荫朔卤前冲塞门与积石来朝昆仑相负洎陟苍苍临峻极则形变六合空同大荒青冥在混元之中絶壁揭宇宙之外旧史云封祀之山八中国之外三自夏屈秩奠汉攘疆土于时更而王者莫能配天其意者将缵禹之业以俟圣人乎维唐百三十载贲玄化之纪息金革之墟蠢蠢蒸然萃于圣泽于是左丹穴右崆峒古所未宾咸顿首于路门之外天子登神宫勒金板将复义于郡岳告成于昊苍议云此山天合气以正秋方地与神而主戎国俾蚪螭者为师为旅貔虎者为妾为臣不在于巨灵乎其封神为宁济公锡之鞶带备厥礼物诏邦牧太子少保哥舒公卜吉日筑灵祠于高麓之阳每岁盛秋以笙镛之器锜釡之品率封内以望之索羣神以会之亚旅师氏旄头弩牙金鼓七校车徒十万从飨于庙庭大阅于山外所以因天界以崇圣功垂地险以恢逺略也观夫丛岩悬抱烟雨屑窣官庭晃其角暮林石古而幽阴神其居之可以祷安静矣拊空桑变钟石神其聴之可以感和乐矣大玉通帛熊蹯桂浆粲其倾筐采物煌煌神其歆之可以祚有年矣维石岩岩日月不老维灵是与生此熊罴神其荐之可以奉吾君矣于戏陈信克享正词幽感宜乎有祈而降有祭而歆龙也无风雨之愆蛇也无气熖之作此神之职又何羞焉而作颂曰  

揭灵山兮天地界势奔突兮风云骇峯蹲龙兮入天门气变蛇兮烟岚昬佑自天兮得终古备华虫兮驾朱虎  

南海神庙碑【`韩愈`】  

海于天地间为物最巨自三代圣王莫不祀事考于传记而南海神次最贵在北东西三神河伯之上号为祝融天寳中天子以为古爵莫贵于公侯故海岳之祝牺币之数放而依之所以致崇极于大神今王亦爵也而礼海岳尚循公侯之事虚王仪而不用非致崇极之意也由是册尊南海神为广利王祝号祭式与次俱升因其故庙易而新之在今广州治之东南海道八十里扶胥之口黄木之湾常以立夏气至命广州刺史行事祠下事讫驿闻而刺史常节度五岭诸军仍观察其郡邑于南方事无所不统地大以逺故常选用重人既贵而富且不习海事又当祀时海常多大风将往皆忧戚既进观顾怖悸故常以疾为解而委事于其副其来已久故明宫斋庐上雨旁风无所盖障牲酒瘠酸取具临时水陆之品狼藉笾豆荐祼兴俯不中仪式吏滋不供神不顾享盲风怪雨发作无节人蒙其害元和十二年始诏用前尚书右丞国子祭酒鲁国孔公为广州刺史兼御史大夫以殿南服公正直方严中心乐易祗慎所职治人以明事神以诚内外单尽不为表襮至州之明年将夏祝册自京师至吏以时告公乃齐祓视册誓羣有司曰册有皇帝名乃上所自署其文曰嗣天子某谨遣官某敬祭其恭且严如是敢有不承明日吾将宿庙下以供晨事明日吏以风雨白不聴于是州府文武吏士凡百数交谒更谏皆揖而退公遂升舟风雨少弛棹夫奏功云阴解驳日光穿漏波伏不兴省牲之夕载旸载阴将事之夜天地开除月星明穊五鼓既作牵牛正中公乃盛服执笏以入即事文武宾属俯首聴位各执其职牲肥酒香鐏爵静洁降登有数神具醉饱海之百灵秘怪慌惚毕出蜿蜿虵虵来享饮食阖庙旋舻祥颷送颿旗纛旌麾飞扬晻霭铙鼓嘲轰高管噭噪武夫奋棹工师唱和穹龟长鱼踊跃后先干端坤倪轩豁呈露祀之之岁风灾熄灭人厌鱼蟹五榖胥熟明年祀归又广庙宫而大之治其庭坛改作东西两序齐庖之房百用具修明年其时公又固往不懈益虔岁仍大和耋艾歌咏始公之至尽除他名之税罢衣食于官之可去者四方之使不以资交以身为帅燕享有时赏与以节公藏私蓄上下与足于是免属州负逋之缗钱念有四万米三万二千斛赋金之州耗金一岁八百困不能偿皆以丐之加西南守长之俸诛其尤无良不聴令者由是皆自重慎法人士之落南不能归者与流徙之胄百念八族用其才良而廪其无告者其女子可嫁与之钱财令无失时刑徳并流方地数千里不识盗贼山行海宿不择处所事神治人其可谓备至耳矣咸愿刻庙石以着厥美而系以诗乃作诗曰  

南海阴墟祝融之宅即祀于旁帝命南伯吏惰不躬正自今公明用享锡右我家邦惟明天子惟慎厥使我公在官神人致喜海岭之陬既足既濡胡不均弘俾执事枢公行勿迟公无遽归匪我私公神人具依  

衢州徐偃王庙碑【`韩愈`】  

徐与秦俱出柏翳为嬴姓国于夏殷周世咸有大功秦处西偏专用武胜遭世衰无明天子遂虎吞诸国为雄诸国既皆入秦为臣属秦无所取利上下相贼害卒偾其国而沈其宗徐处得地中文徳为治及偃王诞当国益除去刑争末事凡所以君国子民待四方一出于仁义当此之时周天子穆王无道意不在天下好道士说得八龙骑之西游同王母宴于瑶池之上歌讴忘归四方诸侯之争辨者无所质正咸宾祭于徐贽玉帛死生之物于徐之庭者三十六国得朱弓赤矢之瑞穆王闻之恐遂称受命命造父御长驱而归与楚连谋伐徐徐不忍斗其民北走彭城武原山下百姓随而从之万有余家偃王死民号其山为徐山凿石为室以祠偃王偃王虽走死失国民戴其嗣为君如初驹王章禹祖孙相望自秦至今名公巨人继迹史书徐氏十望其九皆本于偃王而秦后迄兹无闻家天于柏翳之绪非偏有厚薄施仁与暴之报自然异也衢州故会稽太末也民多姓徐氏支县龙丘有偃王遗庙或曰偃王之逃战不之彭城之越城之隅弃玉几研于会稽之水或曰徐子章禹既执于吴徐之公族子弟散之徐扬二州间即其居立先王庙云开元初徐姓二人相属为刺史帅其部之同姓改作庙屋载事于碑后九十年当元和九年而徐氏放复为刺史放字达夫前碑所谓令户部侍郎其大父也春行视农至于龙丘有事于庙思惟本原曰故制觕朴下窄不足以揭虔妥灵而又梁觕赤白陊剥不治图像之威■〈黑乚〉昧就灭藩牧级夷庭木秃■〈垂夬〉祈甿日慢祥庆弗下州之羣支不获荫庥余惟遗绍而尸其土不即不图以有资聚罚其可辞乃命因故为新众工齐事惟月若日工告讫功大祠于庙宗卿咸序应是岁州无怪风剧雨民不夭厉榖果完实民皆曰耿耿祉哉其不可诬乃相与请辞京师归而镵之于石辞曰  

秦杰以颠徐由逊绵秦鬼久饥徐有庙存婉婉偃王惟道之躭以国易仁为笑于顽自初擅命其实几姓歴短詈长有不偿亡课其利害孰与王当姑蔑之墟太末之里谁思王恩立庙以祀王之闻孙世世多有惟临兹邦庙土实守坚峤之后达夫廓之王殁万年如始祔时王孙多孝世奉王庙达夫之来先慎诏敎尽惠庙民不主于神维是达夫知孝之元太末之里姑蔑之城庙事时修仁义振声宜宠其人以及后生嗟嗟维王虽古谁亢王死于仁彼以暴丧文追作诔刻示茫茫  

栁州罗池庙碑【`韩愈`】  

罗池庙者故刺史栁侯庙也栁侯为州不鄙夷其民动以礼法三年民各自矜奋兹土虽逺京师吾等亦天氓今天幸惠仁侯若不化服我则非人于是老少相敎语莫违侯令凡有所为于其乡闾及于其家皆曰吾侯闻之得无不可于意否莫不忖度而后从事凡令之期民劝趋之无有后先必以其时于是民业有经公无负租流逋四归乐生兴事宅有新屋步有新船池园洁修猪牛鸭鸡肥大蕃息子严父诏妇顺夫指嫁娶葬送各有条法出相弟长入相慈孝先时民贫以男女相质久不得赎尽没为隶我侯之至按国之故以佣除本悉夺归之大修孔子庙城郭巷道皆治使端正树以名木栁民既皆悦喜尝与其部将魏忠谢宁欧阳翼饮酒驿亭谓曰吾弃于时而寄于此与若等好也明年吾将死死而为神后三年为庙祀我及期而死三年孟秋辛夘侯降于州之后堂欧阳翼等见而而拜之其夕夣翼而告曰馆我于罗池其月景辰庙成大祭过客李仪醉酒慢侮堂上得疾扶出庙门即死明年春魏忠欧阳翼使谢宁来京师请书其事于石余谓栁侯生能泽其民死能惊动祸福之以食其土可谓灵也巳作迎享送神诗遗栁民俾歌以祀焉而并刻之栁侯河东人讳宗元字子厚贤而有文章尝位于朝光显矣已而摈不用其辞曰  

荔子丹兮蕉黄杂肴蔬兮进侯堂侯之船兮两旗度中流兮风泊之待侯不来兮不知我悲侯乗驹兮入庙慰我民兮不嚬以笑鹅之山兮栁之水桂树团团兮白石齿齿侯朝出游兮暮来归春与猨吟兮秋鹤与飞北方之人兮为侯是非千秋万岁兮侯无我违福我兮寿我驱厉鬼兮山之左下无苦湿兮高无干秔■〈黍余〉亢羡兮蛇蛟结蟠我民报事兮无怠其始自今兮钦于世世  

终南山祠堂碑【`桞宗元`】  

贞元十二年夏洎秋不雨穑人焦劳嘉榖用虞皇帝使中谒者祷于终南山申命京兆尹韩府君祗饬祀事考视祠制以为栋宇不称宜有加饰遂命盩厔令裴均虔承圣謩剙制祠宇乃征土工木工石工备器执用来会祠下斩板干砻柱础陶瓴甓筑垣墉恢度旧制立三筵六寻既兴功玄云触石霈泽周被植物擢茂期于丰登神道感而宣灵人心欢而致和嘉气充溢抃蹈布野于是邑令僚吏至于胥徒黄发耆艾野夫版尹佥曰盖闻名山之列天下也其有能奠方域产财用兴云雨考于祭法宜在祀典惟终南据天之中在都之南西至于褒斜又西至陇首以临于戎东至于商颜又东至于太华以距于闗实能作固以屏王室其物产之厚器用之出则璆琳琅玕夏书载焉纪堂条枚秦风咏焉今其神又能对于祷祀化荒为穰易沴为和厥功章明宜受大礼俾有凭托而宣其烈也非我后敬神重谷则安能发大号尊明灵非我公勤神奉上则曷能对休命作新庙人事既备神明时若丰我公田遂及我私粢盛无虞储峙用充厥猷茂哉遂相与东向蹈舞拜手稽首愿颂帝力且宣神徳永着终古辞曰  

皇帝垂徳制定统极神道泰宁祀典修饰禳祈禜雩皆有凖程顾惟终南祠位庳陋不称显名爰降制诰充大厥宇启寤诚明昭感神衷道宣天休获此利贞笃灾愆阳化为丰穰实我粢盛人赖蓄给鼓腹而歌以乐其生巍巍灵山兴利产财作固镐京拥其嘉休眷佑于人永宅厥灵弈弈新庙整顿端庄神位密清后祀承则洁心勤礼导畅纯精邑吏啬夫鲐背鲵齿愿垂表经颂宣圣徳篆刻坚石永世飞声  

湘源二妃庙碑【`栁宗元`】  

元和九年八月二十日湘源二妃庙灾司功掾守令彭城刘知刚主簿安邑卫之武告于州刺史御史中丞清河崔公能祗栗厥戒会羣吏洎众工发开元诏书惧废守祀捜考赢羡均节委积咸执牍聿至于祠下稽度既备佣役惟时斩木于上游陶埴于水涯乃桴乃载工逸事遂作貌显严粲然而威十有一月庚辰陈奠荐辞立石于庙门之宇下惟父子夫妇人道之大大哉二神咸极其会为子而父尧为妇而夫舜齐圣并明弼成授受内若嚚瞽上承辉光克艰以乂徳罔不至帝既野死神亦不返食于兹川古有常典驱祓戾孽恢宣淑灵敢或失职以奸天刑有翼其躬有苾其馨沉牲爰告即石是铭铭曰  

渊懿承圣舜妻尧女徳形妫汭神位湘浒揆兹有初克硕厥宇唐命秩祀兹邑攸主毛牷既疈椒馨爰糈胤于万年期保伊祜潜火煽孽炖于融风神用播迁时罔克龚邑令羣吏告于君公亷用积余以就尔功桴木负埴载流于江既夷以成崇宇峻墉洁严清闲左右率从神乐来归徒御雍雍神既安止邦人载喜奉其吉玉以对嘉祉南风湑湑湘水如舞将子无讙神聴钟鼔丰其交报邦邑是与刻此乐歌以极终古白  

杨神新庙碑【`令狐楚`】  

道太原而北列郡数十鴈门为大在周秦时与山戎林胡大牙其强国家以文徳柔惠而驱去之北迹距塞口犹千里而逺若内地控于通都秩二千石者非休勲懿徳则名王旄士乙亥岁今尚书陇西李公亷刺并部选第郡政之尤异者得昌化守南康郡王河南元韶首表其名遽闻于天玺书劳勉移理于代惟南康以壮事老谋逮事先侍中平王则尚书郎宁王勤于君惠于人而敬恭于神由是神降之福人懐其徳是岁夏五月赤车彤襜至自石州初一日会计于官次察掾吏之勤惰次二日存问于里闾求人民之利病既三日徧祭于山川神祗盖无停阴銮不辍声于郡东凡四十里白杨有祀实代之主也嘑水旁注雁门山前峙■〈石盘〉礴相抵为堆为阜蘙荟柯条如虬如龙广仅百亩厥髙又倍信可以回薄日月而避逃风雨岂朔漠之气凝结于此乎坤元之精决泄于此乎不然其何以巍巍苍苍将欲戞若木稍扶桑卑大椿于漆园小蟠桃于东方与夫古墓多悲芜城早落者不同品矣按诸经纪且曰昔元魏髙祖孝文由一成而宅九有起云中而驭天下损益三代宪章百王厥初经营由此途出系马其下歇鞍于枝威灵所凭别白而在既偃顿以附土又跳腾而架空如有髙掌跖为鸟势形洎今朝中书令燕公说摹咏其事【`张公白杨篇之卒章云欲识前王塔鞍处正北苗抽一小枝`】户部侍郎吉公中孚申而明之【`建中初吉公以万年尉为黜陟判官至此为之歌序具载其事焉`】故迹弥显髙名益大为屏为图播于海嵎代人神之是以祠也而旧规相袭未甚弘丽檐牖东向椽栾内奰有袄蛊之气无尊严之威式车马者以避祸非以致敬奠苹蘩者惟邀福不惟向徳犹此祀也不亦涹【`疑`】孝文于代乎南康其孙也大惧夫祖徳之坠于地因愀然而言曰于古有召公奭以区区陜服为周二伯行野聴讼憩于甘棠后之必思其人犹爱其树其在诗曰勿剪勿代召伯所茇矧我烈祖有开国之武丽天之文抚正万方照临四海而又储祉降徳于后子孙俾不佞起家而王专城为守愧不能显扬先美使若黄帝幸君之使使理此土敢黩于祭祀是亵于功烈而速其皋戾也一年因农之隙而易其地二年乗岁之丰而改其制不三四年得请于上而新庙成南面衮服所以称尊也两楹阼阶所以定位也筑墉于外所以御侮也设屏于前所以修容也躭躭沉沉显敞靓深不风而清无云而阴前王戾止之仪于是乎在裔孙聿追之孝于是乎举不唯禁淫祀废非礼抑亦开明徳摛耿光欲使异日观者不俟请书问俗而知树之所由植庙之所由崇谂于有知佥曰非颂声不可初南康之典化顾尝客焉迨今剖符则又备位于陇西公之府相得最旧见绳为文故敢征成之功与作之义篆刻贞石立于前楹庶拟卫悝彝鼎之铭敢同鲁僖閟宫之什铭曰  

蔚彼白杨业生雁门蒙暑翳寒晴天色昏巨抵交柯龙翔虎眠从古强名莫知其原惟昔魏帝于枝息鞍悬垂低昻厥迹犹存大畏其力小懐其恩爰有灵祠号为神明二扉不扄四簋不陈樵苏所往雉兔为邻于铄艮牧时惟孝孙下车之初致敬而言蔽芾甘棠犹思其人绵绵葛藟下庇于根乃正名居式崇藩垣山立当宁翼张重轩有赫斯皇既严且尊允矣君子孰如其仁大椿之年细栁之军吾与元也人谁间然欲载其功莫先于文编词琢石终古不迁  

峻灵王庙碑【`宋蘓轼`】  

古者王室及大诸侯国皆有寳周有琬琰大玉鲁有夏后氏之璜皆所以守其社稷镇抚其人民也唐代宗之世有比丘尼若梦慌忽见上帝者得八寳以献诸朝且传帝命曰中原兵久不解腥闻于天故以此寳镇之则改元寳应以是知天亦分寳以镇世也自徐闻渡海歴琼至儋又西至昌化县西北二十里有山秀峙海上石峯巉然若巨人冠帽西南向而坐者俚人谓之山胳膊而伪汉之世封山神为镇海广徳王五代之末南夷有知望气者曰是山有寳气上达于天舣舟其下斵山发石以求之夜半大风浪驾其舟空中碎之石峯之下夷皆溺死儋之父老犹有及见败舟山上者今独有矴石存焉耳天地之寳非人所得睥睨者张华使其客雷焕发酆城狱取寳剑佩之华终以忠遇旤坐此也夫今此山之上上帝赐寳以奠南极而贪冒无知之夷欲以力取而已有之其诛死宜哉皇宋元丰五年七月诏封山神为峻灵王用部使者承议郎彭次云之请绍圣四年七月琼州别驾苏轼以罪遣于儋至元符三年五月有诏徙亷州自念谪居海南三岁饮咸食腥陵暴飓雾而得还者山川之神实相之再拜稽首西向而辞焉且书其事碑而铭之山有石池产紫鳞鱼民莫敢犯石峯之侧多荔枝黄柑得就食持去则有风雹之变其辞曰  

琼崖千里块海中民夷错居古相容方壶蓬莱此别宫峻灵独立秀且雄为帝守寳甚严恭庇荫嘉谷岁屡丰小大逍遐遂鰕龙鶢鶋安栖不避风我浮而西今复东铭碑晔然照无穷  

伏波将军庙碑【`苏轼`】  

汉有两伏波皆有功徳于岭南之民前伏波邳离路侯也后伏波新息马侯也南越自三代不能有秦虽逺通置吏旋复为夷邳离始伐灭其国开九郡然至东汉二女子侧贰反海南震动六十余城时世祖初平天下民劳厌兵方闭玉闗谢西域况南荒何足以辱王师非新息苦战则九郡左袵至今矣由此论之两伏波庙食于岭南均也古今所传莫能定于一自徐闻渡海适朱崖南望连山若有若无杳一髪耳舣舟将济眩栗丧魄海上有伏波祠元丰中诏封忠显王凡济海者必卜焉曰某日可济乎必告而后敢济使人信之如度量衡石必不吾欺者呜呼非盛徳其孰能如此自汉以来珠崖儋耳或置或否扬雄有言曰朱崖之弃捐之力也否则介鳞易我衣裳此言施于当时可也自汉末至五代中原避乱之人多家于此今衣冠礼乐盖班班然矣其可复言弃乎四州之人以徐闻为咽喉南北之济者以伏波为指南事神其可不恭轼以罪谪儋耳三年今乃获还海北往反皆顺风无以荅神贶乃碑而铭之铭曰  

至险莫测海与风至幽不仁此鱼龙至信可恃汉两公寄命一叶万仞中自此而南洗汝胷抚循民夷心清通自此而北端汝躬屈伸穷达常正忠生为人英殁愈雄神虽无言我意同  

东岳庙碑【`曾巩`】  

宋兴百三十有八年海内乂安符瑞毕至哲宗皇帝推功神明报礼上下既作齐宫于南北郊以追述神考亲祠天地之志乃谓山川之神五岳最巨而岱为其宗面命守臣往视庙貌撤而新之诏京东路转运司给其工费以转运使若判官一员护作先是鲁人相率出财为正殿重门颇极壮丽而他殿若门若廊制度庳隘不足以称虽有囿游而无亭观以待神御乃因旧益新南为台门一曰太岳为掖门二曰锡符锡羡直太岳为重门二曰镇安灵贶东西北为门各一曰青阳素景鲁詹中为殿三曰嘉宁蕃祉储佑旁为殿堂二十有三为碑楼四后为殿亭五以临池籞殿曰神游飞观列峙修廊周施緫为屋七百九十有三区缭以崇墉表以双阙积工五十四万有竒用钱六千八百万有竒改作于绍圣四年六月至今皇帝即位之明年实建中靖国元年十月告成前诏翰林学士臣某为之记臣某惶恐奉诏既书其本末乃拜手稽首而言曰自昔帝王受命告代必于泰山功成道洽符出刻石纪号昭姓考瑞必于泰山岁时巡狩会诸侯协制度秩羣神必自泰山始其着于诗书载在史官杂见于传记岂独髙明俶诡瑰杰秀异为天下之竒观哉盖其位则东其徳则仁其气则生肤寸之云泽及万国功利之溥如此固非他山可望而其威灵烜赫以警动祸福于人者亦非众神所得而侪故虽作镇一隅而万乗之君莫不尊礼四方士民虽荒犷悖傲咸知敬畏岂茍然哉本朝自太祖太宗继诏有司増大神宇逮真宗朝修饰礼乐懐柔百神而山为効符命出醴泉神芝仙禽前后万计天子亲奉玉检登封降禅礼成临拜岳祠犹以为未足又加天齐王以帝号庙制祠具与次俱升厥后三宗崇奉祗恪不懈益虔至于斯宫则先皇帝经其始今皇帝发其成土木采章极其轮奂以重神威以壮东夏可谓盛矣虽然祖宗所以绥万邦和兆民国家所以安富尊荣蕃衍盛大者岂专以事神为哉盖出于己者尽其宜施于人者尽其厚然后接于神者无所不用其极故声色所向号令所加天且不违而况于人乎况于鬼神乎今皇帝仁孝慈明格于上下薄海内外无思不服方且严恭寅畏以交神祗卑宫菲食以崇庙祀率是道也行之不已徳日新又日新则岂惟草木虫鱼罔不咸若雨旸寒燠各以序至哉将有贯胸跂踵之长不约而咸宾象舆丹甑昭华延喜之珍不求而自至然后増封广禅以侈先烈驻跸新宫以荅神贶于斯时也则有儒学宗工作为声诗如吉甫颂周史克颂鲁被之弦歌勒之金石昭示万世与诗书俱传顾如臣者乌足与此哉若夫今日之事臣职也不敢以浅陋辞谨为铭曰  

岩岩泰山羣岳之长岂止齐鲁四方之望维昔帝王是宗是仰告代勒成百灵咸享图书所记七十二家増髙广厚匪以为夸降及秦人矜功变古驱车中途则窘风雨岂伊崇髙人莫敢侮有神司之惟徳是辅阿阁石闾维神之居金箧玉策惟神之符崇朝之云徧雨天下非神之力孰能为者周商之前视秩上公至于有唐王爵是崇孰帝其号自我真宗维我真宗乗时治平櫜弓束矢奠枕于京雨旸以时百谷用成航浮索引万国来廷仁兽一角灵芝九茎应图合谍不可殚名天子曰嘻维天锡予何以报之封禅是图升中告成幽显来相回舆庙廷以荅神贶备物典册往崇号谥栋宇衣冠罔非帝制焕乎文章愈久益备成此新宫维今天子百常之观万雉之墉黼扆龙章巍然殿中神既安止人斯受祉岂惟一方燕及四海维今天子仁孝俭勤缉熙光明徳艺日新荒遐暴骜奔走来臣上帝所怙匪惟尔神俾寿而臧俾昌而炽俾我子孙本支百世延及动植有生咸遂授我神策周而复始神亦万年为宋望祀  

## 文章辨体彚选卷六百四十八

（明）贺复征 编  

○碑七【`古贤`】  

光武济阳宫碑文【`汉蔡邕`】  

王室中微哀平短祚奸臣王莽偷有神器十有八年罪盈恶熟天人致诛帝乃龙见白水渊跃昆■〈氵虽〉破前队之众殄二公之师牧兵略地经营河朔戮力戎功翼戴更始又不即命帝位阙焉于是羣公诸将据河洛之文协符瑞之征佥曰厯数在帝践祚允宜乃以建武元年六月乙未即位于鄗县之阳九域之陌祀汉配天罔失旧物享国三十有三年方内乂安蛮夷卒服巡狩太山禅梁父皇代之遐迹帝者之上仪罔不毕举道徳余庆延于无穷先民有言曰乐乐其所自生而礼不忘其本是以虞称妫汭姬美周原皇天乃眷神宫实始于此厥路藐哉所谓神丽显融越不可尚小臣河南尹玮来在济阳顾见神宫追惟桑梓褒述之义用敢作颂其辞曰  

赫矣天光爰曜其晖笃生圣皇二汉之微稽度干则诞育灵姿黄孽作慝簒握天机帝赫斯怒爰整其师应期潜见扶阳而飞祸乱克定羣凶殄夷匡复帝载万国以绥巡于四岳展义省方登封降禅升于中皇爰兹初基天命孔彰子子孙孙保之无疆  

孙叔敖碑【`邯郸淳`】  

楚相孙君讳饶字叔敖本是县人也六国时期思属楚楚都南郢南郢即南郡江陵县也君受纯灵之精懐絶世之才有大贤次圣之质少见枝首虵对其母泣吾将死母问其故曰吾闻见枝首虵者死今日见之母曰若柰之何吾杀行数十步念独吾死可恐复令他人见之死为因埋掩其荆母曰若无忧焉其阴徳玄善遂为父母九族所异及其为相布政以道考天象之度敬授民时聚藏于山殖物于薮倡导川谷波障源湶溉灌沃泽堤防湖浦以为池沼锺天地之美收九睪之利以殷润国家家富人喜优噡乐业拭序在朝野无螟■〈亻〈戊外臣内〉〉丰年蕃庶人有曽闵贞孝之行四民美好从容中节髙相改币一朝而化其忧国忘私乗马三季不别牝牡继髙阳重黎伍举子文之统其忠信亷勇礼乐文章轨仪同制其富国充民明天时尽地力庭坚禹稷不能踰也专国权宠而不荣华一旦可得百金至于没齿而无分铢之蓄破玉玦不以寳财遗子孙终始若矢去不善如絶弦辟患害于无刑彻节髙义敦良竒介自曹臧孤竹吴札子罕之伦不能骖也生于季末仕于灵王立浊溷而澄清处幽睧而照明其遗武余典恨不与戏皇帝代同世世为列姃国在朝廷其意常墨墨若冠章甫而坐涂炭也病甚临卒将无棺椁令其子曰优孟曽许千金贷吾孟故楚之乐长与相君相善虽言千金实不贷也卒后数幸庄王置酒以为乐优孟乃言孙君相楚之功即忼慨髙歌曲曰贪吏而不可为而可为亷吏而可为而不可为贪吏而不可为者当时有污名而可为者子孙以家成亷吏而可为者当时有清名而不可为者子孙困穷披褐而卖薪贪吏常苦富亷吏常苦贫独不见楚相孙叔敖亷洁不受钱涕泣数行若投首王王心感动觉悟问孟孟具列对即求其子而加封焉子辞父有命如楚不亡亡臣社稷图而欲有赏必于潘国下湿硗埆人所不贪遂封潘乡即固始也三九无嗣国絶祀废固始令段君梦见孙君则存其后就其故祠为架庙屋立石铭碑春秋烝尝明神报祚即岁还长■〈彳戋〉太守及期思县宰段君讳光字世贤魏郡邺人庶慕先贤体徳允恭笃古遵旧奉履宪章钦翼天道五典兴通考籍祭祠祗肃神明临县一载志在惠亷葬枯粟乏爱育藜蒸讨扫丑类鳏寡是矜杜伪养善是忠表仁感想孙君延发嘉训兴祀立坛勤勤爱敬念意自然刻石铭碑千载表绩万古标记福佑期思县兴士炽孙氏蒙恩汉延熹三年五月廿八日立  

汉文翁祠堂碑【`宋宋祁`】  

蜀之庙食千五百年不絶者秦李公冰汉文公翁两祠而巳冰为蜀凿离堆逐悍水以溉所及常无旱年西人徳之因言冰身与水怪斗斗不胜死自是江无暴流蛟蜃怖藏人恬以生故侈大房殿岁击羊豕雉鱼伐鼓啸钥倾数十州之人人得侍祠奔走鼓舞以娱悦神贶巳传嘏而后敢安翁之治蜀开学校以诗书敎人澡熨故俗长长少少亲亲尊尊百姓顺赖其后司马相如王褒扬雄以文章倡张寛以博闻显严遵李仲元以有道称何武入为三公汉家号令典章赫然与三代等蜀有儒自公始班固言之既详初公为礼殿以舍孔子及七十二子之像殿右庑作石室舍公像于中晩汉学焚有守曰髙朕能兴完之后人又作朕象进偶公室岁时长吏率掾属诸生奉笾豆饔醪荐之于前虔跽谨洁一再奠而退辞无敢不信焉冰以功公以徳功易见徳难知故祀虽偕而优狭异焉嘉佑二年予知益州往欵公祠至则区位湫偪埃蚀垢蒙不称所闻大惧礼益懈忽神勿临享其明年乃占学官之西攻位鸠工弗亟弗迟作堂三楹作左右序及献庑大抵若干间布寻以度堂累常以度廷疏窻以快显壮阖以严闭采有青丹陛有级夷瓦密栋强若棘若飞乃肖公象于宇间绘相如等于东西壁本古学之复莫若朕本令学之盛莫若枢密直学士蒋公堂故绘二公于其间皆配祠焉于是择日告成于神揖而升簠斝果湆脯修纷罗而有容可以告虔趋而降罍罇巾洗席燎并施而不慁可以尽仪相者循循任者舒舒礼生于严广灵妥于间寂故也噫自公之来蜀之人自视若邹鲁宋兴名臣巨公踵相逮于朝先帝时巨猾再作乱弄库兵争剑阁是时蜀豪英无一污贼者羣顽愁窘不容端而灭非人好忠家知孝使然耶所使然者不自公欤传曰非此族也不在祀典公在之矣则是祠之作愿自予而古无俾壊息云祠之兴同尚之贤则转运使赵汴及提点刑狱使者凡三人赞辅之勤自通判军州事祝谘以降六人营董之劳自兵马都监毛永保而下二人咸书象于西厢列官里于石铭曰  

公二千石兮守大邦冠峩峩兮绂斯皇出有瑞节兮车骑罗石室孔卑兮人谓何新堂翼兮耽耽庭广直兮序岩岩吏奉承兮不哗神来格兮此其家俨羣贤兮并陈公所敎兮如其仁庖鱼挺兮俎肉鲜神来享兮憺寃延公敎在人兮无有颇蜀贤不乏兮才日多俗祥顺兮孝慈公祀百世兮庸可知  

狄梁公碑【`范仲淹`】  

天地闭孰将辟焉日月蚀孰将廓焉大厦倾孰将起焉神器坠孰将举焉岩岩乎克当其任者惟梁公之伟欤公讳仁杰字懐英太原人也祖宗髙烈本传在矣公为子极于孝为臣极于忠忠孝之外揭如日月者敢歌于庙中公尝赴并州掾过太行山反瞻河阳见白云孤飞曰吾亲在其下久而不能去左右为之感动诗有陟岵陟屺伤君子于役弗忘其亲之深于嗟乎孝之至也忠之所繇生乎公尝以同府掾当使絶域其母老疾公谓之曰柰何重太夫人万里之忧诣长史府请代行时长史司马方眦睚不协感公之义欢如平生于嗟乎与人交而先其忧况君臣之际乎公为大理寺丞决诸道滞狱万七千人天下服其平武卫将军权善才坐伐昭陵栢髙宗命戮之公抗奏不却上怒曰彼致我不孝左右属公令出公前曰陛下以一树而杀一将军张释之所谓假有盗长陵一抷土则将何法以加之臣岂敢奉诏陷陛下于不道帝意解善才得恕死于嗟乎执法之官患在少恩公独爱君以仁何所存之逺乎髙宗幸汾阳宫道出妬女祠下彼俗谓盛服过者必有风雷之灾并州发数万人别开御道公为知顿使曰天子之行风伯清尘雨师洒道彼何害哉遽命罢其役又公为江南巡检使奏毁淫祠千七百所所存惟夏禹太伯季子伍员四庙曰安使无功血食以乱明哲之祠乎于嗟乎神犹正之而况于人乎公为宁州刺史能抚戎夏郡人纪之碑及迁豫州会越王乱后縁坐七百人籍没者五千口有使促行刑公缓之密表以闻曰臣言似理逆人不言则辜陛下好生之意表成复毁意不能定彼咸非其心惟陛下矜焉勅贷之流于九原郡道出宁州旧治父老迎而劳之曰我狄史君活汝辈也相携哭于碑下斋三日而去于嗟乎古谓民之父母如公则过焉斯人也死而生之岂父母之能乎时宰相张光辅率师平越王之乱将士贪暴公拒之不应光辅怒曰州将忽元帅耶对曰公以三十万众除一乱臣彼胁从辈闻王师来乗城而降者万计公纵暴兵杀降以为功使无辜之人肝胆涂地如得尚方斩马剑加于君颈虽死无恨光辅不能屈奏公不逊左迁复州刺史于嗟乎孟轲有言威武不能挫是谓大丈夫其公之谓乎为地官侍郎同凤阁鸾台平章事为来俊臣诬构下狱公曰大周革命万物惟新唐朝旧臣甘从诛戮因家人告变得免死贬彭泽令狱吏尝抑公诬引杨执柔公曰天乎吾何能为以首触柱流血被面彼惧而谢焉于嗟乎陷穽之中不义不为况庙堂之上乎契丹陷冀州起公为魏州刺史以御焉时河朔震动咸驱民保郛郭公至下令曰百姓复尔业冦来吾自当之狄闻风而退魏人为之立碑未几入相请罢戍疏勒等四镇以肥中国又请罢安东以息江南之馈输识者韪之北狄再冦赵定间出公为河北道元帅狄退就命公为安抚大使前为突厥所胁从者咸逃散山谷公曲请赦河北诸州以安反侧朝廷从之于嗟乎四方之事知无不为岂虚尚清谈而已乎公在相日中宗幽房陵则天欲立武三思为储嗣一日问羣臣可否众称贺公退而不答则天曰乃有异议乎对曰有之昨陛下命三思募武士岁时之间数百人及命庐陵王道之数日之间应者十倍臣知人心未厌唐徳则天怒令策出又一日则天谓公曰我梦双陆不胜者何对曰双陆不胜宫中无子也复命策出又一日则天有疾公入问合中则天曰我梦鹦鹉双翅折者何对曰武者陛下之姓相王庐陵王则陛下之羽翼也是可折乎时三思在侧怒发赤色则天以公屡言不夺一旦感悟使中使密召庐陵王矫衣而入人无知者乃坐公于帘外而问曰我欲立三思羣臣无不可者惟俟公一言从之则与卿长保富贵不从则无复得与卿相见矣公从容对曰太子天下之本本一揺而天下动陛下以一心之欲轻天下之动哉太宗百战取天下授之子孙三思何与焉昔髙宗寝疾令陛下权亲军国陛下奄有神器数十年又将以三思为后如天下何且姑与母孰亲子与侄孰近立庐陵王则陛下万岁后享唐之血食立三思则宗庙无祔姑之礼臣不敢爱死以奉制陛下其图焉则天感泣命搴帘使庐陵王拜曰今日国老与汝天子公哭于地则天命左右起之拊公背曰岂朕之臣社稷之臣耶已而奏曰还宫无仪孰为太子复置庐陵王于龙门备礼以迎中外大悦于嗟乎定天下之业断天下之疑其至诚如神雷霆之威不得而变乎则天常命公择人公曰欲何为曰可将相者与曰如求文章则今宰相李峤苏味道足矣岂文士龊龊思得竒才以成天下之务乎荆州长史张柬之真宰相才诚老矣一朝用之尚能竭其心乃召拜洛州司马他日又问人于公对曰臣前言张柬之虽迁洛州犹未用焉改秋官侍郎及召为相果能诛张易之辈返正中宗复则天为皇太后于嗟乎薄文华重才实其知人之深乎公之勲徳不可殚言有论议数十万言李邕载之别传论者谓松栢不天金石不柔受于天焉公为大理丞抗天子而不屈在豫州日抗元帅而不下及居相位而能复废主以正天下之本岂非刚正之气出乎诚性见于事业当时优游荐绅之中颠而不扶危而不持者亦何以哉仲淹贬守鄱阳移舟徒郡道过彭泽谒公之祠而述焉又系之云商有三仁弗救其灭汉有四皓正于未夺呜呼武暴如火李寒如灰何心不随何力可回我公哀伤拯天之士逆长风而孤骞愬大川以独航金可革公不可革孰为乎刚地可动公不可动孰为乎方一朝感通羣阴披攘天子既臣而皇天下既周而唐七世发灵万年垂光噫非天下之至诚其孰能当  

## 文章辨体彚选卷六百四十九

（明）贺复征 编  

○碑八【`忠节`】  

赠太尉段秀实碑【`唐德宗`】  

立人之道曰君与臣为臣之义曰忠与节忠莫极于卫国节莫大于忘身存其诚德贯乎天地致其功用施于社稷独断剿凶慝之命沉谋安宇宙之危其智勇足以拯时其义烈足以弘教非昊穹锡庆敷佑皇家重振纪纲再激污俗何遘迍之会而获见斯人开府仪同三司检校礼部尚书兼司农卿上柱国张掖郡王段氏名秀实字成功应期降生扶翼唐祚禀阴阳之粹气备刚柔之全德体正明道从时卷舒蓄为淳和发为功烈朕宅帝位之五载孟冬十月贼臣朱泚反天悖人因时多虞乘我无备诱聚叛卒作乱于京师朕深惟罪己之诚逺遵避狄之义驾自中禁狩于近垧贼阴谋为奸阳言示顺以公尝任泾帅素得士心采诸众情引以自助公感时悲愤思定大业谓复国安人由已不可以顾私谓开物变化在权不可以虚死畧匹夫之褊介藴旷代之宏规内贞其心外混其迹且控察元恶情状将因而图之贼果不疑委以心腹遽发凶党谋袭我师公诡说以词止之不可及窃取官印假为兵符急追冦军不逺而复销祸纾难阴阳若神于时物情危疑忠邪莫判卒乘禾辑军旅未完微公之谋吾几蔑济既而宻结勇敢誓殱冦雠决策克期中外发应会贼泚召公计事引入合中露其奸情言及僭窃公气填胷臆植髪冲冠仰天大呼玄鉴何昧孰为臣子而忍是心语未絶音奋笏前击凶徒败面既踬而奔左右愕然初未敢动继者不至事遂无成逆徒交锋因而遇害嗟乎天生万物唯人最灵禀元气之精锺五行之秀是宜守正居顺移孝资忠君君臣臣父父子子各履于逹道同臻于太和天乎不融生彼狂悖神乎不惠丧我忠贞静言思之辍馈忘寐详求其理抑有以焉兹朕不明败德招损故列圣垂佑■〈忄敬〉戒于予则泚之乱所以惩既往朂将来礼教陵夷风讹俗弊故上帝玄鉴耸动于人则段公之死所以励当今传不朽也访彼前史稽诸昔贤全大节者不必成功建大功者或未立节非节不可以禆教非功不可以持危义实相湏事难并备吉甫以文武翼周室宣王中兴绛侯以智谋安刘氏文皇绍立茂功着矣而节未可称董卓胁国以擅威伍孚刺之而不畏王敦拥众以称乱周顗折之而无疑竒节伟矣而功竟不就至若屈伸合变进退知机智以遂其谋勇以决其死功与时并节与名偕中古巳还无公俦比贞烈之至通于神明桀骜闻之而动心仇雠感之而不怨死于义而义着忘其家而家全行路兴悲懦夫増气矧予之恸其可弭忘且人之所爱者身也国之所重者位也公能杀身狥国朕得不以重位报之哉乃诏有司册赠太尉谥曰忠烈赐实封五百户荘宅各一所嗣子授三品正员官诸子各授五品正员官表其闾里护其丧塟官立祠宇史载忠勲哀荣之典备矣君臣之义极矣公始以天寳四载奋笔从戎才为时生官由才达得司马战阵之法叅将军帷幄之筹累典方州更践台寺出拥旄节入为卿士位歴十七岁踰三纪封王列于异姓开府比于台司参职六官食赋百室言不伐善虑常下人恒持顺信之规罔居疑悔之地利刄在手投节皆虚贞松有心老而弥劲吞大憝于方寸之内定危疑于晷刻之间力可屈而志不可迁身可杀而节不可夺所谓有始有卒为臣之极致者欤日月有期宅兆云毕身殁功在凛然如山勒铭传芳终古不灭以志吾过且旌善人铭曰  

浩浩上天四序唯均气或堙欝过为灾氛否不可终必复元亨洗以膏雨播之祥云济济蒸人五常是则时或迍难乃生凶慝乱必有定允归皇极拯以茂勲辅之明德勲德克崇兹惟段公实天降灵宁保朕躬日月蔽亏宇宙昏蒙冏然明诚独誓深忠豺狼为群■〈犭斤〉■〈犭斤〉逞志咆哮奔突乘我未备公飞尺符横制丑类变化若神邦家不坠元恶大憝诱奸作诳窃器僣名反易天常公独挺身奋击暴强烈烈英武殁而弥彰义振名教功存社稷赠极上台赏延真食省咎袛畏懐贤悯恻刻铭丰碑昭示万国  

韩公庙碑铭【`李华`】  

唐之元老有大庇于生人曰韩公公尽力天朝位尊将相三城立庙军帅乞灵则祠之天寳季岁华奉使朔方展敬祠下式瞻风采像与神合沉沉如生呜呼生以功为臣殁以灵为神神乎宜奉公总戎疆外悬衡审政拒陇循河绵亘万里坚城雄防扞蔽三辅介胄之士垂十万人瞻我麾节以为进退先是突厥犯塞乘胜入朔方游骑至安定守军不到经畧失守冦乃驱监牧之騋牝退存庐帐进围聚邑鸣弓跃马规复漠南边人摇心元圣轸念节将更至咸以追逐为请缙绅献议则以和亲为便中宗未之许也初以公耋老且重烦之及卜师于太宫之庭惟公之吉至尊亲临前殿授以兵符公承命徂征北蕃逆骇记所谓君子有其时有其命公得其二而伸其一者也公忠贯神明虑几造化镇以长策溃其奸谋一麾偏师屠名王复丧马夺壍拂云维而城之并河之阿列筑三镇将精士锐谈笑就役匈奴莫敢南视雷哭而遁老幼望公以相震怖不然则乘氷转斗无日无之既而据河山翫其动静纳行旅归之袵席凭墉而望匹马单兵不匿形影敌由是械手足而刳腹心朝廷无草窃之虞天下减征役之半矣诗云文武吉甫万邦为宪又曰方叔元老克壮其猷公之谓也帐下之厮尚有存者曰公号令素严人无违禁自将吏骑卒咸有旗表节不常出出则赏罚随之赏非无功罚非无罪上流而下竞心行而事从谋全功成由此术也三城既就刋木标橹记之种落刻其降年后皆如之岂挺生上将之龟策欤竒鉴先物之然也夫鸟兽草木出其伦軰犹或利害凭焉况殊绩功勲终始天地翼辅先圣宠绥元元有茅社之尊符节之重后奉者果一胜遂一谋庸非明神幽赞之效雅有吉甫薄伐至于太原玉命南仲城彼朔方传称齐桓伐戎攘狄以其病燕灭卫魏绛和戎狄合诸侯从古及今以为大功其余秦恬汉青之伦纔丘垤耳尚或筮颂扬之简策贵之况忠武卓异屦履今昔而咏歌无之非古也窃感赵孟懐随武之德寤寐永叹奉铭神宫其文曰  

赫尔韩公司武有经受命北伐渠魁就刑敢或不顺鼓行风霆崇岱压卵沧波灌萤沈泉雷动机发冥冥功奋三城人謡亿龄谋出先后构危于宁张天之威恢庙之灵北狄顿颡山戎来庭万里寝柝縁河罢扃趋拜故祠德谢惟馨翔野何有群山青青感激遗风徘徊涕零吾谁与归式荐斯铭  

魏博节度使田弘正碑【`元稹`】  

陛下以元年正月壬戌诏臣稹曰朕有臣弘正自魏入镇魏人思之因守臣愬状其德政乞文于碑尔司予言其文以付臣拜稽首退而奏书于陛下曰始安禄山以玄宗四十三年盗幽州兵刼击郡县偷关据京天下掉挠肃宗征之海内甫定而夹河五十余州或伏或叛更立迭夺废置征伐觐见赋入之宜皆自为意五纪四宗容受隠忍田承嗣始有魏博相卫贝澶之地承嗣卒以其地传兄子恱恱传绪绪传季安既而季安悍诞滛骄风勃蛊蠧发时喜杀左右渐及于骨肉往往顾妻子曰安用此由是内外惴悸妻元氏因人不忍移置他所余一月乃卒是岁先皇帝元和之七年八月也季安子懐谏始十余岁众袭故态名之为副大使而家臣蒋士则逆虐用事士众不分伏日夜相告曰田中丞兴愽大孝敬于军谨廉读儒家书好言君臣事傥可依倚为将帅乎闻者皆踊跃一朝牙旗下众来捧附兴仆地不肯起众亦不肯去乃大言曰尔軰即欲用吾语能不杀副大使且使吾取天子恩泽洗汝痕秽使千万众知君臣父子道从我乎皆曰诺遂杀蒋士则等数十人以兴知留后事移懐谏于外明年归之朝盖七年之十月四日也乃图六州之地域籍其人与三军之生齿自军司马已下至于郡邑吏人废置尽献于先帝诏兴以工部尚书长魏博相卫贝澶之地仍勅司封郎中知制诰裴度使于兴且以钱一百十万缗赐其军曲赦管内百姓一年勿复事问耆羸赈乏困褒殛诛之不以法者魏之人相喜曰归天子乃如是耶兴又悉取魏之僣服异器人臣所不当为者斥去之先帝曰兴吾六州之善心者田兴也使兴弘吾至正不亦可乎因名曰弘正先是魏诸宾犹仆役也将卒无畏避弘正始求副节度巳下于朝至则迎迓承奉虽功勲将莫不承者避谒者趋付授咨度始用宾恺先是诸将之外有权者莫不拘刼妻子以为固四方之来聘问者莫不防碍出入以为宻士吏工贾限其往来人多惧愁稀复会聚至是皆旷然矣魏之人又相喜曰人之生不当如是耶滑以水害闻于朝请移河于卫之十四里且役卫功三万余诏弘议之皆曰壊吾地役吾人以利他邑古无有也弘正曰魏与滑信彼此矣朝廷何异焉不时兴工以教人譲魏俗丕变先帝多之以右仆射就加焉十三年又加司空以子布之会蔡有劳也是岁李师道烧河阴惊洛邑阴通元济诏弘正诛之明年破贼五万于东阿进収郓之阳谷距其城四十里营焉二月壬戌刘悟斩师道以其首归于弘正正入郓而十二州之地平以功加司徒平章事复归于魏其年八月朝觐京师先帝待之有加焉乞留不获诏加侍中以遣之又明年陛下以成德丧师诏弘正入焉初王武俊以战朱滔功得有赵地传子孙凡三十九年矣至承宗为卢从史李师道所诖误先皇帝征而赦之者再受畏戚恧不克来觐而闻陛下天覆海深悉包悉受乃果自信将朝有时未行会病将殁以志付其弟承元听命于朝陛下语宰相曰弘正在魏吾何患焉即日内出五诏诏弘正为中书令节度德隶于镇且诏父子皆为帅以大其威十一月甲寅成德献状曰弘正至自魏魏人哭之镇人歌之奉宣奏陈诏条除去僣异犹魏政也且臣闻之德之至者有二政之大者有三三政一曰仁为惠政二曰法为善政三曰谦为和政二德一曰忠为令德二曰孝为基德今弘正献魏博六州之地平淄青四代之冦入镇冀不测之渊可以为忠矣祖考食宗庙父子分土疆兄弟罗轩冕可以为孝矣始为山东键闭束缚咏而游之歌而舞之可以为仁矣始初山东逼越废怠裁而制之举而用之可以为法矣始初山东傲狠侵取地德以譲之功以助之可以为谦矣谦法仁孝资之以忠不曰德政谓之何哉臣既奉制以一百九十二字付守臣愬铭之石用申约束铭曰  

帝命弘正予言是听理乱有数其数甚明乱则隠约理由乱生既理复乱生于翫轻唐受天命既理既平髙祖太宗不荒不宁玄宗抑厄其否乃革四十三年奄有丕宅始视燕冦胡雏弄儿虽我宠重彼将胡为所细所忽忽焉而罹四后垂顾山东不夷逮我圣父殷忧俭克乘其滛骄乃伐乃殛尔视羣孽胡为而亡潜乆而大顽昏暴狂尔亦自视胡为而昌畏兹逼侧永思悠长曩尔之有既克而有在克而守惟尔惟我而今而后尔虽穹崇无忘辱诟我虽平宁无忘燕冦铭之戒之以永声臭  

旌忠愍节庙碑【`宋朱熹`】  

绍兴三年十月巳酉信州守臣王自忠言臣幸得蒙恩剖符假守支郡视事之日考按图牒窃见故签书枢宻院事张忠文公叔夜故知同州事郑威愍公骧衣冠之藏皆在郡境葢闻在昔靖康之难敌骑长驱都城危廹四面勤王之兵逡廵前却莫有至者而忠文独以南道之师千里赴难军锋锐甚毎战必克乃以庙算犹豫卒不能有成功而﨑岖颠沛之余竭力致死犹以必存宗社为巳任事复不就则遂闭口絶食而以身殉焉其后金人分兵西窥关陜所向降下无不如意则又有如威愍者独以孤城惫卒婴其乘胜焱锐之锋蔽遮三秦以备廵幸金兵大至邻援四絶知不能守而勇气弥厉誓必与郡俱为存亡城陷之日遂陨其生而不悔是其见危致命杀身成仁皆足以无愧于人臣之义是以圣朝痛悼褒恤屡加立庙赐名著在祀典葢非独以慰忠魂于地下实以昭示万世臣子忠义之大训而吏惰失职修奉勿虔忠文虽得即墓为祠以严貌象然而僻在永丰灵鹫深山之中既无以侈上恩厉众志至于威愍葬祭在冯翊者道既阻絶而其故乡玉山东郭有坟无庙则行路之人所为怆恻而臣不佞尤窃惧焉谨已相地两县之境通涂之侧出留州钱属吏鸠工度为双庙拟则廵逺庶几有以揭虔妥灵表劝忠义仰承建炎绍兴明诏之遗旨谓宜假以光灵定其名号策书申命以诏无极臣不胜大愿敢昧死请事下礼部太常合议条奏咸谓二臣之庙前已赐额宜因其故合而名之制诏礼官议是其以旌忠愍节之庙为额于是尚书符郡主者施行如章而王侯已诏还矣始侯既属役于玉山令苪立言永丰令潘友文又以书来请铭于熹于是两令课功作治如法复使人来申致侯命熹既乐道二公之事又重侯请乃序而诗之俾俟庙成衅而刻焉王侯字道夫永嘉人自少魁垒有竒节尝为寿皇圣帝极陈当世之务寿皇恱其言欲大用之而未及也是其为政知所先后固宜如此其诗曰  

皇皇后帝降衷下民君臣之义父子之仁臣之事君策名委质报生以死身岂遑恤若鱼熊掌取舍之间是孰使之其性则然林林之生孰无此性利害刼之或失其正文武张公投命重围拥孤弗遂视死如归侃侃郑公遥遥孤垒城亡与亡其节亦伟方时大变众溃如川二公相望砥柱屹然慷慨临危一心如水实全其天万世不死招魂作主帝有闵书吏惰不称神用弗居孰见孰闻孰嗟孰叹孰烝孰尝孰克用劝守侯请命奠此新宫煌煌巨扁合旧増崇丽牲有碑螭蟠龟负我其名之过者必下  

谭节妇碑【`元曹裕`】  

人与天地并立而三岂偶然哉羣羣而生逐逐而死无得而称者亦可悲矣惟节义之在天下虽匹夫匹妇之死而能动天地感鬼神贯金石变草木殆造物者藉之以神变化立人极也故苌弘之血饶娥之得父尸南霁云之半箭班班史册与天地相为无穷至元十四年江南内附之后吉水新城中兵未息逃难者或依邑校觊自免有谭氏妇赵抱婴儿随舅姑同匿大成殿悍卒至杀其舅姑欲犯之不可临之以兵曰从我则生不从则死妇骂曰吾舅死于汝吾姑又死于汝誓不辱与其不义而生宁从舅姑以死遂与婴儿俱遇害血被于两楹之间者入砖去今六十又六年矣宛然若冩影在地其体毕具见者无不神竦髪立凛凛如有生气先是有疑为幻妄者磨以沙石不没复煅以炽炭火灭而迹愈现然后知节义之在天下有非人力所能废考于前史尤信至顺中州侯郭成欲表而祠之未果而去职至正二年宁微寺知事王君克敬被旨来是州治田赋孟秋告朔奠谒已与州长佐贰徘徊俯视咨嗟叹息顾谓州判陈抃曰表节义有着令人伦风化与焉乃谋图其迹于石而俾裕书其概惟隆古盛时礼化涵濡节义灿然于人心凡有血气者与知与行岂有他哉世降俗变逸居无教始有不忍言者况乎颠沛流离之际而之死靡他之念舍生取义之诚确乎其如此吾想斯时城屠且毁荡尽于闾阎者知几何人未始有异也骈死于邑校者又几何人亦未始有异也斯妇也罹乡井之祸痛舅姑之陨其慷慨就死所谓得正而毙此心固巳质之圣人而无疑矣魂逰魄丧片地不磨洋洋在上实鍳临之岂非造物藉之以神变化而立人极也哉继自今树之风声州之民闾居族处其必曰此妇人也遭时不幸室家不相保从一之义蹈白刅而不渝其流风余韵至今尚能使人巇吁兴起今而幸生太平无事之世夫夫妇妇父父子子兄兄弟弟耕田凿井休飬生息所以乐其乐而利其利者谁之赐欤天理民彛万世一同盍相与明纲常而崇礼譲以无负上之人风厉之心将见比屋可封则是举也有关名教甚大亦可见二三君子知为政之所先者矣  

丽水陈孝女传碑【`明宋濂`】  

陈孝女妙珍处之丽水人父南溪为神祠祝史蚤夭母某氏更适他族妙珍依大母林氏以生林婴末疾妙珍刲股杂淖縻以进疾遂瘳或告之曰此若女孙股肉之功也林悲泣曰吾耄矣死固当然何用苦若邪疾复如初妙珍伥伥如有失卖衣走浮屠氏作诸禳禜事皆不应林忽昏眩妙珍解髪相糺纒哀号良乆乃苏自是气益弱仅有一丝相属妙珍计无所出然香右臂上稽颡吁天乞以身代复不应至正四年四月壬申夜梦一丈夫冠乌纱巾服青布袍来告妙珍曰尔勿忧能剔肝食之则愈矣妙珍问曰欲剔将焉从丈夫指右胁示之且俾吞红药半丸吞已遂觉甲戌妙珍乃具汤沐浴露祷上下神祗时空中雨坠妙珍之身独不沾湿若有张盖覆之者妙珍益喜持刀视胁下见红痕如缕长可三寸许就痕上割之血滂然流再割之了无所见妙珍惧乃掷杯珓卜于神逮俯身拾之而肝忽出县亟刃之置几上爇香自誓云大母倘得生终身持菩萨戒不复适人矣寻取肝聂而切之杂竹萌烹之大母食纔下咽其疾顿愈妙珍惩前事戒左右勿漏言然创巨甚几至危殆复梦神人语之曰无伤也宜炼纸作灰傅之妙珍从其言果愈时年十四耳后三年林以寿终妙珍造墖瘗之复然顶申前誓弃家为优婆夷前进士永嘉髙明来官郡录事为上其事部使者大名髙履覆按得实以闻次于朝诏有司具乌头双表之制旌表其门仍月给粟一斛飬其终身时八年春二月也郡守固始黄某以其事有涉名教也命儒学教授郑汝原为记其事于石云  

史官曰人子之于亲本宗一气茍可以死生者势当共之肯以形体既分而视之有异耶当亲有疾时呼号天地鬼神遑遑求索茫昧中力有可致虽万死弗之顾又奚暇毁伤絶灭之计邪或者作鄠人对痛斥之予不知其何所见邪夫孝忠无二道忠臣肝脑涂地世未尝指以为非顾独于孝子而疑之邪此决非韩子之文其依仿而托之者邪予闻之慈溪黄东发之言如此因造陈孝女传故偹论之  

少保兵部尚书于公祠重修碑【`李梦阳`】  

开封城马军衙桥西故有于少保祠云初公以定倾保大之功居无何而死于是天下人闻公死咸惊而疑而涕泣语曰鹭鸶氷上走何处寻鱼嗛而公前廵抚河南时实廨马军衙桥西而梁父老于是闻公死则咸涕泣日相率潜诣公故廨为位哭奠焉会纯皇帝立诏白少保谦寃宥其家而遣祭其墓乃梁父老则又咸涕泣相率私起祠故廨傍祠公伏腊忌梁父老则把香曵笻趿履若少壮咸翼如不期至稽首祠下哭填门塞户矣会又敬皇帝立诏曰少保谦赠特进光禄大夫柱国太傅谥肃愍立祠岁春秋祠之而曰旌功祠乃于是梁父老则又咸涕泣相率数百千人诣阙门伏诉少保谦前兵部侍郎时廵抚功云愿梁立祠如杭祠不报而梁父老归伏腊忌岁仍聚哭于私祠今三十年余矣正徳十年监察御史廵按张君清军许君并谒公祠下见其门屋三间仅存堂欹漏欲颓鸽雀扰扰栱栋鼠走鸱啸周垣尽圯羊猪外来于是悄然思俯而悲也已仰而欷曰嗟斯非梁地邪宋不此都哉靖康之事千载衔焉二帝不南矣夫定倾者世保大者食泽流者思故祠之言思也血食使之世者也于是下令曰少保祠撤故易腐扶欹植颓起圯新而绘垩而级而隅而荣而序偹矣曰谒者奚止也则重而堂器奚贮也则翼而廊而道士玄林守焉西北隅其房也望之栗栗而巉巉枚枚而严严是使之世者之道也李梦阳曰予观今人论肃愍公事未尝不酸鼻流涕焉葢伤为臣不易云夫事莫大于君出敌入排迁主战四者旦夕之势而存亡之判也乃今人议则异是或见鲍荘事輙曰夫葵犹能卫其足然独不思勇士不忘丧其元乎孟子曰所欲有甚于生者故生而有所不用也然将军蠡留侯良功成身抽天下两髙焉于乎难言乎难言乎岂所谓计免者非忠贪盛者违智欤而贼酋拥太上皇大同城下勒降大同人登城谢曰頼天地宗社之灵国有君矣至宣府城下宣府人登城谢曰頼天地宗社之灵国有君矣至京城下京城人又谢曰頼天地宗社之灵国有君矣于是公扬言曰岂不闻社稷为重君为轻斯言也事以之成疑以之生者欤且太子之易南宫之锢二者有能为公恕者否耶公有不如意輙拊膺忿曰此一腔血竟洒何地闻其言孰非酸鼻流涕者而独咎公也于乎伤乎虽然宗泽岳飞非下于人者艰难百战卒愠衂而死若公者死可矣死可矣公廵抚诸所业载传状乃今不复述苐述其始终若是亦大者云祠修于是年春越夏而告成张君名淮南皮县人许君名完丹徒县人事祠事者开封知府贺君锐也系之诗曰  

于铄旋运曷平不陂康屯倾否哲者斯利于维哲英鉴精含贞匪时曷征匪猷曷兴靡疑靡惊厥伐用成厥育是轻委躬于诚蛇何盘社龙何在野干极卼■〈兀臬〉日月易舎蠢尔乃贼乃奰国邑之乱之讧陵庙岌岌公丁其时矢身以殉山仡排议不戁不震佥曰和宜公曰有战四方之事譬丝逰刅帝畀弗疑公泣视师义激六军如虎如罴惟直斯壮人心干城肃肃我垒悠悠我旌羯奴喙突疆埸载清载清载寕皇归于京古曰荷难今谓曰痴忠古爰嘉今胡嫉而何谗非名何毁非功孰谗靡和孰毁弗同彼巧彼荏厥肤斯励古则曰直今曲自为于乎少保时晦时昭古谁无死死有荣褒峩峩庙祠栋隆崇基神之逰之斾斾其旗白马朱衣有风凄其歘其有光若往若来即而罔见跂望涟洏兹邦可居氓实尔思  

皇明父子忠孝祠碑【`陆树声`】  

世庙初吾郡南江冯先生恩在南台好直谏累上疏讥切时政谓皇后不当亲蚕分祀南北郊非礼谓尭舜用元凯唐宋用林甫安石以深刺时宰贵人多衔之最后因彗星见极论御史大夫鋐为腹心彗及两辅宜斥仿范希文百官图品题诸大臣某某贤某某不肖言甚切至上怒逮诏狱鋐署议论死考掠无完肤濒九死而不悔当时有四鐡御史之称子行可甫十四上书请代不报乃刺血上书自缚请即加斧锧以赎父死通政使陈经特为引奏上览疏动容曰忠孝乃出一门邪得末减戍雷阳雷人生祠以配李北海冦莱公诸贤后二十余年吾郡抑斋杨公允绳在諌垣亦好直諌累上疏讥切时政尤与时宰忤其疏劾本兵及勲镇臣毎言当重示创艾为大臣为国不忠者戒其论倭事斥督抚大臣交结执政大臣以致师老财匮状与时宰分宜面诤朝房分宜至切齿最后发寺臣赇事分宜从罗织起大狱坐毁谤玄修下诏狱论死子应祈甫弱冠苍头衣蓬首哭长安中具疏请代不果徒歩入深山中采灵药上献因乞身代父罪又不果既长系五年应祈得分宜子酒间语必欲杀公乃拊膺恸哭絶食死后两月公竟赴西市隆庆改元奉遗诏召用诸直臣南江先生既老不就征即家拜大理丞寻又加秩行可先巳登乡书监司察举孝行有诏旌庐仕佐南京兆为廉吏致政归数年直指屡疏荐特命晋阶温微褒嘉勅有司时皆敬礼以式后进抑斋公亦奉遗诏赠光禄少卿与杨忠愍继盛诸君并录荫祭葬蒙渥典应祈死后妇袁以节显子忠裕疏请得用孝子节妇并旌其庐于是世所诧慕忠臣孝子咸于一家而适偶于两姓又萃于吾乡则乡之人侈谈之犹东方之夸泰岱楚之洞庭云梦而滇金马碧鸡也余窃叹天地之用春生秋杀恒以一岁为序其至以渐其化工所冶出恒而罕异世庙时主上聪明神武一日之内倐为和风倐为震霆倐为严霜倐为皎日故其所亭毒播弄反多成惊世震俗不恒有之盛事风徐水平则漪涟纡萦惊飘焚轮所激冲始睹浴日之波排天之涛令观者駴瞩固然哉江左号贤薮仰遡二千年埀独得卞氏父子业巳见忠孝不乏人顾如吾乡两公家居共里闬相距仅二十载事出一朝乃炳炳麟麟彼此辉映一何比肩接踵也语云珠藏川媚以此为吾乡桑梓宠藉不亦厚哉诸文学既请祀两公于郡邑学宫贤祠两孝子既表厥里宅门恩纶煌煌途之童竖老叟襁负荷担而过者伫立谛视不忍去感叹如不出口诸文学复相与父老谋曰五丝羙矣合则成锦四瑚八琏合陈一庙烨然其光盍合而祀诸时京兆公逾八望九方享斟羮诵淇澳当事者谓淑人君子万年正国遽尸而祝之不祥昨岁忽捐馆舎诸文学诸父老遂合请于两台其词曰冯杨四公一则幸而父子俱生一则不幸而父子俱死然父则同为忠臣子则同为孝子其生者普恵泽于当年树仪刑于百世死者抱遗恨于九原痛舆情于百赎虽曰皆天要之易地则皆然者也知言哉事下郡大夫邑侯议报可两台首捐赀经始郡邑继之缙绅士继之度地邑庠左方剙父子忠孝祠特祀两公及两孝子云余于杨光禄公冯京兆公同举于乡以执行事南江先生且素所景行而子弟视杨孝子其死也心极怜之尝霣涕而识其事状是举也庆而不吊輙喜而叙其事如此铭曰  

巍巍邑宫有水潨只维宫之东原土丰只新庙聿隆四贤崇只蹇蹇匪躬臣尽忠只子求代终思热中只天其蒙蒙褒命荣只舆情所宗佥谋同只爰肖厥容灵爽通只蒸禴在公苹藻供只用淑世风仪式从只  

勅建愍忠祠碑【`汪道昆`】  

忠愍公雅言丈夫负七尺躯直以殉国家报知遇耳侯嬴徳魏田光徳燕不难以彼其身死片言下彼诚得死所足矣往余从公守郎署率有味乎其言无何公出为江西按察副使辛酉闽广贼入江西诸郡薄太和公从燕会闻之輙投箸起也曰敌鼓行而西掩我不偹不蚤计谓苍生何当路方倚办公寻属公平贼先是廵检刘茂力战死贼怒磔其尸公至太和帅诸将吏祭茂曰尔职抱关犹然死疆事吾待罪方面不灭贼吾何独生遂誓师列阵而鼓之进获俘者五狥军中且日陈如前公从军中鼓之进贼数谓官军怯亡斗心闻公军声人人皆殊死斗谍者谓贼张甚宜莫如坚壁完公叱曰敌深入我境亾能以一矢相加遗何谓敌张我实张敌我师左次彼且益张江以西危矣士死鼓将死绥业在行间义不避死于是复鼓之进左右军遇贼皆奔悉赴中军中军乃溃公意气勃勃跃马当贼锋关弓射杀二人刅一人死公脰胁中枪者二左臂中刅者三唯指挥王应鹏千户唐鼎从公皆遇害淑人闻讣輙自投井中保母出之遂不食保母諌曰主死长郎君宜未即知脱自太学来奔宜未即至母苐自决其谁归主丧淑人以为然乃强食公丧至歙淑人絶口不纳水浆所亲率以太宜人春秋髙诸孽子未立为淑人请淑人目适子曰嘻敬长矣凡诸俯仰敬任之假令而母以天年终终不能以此留而父死国而母死家何可后也卒不食越五日死部使者逓上其事诏赠汪一中光禄寺卿荫子世袭锦衣卫百户给祭塟立祠赐谥视周节愍同赠淑人程氏仍立祠郡城东从忠愍春秋并祠嗟乎公死社稷不忘平生之言真丈夫事淑人婉婉其摄身若不自胜及其临大节而不渝皭然与首阳争烈即女丈夫无论已乃今列在祀典庙介乡国之间都人士过之莫不翼然而趋俛然而式即田夫里妇举欣欣然想见其人其或不然抑亦赧然汗颜伥伥然失歩百世而下犹生之年恶用偕老为也昔周节愍死华林贼语在李献吉纪事中公后节愍五十年同地同官同以闰五月二十六日死节愍有子忠愍有妻狥难相从则又同归于节孝大较举相若也顾余不佞亾能为公发一辞谨述祠事所由勒诸丽牲之石且为乐章三阕幷授歌者肄之其辞曰  

服两骖兮采虬陟帝所兮周逰倚阊阖兮瞩九州岛盍归来兮栖故丘要巫咸兮歌且舞把琼芳兮懐椒糈荃何为兮夷犹目眇眇兮愁苦　右迎神　春雨兮秋霜列籍兮华堂星荧荧兮在户灵翩翩兮下来承上尊兮楹之东伐应鼓兮考鸣钟采连理兮木末差比目兮水中忽若近兮倐逺我心劳兮■〈忄虫〉■〈忄虫〉　右降神　牛服箱兮女结褵济河汉兮吹参差乘廽风兮驾修阻愿终老兮河之浒操槖钥兮阴阳叅太乙兮平章延停丧兮旧服屡丰年兮乐康　右送神  

## 文章辨体彚选卷六百五十

（明）贺复征 编  

○碑九【`遗爱`】  

国子司业阳城遗爱碑【`唐柳宗元`】  

四年五月皇帝以银印赤绂即隠所起阳公为諌议大夫后七年廷诤恳至累日不解帝尤嘉异迁为国子司业旌直优贤道光师儒又四年九月巳己出拜道州刺史太学生鲁郡李偿庐江何蕃等百六十人投业奔走稽首阙下呌阍吁天愿乞复旧朝廷重更其事如巳已诏翌日会徒北向如初行至延喜门公使追夺其章遮道愿罢遂不果献生徒嗷嗷顾盼徘徊昔公之来仁风扇扬暴傲革面柔软有立听闻嘉言乐甚钟鼓瞻仰徳宇髙逾嵩岱及公当职施政示人凖程良士勇善伪夫去饰惰者益勤诞者益恭沉酗腆酒斥逐郊遂违亲三岁罢退乡党令未及下乞归就飬者二十余人礼顺克彰孝悌以兴则又讲贯经籍俾达奥义简习孝秀俾极儒业冠屦裳衣由公而严进退揖譲由公而仪公征甚遐吾党谁师遂相与咨度署吏布告诸儒愿立贞珉侔髙状明乃访于学古之士纪公名字垂宪于后公名城字亢宗家于北平隠于条山惟公端粹冲和髙嶷懿醇道徳仁明孝慈友悌薫袭里闬布闻天下守节贞固患难不能迁其心怡性坦厚荣位不足动其神为司諌义震于周行为司业爱加于生徒宜乎立石俾后是宪其辞曰  

惟兹阳公履道葆醇爰初隠声覆篑基仁徳充而形乃作谏臣抗志励义直道是陈帝求师儒贰我成均开朗蒙滞宣明徳教太和潜布玄机宻照羣生闻礼后学知孝进退作则动言是效匪躬之轨人用奚蹈麤厉贪凌待公顺之欺伪谲诈待公信之少年申申咸适其冝榎楚废弛尊严而威公褒其良俾升于堂癯者既肥荣如衮衣公弃不用惩咎内讼既讼于内犹公之诲匪仁孰亲匪徳孰尊今公于征孰表儒门生徒上言稽首帝阍谓天葢髙曽莫我闻青衿涕濡填街盈衢逺送于南望慕踟蹰立石书徳用扬懿则呜呼斯文遗爱罔极  

髙陵令刘君遗爱碑【`刘禹锡`】  

县内之大夫鲜有遗爱在其去者葢邑居多豪政由权道非有卓然异绩结于人心浃于骨髓安能乆而愈思大和四年髙陵人李仕清等六十三人思前令刘君之徳诣县请金石刻之县以状申于府府以状考于明法吏吏上言谨按天寳诏书凡以政绩将立碑者其具所纪之文上尚书考功有司考其词宜有纪者乃奏明年八月庚午诏曰可令书其章明有以结人心者揭于道周云泾水东行注白渠酾而为三以沃关中故秦人常得善岁按水部式决泄有时畎浍有度居上游者不得拥泉而颛其腴毎岁少尹一人行视之以诛不式兵兴以还寖失根本泾阳人果拥而颛之公取全流浸原为畦私开四窦泽不及下泾田独肥他邑为枯地力既移地征如初人或赴诉泣迎尹马而上泾之腴皆权幸家荣势足以破理诉者覆得罪繇是咋舌不敢言吞寃含忍家视孙子长庆三年髙陵令刘君励精吏治视人之瘼如瘭疽在身不忘决去乃修故事考式文暨前后诏条又以新意请更水道入于我里请杜私窦使无弃流请遵田令使无越制别白纎悉列上便冝掾吏依违不决居三岁距寳厯元年端士郑覃为京兆秋九月始具以闻事下丞相御史御史属元谷实司察视持诏书诣渠上尽得吏病还奏清规中上以谷奉使有状乃俾太常撰日京兆下其符司录姚康士曹掾李绍实成之县主簿谈孺直实董之冬十月百众云奔愤与喜并口謡力运不屑鼛鼓揆功什七八而泾阳人以竒计赂术士上言白渠下髙祖故墅在焉子孙当恭敬不宜以畚锸近阡陌上闻命京兆尹立止絶君驰诣府控告具发其以赂致前事又谒丞相请以颡血污车茵丞相彭原公敛容谢曰明府真爱人陛下视元元无所恡苐未周知情伪耳即入言上前翌日果有诏许讫役仲冬新渠成渉季冬二日新堰成驶流浑浑如脉宣气蒿荒沤冒迎耜斯释开塞分寸皆如诏条有秋之期投锸前定孺直告已事君率其寮躬劳徕之烝徒讙呼奋袯襫而舞咸曰吞恨六十年明府雪之擿奸犯豪卒就施为呜呼成功之难也如是请名渠曰刘公而名堰曰彭城按服引而东千七百歩其广四寻而深半之两涯夹植杞柳万本下埀根而作固上生材以偹用仍岁旱沴而渠下田独有秋渠成之明年泾阳三原二邑中又拥其冲为七堰以折水势使下流不厚君诣京兆索言之府命从事苏特至水濵尽撤不当拥者繇是邑人享其长利生子以刘名之君讳仁师字行舆彭城人武徳名臣刑部尚书徳威之五代孙大厯中诗人啇之犹子少好文学亦以书干东诸侯遂叅幕府歴尹剧县皆以能事见渉卒不时而迁既有绩于髙陵转昭应令俄兼检校水曹外郎充渠堰副使且锡朱衣银章计相爱其能表为检校屯田郎中兼侍御史干池监于蒲锡紫衣金章岁余以课就加中执法理人为循吏理财为能臣一出于清白故也先是髙陵人蒙被恵风而惜其舍去发于胸懐播为声诗今采其旨而变其词志于石文曰  

噫泾水之逶迤溉我公兮及我私水无心兮人多僻锢上游兮干我泽时逢理兮官得材墨绶紫兮刘君来能爱人兮恤其隠心既公兮言既尽县申府兮府闻天积愤刷兮沉痾痊划新渠兮百畆流行龙蛇兮止膏油遵水式兮复田制无荒区兮有良岁嗟刘君兮去翱翔遗我福兮牵我肠纪成功兮镌美石求信词兮昭懿绩  

唐故义武军节度使符阳郡王张公遗爱碑铭【`权徳舆`】  

维唐十二叶皇帝纂大统建大中始初清明敷佑下土稽四征六服之理阅先正宗臣之籍流庆斯复遗风可懐繇是愽陵上谷列侯二千石元僚司武从事亚旅上其故府太师贞武公功徳请铭于碑以示厥后乃诏小司徒臣徳舆因地域之名物酌军师之宪令举而叙之云公讳孝字达忠其先燕人八代祖竒北齐右北平太守封右北平王齐季丧乱实开邉隙代有长技轶于外区曽王父靖乙失活部落节度使王父逊部落刺史父谧早袭先职来朝上京星环北极输君长之贽币鹏变南溟发邉关之导译拜开府仪同三司他日以公之勤累赠至户部尚书公雄姿正志沉毅英达传兵符于百胜袭王爵于九代年未弱冠入侍明庭才为异伦射必命中以日磾之信爱受秦仲之车服自他有耀至是来归时玄宗御天下四十余载习文事而去武偹人不知战恬于巳然幽陵首祸糓洛恇骇公迹染污俗心坚本朝岂求生以害仁将蹈难以明义史羯继乱犹居刼中质其所恃无路自奋间道旁午宻陈嘉猷俄而成徳军节度李寳臣锡姓抚封同信臣之任就义若渴推心于公综其都军以壮支郡乃策崇勲累居大官凡军师之禁令攻守之竒正成徳之重必咨于公邻师猖蹷皇赫问罪公出自上谷觇于具丘冦徒六万将犯中冀乘辕外向方阵而前公以驷介千数颷驰急击突入其阻夹攻其坚敌人力屈昏夜引去迁御史中丞封符阳郡王寻拜易州刺史加太子宾客以军之辑睦移于郡以郡之班制叶于军文理武毅交修四畅师贞人龢为列郡表仪初公于寳臣感慨于少年之场周旋于多难之际迎导善气切劘良规若骖有靳如热斯濯异时自代前定于公且曰舆师之心也勲力之冠也俄然寝疾瘖不能言犹以手指北瞠然注目既而恶子阻命阴交匪人因丧以干纪专地而图祸公骤諌不入飞章上陈请以州兵首遏乱畧优诏拜工部尚书兼御史大夫恒州刺史成徳军节度使一人注意四履专征纠合诸侯连収城县败之于东鹿走之于常山以至斩首且无遗策转兵部尚书易州刺史易定沧等州节度观察使锡军号曰义武时三分恒阳之地录功有差而群帅奓心或懐觖望太行而东疆埸日骇且有从约皆为假王公居其腹心守正持重玉立于磷缁之际鸡鸣于风雨之中静柯劲草在我而巳彼朱滔者以燕啖公夸大煽结诪张指斥公乃出和门以莅众援皦日以誓心义利之间死生不惑且曰县官之所以赋军宿兵下尺一之诏者在排难悍患而巳吾徒之所以乘坚驱良佩丈二之组者在毕力致命而巳碎首涂地吾无悔焉一心事君四面受敌俄属京师急变銮辂时廵时太师西平王以禁兵自魏来援于我于是与公决策赴行在所公素约以伯仲又申之婚姻分锐师选良将授以赴蹈使居颜行断金之契匪石不转定山东为巳任坐制羣疑清毂下为前筹行戡大憝赤诚相照血涕交頥西平繇是建大勲立大烈而公亦静深以制动贞厉以伐谋使其徒散约而无亾矢遗镞之费者公之功也前此拜尚书左仆射至是同中书门下平章事贞元元年就加司空凡受律行师十有一岁承宁诸侯咸黜不端动有节制人斯爱戴赡助其供飬赙补其礼丧拊循接礼劳徕安辑辅以正徳而不怵于邪济以守忠而不回于利章灼卓异有初有终其居凉国太夫人忧也手植松槚倚庐于墓感致瑞祉诏旌其门终身之哀加人一等不遗故旧皆以器使戟下多善吏庭中无留事虽古人之威懐无以过焉春秋六十二以七年三月感疾薨于位徳宗皇帝不视朝三日册赠太傅诏郎吏吊祠法赠有加其后累赠太师易曰贞武追封上谷郡王易之大有曰信以发志礼之中庸曰诚之不可揜惟公推本于是闇然而彰徳宇弘大色容厉肃长才经武竒表出伦乔枝戞云以直上雄剑发匣而耀颕始以天寳十载受诏即戎授范阳郡洪源府右果毅破九姓突厥改上党郡漳源府折冲干元初转左领军卫翊府左郎将实镇飞狐之地寳应中拜左武卫大将军加金印紫绶歴左金吾大将军兼太仆卿殿中监以至于专席宾护剖符建牙载居六官乃进左揆燮和鼎餁平理水土真食大封异姓而王积功伐以崇厚履信顺而光大壮武之后逺继公台冨平之门时推徳器岂徒然哉嗣子今司徒同中书门下平章事延徳郡王茂昭以全才休绩保大宣力戴翼天子抚征诸侯尝以工部尚书建旟博陵以刑部尚书循方伯之职特诏所理郡为大都督府经歴左仆射司空丞居代官南北军卫爪牙上将同气分职宠冒一时侯王则银黄相映子弟乃金埒对起流光贻训其信矣乎二十年延徳王以介圭四牡来朝京师徳宗沃心嘉叹宴喜蕃锡如韩侯申伯故事顺宗继明崇徳报功及居台宰进掌邦教敦谕还镇涕洟就途今皇帝以道御天下烛明理本间岁再入觐为守臣龟龙乞留京师以奉朝请坚若金石激以肺肝服勤王家丕赫宸睠感念勲节顾懐义方直以郑武公桓公汉韦平父子古先懿铄举集公门二邦幼艾千夫长百夫长沐洛风烈怵惕慕思是仪古式以永耀斯不朽之事也拜君命之辱而传信焉铭曰  

天秉日星亦有风霆君用文徳亦资武力太师矫矫生我王国时或艰屯师惟壮直大蹇朋来其心不回好谋而成义路乃开博陵上谷地直析木既夷狡童则理长毂威谋抗厉命赐渥缛回回盗泉皦皦喜王凡我所履与之丰福士皆贾余人以仰足琱戈衮章裕此一方追锡吊祠礼优职丧司徒袭庆道叶仁圣三朝戴君皆受面命觐礼煌煌嘉猷洋洋湛露彤弓威仪有光甘棠蔽芾召伯所憇缁衣改为郑国之诗仍代洪烈邦人戴之永言寘懐乃刻斯碑  

江西观察使武阳公韦公遗爱碑【`杜牧`】  

皇帝召丞相延英便殿讲议政事及于循吏且称元和中兴之盛言理人者谁居第一丞相墀言臣尝守土江西目覩观察使韦丹有大功徳被于八州殁四十年稚老歌思如丹尚存丞相敏中丞相植皆曰臣知丹之为理所至人爱所去人思江西之政熟于听闻乃命守臣核于众上丹功状大中三年正月二十日诏书授史臣尚书司勲员外郎杜牧曰汝为丹序而铭之以美大其事牧伏念天寳建中艰难之余根于河北枝蔓于齐鲁梁蔡辟为章句书生以蜀叛锜为宗室老以呉叛其它髙下其目跂而欲飞者往往皆是宪宗皇帝髙听古议广諌益圣任贤使能考校法度号令未出威先雷霆十有四年擒殛凶狠方行四海罔不率伏当时凡五征兵解而复合仅八周岁天下晏然不告劳苦实以守土多循良吏而丹居第一周召伯理人于陜西召穆公有武功于宣王时仲尼采甘棠江汉之诗弦而歌之列于风雅班固序汉宣帝中兴名臣言理人者亦首述黄覇龚遂次将相下今明诏刻丹理効令得与元和功臣中兴得人之盛悬于无穷用古道也谨按韦氏自汉丞相贤已降代有达官孝寛有大功于后周封郧国公郧公曽孙幼平为岐州叅军生抱贞为梓州刺史生政为汉州雒县丞赠右諌议大夫雒县生武阳公公字文明以明五经登科授校书郎咸阳尉以监察御史殿中侍御史佐张献甫于邠宁府征为太子舎人迁起居郎检校吏部员外侍御史河阳行军司马未行改驾部员外郎会新罗国以丧来告且称立君拜司封郎中兼御史中丞章服金紫吊册其嗣新罗再以丧告不果行改容州经畧使筑州城环十三里因悉城管内十三州教种茶麦多开屯田黄贼畏服诏加大中大夫贞元末拜河南少尹连拜检校秘书监兼御史中丞郑滑行军司马皆未至拜右諌议大夫宪宗即位刘辟以蜀叛议者欲行贞元故事请释不诛公再拜上疏曰今不诛辟则朝廷可以指臂而使者惟两京耳此后外而谁不为叛因拜剑东南川节度使兼御史大夫时刘辟急攻梓州公至汉中表言攻急守坚不可易帅髙崇文客军逺斗无所资若与梓州缀其士心必能有功遂召拜晋慈隰三州观察使不半岁元和二年二月拜洪州观察使洪据章江上控百越为一都会屋居以茅竹为俗人火之余烈日乆风竹戞自焚小至百家大至荡空霖必江溢燥必火作火水夹攻人无固志倾揺懈怠不为句月生产计公始至任计口取俸除去冗事取公私钱教人陶瓦伐山取材堆栈亿计人能为屋取官材瓦免其半赋徐责其直自载酒食以勉其劳初若艰勤日成月就不二周岁凡为瓦屋万四千间楼四千二百间县市营廐各为栋宇无不创沠湖入江节以斗门以走暴涨辟开广衢南北七里荡渫污壅筑堤五尺长十二里堤成明年江与堤平凿六百陂塘灌田一万顷益劝桑苎机织广狭俗所未习教劝成之凡三周年就成生遂手为目覩无不如志公之为政去害兴利机决势去如孙吴乘敌不可当向辅以经术仁抚智诱慈母之心赤子之欲求必得之故人自尽力所指必就子产理郑未及三年国人尚谤黄覇理颍川前后八年始曰愈理考二古人行事与公相次第不知如何元和五年薨年五十八其铭曰  

章武皇帝披攘经营凡十四年五六征兵人不告病肩于太宁将相是矣岂无循良考第理行谁髙武阳武阳所至为人父母于洪之功洞无前古洪始有居水火是苦二者夹攻死无处所曰天使吾不嗟不诉武阳始至材瓦是聚公钱不足以俸为助能为居守贳贷付与月载酒肴如抚稚乳不督不程诱以美语未二周岁创数万堵几半重楼如诗翚羽锢以长堤缭四千歩明年水平人始歌舞灾乆事巨一日除去灌田万顷益种桑苎俗所未有罔不完具寂寥十年谁守兹土大中圣人元和是师图讃功劳武阳岂遗乃命史臣刻叙碑词宠假武阳为人慰思训劝守吏勉于为理  

阅视靖州碑【`明陈束`】  

大明之化昭洽无外惟靖故夜郎殊陬既庶既富并于中州承平以来视为夷鄙命吏不乏号令鲜暨卒惰而骄时时煽起昨年偏师恣睢至系其州守时重函容罔置唇口或曰治之色怒语难飬疽不剸遂此傲顽嘉靖十六年丁酉天子登用旧徳起大中丞顾公于留都俾镇全楚是夏至鄂秋发岳长沙间省从劳躬遍歴荒野环大湖以行越明年仲春十四日戊午始由武岗入靖至则喟然叹曰美哉提疆惟我遐遗有民匪民实遐明日庚申释菜孔子庙序诸生于两阶考徳陈谊咨文献之遗余景声猷之所起已乃谒宋了翁祠宇低回四顾欷吁叹息焉是日也进青衿之士登于乡校者二十有几人明日辛酉檄诸邉将士乃大阅武于西郊先是阴曀累日霅然阳开螭虎之士奋鹰扬之气倍营列阵张鱼鸟合变缟甲玄旗朗耀川甸为之角戏陈射博极庶能万旅怫■〈忄胃〉争先赴命然后援桴明誓比厥负胜赏罚以时士百其竞既罢黄髪耆老凡若而人携杖扶幼俨然进曰惟靖逖于中土三事大夫苗猺我民目不睹中丞旗鼓之节于今六十有八年惟公幸哀怜哉煦我腹我公曰嗟嗟乃疾乃苦惟余之辜余敢自爱以烦吾民乃采羣议纳之夷轨谓叅议问之惟食欲偹其勤储偫而多委积毋阙于粮俾呼庚癸谓佥事束往事漫漫尔言勿庸醸兹怼凶余今从尔元罪既死殛其遗魁与之更始惟兹守令黩于货贿为吾民病解去龟组勿留于境孰弊孰利惟尔之计谓叅将章女令于躬下乃视效毋歉于己而贷厥部校我闻戍卒无居无处僦庐寄食渎乱男女速发公家钱为营百堵俾安即于兹土谓守偹桂往者主禆两将同居一城令号不行惟靖险害乃在五开是诸蛮之咽喉其掣甲士千人以往尔宫尔饩乃留于行谓通道令童正吏贪残之故州无留员女即摄视州事以待来者事如律令毋惮于掾而蹈其成于是章程肆颁徳威两懋除旧布新民乃闿泽愎戾斯顺悂蒙乃识回面向心遐迩变革日在庚午公遂启行郎吏将士咨嗟太息唯公逺来匪夷图之惟公遄往匪夷留之乃共立表石铭勒鸿休埀视来庶陈束为之辞辞曰  

奕叶玄化溢于蛮荆五溪底定渠阳载寕民之无良吏执其咎若网不纲棼乱时有于铄中丞明徳作人夙夜于迈绥我靖民下车礼师夙烝髦士既敷文谟复训武事甲徒三千旗旐有奭自公令之颷起电激公谓有众无然惽怓我执其慝释尔么么公谓有众无然饥寒我命郡国给粟授廛乃遣将军乃守邉圉于时糇粮于时庐旅靖人有情公之定之靖人有争公之听之剪彼丛棘登之堂皇虣乱不作民以恺康示礼导仁作靖摹式不剟者风流斯无射  

贺教授去官碑【`霍韬`】  

应天教授贺子钧昔宰浙之丽水廵按御史谓贺子不能尹送部渭厓子时视部篆核贺子政绩嘅然叹息曰如贺尹者良尹也谓不能尹诎也拟贺子原秩或曰贺子木悫介逊人木近讷讷故辞不饰悫近朴朴故礼不缛介近矫矫故俗不谐逊近畏畏故仪不炫不能尹也渭厓子曰辞不饰所以屏伪也礼不缛所以崇质也俗不谐所以自立也仪不炫所以衷孚也古之道也贺子能尹也或曰今之能尹岂曰口佞逞也实巧承要人頥涎潝吐焉躬曲舌圆翻变白黒阿合上官乃称能尹贺子不能尹也贺子教应天渭厓子曰行矣髦士式而木也可以立本式而悫也可以存诚式而介也可以勑身式而逊也可以慎徳行矣往不能尹乃今可以能师矣贺子教应天二年其对上官无謟辞其对诸生无詄话木也犹昔也不仆仆走趋不郊迎要官悫也犹昔也节馈不通见贽不纳推财赒贫衣布龁粟空如也怡如也介也犹昔也谦而温遇要官如震焉踧踖如也逊也犹昔也乃今黜也或曰贺子弗有可诎也然乃诎也其故弗可知也或曰贺子实穷归无余赀如贺子诎凡今之官必贪婪而后可或曰学校职化源污者黜洁者进犹惧士化不疾也乃今洁者诎污者何惩士何劝焉渭厓子曰虽则诎黜也然而天下知贺子之诎黜也寕少也语有之素位乐天君子大自立也贺子授学阳明之门阳明之学求自得也贺子诚求自得也外何羡焉今之污夫沟渠其身心以营营冨贵也死秽犹遗蝇蛆耻伍贺子与较孰多哉吾知贺子不黜戚也学之师生曰贺子不黜戚也惟是继贺子者不知何如也师生所戚戚也渭厓子曰贺子得士如此可以自考矣虽诎黜矣不戚戚断可知矣  

周司理去思碑【`王思任`】  

越郡李大夫自玉山夏公征入薇省后无闻者而至是周侯召入明光署上考为天官郎越人思之谋永诸石或曰周侯正烜奕少需之而有识之父老曰不然吾思周侯非思天官郎也且以天官郎缓周侯之思是周侯以天官郎掩也夫有心商度其为市侩更甚而不知吾思吾越之李官又非苐思周侯也请昌言之郡之有李官如都之有西台法署也天地之气惟秋能曲成其春父母育子弟骄稚嘻笑不可驯扰有西席之严师则手不戟而拱守与令父母也而李大夫严师也大越之墟枢纽中原者不浅文章礼乐于是乎出诈慝巧伪亦于此乎丛是故郡邑有跛羊之颠而刑署乃深林之藿果其人得可卧而理也顾其人不易材有精精而昧有介介而濡有始锐而继弛有外安而中兀即无论其一身之功业名位何如而三年之内郡不胜馘矣以余观于周侯则何其从容中节之如斯也无所谓昂首仔肩经济宰割之雄也无所谓碧鸡炙毂文绣雕缕之采也无所谓探钩射覆问羊得马之巧而亦无所谓甑尘屋漏县犊辞鱼之苦也然而清也慎也勤也文章之饰吏治也无以加也善射者平善奕者实侯之人与政惟平惟实而已矣侯初理四明海波恬而街鼓静士民称说侯无不醉心满志者而至问其何竒则以为侯实无竒然无往而不竒卒无有以事得侯之大指者资章甫而适诸越越人亦不甚知有侯其僚长爱之其属亲之其子弟惮之其胥吏戴而化之侯以身为布而不欲着其锦也以身为粟而不欲享其珍也此其道在诗曰羔羊素丝退食委蛇吾以此得侯之履声此其道在书曰平康正直敷言训行以近天子之光吾以此得侯之福用此其道在易曰白贲无咎君子以明庶政无敢折狱吾以此得侯之本体则善乎龙门氏之论良吏也曰奉法循理以理还之天以法还之君循莫大焉故何武所居无赫赫声而人常有去后思此亦精于言吏治者矣以此视周侯将毋同或曰昔夏侯刚克侯柔克予又曰不然侯官于秋而以春行之者矣春禁于未然之前其为秋更逺四时之气侯身偹之异时斟酌元化执斗魁而调大象使天下还于荡荡平平之休则侯之明徳伊始也父老曰吾不暇为侯他日颂吾苐知吾越之李大夫如周侯者行所无事而郡治矣是当思不佞曰善父老诚有识予不文以父老平实之语请载笔而记之周侯名家椿字世慕闽之同安人万厯庚戌科进士  

## 文章辨体彚选卷六百五十一

（明）贺复征 编  

○碑十【`家庙`】  

魏博节度观察使沂国公先庙碑铭【`唐韩愈`】  

元和八年十一月壬子上命丞相元衡丞相吉甫丞相绛召太史尚书比部郎中韩愈至政事堂传诏曰田弘正始有庙京师朕惟弘正先祖父厥心靡不向帝室讫不得施乃以教付厥子维弘正衔训嗣事朝夕不怠以能迎天之休显有丕功维父子继忠孝予惟宠嘉之是以命汝愈铭钦哉惟时臣愈承命悸恐明日诣东上合门拜疏辞谢不报退伏念昔者鲁僖公能遵其祖伯禽之烈周天子实命其史臣克作为駉駜【`音必`】泮閟之诗使声于其庙以假鲁灵今天子嘉田侯服父训不违用康靖我国家葢宠铭之所以休寕田氏之祖考而臣适执笔隶太史奉明命其何以辞谨按魏博节度使银青光禄大夫检校工部尚书兼魏州大都督府长史御史大夫沂国公田弘正北平卢龙人故为魏博诸将忠孝畏慎田季安卒其子幼弱用故事代父人吏不附迎弘正于其家使领军事弘正籍其军之众与六州之人还之朝廷悉除河北故事比诸州故得用为帅已而复赠其父故沧洲刺史兵部尚书母夫人郑氏梁国太夫人得立庙祭三代曽祖都水使者府君祭初室祖安东司马赠襄州刺史府君祭二室兵部府君祭东室其铭曰  

唐继古帝海外受制狎于大寕燕盗以惊群党相维河北失平号登元和大圣载营风挥日舒咸顺指令嶪业魏土婴儿戏兵吏戎愁毒莫保腰颈人曰田侯其徳可倚呌噪奔趋乘门请起田侯摄事奉我天明束缚弓戈考校度程提疆籍户来复邦经帝钦良臣曰维锡予嗟我六州始复故初告庆于宗以降命书旌节有韬豹尾神旗櫜兠戟纛以长魏师田侯稽首臣愚不肖迨兹有成祖考之教帝曰俞哉维汝忠孝予思乃父追秩夏卿嫓徳娠贤梁国是荣田侯作庙相方视址见于蓍龟祖考咸喜暨暨田侯两有文武讫其外庸可作承辅咨汝田侯勿亟勿迟观飨式时尔祖尔思  

文潞公家庙碑【`宋司马光`】  

先王之制自天子至于官师皆有庙君子将营宫室宗庙为先居室为后及秦非笑圣人荡灭典礼务尊君卑臣于是天子之外无敢营宗庙者汉世公卿贵人多建祠堂于墓所在都邑则鲜焉魏晋以降渐复庙制其后遂着于今以官品为所祀世之数差唐侍中王珪不立私庙为执法所紏太宗命有司为之营构以耻之是以唐世贵臣皆有庙及五代荡析士民求生有所未遑礼颓教陊庙制遂絶宋兴夷乱苏疲乆而未讲仁宗皇帝闵羣臣贵极公相而祖祢食于寝侪于庶人庆厯元年因郊祀赦聴文武官依旧式立家庙令虽下有司莫之举士大夫亦以耳目乆不际往往不知庙之可设于家也皇佑二年天子宗祀礼成平章事宋公奏言有司不能推述先典明谕上仁因循顾望遂踰十载縁偷袭弊殊可嗟闵臣尝因进对屡闻圣言谓诸臣专殖第产不立私庙睿心至意形于叹息葢由古今异冝封爵殊制因疑成惮遂格诏书请下礼官儒臣议定制度于是翰林承旨而下共奏请自平章事以上立四庙东宫少保以上三庙其余器服仪范俟更参酌以闻是歳十二月诏如其请既而在职者违慢相尚迄今庙制卒不立公卿亦安故习常得诿以为辞无肯唱众为之者独平章事文公首奏乞立庙河南明年七月有诏可之然尚未知筑构之式靡所循依至和初西镇长安访唐朝之存者得杜岐公旧迹止余一堂四室及旁两翼嘉佑元年始仿而营之三年増置前两庑及门东庑以藏祭器西庑以藏家谱祊在门中之右省牲展馔涤濯在中门之左庖厨在其东南其门外再重西折而南出四年秋庙成以入辅出藩未尝踰时安处于洛元丰三年秋留守西都始衅庙而祀焉一旦授光以家谱曰予欲志族世之所从来及庙之所由立埀示后昆而为我叙其事欵于石光窃惟公追逺复古率礼兴化之盛徳不可以无传虽自知不文不敢辞谨叙而铭之按谱云文氏之先岀陈公子完以谥为氏与翼祖讳同至秦有丕丕生河东太守教始家平阳其后有韶汉末为扬州刺史自韶以来世乃可谱韶之六世孙频后魏北綘太守频曽孙显隽以别驾从北齐髙祖起晋州就霸业战功居多终兖州刺史频之六世孙曰肃曰君洪肃仕隋为颖州郡丞名列循吏以公直抗宇文述老幼秩君洪从唐髙祖起晋阳为右卫将军太子建成余党攻宫门君洪首奋挺出战没频之八世孙曰晖曰播晖相中宗诛张易之夺武后天下归之唐用仇人谗谪死峤南播有史学官至给事中君洪之曽孙羽为御史中丞肃之四世孙括为御史大夫括孙晦为太子宾客晦兄昕为义成节度使曍为散骑常侍荣冠当时自显隽至晦皆有传见于史其家自平阳城迁太平或迁蒲阪或迁寳鼎晦之从父昆弟晤为北都留守判官始居介休晤生汾州参军檖檖生馆馆生泽州录事叅军即公之髙祖考也讳沿曽祖考讳某仕后唐歴晋城天池平城三主簿避晋髙祖讳更其氏曰文歴崞太谷二令汉髙祖即位复旧氏更名某汉失天下其支别者自归于晋阳复事之终岚州录事叅军祖考讳某辟石州幕府弃官归乡里太宗皇帝平晋阳召之不起以庙讳故复为文氏考讳某以儒学进歴十三官所至以强直勤敏振利攘害名闻达不可掩判三司开拆磨勘司终主客郎中河东转运司其制行之详见于故平章事晏公叅知政事王公所譔墓志及碑公贵朝廷褒荣三代赠官皆至太师中书令兼尚书令爵燕周魏三国公庙成泽州府君为第一室夫人某氏配燕公为第二室燕国太夫人宋氏配周公为第三室周国太夫人王氏越国太夫人郭氏配魏公居东室魏国太夫人耿氏鲁国太夫人申氏配公以庙制未备不敢作主用晋荀安昌公祠制作神板采唐周元阳议祠以元日寒食秋分冬夏至致齐一日又以或受诏之四方人不常其居乃酌古诸侯载迁主之义作车奉神板以行此皆礼之所从冝者也其铭曰  

欝彼乔木茂于苞根浩彼长川发于浚源矧人之生云谁敢谖天佑有宋诞生哲臣乃干枢轴乃秉镕钧克厘克谐允武允文甘陵有妖悖暴纷嚣公往逍遥不日而消仁祖遘疾羣心震栗公入宻勿四海清谧岀殿方维为诸侯师以恵以绥不废其威至也民恱去也民思其思如何式谣且歌歌政之和在洛为多谋居之安畴如得民公自汾渚迁于洛浒允乐兹土永燕私处伊水洋洋山木苍苍是抡是剫是断是斵达于有洛是相是虞是卜是诹是筑是捄是植是扶是茨是涂作庙渠渠新庙既成室家是营公曰予居风雨是抚勿侈勿崇予躬是容人痹公堂公曰予康人隘公廷公曰予寕人勿予隘维子孙是赖人勿予痹维子孙是利克恭克俭予履予视俾躬之为羙匪目之为丽庙堂既辟四室有侐豢牲孔硕导黍及稷豆笾既涤扫洒既备旨酒既沛刲牲为饎乃荐乃陈苾苾芬芬祖考欣欣百嘏来臻天锡公祉强胡寿恺帝锡公禄崇荣丰泰天匪公私公徳是冝帝匪公优公勲是酬公拜稽首扬天子之休思纯终始式诒孙子子子孙孙勿替勿忘时奉烝尝保公之烈光  

左丞李公家庙碑【`元姚燧`】  

燧尝观人臣私庙之祭易乎古而难于今三代不论也汉之时功臣侯者土地人民传及子孙故嗣侯得以致隆数于其祖考世世无有所杀后封功臣皆虚邑无有土地人民子孙或官卑力微往往不能为庙与虽为庙以记曰父为大夫子为士塟以大夫祭以士祭既用生者之禄势有必不能致隆者姑借先宋氏言之如文潞国作庙洛西其先未尝将相也顾受祭将相潞国尝将相者其及子甫惟得祭以大夫禄是于不为将相者致隆其真为将相者复加杀也如斯者几何人哉惟吕正献恵穆于文靖范忠宣恭献于文正世其将相者史册二百年间纔十三见事亦旷世而希有者也然自中原以来汉人父子相者故丞相史忠武公与今资善大夫中书左丞赠银青荣禄大夫平章政事谥武愍公二家重辉袭芳震耀一时岂独为之子者信敬于昭昭厥考亦足以慰灵于冥冥矣惟李氏家陇西成纪者实秦将信诸孙汉至六朝门阀甚峻惟与崔卢郑氏姻不连他族唐李王西夏甚盛强宋金尝加兵终莫能服我太祖始平之其宗有守元纳城者独战死不下子惟忠尚少求从父死为今分土淄州诸侯王所得于公为考后以金符监淄州有子十三人公次居四王妃爱其颕异尝子之在先朝故事凡诸侯王各以其府一官入参决尚书事公代其兄为之李璮为逆有迹淄州君独从公驰闻璮系阖门狱中璮诛得岀上尽赐偿所亡失授公淄莱路奥鲁总管后改宣武将军益都淄莱路新军万户与城夹寨围吕文焕襄阳四年始下之加明威将军虎符丞相伯颜南征宋兵戍郢十万城西郢锁战舰絶隘为阵我舟不可越乃渠黄湾拖舟泛藤湖以岀唐港弃郢去留公后拒败其追兵行拔新城沙洋下复破夏贵阳逻口下鄂汉阳从故丞相阿里公时以左丞战荆口禽髙世杰下岳进阮沙市下荆南传檄归峡辰沅清澧常徳诸州皆下之又徙镇常徳左丞狥地湖南丞相兵及淛西以地逺援疏诏公与宋都统张茂实吕师夔辟都元帅府江右公为左副都元帅破刘盘军下隆兴禽熊飞建昌抚瑞吉贑与广闽诸州皆下会宋幼主岀降其将相张世杰陈冝中挟益王昰卫王昺浮海趋福立益王元以景炎闽广诸州应者十五郡县豪杰亦争起兵公岀定反地大破呉浚军十万南豊浚走如张文虎复合兵十万又破之兠港伏尸三十里浚走合其相文天祥瑞金又大破之天祥走据汀别将孔遵穷追并破赵孟营军复其州而还隆兴守帅觊利巨室罪以阴与贼连已诛夷百三十家公还白其非事岀其未尽诛者狱中帅府改宣慰司加昭勇大将军同知江西宣慰司事寻加镇国上将军福建宣慰使又改江西宣慰使天祥复陷汀行収兵岀兴国又击走之追四百里及之空坑散降其众二十余万禽赵时赏以下文武将吏数百人拜参知政事行中书省江西益王殂庙以端宗世杰复立卫王元以祥兴移栅海中崕山近去广治四百里授蒙古汉军都元帅经畧广东进复梅循英徳与广之清逺走王道夫击凌震海上获船三百艘禽将吏宋迈以下二百人又破其余军茭塘江淮省亦遣都元帅张弘范至自漳与共围崕山势计穷蹙度不能国资政陆秀夫抱卫王蹈海死获其金玺其将吏死焚溺者十万余人翟国秀凌震皆降世杰遁去风壊舟死海凌港南海平朝京师上劳苦之其将佐与锡晏者二百功升者千授资善大夫中书左丞移省荆湖凡虏男女奴鬻之者皆罪而正之常徳辰澧沅靖五州大荒民至易子以籴为发廪赈之所活为口亡虑十万计征占城诏使给粮仗造舟海南取得其冝黎儋之民劝趋之疾还诏从皇子镇南王征交趾败其兵天长府其王遂举国航海将舟师追之败诸洋中获海艘三百始公策城天长储榖待贼敓众议不果盛夏军士疾作涨潦冒荣遽议旋军贼蹑败吾后拒王以公殿贼闭永平关传药弩矢射公贯膝负创夺关岀境以毒发薨思明州年止五十最其平生小大百战下城邑百有五为户三百万呜呼其亦勤已后薨七年而赠官赐谥封公之命始下玉音仁照恩重书棺人臣获此哀荣极矣公虽不可作已安知其不骨肉九京邪公讳恒字徳卿自号长白笃孝纯至淄州君卒方击两王闽广淄州君顾言我死必无计吾儿使会丧纵敌南海平始克衔哀摧恸屡絶且谓所从曰为我语诸昆弟妻子吾不得以时丧先公既抱恨终天今复弃养太夫人而身先朝露于是遐夷吾目不瞑下泉矣其谨事之夫人王氏视分上诸侯王之妃姑也讣至夫人秘不敢闻之姑惟发哀私室公则再见梦太夫人曰儿今死战日南矣太夫人泣言吾再梦如是岂诚然耶夫人始情告曰妇无以安吾姑氏心也覆是乆矣始哭厥丧呜呼死而精魂犹惓惓其亲可哀也已可哀也巳子二人世安以监广州从朗京师授新军万户同知江西宣慰司事再嗣公益都淄莱本军万户后以正议大夫仍将本军佥江西行中书省事再升中奉大夫参知政事行尚书省江西尚书省罢今以上官参知政事行尚书省仍江西呜呼六官而三践公武已可见其才之无羞乎职者自其既相亦解兵其弟世雄以宣武将军将之乃作河洪之诗使歌以祀公其辞曰  

李氏之在与水细大河洪姑臧有夏而王越三百年传歴既长极崇而隳亦天之道日月作矣众星匿耀王孙始卑徂东自西淄水幽幽束楚之流曰位不丰犹监一州有蟊吾民有枭吾土吾力不能天子肆汝从父奔告帝嘉为心乃陟潜沉寝向用公泱泱汉水南纪所恃为一襄阳金汤陛陛公将万夫长围四■〈礻冀〉而竟下之岷江失藩治流列城振落摧干至莫难一文轨判裂万里収功九重授策维是武庚狂志复殷爵人年号大蠢瓯闽终兄弟及公膺奋击与斗四年崕山剪克血其■〈鱼畺〉鲵南海无波廐马笥衣其赉如何帝曰汝烈冝置左相授兵而子西护湖广公拜稽首天子万年帝徳圣神臣何力焉湖广聴命壌三千里阴翕阳施赏刑日已反其占城转粟黎儋归佐皇子致讨日南不测风洋冒履而三由淄而汉由江而海其涉日深蜚声日大蕞尔南夷曰尺棰笞狃胜者家轻于岀危贼策我师不能炎暑敦弓绵力犀甲败雨避来弗迎邀归以争既犇先偏左广亦倾孰作士气公殿奋武斩辐短兵援桴皷皷格斗比死冠缨不颠果轊马革践迹文渊维昔禡时皁纛有翩乃今还归粉篆丹旃兆梦悠悠魂魄辽逺致身移忠维孝其本黼扆思之录其庸劳宠幽至公可谓曰遭公亡不亡公有良子亦秉国钧寳其实似有严作庙笾簋维时神容与邪去此奚之维淄维汉维江维海其流或枯庙主斯毁何以丽牲乐石峩峩太史诗之以侑以歌  

## 文章辨体彚选卷六百五十二

（明）贺复征 编  

○碑十一【`文庙`】  

孔子庙碑文【`汉鲁相晨`】  

建宁二年三月癸卯朔七日巳酉鲁相臣晨长史臣谦顿首死罪臣蒙厚恩受任符守得在奎娄周孔旧■〈宀禹〉不能阐弘徳政恢崇一变夙夜忧怖累息屏营臣晨顿首顿首死罪死罪臣以建宁元年到官行秋飨饮酒泮宫毕复礼孔子宅拜谒神坐仰瞻榱桷俯视几筵灵所冯依肃肃犹存而无公岀酒脯之祠臣即自以奉钱修上案食餟具以叙小节不敢空谒臣伏念孔子乾坤所挺西狩获麟为汉制作故孝经援神契曰■〈火霍〉丘制命帝卯行又尚书考灵耀曰丘生苍际触期稽度为志立制故作春秋以明文命缀记撰书修定礼仪臣以为素王稽古徳亚皇代虽有褒成世享之封四时来祭毕即归国臣伏见临辟雍日祠孔子以太牢长史备爵所以尊先师重教化也夫封土为社立稷而祀皆为百姓兴利除害以祈丰穣月令祀百辟卿士有益于民矧乃孔子玄徳焕炳光于上下而本国旧居复礼之日阙而不祀诚朝廷圣恩所冝特加臣寝息耿耿情所思惟臣輙依社稷岀王家糓春秋行礼以供禋祀余赐先王执事臣晨诚惶诚恐顿首顿首死罪死罪上言太尉司徒司空大司农府治所部从事府昔在仲尼吐光之精大帝所挺颜母毓灵承敝遭衰黒不代苍周流歴聘叹鳯不臻自卫反鲁养徒三千获麟趣作端门见征血书着纪黄玉景音王为汉制道审可行乃作春秋复演孝经删定六艺象与天谈钩河摘洛却揆未然巍巍荡荡与干比崇  

兖州曲阜县宣圣庙碑【`唐李邕`】  

夫子之道消息乎两仪夫子之徳经营乎三代岂徒小说盖有异闻夫亭之者莫如天藉之者莫如地教之者莫如夫子且沐其教而不识其道则不如勿生荷其藉而不由其道则不如勿运故曰消息乎两仪者也夫博之者莫如文约之者莫如礼行之者莫如夫子且会其文而不扬其业则不如勿传经其礼而不启其教则不如勿学上代有以焯序中代有以宗师后代有以丕训故曰经营乎三代者也噫唐虞之羙不必至是赞而大者进圣君也夏桀之恶不必至是挤而毁者激庸君也伊尹之忠不必至是演而数者勉诚节也赵盾之逆不必至是抑而书者诛贼臣也至若论慈广孝辅仁宠义职此之由于是君臣之位序父子之道明朋友之事兴夫妇之伦得虽朗日开觉膏雨润黩和风清煽安足喻哉借如九皇继统而政醇七圣同年而道合虽事业广运而理齐一时未有薄逰大夫僻居下国徳教既往言满方来庙食列邦不假手于后续君长万叶必归心于素王若此之盛是以腾跨百辟孤絶一人曷成名而可称葢取兴而为大者也  

汴梁庙学碑【`元姚燧`】  

自鲁哀公十六年当周敬王四十一年壬戌孔子卒歴六国秦汉至孝武即位之年辛丑为三百四十年其闻而知者纔司马迁一人而止耳既编其年与夫言行岀处之槩为世家又为弟子传载其居里问对与夫经事何君又考知其少孔子几何歳是书皆孔门弟子与孟氏所未着其有功圣门真非浅浅哉然犹病夫时有不一其说不可参伍者也世家弟子葢三千焉身通六艺者七十二人而弟子传则曰孔子曰受业身通者七十有七人皆异能之士也夫既曰身通六艺矣虽未尽合圣人为教之本然而犹有所指名也其曰受业身通竟不发为所通何业亦晦焉而巳耳又曰皆异能之士圣人为教于以修叙彛伦而容异能者于其间孔子自言七十有七人则七十二人者谁后是五人邪其为传亦多淆杂而无次先颜回曽参而后无繇蒧固已戾于明人伦其甚误至以阚止子我为宰予又曰孔子之所严事者于周则老子于卫蘧伯玉于楚老莱子于郑子产于齐晏平仲于鲁孟公绰孔子于公绰止称其不欲与优为赵魏老子产有君子之道四其它不足孔子者亦多也老莱子书今存其为道术尚黄帝老子为圣人所与者不经见子入太庙毎事问况老子周守藏室之史问礼则有之使及见其书曰失道而后徳失徳而后仁失仁而后义失义而后礼已不知道徳仁义礼根于人心之固有而视为世降之不同未必不见黜于孔子况为其道乎哉惟蘧伯玉寡过未能为不悖于圣学故与之特深至汉文翁图石室列之七十二人中亦可灼其非师而实弟子云晏平仲者如迁之言足以暴其人贼贤之罪何也夫人既严事乎巳茍于学术之僻归宿之差何害于明告告不为止则随以不屑之诲始尽夫师弟子之义焉当欲封孔子尼溪之田乃说其君景公曰儒者滑稽不可轨法倨傲自顺不可为下崇丧遂哀破产厚塟不可为俗游说乞贷不可为国盛容饰繁登科累世不能殚其学当年不能究其礼非所以移齐俗而先细民也若预忧一旦代有齐政惟惧丑诋之不力焉夫善交乆敬报人严事之道者固如是乎哉先儒尝疑晏子尚俭墨子欲贵其道取必于晏子之言不然何为亦见墨子之书而迁辨之不明也又自叙曰儒者累世不能通其学当年不能究其礼博而寡要劳而少功由是知二语者非必一岀晏子乃迁薄儒素定于胸中不易者也迁尝适鲁徒观诸生以时乡饮大射其家迷眩于规规节文之细低回不去以为是足尽圣人之道斯正经生博士之汨汨以皓首者也岂圣学为巳之切致哉故燧有功于迁而亦有是数者之恨况又甚惑未尽祛于今者耶孔子卒哀公诔之子贡以为非礼至汉平帝始封谥褒成侯宣尼公葢王莽假善以收誉将遂其奸谋也后魏孝文法之谥文宣尼父后周宣帝封邹国公唐髙宗赠太师伪周武氏封隆道公玄宗谥爵文宣王宋真宗加玄圣后易为至至今遵之焉有若以自生民以来未有盛于孔子诚是言也虽极有天下之羙谥犹不足万分一盛徳之形容斯燧发其目而不深言者一也杜预春秋传叙曰子路欲使门人为臣孔子以为欺天而云仲尼素王丘明素臣又非通论也斯言为获圣人之心而后世王之尧舜二帝也宰我以夫子逺贤尭舜何王之不可居然后世天子之才有功之臣皆曰王以孔子之圣卒下比爵于其子臣诚不知其可也斯燧发其目而不深言者二也其享配诸位善乎栁宗元序道州庙碑曰从于陈蔡亦各有号言岀一时非尽其徒也于后失厥所谓妄异科等坐祀十人以为哲岂夫子志哉后之时进颜孟并孔子南面别跻曽子以足是十人于非夫子志中之又非者而江之左又进曽子子思并颜孟别跻子张于曽子之旧由孟子而视子思师也由子思而视曽子又师也子思孔子孙也弟子于师孙于祖坐而论道者有之非可并南面燧知四子也避譲于冥冥中不能一日自安其身一堂之上况又祀无繇蒧鲤于庭其失至于崇子而抑父又非迁之为传矣夫为是学宫将以明人伦于天下而倒施错置于数筵之地如此奚以为训又在在之庙皆泥像其中北史敢有造泥人铜人者门诛则泥人固非中土为主以祀圣人法也后世莫觉其非亦化其道而为之郡异县殊不一其状短长丰瘠老少羙恶惟其工之巧拙是随就使尽善亦岂其生盛徳之容甚非神而明之无声无臭之道也曩长安新庙成绘六十一人与二十四儒于庑画工病其为面之同纵人观之而择贵臣图其上葢肖今人之貌而冠以先贤之名使过而识者抵掌相语曰是某也是某也未见其起敬于他日顾先是来不恭于一时是邦如是孰必其它邦之不为是一歳再祀苐借位于先贤以爼豆夫今之人也其可哉曰是溺习之已然若何而变曰人臣有见上布是区区则可若夫议礼也制度考文也天子司之亦幸一旦遑于稽古之事学礼之臣必有能策其一二得所当议者矣至元庚寅汴梁新庙成学录刘元佐为状以其府诸公之意求记其由故燧首之以此其状曰宋建隆中南宫城数里立太学后为国子监金贞佑都汴国日益蹙大城少兵难守度中宫垣大城再城之监当城所经弗便也壊而徙之东南大城之下不及屋而亡皇元受多方始为殿士楹亦废宫屋也其制度宏丽为天下甲壬子杨中书忠肃公来董括舟役又壊宫取材以其余为门庑至元癸酉故同知宣慰使袁裕时为是府判官始构讲堂于庙西神庖于堂东凿池其南势始卒壁■〈氵龠〉汴注之拟鲁泮水殆足观矣歳月滋乆风雨骞屋困于撑拄自总管提刑悉捐金割俸起新之总管则权舆于成其断手于杜思敬其同力者同知胡某治中益祖判官完颜某推官姜某提刑使则阇阇都髙某副使王忱佥事刘某始终五十余年凡资画十二官而后完富民佐财力以就功者又多也燧曰呜呼不易乎哉自今师生之讲肄于斯其移学文之力而笃志于切问近思贵其躬以成徳达才而收夫化民成俗之功于他日斯不孤县官待多士志矣是歳夏四月前翰林直学士奉政大夫知制诰同修国史姚燧记  

## 文章辨体彚选卷六百五十三

（明）贺复征 编  

○碑十二【`佛宇`】  

陜州龙兴寺碑【`唐苏颋`】  

有唐神龙元年龙集丁巳应天神龙皇帝出乎震御乎干也粤若我髙祖拨乱反正受天明命太宗震逺懐荒立人纪纲髙宗见天之则爱人之力故我祖宗之耿光天人之交际矣功侔于天靡弗覆矣道济于人靡弗育矣上祗乎天心而醇醲之化积乎中和乐之声被乎外则圣母以权居位七庙不可乏主以义明辟万方由其徯予乃考顺应之符旌缉熈之颂有若周文为太子益三朝之恭有若汉文为天王遵五譲之实遂稽盛典张宏纲纂旧物由旧章穆穆皇皇颙颙昂昂俾尔炽而昌俾尔寿而臧其斯之韪也时公卿大夫礼官博士稽首扬言曰陛下诞弥厥月初朔龙也接统伊始元又龙也濳者徳之隐飞者徳之兴观乎圣人之变合于圣人之契古之白麟赤雁威鳯神雀或当道而虵分或中流而鱼跃惟万物之幽赞曽六年之不若陛下冝以大寳加明号其龙之兴乎天子方睟容迁虑卑聴深视答神祇之协谋讨经籍之遗羙于戏轩辕氏声玄扈就肴虚者莫如佛之寳也推大圣之藴超众妙之机则道方于权智成乎真实修心观心惟凡证圣即色非色惟觉悟迷小者得其小大者得其大药草之喻是也有者见其有无者见其无露泡之喻是也使般若之门随方而启仁寿之域举代咸登用于国家六度齐行于人伦五常等岂与太后好道而黜于儒曽孙好刑而杂于霸朕当究登庸之休瑞询住世之宗旨众生未度而度之百姓有罪而罪已弘风而共贯兴化而致理以助天之子人乎因制天下州尽置大唐龙兴寺陜州者以弘福寺为之寺则唐武徳中所创昔王业始基冝于百亿故俟福之弘暨帝图中缺跃于九四故见龙之兴此又前圣之兆后圣之征也徒观其阿山豁险当砥柱之湍濑城雉纡徐瞰崤陵之风雨葢朝宗之次行在之官三辅齐剧邻其左二京分政岀其中斯何壮哉郡国之雄也先是香填之金布之神祚之福护之千栌迭映万楹丛举含真珠之赤光带瑠璃之绀色般般逺瞩奕奕増新红电生于树杪星汉拂于楼间谓须弥邪现空而隠半谓兠率邪住世以临下如有待者■〈土答〉庙之灵乎上自汴洛而西顾经翠岩而北指七圣不迷百神咸扶旌回守塞辇过闲田吟召伯之甘棠追汉仙之结草勿剪勿伐将有声而在风曰希曰夷岂无寂而观妙孰若此寺崇大法之本协中兴之符致于闲安得所饶益爰发中旨岀五彩绣及金银以宠之后庭则杂于四时其布惟五内藏则错于三品其功用六饰红玻条紫磨璀绣色涵镜光分身应矣金相覩矣雨诸天花随庆云而歴乱作诸天乐混清吹以参差善哉弥勒降梯育王譲座弗之比也当月宇披露门注明毫晞净目者驾肩而凑接足而礼犹稻麻之与竹苇墨黒之与针锋称三自归获四无畏大徳君瑶君愕而禅师上座慈郁维那道休二灋师神入于定力思用于尘劳泊其虑也寺主灵观上人乐说多闻辨才强学焉可沦以爱染挠其情也亦有庐阜之寄傥冥于隠迹剡山之期或禠于襟带毎至断三苦絶三流止六衰禁六贼修善明之愿则罔不偕唱须达之祈则罔不摄受龙王之泉则罔不舍自非淬慈剑破魔邪麾胜福举大正孰能臻于此矣前刺史东平毕使君名构字某忠謇士也清心劲节祗服文艺故其临事天下谓之直臣今刺史河南元使君名澹字行冲精粹士也正辞邪道研机礼乐故其著书天下谓之良史朝请大夫行陜令清河崔君名昱字盛绪长仁合义睦而奉娣郭奕之俦也友以为兄鲁恭之匹也故其虚心应物理家移政则太守树风以养之宰君承流而广之始乎精悉终乎惠爱务茕嫠而归厚惴奸慝而寡悔寂则旁通诚则圆对斯并倜傥卓荦殊尤絶伦者盍务之哉郡有张士龙王忠诚侯元嗣郭琬袁休王方等修业谛聴感縁信受应乎千里闻于十室皆以为周锡王命而藏大鼎汉振天声而树隆碣况探宻记指元符转圣轮道皇极使雕篆之辞缺则庄严之事眇云何以观人世殿我邦乎遂载诸厥中宣此偈曰  

贤刼圣惟法王吾君子与巨唐应夫符契而后翔龙图永象教昌清毁宅接通荘列璇题崇寳坊翠华转河之傍青莲降陜之乡河之水幕萦光陜之路蔽甘棠东洛邑西咸阳望廵幸驩且康归调御福穰穰  

广州资福寺罗汉阁碑【`宋苏轼`】  

众生以爱故入生死由于爱境有逆有顺而生喜怒造种种业展转六趣至千万刼本所从来唯有一爱更无余病佛大医王对病为药唯有一舍更无余药常以此药而治此病如水救火应手当灭云何众生不灭此病是导师过非众生咎何以故众生所爱无过身体父母有疾割肉刺血初无难色若复邻人从其求乞一瓜一髪终不可得有二导师其一清净不入诸相能知众生生死之本能使众生了然见知不生不死岀轮逥处是处安乐堪永依恬无异父母支体可舍而况财物其一导师以有为心行有为法纵不求利即自求名譬如邻人求乞瓜髪终不可得而况肌肉以此观之爱吝不舍是导师过设如有人无故取米投坑穽中见者皆恨若以此米施诸鸟雀见者皆喜鸟雀无知受我此施何异坑穽而人自然有喜有愠如使导师有心有为则此施者与弃何异以此观之爱吝不舍非众生咎四方之民皆以勤苦而得衣食所得毫末其苦无量独此南越岭海之民贸迁重寳坐获富乐得之也易享之也愧是故其人以愧故舍海道幽险死生之间曽不容髪而况飘坠罗刹鬼国呼号神天佛菩萨僧以脱须臾当此之时身非己有而况财物实同粪土是故其人以惧故舍愧惧二法助发善心是故越人轻施乐舍甲于四方东莞古邑资福禅寺有老比丘祖堂其名未尝戒也而律自严未尝求也而人自施人之施堂如物在衡损益铢黍了然觉知堂之受施如水涵影虽千万过无一留者堂以是故创作五百大阿罗汉严净寳阁涌地千柱浮空三成壮丽之极实冠南越东坡居士见闻随喜而说偈言  

五百大士栖此城南珠大贝皆东倾众心回椿栢再荣鐡林东莱阁乃成寳骨未到先通灵赤蛇白璧珠夜明三千袭吉谁敢争层檐飞空俯日星海波不摇飓无声大风徐来韵流铃一洗瘴雾氷雪清人无南北寿且宁  

十方院碑记【`明袁宏道`】  

阜城门迤北三里许为正义坊坊北数武有十方禅院相传为北留庵万歴初有大力者夺而园之于时五台陆公捐资首倡归其值堂其趾畚筑之余得残碑尺许有贞观年月及北留寺记等字然后知其为唐寺也乙巳之秋余与邻虚居士夜话其中主者为歴山舜老古朴沉黙与余两人语若有会也于时环堵萧然尘土满榻像设不甚具戊申秋余复来逰门廊殿庑烂焉一新僧寮井井日具千僧供无不办者余因是而叹师之苦心殆有过于贤士大夫者也自余计偕来几二十年见京师之巷陌井里日颓一日而诸开士之舎及城内外园亭工丽殆非昔有未央之殿穷歳月不能办一石一木而诸禅刹之缔造如雨一二大臣呌阍伏阙不能为民请旦夕之命而掖庭功徳之钱络绎于道捐江海而陆注之是何士大夫之所难者方外逰衲顾独易之耶噫国不可为不虚民不可为不穷百姓之骨填沟壑而唯恐其不足六军之士枕戈枵腹而分卫不忧空钵僧之所以致此者必有道而享是供者亦当思片砾之不易致粒米之不易消毋以晏安而忘行业庶不为士大夫所呵也  

重修华严阁碑【`锺惺`】  

市有白龙寺殿颇壮有地藏华严二阁者左右翼之则已圯华严之处其右也甚或欲修之莫先焉曰恐斯地之不必为寺有是委众力于壑也夫圯而弗之修则将废废则其象疑不为寺疑不为寺则将与居民共之将与居民共之则将反为欲之者资曷可弗之修也圯而亟修修而复其旧物或益焉其使有目者确然见斯地之必为寺而知其非有则无生其心是使之终为寺有者之道也修之奚先先其甚者役成请铭锺子铭曰  

有寺岿然而两其翼如左右手或废其一人将入懐攫其所有若或新之引其臂焉将卫其首陛楯森如过其堂下莫之敢狃予宣斯义告退转者俾坚其守命曰善哉单有众力光复其旧工之后先相厥圯者孰甚孰否否特未甚终亦及之请视其右茍终斯愿将复铭焉铭则不朽受事者谁列名其阴里人某某  

## 文章辨体彚选卷六百五十四

（明）贺复征 编  

○碑十三【`议论体后同　神庙`】  

黄陵庙碑【`唐韩愈`】  

湘旁有庙曰黄陵自前古立以祠尭之二女舜之二妃者庭有石碑断裂分散在地其文剥缺考图记言汉荆州牧刘表景升之立题曰湘夫人碑今验其文乃晋太康九年又其额曰虞帝二妃之碑非景升立者秦博士对始皇帝云湘君者尭之二女舜妃者也刘向郑玄之徒亦皆以二妃为湘君而离骚九歌既有湘君又有湘夫人王逸之解以为湘君者自其水神而谓湘夫人乃二妃也从舜南征三苗不及道死沅湘之间山海经曰洞庭之山帝之二女居之郭璞疑二女者帝舜之后不当降小水为其夫人因以二女为天帝之女以余考之璞与王逸俱失也尭之长女娥皇为舜正妃故曰君其二女女英自宜降曰夫人也故九歌辞谓娥皇为君谓女英帝子各以其盛者推言之也礼有小君君母明其正自得称君也书曰舜陟方乃死传谓舜升道南方以死或又曰舜死葬苍梧二妃从之不及溺死沅湘之间今谓竹书纪年帝王之没皆曰陟陟升也谓升天也书曰殷礼陟配天言以道终其徳恊天也书纪舜之没云陟者与竹书周书同文也其下言方乃死者所以释陟为死也地之势东南下如言舜南廵而死冝言下方不得言陟方也以此谓舜死葬苍梧于时二妃从之不及而溺者皆不可信二妃既曰以谋语舜脱舜之厄成舜之圣尭死而舜有天下为天子二妃之力冝常为神食民之祭今之渡湖江者莫敢不进礼庙下元和十四年春余以言事得罪为潮州刺史其地于汉南海之揭阳厉毒所聚惧不得脱死过庙而祷之其冬移袁州刺史明年九月拜国子祭酒使以私钱十万抵岳州愿易庙之圯桷腐瓦于刺史王堪长庆元年刺史张愉自京师往与愉故善谓曰丐我一碑石载二妃庙事且令后世知有子名愉曰诺既至州报曰碑谨具遂篆其事俾刻之  

胥山铭【`卢元辅`】  

元和十年冬十月朝散大夫使持节杭州诸军事杭州刺史上柱国卢元辅视事三歳尘天子书上畏羣灵下惭蒸人乃起忠祠铭而序曰维唐敷祀典于天下废滛置明资父事君罔有不举寝庙既设我命厥新有周行人伍公字子胥陪吴之职得死直言国人求忠者之尸祷水星之舎将瞰鸱革遂临浙江千五百年庙貌不改汉史迁曰胥山今云青山者缪也吁善父为孝记曰父雠不与共戴天谏君为忠经曰诸侯有诤臣不失国当枕于宋郑絶楚岀疆在平为未宦臣在奢为既壮子坎壈伏节乞师于吴军鼓丁宁五战至郢先喆王建邦启土著以话言戴后惟人人虐惟后成汤用为大义孔子立为大经子胥修为大仇骚人赋为大怨咸令在上慢恶不生则前戈鞭墓非倒行也后戈走昭非逆施也夫差既王宰嚭受贿二十年内越祀又颠太伯庙血将干阖闾剑光且失公朝则晏焉入则諌焉孰谓矢毒孰谓刀寒虽言屡岀口而车甲已困于齐矣蟹稻已夺于歳属镂之赐竟及其身■〈氏鸟〉夷盛尸投于水濵愤悱鼓怒配涛作神其神迄今一日再至来也海■〈氏鸟〉羣飞阳侯夹从声逺而近声近而逺奋于吴怫于越夕于楚乃退于是仲秋阙望杭人以旗鼓迓之笳箫和之百城聚观大耀威灵卷沙墨裂地灰截若岸圻成坑迎潮氏格之如吕梁丈人焉灵戈威矛潋浪百重渚寒不先跳樯揭舷再饭之间絶其音声荡莽千里洪波砥平有滑有腯有咸有腥遥实乎下庭山海梯航鸡林扶桑交臂于卯阶金狄在户雷鼓在堂魏罇汉豆六代笙簧可谓奉天爵之馨香获人神之盛礼佑皇震怒驱叱大邪万里永清人观斗气铭曰  

武王伐纣子胥鞭平为人为父十死一生矫矫伍员执弓挟矢杖其寳剑以谒吴子稽首楚罪皆中纣理蒸报子妻殱鉏直士赫赫王闾实聴竒谟锡之金鼓以号以诛黄旗大举右广皆朱戮墓非赭瞻昭乃乌后王嗣立执书不泣颠越言润宰嚭谗辑歩光欲飞姑苏待执吾则切諌诀眼不入投于河上自统波涛昼夜两至懐沙类骚洗涤南北簸荡东西夷蛮卉服罔敢不来虽非命祀不譲渎齐帝帝王王代代明明表我忠哉  

野庙碑【`陆龟蒙`】  

碑者悲也古者悬而窆用木后人书之以表其功徳因留之不忍去碑之名由是而得自秦汉以降生而有功徳政事者亦碑之而又易之以石失其称矣余之碑野庙也非有政事功徳可纪述悲夫甿竭其力以奉无名之土木而已矣瓯越间好事鬼山椒水濵多滛祀其庙貌有雄而毅黝而硕者则曰将军有温而愿哲而少者则曰某郎有媪而尊严者则曰姥有妇而容艳者则曰姑其居处则敞之以庭堂峻之以陛级左右老木攅植森拱萝茑翳于上枭鸮室其间车马徒隶丛杂怪状甿作之甿怖之大者椎牛次者击豕小不下鸡尖鱼菽之荐牲酒之奠缺于家可也缺于神不可也一日懈怠祸亦随作耄孺蓄牧栗栗焉病死丧甿不曰适丁其时邪而自惑其生悉归之于神虽然若以古言之则戾以今言之则庶乎神之不足过也何者岂不以生能御大灾扞大患其死也则血食于生人无名之土木不当与御灾扞患者为比是戾于古也明矣今之雄毅而硕者有之温愿而少者有之升阶级坐堂筵耳弦匏口粱肉载车马拥徒隶者皆是也解民之悬清民之暍未尝怵于胸中民之当奉者一日懈怠则发悍吏肆滛刑驱之以就事较神之祸福孰为轻重哉平居无事指为贤良一旦有大夫之忧当报国之日则佪挠脆怯颠踬窜踣乞为囚虏之不暇此乃缨弁言语之土木又何责其真土木耶故曰以今言之则庶乎神之不足过也既而为诗以纪其末  

土木其形窃吾民之酒牲固无以名土木其智窃吾君之禄位如何可仪禄位颀颀酒牲甚微神之享也孰云其非视吾之碑知斯文之孔悲  

精忠庙碑【`明徐有贞`】  

国之有忠义犹天地之有元气也天地非元气不运国非忠义不立彼其所以系星辰行日月载华岳振河海者惟元气元气在则虽时有陨蚀骞溢之变而终不易乎常运所以安社稷尊主庇民者惟忠义忠义在则虽时有宼难祸乱之虞而可以救乎灭亡然天地之主以道国之主以人道无私而人多欲故天地不自害其元气而国有自害其忠义者至要其终则亦有万世之公论存焉如宋岳武穆王之事是已当夫徽钦之既北狩而髙宗南渡也国步斯频戎祸方炽不翅天柱崩而地维折宋之不亡仅如一线之属旒国无其人谁与复立王于是奋自徒歩应募而起歴禆校至大将小战百余大战数十锋不少挫而益劲遂平南北群盗倾伪齐以蹙金人盖王之忠义勇智皆得之天非矫伪而为者故能始终以恢复为巳任才与志副名与实称南渡以来一人而巳当是时女真几灭中原几复奈何王蔽于奸忘雠忍耻自弃其土而不能成中兴之大功此则宋之不幸中国之不幸而岂独王之不幸哉论者谓方郾城战胜进军朱仙镇兀术将弃洛遁而诏趣班师使王以将在军君命有所不受之义坚执北伐乘屡捷之势偪技穷之冦而灭之尽収故疆措置巳定然后奏凯旋师归身谢罪顾不愈于束手就僇而志不得伸邪此亦一义然未得其当也夫将不专制乆矣惟赵充国之破西羗尝违诏而伸己策以上有孝宣之明下有魏相之忠与协耳不然则必如孔明之受计昭烈桓温刘裕之专制晋权乃可以拜表而即行彼髙宗之去孝宣逺矣又济之以奸桧之贼王既无孔明君臣之契而温裕之所为又非王之所肯为者此其所以宁死而不敢专制之也欤呜呼于此益可以见王忠义之诚矣是以自宋及今天下之人所共扼腕伤叹声其害王者之罪而诵王之烈不已非所谓公论之存于万世者乎歳巳己之八月皇帝初即大位以统幕师上皇未复宼方内偪乃命侍讲臣珵等十有五人分镇要地遏乱畧紏义旅以为京师声援而臣珵实来彰徳彰徳古相州也汤阴为其属邑邑之周流社王之所生地也间因行县至焉既临祭王之父祖墓而封守之乃集郡县寮吏师生父老于庭而谕之忠义因及王之祠事皆喜跃愿効力其明年春珵以召还乃具列王之功于礼当祀者以闻诏可祠既成勅赐榜曰精忠之庙而俾有司春秋祭享如制于是书其事于丽牲之碑而识其相事者之职名于碑阴又为迎送神之辞使歌以侑享既以慰王之灵于冥漠且以为天下忠义之劝云其辞曰  

王归来兮毋夷犹宁不懐兮旧丘昔仗剑兮南逰刷国耻兮复君雠王之烈兮葢九州岛羌彼奸兮忠是尤神胡为兮滞留驾风鹏兮骖云虬婘乡邑兮少休斚有醴兮爼有羞式燕享兮春与秋  

王将去兮之何方胡不睠兮故乡爰弭节兮回旌肆容与兮翱翔肃羽骑兮成行弯强弧兮射天狼福我民兮佑我皇干戈载戢兮无水旱伤蠲我祀兮烝与尝江之南兮河之北往复还兮乐未央  

义勇武安王庙碑记【`钱福`】  

义勇武安王关公云长庙祀徧天下精灵塞宇宙声烈昭简册端人正士义其忠武夫劲卒壮其勇田畯邨妪慑其神吊古感遇之徒又悼惜其功之埀成而败而思有以报其仇以泄其不平若是者千二百年于兹矣而其心术之微学问之素非偶遭暂免之可剽得其勲业之大与汉室相终始以有补于名教之隠嫌则世莫得而知也当汉之季四海溃散有力者竞起以王之力提一旅之众以自为吕布之所为不尔则遨逰袁曹间亦焉往而不得其志而乃遥择昭烈以从事于涿可谓有见矣夫昭烈虽帝室之胄当其微时君臣之分未定也而王周旋艰险侍立终日乃败于曹非降则死而王宛转曲从斩一将以塞望而全其身以归故主操不得而留焉是岂强悍直遂者之所能办哉史称其好读左氏春秋传其得于学亦自有不可诬者且方荆益未定隆中未起昭烈间关覊旅中人莫敢侮而获信大义于天下者徒以王之为虎臣耳使王不死及章武之际拟髙祖定入关之功其在萧曹下哉及王既死而荆州构衅汉竟以亡呜呼王之系于汉非小小也是时操之贼有白之者而权之为贼未白也自王首辱骂其使不与为婚使人知权之当摈及权贼王附操而后其为汉贼者始不得逃乎天下万世之公议然操尚知留王以倾权而权不能留王以支操非惟智不操若而得罪于汉室亦大矣故权之为贼自王白之也操能使蒋干说周瑜而不敢使张辽说王乃以情告及去且不敢追要亦知王之刚明非其所能扰也其去荀文若辈逺甚矣后世乃以圣人之徒目文若而不满于王岂理也哉刚明正大之气人人同得以为人者虽或屈抑于一时而终当感发悼痛积之之乆而不可自已然后吾心之神若有见焉而神若有所荅焉此庙祀之所由设也非谓王之气不散而别有所谓神者行于天也故于碑之末复为些词以遗邑人俾歌以祀云其词曰  

虬髯龙翔风洽吴些上帝既命我版图些王兮归来勿吞屠些刮创含笑力拔许些上帝既命我疆圉些王兮归来勿追距些王兮归来勿之荆些赤壁烟销江水平些王兮归来勿之益些陈石累累骈以积些岂不遐思西岀太行些誓殉国仇奚有故乡些岂不遐思东入洛阳些虺虵窟室蛟龙遁藏些桑阴芘邻童童如车兮羽葆亭亭爰驻乘舆兮些王兮归来帝情所予兮汤沐有邑沛我郊墟些笾有核兮盘有鱼些畴荐黍兮下太虚些遨逰八表兮返厥初些福简简兮民欢唹些寿皇图兮护储胥些王其不来兮民戚曷纾些  

瓜州镇龙祠碑【`唐顺之`】  

龙之祠不秩于三代之典礼记者谓之四灵葢以为鳞虫之灵者耳其祀始见于封禅书朝那龙湫今天下大水之濵无处不有龙祠宋之儒者论大河之治以为不冝祀龙曰是天地之功也龙何力之有然余窃以为未尽也夫天地无为而百物之肖像于其间者莫不各呈其能以効其功而天地未尝与之争功然而百物之功孰非天地之功也至于昔人之制为祀典也凡有功徳于天地之间者不问细大莫不羣然秩而祀之以致其报而未尝疑于与天地分功然而所以报百物之功亦孰非所以报天地之功也吾观于蜡而见古人通乎鬼神之情而悉于幽明之故矣夫生成百糓以粒烝民孰非天地之功若是则古人为之禋为之社以报之可矣至于大索鬼神而蜡焉者何为也其蜡也先农先啬庸与坊焉可矣而至于迎猫迎虎而昆虫亦登焉者何为也唯天地生成百糓虽一猫虎昆虫亦使之尽其能于食鼠食豕之间而无遗利焉于此见天地之功为甚大人欲报天地之功而无由则虽猫虎之効一能于天地者亦秩之祀而无遗灵焉于此见人之所以报天地之功者为甚深凡百物之灵固莫不肖气于阴阳五行而龙得阴阳五行之气之精故其变化尤灵猫虎未尝无功于田而谓龙尽无功于水乎祀猫祀虎未尝疑于与天地分功而独疑于龙乎且夫天地之间大者不自擅其大而寄于小小者各务致其小以归于大其为力也大者常逸而小者常劳其功之成也小者易以为徳而其大者常不可名故耕凿之民不知帝力之何有而至于一社之长一邑之令则人煦煦然而向之死则为之尸祝而爼豆之此岂可谓忘大君之功徳而颛颛于一社长一邑令之为报哉又岂可谓一社长一邑令之功徳而非大君之功徳也哉然则龙何疑焉而不祭于古也曰百物之祭古矣又安知古之不祭龙耶古豢龙氏之于龙安知其非如伊耆氏之于蜡实掌其祭者也所谓豢龙者其无乃羞饮食以祀龙之谓而好怪者遂以豢龙为畜龙也欤龙乎可畜其亦非所以为龙矣古今大水凡四而河与江为最河移徙溃决不常而江独为安流意必有宰乎其中者而龙之奔走以効其灵也亦不可谓无瓜州号江之冲则其建祠以祀龙也亦冝祠不知所始歳乆圯壊嘉靖癸卯奉化王侯杏始为扬州府同知署府事乃斥赎金之余修之而使道士某来请记王侯儒者也其于是举也必有以通乎鬼神之情而悉于幽明之故矣余惧后之人泥于旧说而以为非经之祀也为之着论如此使龙其安且食于此而无惭焉且使读者其亦无以余为语怪也  

## 文章辨体彚选卷六百五十五

（明）贺复征 编  

○碑十四【`议论　帝王`】  

涂山铭【`唐柳宗元`】  

惟夏后氏建大功定大位立大政勤劳万邦和寜四极威懐之道仪刑后王当乎洪流方割灾被下土自壶口而导百川大功建焉虞帝髦期顺承天厯自南河而受四海大位定焉万国既同宣省风教自涂山而会诸侯大政立焉功莫崇乎御大灾乃赐玄圭以承帝命位莫尊乎执大象乃辑五瑞以建皇极政莫先乎齐大统乃朝玉帛以混经制是所以承唐虞之后垂子孙之丕业立商周之前树帝王之洪范者也呜呼天地之道尚徳而右功帝王之政崇徳而赏功故尧舜至徳而位不及嗣汤武大功而祚延于世有夏徳配于二圣而唐虞譲功焉功冠乎三代而商周譲徳焉宜乎立极垂统贻于后裔当位作圣着为世凖则涂山者功之所由定徳之所由济政之所由立有天下者宜取于此追维大号既发华盖既狩方岳列位奔走来同山川守神莫敢遑寜羽旄四合衣裳咸会虔恭就列俯偻聴命然后示之以礼乐和气周洽申之以徳刑天威震耀制立谟训宜在长乆厥后启征有扈而夏徳始衰羿距太康而帝业不守皇祖之训不由人亡政坠卒就陵替向使继代守文之君又能绍其功徳修其政统卑宫室恶衣服拜昌言平均赋入制定朝会则诸侯常至而天命不去矣兹山之会安得独光于后与是以周穆遐追遗法复会于是山声垂天下亦绍前轨用此道也故余为之铭庶后代朝诸侯制天下者仰则于此其辞曰  

惟禹体道功厚徳茂会朝侯卫统一宪度省方宣教化制殊类咸会坛位承奉仪矩礼具乐备徳容既孚乃举明刑以弼圣谟则戮防风遗骨专车克明克威畴敢以渝宣昭黎宪耆定混区传祚后胤丕承帝圗涂山岩岩界彼东国惟禹之徳配天无极即山刋碑贻后训则  

沛国汉原庙铭【`柳宗元`】  

昔在帝尧光有四海元首万邦时则舜禹稷卨佐命垂统股肱天下圣徳未衰而内禅元臣继天而受命四姓承休迭有中邦五神环运炎徳复起周道削灭秦徳暴戾皇天畴庸审厥保承乃命唐帝之后振而兴之又俾元臣之后翊而登之所以绍复丕绩不坠厥祀故曲逆起为策士辅成帝圗吐谋洞灵奋竒如神舜之胄也汝阴脱帝宻网摧虏暴气扶乗天休运行嘉谋禹之苖也鄼侯保绥三秦控引汉中宏器廓度以大帝业卨之裔也淮阴整齐天兵导扬灵威覆赵夷魏拔齐殄楚平阳破三秦虏魏王绛侯定楚地固刘氏皆稷之裔也克复尧绪昭哉甚明天意若曰建大徳者必唐帝之胄故汉氏兴焉翼炎运者必唐臣之孙故羣雄登焉是以髙帝诞膺圣祚以垂徳厚探昊穹之奥旨载幽明之休佑杀白帝于大泽以承其灵建赤旗于沛邑以昭其神假手于嬴以混诸侯凭力于项以离关东奉纉尧之元命而四代之后咸献其用得乗木之大统而秦楚之盛不保其位既建皇极设都咸阳抚征四方训齐天下乃乐沛公以追造邦之本乃歌大风以昭武成之徳乃奠旧都以壮王业之基生为汤沐之邑没为思乐之地且曰万岁之下魂逰于此惟兹原庙沛公之旧也祭蚩尤于是庭而赤精降导灵命于是邦而羣雄至登布衣于万乗而子孙得以绩其绪化环堵为四海而黎元得以安其业基岱岳之髙源洪河之长蓄灵拥休此焉发迹盖以道备于是而后行之天下制成于是而后广之宇内天下备其道而神复乎本宇内成其制而心懐于旧宜其正名以表功用成其始俾生灵尽其敬焉陈本以宅神用成其终俾生灵尽其慕焉故髙帝定位建兹閟宫惠皇嗣服爰立清庙绵越千祀至今血食此所以成终而成始也且夫以断蛇之威安知不运其宻用佐岁功以流泽欤以约法之仁安知不流其神睠相旧邦之遗黎欤以绍唐之余庆隆天之遗烈安知不奋其神化大佑于下土欤然则展敬乞灵乌可巳也铭于旧邑以迪天命其辞曰  

荡荡明徳时惟放勋揖譲而退祚于后昆羣蛇辅龙以翊天门登翼炎运唐臣之孙秦网既离鹿骇东夏长蛇封豕蹈跃中野天复尧绪锺佑于刘赫矣汉祖播兹皇猷扬旗沛庭约从诸侯豪暴震迭威声布流总制虎臣委成良畴剿殄霸楚遂荒神州区宇懐濡黔黎辑柔表正万国炎灵用休定宅咸阳以都上游留观本邦在镐如周穆穆惠王宗湮克承崇崇沛宫清庙是凭原念大业肇经兹地乃专元命亦举严祀建旗衅鼓遂据天位魂逰故都永介丕址焕列唐典严恭罔坠勒此休铭以昭本始  

禹穴碑铭【`郑鲂`】  

惟帝圣世时必有符命在昔黄帝始受河圗而定王箓宓羲得神蓍而垂皇策尧配璇玑玉衡以齐七政舜继成六徳文王获赤雀丹书而演道定谟予亦以谓禹探其穴得开世之符而成乎水功夫神人合谋而行变化天地定位阴阳潜交五行迭主斗建司节岳尊山而渎长川乃至日星风雷祯祥秘奥三纲五纪万乐百礼人人物物各由身生无非玄功冥持至数■〈氵曶〉合以及之者王者奉天而行故圣神焉帝皇焉彼圣如仲尼有徳而无应故位止于旅人福勿及生灵乃叹曰鳯鸟不至河不出圗吾巳矣夫然后知元命者轩后命者羲受命者曰唐与虞成命者禹备命者文仲尼不受命乃假人事而言故有宗予之说后代无作焉立言者一仁义以束世教■〈目鼓〉瞶蚩蚩使絶其非望使业之外存而不论予读夏书无是说司马子长自叙始云登会稽探禹穴不然万■〈礻冀〉何传焉感矣苍山之潴呀如渊如陵徙谷迁此中不骞雨洗烟空■〈咸欠〉然莫穷噫寔禹迹之所始终唐兴二百八祀寳厯丙午秋九月予从事于是邦感上圣遗轨而学者无述作禹穴碑亷察使旧相河南公见而铭之曰  

禹穴宜载夏与秦胡为而不载古而不载迁与郑胡为而载予以谓天徳统万止言其盖地徳统万止言其载尧徳统万止言其大千川万山皆禹之会一符一穴不足为最故夏与秦俱不之载而人以之昧虽山之坚虽洞之濊有时而堙有时而兊岁其万千风雨涛汰亡其■〈嵌，艹代山〉呀丛是■〈艹医〉荟郑与迁斯碑斯载斯时之頼  

禹庙碑【`明李夣阳`】  

李子游于禹庙之台览长河之防孤城古宫平沙四漫遐睇故流北尽碣石九派湮淤云草浩浩于是怆然而悲曰嗟乎予于是知王霸之功也霸之功驩乆之疑王之功忘乆之思昔者禹之治水也导川为陆易■〈臬兀〉为寜地以之平天以之成去巢就庐而粒而耕生生至今者固其功也所谓万世永頼者也然问之耕者勿知粒者勿知庐者勿知寜者勿知陆者勿知故曰王之功忘譬之天生物而物忘之泳者忘其川栖者忘其枝民者忘其圣人非忘之也不知之也不知自忘及其菑也号呼而所恤于是智者则指之所从来而庙者兴矣河孟津东也蹙旷肆悍势犹建瓴堤堰一决数郡鱼鳖于是昬垫之民匍匐诣庙稽首号曰王在吾奚溺而防丁堰夫桩户草门输筑困苦则又各诣庙稽首号曰王在吾奚役斯所谓思也故不忘不大不思不深深莫如地大莫如天王之道也霸者非不功也然不能使之不忘而不能使之不疑何也不忘者小小则近近则浅浅则疑如秦穆赐食膳马肉酒是也夫天下未闻有庙桓文者也故曰予观禹庙而知王覇之功也或问汤文不庙李子曰圣人各有其至尧仁舜孝禹功汤义文王之忠周公之才孔子之学是也夫功者切乎菑者也大梁以菑故是故独庙禹是时监察御史澶州王子会按河南登台四顾乃亦怆然而悲曰嗟乎予于是而知功之言征也吾少也尝览蹑州城眺沧渤南目大梁之墟乃今歴三河揽淮泗极洪流而尽滔滔使非有神者主之桑而海者乆矣尚能粒耶耕耶庐耶能■〈臬兀〉者寜耶川者陆耶嗟乎予于是而知功之言征也所谓微禹吾其鱼者耶所谓美哉勤而不徳者耶于是饬所司葺其庙而属李子碑焉王子名溱以嘉靖元年春按河南明年秋代去乃李子则为迎送神辞三章俾祭者歌之以侑神焉其辞曰  

天门兮显辟赫赤赤兮云吐窈黄屋兮陆离灵总总兮上下羌若来兮儵不见不见兮奈何望美人兮徒怨苦横四海兮怒波　右迎神  

絙弦兮镗鼓神不来兮谁怒执河伯兮显戮饬阳侯兮清路灵电霭兮来至风泠泠兮堂户舞我兮我醑尸既饱兮颜酡惠我人兮乃土乃粒日云暮兮尸奈何　右降神  

风九河兮涛暮云曀曀兮昏雨王驾鳯兮骖文鱼龙翼翼兮两旟怅佳期兮难屡心有爱兮易离爱君兮思君肴芳兮酒芬君归来兮庇我民　右送神  

汉愍帝碑【`邵寳`】  

世有存之足以为乱贼之戒者君子存之其有宜毁而不毁则无以惩夫人而示天下后世君子在所必毁也于其毁也而有所易黜其不正以归于正者君子则以义起焉此皆关于万世之纲常而不专为徃事之褒贬系天下之公论而非一人之私心也古今簒窃之雄首称曺魏其恶有不待论者始其为禅受也寔在许之繁城寳自领郡得达观其故都有坛焉曰禅受皆夸诩之迹有碑焉曰禅受皆矫诬之词千载而下指而笑之有不谋而同心者在此所谓存之足以为乱贼之戒者存之可也其地有庙以祠魏文南面帝服俨然临之虽易姓改物彼亦有不能冺者然当其亲谋簒窃之地而顾乃庙祀不朽若以为当然则凡彼之所谋以欺后世者皆隳其计中矣吾恐儒先笔削之旨终托之于空言乱臣贼子将益无所忌此所谓不毁则无以惩夫人而示天下后世者毁之可也然坛与碑尚存而独毁其庙则他日必有沿袭而复举以奉之者岂可以为奸雄万世之戒哉故因易所祠以祠汉之愍帝而以其臣孔融配焉若将驱逐而亟反之使奸雄之徒不得庙食于其土此所谓因其毁也而有所易黜邪以归正以义起之者也盖愍之孱弱势同寄生然犹为天下之君融虽短于才学而忠言义色至不容于贼操亦足以愧夫北面称臣上表劝进者矣帝不称献而称愍从昭烈所谥且汉之君非魏之所得谥也凡此皆所谓以义而起者呜呼君臣之分有大防焉顺逆之际有大法焉彼奸邪之所以不敢动于恶即动焉犹必曲为文饰者岂独惧天下将攻之哉亦以大防大法之所在虽后世有不得而逃焉故也若曺氏之于汉非欤惜乎当时郡国之中既无一人仗义执言扬旗伐鼓以讨其簒窃之罪而在廷在野又无一人登西山蹈东海以明大义于天下岂非畏威附势使然乎至于后世之君子亦以空言无补因仍茍且忽天下之大防而不顾抑独何哉正名分垂世教此吾辈读春秋学孔子者事也况职在守土乎故为之记  

## 文章辨体彚选卷六百五十六

（明）贺复征 编  

○碑十五【`议论　古贤`】  

箕子碑【`唐柳宗元`】  

凡大人之道有三一曰正蒙难二曰法授圣三曰化及民殷有仁人曰箕子寔具兹道以立于世故孔子述六经之旨尤殷勤焉当纣之时大道悖乱天威之动不能戒圣人之言无所用进死以并命诚仁矣无益吾祀故不为委身以存祀诚仁矣与亡吾国故不忍具是二道有行之者矣是用保其明哲与之俯仰晦是謩范辱于囚奴昏而无邪隤而不息故在易曰箕子之明夷正蒙难也及天命既改生人以正乃出大法用为圣师周人得以序彛伦而立大典故在书曰以箕子归作洪范法授圣也及封朝鲜推道训俗惟徳无陋惟人无逺用广殷祀俾夷为华化及民也率是大道藂于厥躬天地变化我得其正其大人欤呜呼当其周时未至殷祀未殄比干巳死微子已去向使纣恶未稔而自毙武庚念乱以圗存国无其人谁与兴理是固人事之或然者也然则先生隠忍而为此其有志于斯乎唐某年作庙汲郡岁时致祀嘉先生独列于易象作是颂云  

蒙难以正授圣以谟宗祀用繁夷民其苏宪宪大人显晦不渝圣人之仁道合隆污明哲在躬不陋为奴冲让居礼不盈称孤髙而无危卑不可踰非死非去有懐故都时屈而伸卒为世模易象是列文王为徒大明宣昭崇祀式孚古阙颂辞继在后儒  

文中子碑【`司空图`】  

道制治之大器也儒守其器者耳故圣哲之生受任于天不可斵之以就其时仲尼不用于战国致其道于孟荀而传焉得于汉成四百之祚刘石继乱极于周齐天其或者生文中子以致圣人之用得众贤而廓之以俟我唐亦天命也故房魏数公皆为其徒恢文武之道以跻贞观治平之盛今三百年矣宜其碑辞曰  

圣魁之柄授必有施臣底之绩济亦厥时子惟善守赋而不私克输于我贞休之基  

梅先生碑【`罗隐`】  

汉成帝时纲纽颓壊先生以书諌天子者再三夫火政虽去而剑履间健者犹数百位尚不能为国家出力以断佞臣头复何南昌故吏愤愤于其下得非南昌逺地也尉下寮也茍触天子网突幸臣牙止于殛一狂人噬一单族而巳彼公卿大臣有生杀喜怒之任有朋党蕃衍之夫出一言作一事必与妻子谋茍不便其家虽妾人婢子亦撄挽相制而况亲戚乎况骨肉乎故虽有忧社稷心亦噤而不吐也呜呼宠禄所以劝功而位大者不语朝廷事是知天下有道则正人在上天下无道则正人在下余读先生书未尝不为汉朝公卿恨今南逰复遇先生里吁何为道之多也遂碑  

潮州韩文公庙碑【`宋苏轼`】  

匹夫而为百世师一言而为天下法是皆有以叅天地之化关盛衰之运其生也有自来其逝也有所为矣故申吕自岳降而傅说为列星古今所传不可诬也孟子曰我善养吾浩然之气是气也寓于寻常之中而塞乎天地之间卒然遇之则王公失其贵晋楚失其富良平失其智贲肓失其勇仪秦失其辨是孰使之然哉其必有不依形而立不恃力而行不待生而存不随死而亡者矣故在天为星辰在地为河岳幽则为鬼神而明则复为人此理之常无足怪者自东汉以来道丧文弊异端并起歴唐贞观开元之盛辅以房杜姚宋而不能救独韩文公起布衣谈笑而麾之天下靡然从公复归于正盖三百年于此矣文起八代之衰而道济天下之溺忠犯人主之怒而勇夺三军之帅岂非参天地关盛衰浩然而独存者乎盖甞论天人之辨以谓人无所不至惟天不容伪智可以欺王公不可以欺豚鱼力可以得天下不可以得匹夫匹妇之心故公之精诚能开衡山之云而不能回宪宗之惑能驯鳄鱼之暴而不能弭皇甫鏄李逢吉之谤能信于南海之民庙食百世而不能使其身一日安于朝廷之上盖其所能者天也其所不能者人也始潮人未知学公命进士赵徳为之师自是潮之士皆笃于文行延及齐民至于今号称易治信乎孔子之言君子学道则爱人而小人学道则易使也潮人之事公也饮食必祭水旱疾疫凡有求必祷焉而庙在刺史公堂之后民以出入为艰前守欲请诸朝作新庙不果元佑五年朝散郎王君涤来守是邦几所以养士治民者一以公为师民既恱服则出令曰愿新公庙者聴民欢趋之卜地于州城之南七里朞年而庙成或曰公去国万里而谪于潮不能一岁而归没而有知其不眷恋于潮审矣轼曰不然公之神在天下者如水之在地中无所徃而不在也而潮人独信之深思之至焄蒿凄怆若或见之譬如凿井得泉而曰水专在是岂理也哉元丰七年诏封公昌黎伯故榜曰昌黎伯韩文公之庙潮人请书其事于石因作诗以遗之使歌以祀公其词曰  

公昔骑龙白云乡手抉云汉分天章天孙为织云锦裳飘然乗风来帝旁下与浊世扫粃糠西游咸池畧扶桑草水衣被昭回光追逐李杜参翱翔汗流籍湜走且僵灭没倒景不可望作书诋佛讥君王要观南海窥衡湘歴舜九疑吊英皇祝融先驱海若藏约束鲛鳄如驱羊钧天无人帝悲伤讴吟下招遣巫阳犦牲鸡卜羞我觞于粲荔丹与蕉黄公不少留我涕滂翩然被髪下大荒  

淮阴侯庙碑【`苏轼`】  

应龙之所以为神者以其善变化而能屈伸也夏则天飞効其灵也冬则泥蟠避其害也当嬴氏刑惨网宻毒流海内销锋镝诛豪俊将军乃辱身污节避世用晦志在鹊起豹变食全楚之租故受馈于漂母抱王覇之畧蓄英雄之壮圗志轻六合气盖万夫故忍耻跨下洎乎山鬼返璧天亡秦族遇知巳之英主陈不世之竒策崛起蜀汉席卷关辅战必胜攻必克扫强楚灭暴秦平齐七十城破赵二十万乞食受辱恶足累大丈夫之功名哉然使水行未殒火流犹潜将军则与草木同朽麋鹿俱死安能持太阿之柄云飞龙骧起徒歩而取侯王噫自古英伟之士不遇机会委身草泽名堙灭而无称者可胜道哉乃碑而铭之铭曰  

书轨新邦英雄旧里海雾朝翻山烟暮起宅临旧楚庙枕清淮枯松折栢废井荒台我停单车思人望古淮阴少年有目无睹不知将军用之如虎  

表忠观碑【`苏轼`】  

熈寕十年十月戊子资政殿大学士右諌议大夫知杭州军州事臣抃言故吴越国王钱氏坟庙及其父祖妃夫人子孙之坟在钱塘者二十有六在临安者十有一皆芜废不治父老过之有流涕者谨按故武肃王镠始以乡兵破走黄巢名闻江淮复以八都兵讨刘汉宏并越州以奉董昌而自居于杭及昌以越叛则诛昌而并越尽有浙东西之地传其子文穆王元瓘至其孙忠显王仁佐遂破李景兵取福州而仁佐之弟忠懿王俶又大出兵攻景以迎周世宗之师其后卒以国入觐三世四王与五代相终始天下大乱豪杰蜂起方是时以数州之地盗名字者不可胜数既覆其族延及于无辜之民罔有孑遗而吴越地方千里带甲十万铸山煑海象犀珠玉之富甲于天下然终不失臣节贡献相望于道是以其民至于老死不识兵革四时嬉逰歌鼓之声相闻至于今不废其有徳于斯民甚厚皇宋受命四方僣乱以次削平而蜀江南负其险逺兵至城下力屈势穷然后束手而河东刘氏百战守死以抗王师积骸为城洒血为池竭天下之力仅乃克之独吴越不待告命封府库籍郡县请吏于朝视厺其国如厺传舍其有功于朝廷甚大昔窦融以河西归汉光武诏右扶风修理其父子坟茔祠以太牢今钱氏功徳殆过于融而未及百年坟庙不治行道伤嗟甚非所以劝奨忠臣慰答民心之义也臣愿以龙山废佛祠曰妙因院者为观使钱氏之孙为道士曰自然者居之凡坟庙之在钱塘者以付自然其在临安者以付其县之净土寺僧曰道微岁各度其徒一人使世掌之籍其地之所入以时修其祠宇封殖其草木有不治者县令丞察之甚者易其人庶几永终不坠以称朝廷待钱氏之意臣抃昧死以闻制曰可其妙因院改赐名曰表忠观铭曰  

天目之山苕水出焉龙飞鳯舞萃于临安笃生异人絶类离羣奋梃大呼从者如云仰天誓江月星晦蒙强弩射潮江海为东杀宏诛昌奄有吴越金劵玉册虎符龙节大城其居包络山川左江右湖控引岛峦岁时归休以燕父老晔如神人玉带球马四十一年寅畏小心厥篚相望大贝南金五朝昏乱罔堪托国三王相承以待有徳既获所归弗谋弗咨先王之志我维行之天祚忠孝世有爵邑允文允武子孙千亿帝谓守臣治其祠坟毋俾樵牧愧其后昆龙山之阳岿焉新宫匪私于钱唯以劝忠非忠无君非孝无亲凡百有位视此刻文  

伍子胥庙碑【`王安石`】  

予观子胥出死亡逋窜之中以客寄之一身卒以说吴折不测之楚仇报耻雪名振天下岂不壮哉及其危疑之际能自慷慨不頋万死毕諌于所事此其志与夫自恕以偷一时之利者异也孔子论古之士大夫若管夷吾臧武仲之属茍志于善而有补于当世者咸不废也然则子胥之义又曷可少耶康定二年予过所谓胥山者周行庙庭叹吴亡千有余年事之兴壊废革者不可胜数独子胥之祠不徙不絶何其盛也岂独神之事吴之所兴盖亦子胥之节有以动后世而爱尤在于吴也后九年乐安蒋公为杭使其州人力而新之余与为铭也  

烈烈子胥发节穷逋遂为册臣奋不圗躯諌合谋行隆隆之吴厥废不遂邑都俄墟以智死昏忠则有余胥山之颜殿屋渠渠千载之祠如祠之初孰作新之民劝而趋维忠肆懐维孝肆孚我铭祠庭示后不诬  

梅长者祠堂碑【`明方孝孺`】  

天地至和之气时得之而为春日得之而为煦风得之而为熏皆所以长养万物其化至宻而其用至醇其在天徳也则为元其在人徳也则为仁为至善之徳为惇厚之化为无言之教备其理者在唐虞为八元在周为仁人在汉始称长者其取义以为能长肓人材先躬行而尚本质有长盛昌大之道故善治天下者必贵之汉之大臣惟塞侯张欧皆以长者称因其行而求之若曺懿侯之清净寜谧万石君之父子谦谨不哗丙丞相之居徳不伐要皆长者之选长者之为用迂而不曲缓而不滞寛大忠厚得圣人之度人主能用之者其国必兴后嗣必蒙其利非若才智之士浅而易穷也彼孑孑然而露其智术任之以事声威错出非不可喜然刻薄少恩行法无余意而虑民无隠情喜之者未终而厌苦之者众矣若商鞅之于秦王猛之于符氏曽未旋踵而大乱作岂其才智之不足与长厚之道微而人不懐其徳也故天下可以无才能之人不可以无长者不幸而乏才能焉事不过于废弛不幸而无忠厚之长者其谁恃而不亡乎长者之用粱肉也才智之効药石也吾以所闻所见推之国有忠厚之治者后必不衰家之乆存而不坠者必长者之子孙台之寜海有梅氏考之圗谱昔有讳盛字昌圗者仕晋为章安令擢南昌别驾知晋将亡即是邑而隠焉常诵佛书既而有灵鸟降其所居之侧若谛聴者岁余始知郡县以为鳯集上其事宋文帝闻而下诏褒之上表称谢曰此殆览陛下之徳耳臣何与焉帝咨嗟称为长者仍命郡县辟其所居舍为丹丘寺云今八百余年矣其子孙众多为邑巨家而寺亦不废宋淳佑中诸孙之学佛者良阜建重阁像而事之歴年虽久而未有记其事者夫以刘宋立国未数十年而宗社为墟长者之传今千载而犹未艾此其所为之可称岂特一言之善哉宋文帝知其为长者而不知长者之为用国之不寿也固宜而长者之泽至于子孙而益着矣天之于善人其所施甚逺矣祠而奉之非特寓夫尊祖之思使闻长者之风者却去浮薄而趋忠厚岂不足为天下之劝乎然则长者虽不获如塞侯等之有益于当时而其遗泽之所及未始不同也  

双忠祠碑【`李梦阳`】  

双忠祠者祠关龙逢比干者也祠比干者何长垣去干墓百里而近祠逢者何逢干俦也又邑有村曰龙相龙相人掘地而获石文曰龙逢云双之谁知县杜子开也大之者伍畴中也伍侯之来也请祠谒览焉而叹曰是尚不足以恢恢耀乎乃兹猥焉卑也窃闻之标迷者必显其臬成大者罔恤其小故欲启遐诏来必有阐名撝寔于是鸠工庀物度时节力厥祠是新崇其堂室峻其垣墉浚池莳木旁屋翼如财靡帑出役罔农妨再阅月而祠成起瞻壮睹望之岿然枚枚渠渠于是二忠哲者知之过之欷以悲瞢者问之知黯焉内摧逐臣放子过之涕滛滛垂亦有颡泚面赤者车将过而辕为之回也斯伍子之绩也或问逢干之事于李子曰余曩过朝歌之墟盖数谒干墓云及灵寳西南又望见逢墓于心寔摧而不自知涕滛滛下也然谍记备之圣者述之余复何说矣曰干于纣无去之义是矣志曰人臣三諌其君而弗听则退而待放逢何死也李子曰忠臣必君之悟也斯杀身从之矣有君而不有身也传曰见危授命当是时暇戚疏计哉曰三代异兴而同亡周之亡也稽首奉圗籍西向纳土不闻有死之何也曰文弊之也文弊则天下横议横议则从横行从横行则乱贼肆而贞纯匿故苏洵者从横者也其言曰比干有心而无术苏秦有术而无心秦何人也鷃雀与孔鸾长短耶故祸天下者必洵之言者也设使干有术亦効秦揣摩捭阖以诱之耶诚使揣摩捭阖足以诱之秦奚不使战国君为禹汤邪故忠臣成仁义士死国舍仁义何术矣曰若是则于辛恶来胡乆于人朝李子曰夏商之亡以人周之亡以俗俗壊于从横从横始于横议横议由于文弊故言从横者必洵者也祸天下者也李子旣赋迎送神祠三章俾恊之律被之弦管发之鼓钟以妥灵侑尸矣乃复载祠由并私所撰说刻之碑曰斯文也余盖嘉伍子绩云伍子名余福姑苏人也宰邑之年是为正徳庚辰而祠成立碑伍盖遣邑学生王汉杨桂来言碑事  

啸台重修碑【`李梦阳`】  

迹者因乎彰者也思者追乎实者也永者存乎继者也激者本乎风者也故观人以彰可以识世思而永之政之系也然不激不着着无定形视施以明显黙拔微斯其至矣而御史许君按县还也则谓予曰吾比游于苏门盖登孙登台云恍若见其人徘徊焉若聆厥啸焉予曰思哉许君曰台圯予令修焉巳为祠祠登于台北予曰永哉自是有彰乎然厥施系焉又激扬之臣也风斯行矣夫孙登者晋之贱丈夫也无妻子属云而栖其邑北山土穴内是苏门之山也乃其人夏衣草衣冬而披髪自覆至微末不足述而史氏则称之曰登好读易抚一弦琴性无恚怒人或投之水中欲观其怒登既出便大笑然登不欲言阮籍甞候之既见与语登不应籍退而至山半闻有声若鸾鳯音焉则其啸也又嵇康从登逰三年问终不答康别去曰先生竟无言乎登乃曰火生而有光而不用其光人生而有才而不用其才故用光在于得薪所以保其耀用才在乎识真所以全其年言如斯而已若登者诚何如人哉语曰桃李不言下自成蹊故人患在无寔誉不必显晦不必微寔斯思思斯永矣故登者非赫赫闻者也非有河上公之授经龎鹿门之耦耕非如陶隐居岩处而朝议渊明嗜酒苦诗也逃污而洁我随安卑而尊我追含之而见者不谓其无峻絶而当时不以为傲苦约而天下不以为矫故过其里者思其台登其台若见其人徘徊焉若聆厥啸焉祠之若靡之永也斯非寔之明效哉孔子曰邦无道其黙足以容世之不幸莫大于使人黙予故曰观人以彰可以识世盖言晋也亦谓登非徒黙者也世不可使人黙亦不可使人不黙何也溺于显则亷耻之道丧亷耻丧则政壊政壊则风不激故风者生于政者也政视其施思而永之必寔焉彰此激扬之先也许君得之矣夫嵇康者亦晋之闻也乃卒不免于刑戮诗曰昔惭栁下今愧孙登鸟兽之见毕弋莫不髙翔疾走者知二者祸巳也及冥于所欲鲜有能免焉者何也见欲而不见祸也故曰不习为吏视已成事乃人自不必絶妻子污埋如登也能如河上公诸人自足免于世矣然而罕焉岂以激之者寡也乃今人非惟不之激頋悻悻曰风奚益于世讵不大可诧也哉知县赵钺曰啸台傍故有思亲聚逺二亭百泉南有秾翠亭咸圯监察公曰咸复焉然孙祠之余材材咸无扰于官民又曰是役也按察佥事刘君寔襄之云许君名完丹徒县人刘名泽济寜州人正徳十年夏五月北郡李梦阳记记之日落成日也  

曲江亭碑【`李梦阳`】  

赣江北奔入彭蠡湖千里犹建瓴也至丰城也触矶头冈则俛而东南折数里始北逹奔也登其冈望尽见其奔北俛折之势于是智者悟其理勇者宛其气仁者坚其塞速者纡其谋亢者抑其志是故古之贤人才士生其乡也游息増益其所不能过之登也依徐缱绻而弗之忍去也故此夜扁舟之咏则有新安之朱矶山杖屦之章则有义山之李读书徃来其地则有雪坡之姚夫三人者非世之所谓贤人才士耶是江也既与其咏章而徃来也则三人者不可不于其地祠之明矣正徳七年夏五月予廵视丰城登冈望江曲之势见其上有祠也而非其鬼乃立使去其鬼而作三先生主妥于其内及余还也则知县吴嘉聪业又作二亭祠后其最后亭有阁又最髙登之益足以尽此江奔北俛折之势夫理以曲贱势以曲贵孟子曰人无有不善水无有不下谓理也何也智有所不役勇有所不用谋有不径情志有不直遂仁有乗其定以验其塞故曲者势也终而必北者非势也故曰知水者可与言道登斯亭也谒三先生之祠而览其势之所以殆有取于予言哉殆有取于予言哉  

管仲鲍叔庙碑【`明屠隆`】  

颍上祠管仲鲍叔礼也旧志管子颍上人盖本之史记今邑有管仲墩相传为管仲故里而不言鲍叔颍上人近考之张处度注列子谓管仲鲍叔并颍上人也处度在晋去春秋七雄时不甚逺旧志必有据矣又考齐人物志无鲍叔则鲍叔为颍上人信乎由管仲至于今数千年邑无祠邑人之不好事也如此哉颍故无山川陂池林麓亭榭昔人名迹可资逰览又苦古今人物寥寥甚也鸿荒而后秀异之气无地无之而颍独若尔寥寥也览物好古之士至此萧条悲焉仅仅有管鲍二子成名列国标胜于兹固前史之艳美而豪杰旷士之所奔也而且罔为之建祠血食岂维典礼有阙即乌覩雅致哉土风诚朴民习惷鄙士鲜徳譲则典礼阙也又俗不兴于雅道也不佞承乏兹邑徳多凉焉日斤斤不遑抵官之明年始得修学宫制祭器稍葺南北坛壝示士民以礼旣筑东门河堤劖尗碑剏绿波亭邑稍増胜于是捐俸褒金不给则以士民所乐助为两公祠吁嗟乎夫学士无轻议管子也盖当是时冠带之国碁布焉莫不以其骁雄桀骜之气争长不下管子夹辅齐侯约束列国列国雷动而赴之计其所展布鸿鬯鬰烈哉世人徃徃以器小訾焉夫令管子当仲尼则器小令与后世人物絜长较短何如耶后世袜线之士动辄张口依之乎孔孟谓管晏卑卑无竒此平居抵掌可尔令身为之何论匡合即羣百夫麾盖之下乱矣吁嗟乎管子者奈何可轻议也抑不佞于鲍叔又感焉夫绵绵之葛在于中野良工得之则絺绤不得则稿死士不得相知则没世而文采不见管子信才贤微鲍叔则齐国一累囚尔故仲之所为鸿鬯鬰烈者皆叔有矣是以君子贵叔也世称相知皦日要盟青松指心不斯湏而掉臂去之则市道也叔之家犬寜食其余乎是不佞之所重感也则祠鲍叔抑又可以风矣  

## 文章辨体彚选卷六百五十七

（明）贺复征 编  

○碑十六【`议论　遗爱`】  

广徳州同知蔡侯政绩碑【`明唐顺之`】  

蔡侯之始去州也州人哭而送之境后十余年侯以宦逰过江南有传言侯将取道于州州人喜于复见侯也逆诸境数日侯从他道去州人哭而归则相与谋纪侯之政于石于是署州事判官张君遣陈生潘生来请为之书石余辞谢后一年知州欧阳君继遣陈生濮生来复以请曰先生与蔡侯相知为深宜为之书余复谢曰余惟与蔡侯相知之深也是以未敢为之书夫蔡侯者居乎今而学古之道者也古之道尽乎巳而不蕲乎人先其实而深避乎其名不然畏垒之民规规然感慕而爼豆之此庚桑子之所为惧而逃去者也且古之以循吏书于其传者有之矣其在当时权任既重且专其居官也又乆而信是以能为百姓立殊絶可纪之功而后史氏因书之为传若蜀郡以典学书南阳以溉田书书渤海也以弭剧盗书胶东也以増户至十余万自汉时得书者纔数人而一人又各以一事殊絶自见而巳自此之外其缘俗而治者岂遂少哉则以其事无殊絶故不书也蔡侯莅州之日浅矣又州佐也操柄所不在故其所可见者大率缘俗而治侯之心且自谓不能有殊絶功徳加于细民而歉然不以为足也侯之所不自以为足而州之人乃欲为侯张而侈之不亦拂乎抑古之以循吏书于其传者非特以殊絶之故亦以谓不至通显其所树立设施止于一郡一邑而不究乎其大者故史氏亦从一郡一邑书之而谓之循吏传若黄颕川薛冯翊其治绩尤异固不在于蜀郡渤海之后以其事业有大焉者则不得从一郡一邑书之故不以循吏而别自为传蔡侯行完而才巨以方显庸于时其勒之竹帛而铭之鼎彛固将有待若夫一州邑之绩岂足为侯书之由前言之殆非侯所以致谦之意由后言之殆非州人所以尊侯之意也二生起而对曰先生为蔡侯言之则可矣而未始为州人虑之也广徳负山之州也徃时为吏者患州人犷悍多豪黠龄齘不可理以柔道于是一切争为严峻深文痛法以绳督之而人亦遂相传以为非刻深不可治广徳盖州人之蒙兹诟而病焉者乆矣蔡侯乃独先教化而后诛罚事无剧易处之一以镇静人无奸良御之一以诚悫是以侯既去而人懐思之至今呜呼此岂深文峻法之所及也哉由此言之州之所以为治者盖在此而不在彼也是故州之人欲为之书以示后之为吏者使知州之所以为治者在此而不在彼也余曰若是则可以书矣蔡侯名克亷字道卿泉之晋江人中嘉靖巳丑进士今为江西提学佥事其同知广徳也以刑部郎中坐狱事谪以某年至州某年迁庐州府同知以去皆宜书  

刘公去思碑【`徐渭`】  

今夫以百里之长而聴断百里之民长之心一耳非有二也耳与口目一耳亦非有二也而百里之民盖千万其心亦千万其耳目与口夫以千万其心与耳目与口如此其众也且鬼匿而狐奸者百出而乗其所不及至欲以一心一耳目一口以临之一不当则强弱倒置淳黠无所别书史起而阴把其衡平者十一而不平者十九谤讟兴而怨声作矣噫然则孰谓聴断非难哉刘侯名某者之长我山阴也其才能真足以起敝而完补破裂特以承某侯后侯恬然安之欲不取赫赫事更张独其聴断则真若止水须眉靡所不烛若禹之铸鼎即有魑魅魍魉亦夔夔睢睢毕露而不可逃其折而低昂之又若权石然无不惬其轻重而后巳自一事至千百事自一日至三年民蹙而入者无不踊而出于是一邑百里之间帖帖若无事而史胥舆台之軰亦缩乎重足而退聴无有攫民一钱一粟者在汉史刘陶以孝亷宰顺阳无他事特以县多奸猾陶能摘而发之既去吏民思之复作歌曰悒然不平思我刘君何时复来安此下民今侯之以召入也民思而歌之亦如之未巳也谋共祠而碑之而属书于予噫固其宜也异时邑校圯侯新之不令劳且费于民江汰天乐侯堤之可十万丈广狭长短视田业而责之主者民亦不知有劳凡此皆教与养之大者也然学不圯堤不壊则侯亦不作吾所谓不猎取赫赫而必欲功自巳出者大抵然也噫有才而不急于名此更难  

会稽吴侯生祠碑【`徐渭`】  

会稽典史吴侯成器徽之休寜人其始仕会稽当海上冦初入内地侯以能将兵知名于是承大吏命提兵守水陆阨塞歴浙东西南直隶与贼遇大小数十战斩贼首数百级生获数十人还虏者亦以百计凡战之处休止督发设守出斗有方法禁士卒无毫毛扰居人又能舍死先士卒民多知其功者徃徃就所战处为建祠刻石今曺娥江其一也父老某等来告厥成请予序事予感而叹曰曺娥一弱女子耳当其咿嘤宛恋乃不知有门外事至其赴父之难眇大江踏洪涛慷慨溉烈有猛丈夫之所不敢为者夫典史下僚也动为人所箝傫然何异一女子至其当国艰难乃惟知曰吾臣而巳其仗剑舍身以当事乃不复知有他计此其人皆以忠孝直性歴千万古而同一道今其祠若庙岐然两相望岂偶然哉诗曰  

伊昔孝娥垂筓紞珥当斯之时一女子耳愤江痛父不得尸所被髪乱流娥猛如虎今之仕者沈伏下僚傫然长叹则怨其遭有冦在庭孰听攘臂世将弃戈何况邑尉桓桓吴公天植忠孝先国后身与娥一道启宇崇功娥江之沚祠木相望照映江水  

伍公去思碑文【`明张位`】  

万厯丁亥秋余请告还里过贵溪逢掖士济济数十百人拥予舟而前揖曰敝邑伍侯去任且乆士民之恋恋慈母者三年如一日焉兹谋勒石以纪其绩非借史氏笔胡以永传余谢曰仆病未能也既而乡三老子弟又数十百人轵舟不得发复申前请余曰姑俟归山圗之士民复聚江干丁寜再三始去余曰异哉何伍侯得民之深也邑人徐少卿孺东与余平生道义交且为侯述种种惠政明逢掖乡三老之不为阿私者余颔之归来药裹关心笔石乆废尚未有以报也又次年秋乡三老因运饷过豫章复数十人造余庭更持少卿所为文及乡大夫逢掖士手牍来趣前诺时余遭先慈初丧挥泪含悲尚未有以报也余因复少卿书曰子言足传信矣余更何称少卿曰夫亲之有善也其子誉之不若非其子者也公也既又经年矣少卿忽谢世余悲焉顷邑簿李君与逢掖汪生江生来为父老子弟再趣前诺余更三复叹曰异哉何伍侯得民之深也余闻贵溪岩邑也试观侯之前与继侯至者孰能报满而罢乎侯离任兹乆而去思愈殷是岂声音笑貎为哉读少卿诵侯惠政吾能征之矣以造士则置学田存书院饰乐器増先贤之祠助亷士之葬凡急风教而训诲诸生者惓惓然若其却馈遗捐罚赎催科有定期而闾里不扰窝访寘重法而舞文屏踪凿井覆亭润及道暍葺舫济渡民不病渉缕缕未可更仆数焉是其所为得士与民者也虽然少卿举其政事以信人心余又因人心而信其政事矣耳目闾阎之下徃徃碑去思者岂少或其相知之士偏私之户倡谋酬恩者所为也而未必公或其征拜台省晋陟铨衡附势自媚者所为也而未必当不然者碑随宦仆思与势移游扬诵载之述转而为怨詈谤讟之腾何取于是而为之余甞得交伍侯素钦其人侯盖泊然有守士也事上恭而不为昵昵临民慈而不为煦煦枢津要路可以力掇乃甘心浮沈郎署间三吴阁部诸公巍巍赫赫惟桑惟梓燥湿易就一旦陈情终养解其组绶以去飘然洞庭三泖之间此岂声利爵禄可入其心者哉邑中父老子弟何所为而为之是宜其孜孜汲汲屡有请焉而不容自巳者矣吾闻昔之君子萧然一壑万物不干其志而掀揭宇宙者终属焉有不为而后可以有为道固然矣虽欲不用人其舍诸诚愿父老子弟姑缓一邑之思以为侯私须拭目他日侯之系思于海隅苍生者更有大也侯名袁萃苏州府长洲县人庚辰科进士  

## 文章辨体彚选卷六百五十八

（明）贺复征 编  

○碑十七【`议论　寓言`】  

寿域碑【`宋王元之`】  

古圣人之营寿域也非土木非板筑不金乎城不汤乎池昼无键而开夜无柝而击东西不吾戎夷南北不吾蛮狄五岳其雉堞四溟其沟湟天地离合我其扄钥春秋启闭我其门户入是域也幼者蚩蚩壮者怡怡老者熈熈悉无中絶咸跻上寿故谓之寿域焉得非道为土术徳为版筑仁乎城义乎池慈乎雉堞爱乎沟湟恭乎扄鐍俭乎门户使风雨不能毁矢石不能攻髙低仰老氏之台广狭法华胥之国崇崇焉仡仡焉信善建而不拔者也洎覇道既昌皇风不竞则必洒法令为风雨以驱之兴赋役为矢石以攻之寿域之基忽焉委地于戏域之壊也若民命何于是贱榖帛贵金玉盗贼蠭起敓角张刑巢蔽空宪网络野寿域之民有以法而死者开拓疆场肆放侵伐锋镝霜莹卒乗鳞集鲸吞鼓頥蚕食张吻寿域之民有以兵而死者阴阳舛错气侯勃乱冬燠夏凄烟蒸雾障兴瘥作疹发厉成妖寿域之民有以夭而死者毒螫孔炽猛鸷勃兴山貙抟人水虫射影海跃蛟螭陵走蚖蝮寿域之民有以横而死者由是王者患民之无寿也举引年之典行飬老之风乞言于东序典礼于南庠又谓老者非帛不暖于是乎锡之以缯彩非肉不饱于是乎锡之以肴胾非车不安于是乎锡之以几杖斯亦得其末而失其本矣殊不知民之寿夭系君之政教其犹影响尔其或捐金于山沉珠于泉禁不急之务弃难得之货君徳尚俭人心返淳则无法死者矣干羽舞阶戈矛倒载谨不祥之器崇止敌之基我国无外斯民不争则无兵死者矣燮调律厯端正节侯举授时之典兴除害之利六气斯顺兆人克寜则无夭死者矣贡金于逺方铸鼎于中夏示不若之物免逢旃之患彼怪斯露厥人用康则无横死者矣夫如是则域不筑而自成人不忧而自寿矣今我后道徳慈爱行之于上法兵夭横絶之于下游游乎荡荡乎见寿域复成于今世矣某亦寿域中之一民耳知我帝力得无述焉碑者悲也悲域之中废也颂域之再兴也其辞曰  

古之域筑道树徳民欲夭兮安得今之域基奸址贼民欲寿兮不获我圣人兮复于古昔  

钓台亭碑【`明李梦阳`】  

李子游于白鹿之洞頋山歴涧谷岭合沓石滩茂林适杪秋之交风行瑟瑟飒飒回视五老峰垂在几榻于是洒然而乐也曰佳哉山矣乃与诸生泝涧攀萝履石而上剔藓考刻歩自院门西有石突如危如仰而睇之劖曰钓台俯之渟泓鱼跃诸生曰此徃者钓鱼处也李子曰吁佳哉乃命即其上作亭焉亭成李子游于其上诸生从李子俯仰良乆喟然而叹曰夫予今乃知钓可以喻学也诸生曰夫钓与学同乎李子曰夫钓者饬竿丝缀芳饵兀坐盘石之上凝精敛志沾沾而聴■〈目亭〉■〈目亭〉而视期取必获盖饥需之餔而渴俟之酤也乃竟日而不得一鱼神荒气沮投竿踽踽而归路咏溪歌天日向暮诸生以为苦耶乐耶众皆蹙额弗怿曰苦矣李子曰假令以四海为壑明月为钓以虹霓为丝以昆仑为盘石凌云驾鸿超出天地倒视日月钓无不获朝醢巨鳌暮馔修鲸则汝愿之乎众皆掀眉而喜曰愿哉然无能焉李子曰夫钓以鱼学以道故踞盘石兀坐竟日期取而必获者计功者也假天地以为钓垂涎于不可必得者骛逺者也计功者泥骛逺者虚夫泥与虚不可以得鱼而况于学乎是故君子以仁义为竿以彝伦为丝以六艺为饵以广居正位为盘石以道徳为渊以尧舜禹汤周孔相传之心法为鱼日涵而月泳之至而后取不躐其等不计不必积乆而通小大必获夫然后道可致也是以君子身处一室而神逰天地矣夫然后以盘石为昆仑丈丝为霓寸钩为月溪壑为四海鲰鲇为鳌鲸此所谓一贯之道也故曰钓可以喻学诸生乃敛色平心再拜而谢曰闻教矣书于石为记  

## 文章辨体彚选卷六百五十九

（明）贺复征 编  

○碑十八【`排体　文庙`】  

益州夫子庙碑【`唐王勃`】  

述夫帝车南指遁七曜于中阶华盖西临藏五云于太甲虽复星辰荡越三元之轨躅可寻雷雨沸腾六气之经纶有序然则抚铜浑而观变化则万象之动不足多也握瑶镜而临事业则万机之凑不足大也故知功有所服龟龙不能谢鳞介之尊器有所归江汉不能窃朝宗之柄是以朱阳登而九有照紫泉清而万物覩粤若皇灵草昧风骊受河洛之圗帝象权舆云鳯锡乾坤之瑞髙辛尧舜氏没大夏殷周氏作达其变遂成天下之文极其数遂定天下之象衣冠度律随鼎器而重光玉帛讴歌反宗禋而大备洎乎三川失御九服蒙尘爼豆丧而王泽竭钟鼔衰而颂声寝召陵髙会诸侯轻汉水之威践土同盟天子窘河阳之召三徽制度乗战道而横流千载英华与王风而扫地大业不可以终丧彝伦不可以遂絶由是河洛兆朕素王开受命之符天地氤氲元圣举乗时之策兴九围之废典振六合之颓纲有道存焉斯文备矣夫子姓孔氏讳丘字仲尼鲁国邹人也帝天乙之灵苗宋微子之洪绪自玄禽剪夏浮寳玉于南巢白马朝周戴旌旗于北面五迁神器琮璜髙列帝之荣三命雄图钟鼎冠承家之礼啇丘诞睿下属于防山泗水戴灵遥驰于汶上礼乐由其委输人仪所以来苏排祸乱而构干元扫荒屯而树真宰圣人之大业也若乃承百王之丕运总千圣之殊姿人灵昭有作之期岳渎降非常之表珠衡玉斗征象纬于天经■〈虤上日下〉据龙尊集风云于地纪亦犹三阶瞰月恒星知太紫之宫八柱冲霄羣岭辨中黄之宅圣人之至象也若乃顺时而动用晦而明纡圣哲于常师混波流于下问太阳亭午收爝火于丹衡沧海浮天控涓涔于翠渚西周捧夹仙公留紫气之书东海抠衣剡子叙青云之袂接舆非圣询去就于狂歌童子何知屈炎凉于诡问圣人之降迹也若乃参神揆训錬道和倪辱太白于中都绊乗黄于下邑湛亡为之迹而众务同并驰不言之化而羣方取则虽复霓旌羽斾齐人张夹谷之威八佾三雍桓氏逼公宫之制泊乎歴阶而进宣武备而斩俳优推义而行肃刑书而诛正卯用能使四方知罪争归旧好之田三家变色愿执陪臣之礼圣人之成务也若乃乗机动用歴聘栖遑神经幽显志大宇宙东西南北推心于暴乱之朝恭俭温良授手于危亡之国道之将行也命道之将废也命归齐去鲁发浩叹于衰周厄宋围陈奏悲歌于下蔡圣人之救时也若乃筐篚六艺笙簧五典折旋洙泗之间探迹唐虞之际三千弟子攀睿化而升堂七十门人奉洪规而入室从周定礼宪章知损益之源反鲁裁诗雅颂得弦歌之首备物而存道下学而上逹援神叙教降赤制于南宫运斗陈经动玄符于北洛圣人之立教也若乃观象设教法三百八十四爻四十有九穷神知化应万二千五百五十有五成变化而行鬼神观阴阳而倚天地以鼓天下之动以定天下之疑索众妙于重玄纂羣微于太素圣人之赞易也若乃灵襟不测睿视亡涯石砮昭集隼之庭土缶验羵羊之井嵇山南望识皓骨于封禺蠡泽东浮考丹萍于梦渚麟圗鉴逺金编题佐汉之符鳯徳钩深玉筞筮亡秦之兆圣人之观化也时义逺矣能事毕矣然后拂衣方外脱屣人间奠楹兴夕梦之灾负杖起晨歌之迹挠虹梁于大厦物莫能宗摧日观于鲁丘吾将安仰明均两曜不能迁代谢之期序合四时不能革盈虚之数适来夫子时也适去夫子顺也为而不有用而不穷四教逺而微言絶十哲丧而大义乖九师争大易之门五传列春秋之幅六体分于晋楚四始泒于齐韩淹中之妙键不追稷下之髙风代起百家腾跃攀户牖而同归万象驰驱仰钧陶而共贯犹使丝簧金石长县阙里之堂荆棘蓬蒿不入昌平之墓圣人之遗风也遵扬十圣光被六虚乗素履而保安贞垂黄裳而获元吉故能贵而元位履端于太极之初髙而无民布政于皇王之首千秋所不能易百代所不能移万乗资以兴衰四海由其轻重虽复质文交映瞻禴祀而常存金火逓迁奉琴书而罔絶易曰观乎人文以化成天下又云圣人以神道设教而万物服焉岂古之聪明睿知神武而不杀者夫  

遂州长江县先圣孔子庙堂碑【`杨炯`】  

法象莫大于天地变通莫大乎四时悬象着明莫大乎日月备物致用莫大乎圣人夫子讳丘字仲尼鲁国邹人也龟龙负谶帝鸿驱八翼之轩鱼鸟呈文天乙降三分之壁五十二战权舆骤帝之都二十七征草昧驰王之业平域中之祸乱扫天下之虔刘以盛徳大业之尊当开阶立隧之重及其山崩海竭日薄星回厯数不还讴謡遂逺元子宾周而建国二王之车服可寻上卿翼宋而承家三命之衣冠再袭是以阴阳混合泄符瑞于平乡宇宙氤氲洒休征于阙里龙峻而龟背月角而雷声有轩帝之殊姿有殷王之异表山开遁甲尼丘落于紫垣星掌巫咸钩钤坠于苍陆净光童子来逰震旦之郊干象明灵俯下庖犠之国十五而志学三十而有成申下问于伯阳屈帝师于郯子天为木铎九州岛知发号之期吾岂匏瓜一国有来苏之望常登委吏稍践中都天下可临诸侯取则以之礼而国定司空之官以成礼以之义而国平司冦之官以成义掌山林于夏典物得其生听狱讼于秋官人忘其死大夫乱法仍行两观之诛陪臣执权即问三雍之罪强公室而弱私家叙君臣而明长幼用能使牺牲秬鬯不登阛阓之庭羽戟旌旄不列坛场之位当是时也三光薄蚀九土分崩夷狄有君中华无主周京赫赫成康之至教蔑闻鲁国巗巗贤圣之余风可坠河圗未出吾道不行周流八方经营四海治乱运也穷通命也荷天下之至圣仍逢盗跖之军仗天下之至和犹有匡人之逼徳生于我乐天命而何忧文不在兹临大难而无惧使仁者必信安有伯夷使智者必行安有王子岂三千击水牛蹄不能鼓横海之鳞九万抟风鸡羽不能扇垂天之翼然后上不臣天子下不事诸侯乗殷之辂服周之冕或屈伸于季孟之间或动静于鱼龙之际下学而上逹将圣而多能博而无名信而好古察殷周之礼乐损益可知观杞宋之文章贤才不足数年学易伏羲龙马之圗三月闻韶妫帝鳯凰之典信在乎徳术数贯于神明意见乎时制作侔于造化巳所不欲则一言可以终身人之莫违则一言可以亡国恶郑卫之乱雅乐恶利口之覆邦家荣辱定于枢机褒贬存乎简牍精诚宻召北门开紫掖之星福应全来中极敷玄云之气乃若知幽明之故见天地之心有感而遂通不行而儿至年当甲子潜知启汉之萌运叶宫商预察亡秦之兆星移大火追责天司月入阳街无劳两备季桓子羵羊之井推木石之祯祥陈惠公集隼之庭验蛮夷之贡赋然后歴三辰而玉歩照四极而金声坐于缁帷之林浮于亶州之海门生七十仰天路以无阶弟子三千望宫墙而不入哲人之能事毕矣先王之至徳行矣配乎二象不能迁必至之期叅乎两曜不能稽有常之动南逰楚国遂闻衰鳯之歌西狩鲁郊独下伤麟之泣夫子周灵王二十一年冬十月庚子生至鲁哀公十有六年夏四月已丑卒凡享年七十二于今一千余岁泰山颓而梁木壊微言絶而大义乖传飨祀于百家奉琴书于十代秦始皇见登床之谶始乱衣裳鲁恭王看壊壁之书犹闻丝竹汉圗起于六千日赐金之礼再优魏徳行于五千年刻石之风未冺述文武者皆宪章于圣人修学校者佥折衷于夫子自革鞲玉厯毳幕瑶圗皇天无皂白之征戎狄起豺狼之衅摧六律絶笙竽塞师旷之耳天下之人废其听矣散五彩灭文章胶离朱之目天下之人黜其明矣我髙祖神尧皇帝因三灵之寳厯藉万国之欢心风起北方月行中道削平宇宙戢干戈于羊马之年弹压华夷照文物于龙蛇之代太宗文武圣皇帝升瑶坛于曲洛受玉版于平河经天纬地荡海夷岳坐玄宫而宻转紫微光帝宅之尊戴黄屋以深居赤县列神州之贵今上天无私覆道不虚行驭六气而平泰阶乗八风而制羣动星连月合层楼有观羽之劳海晏河移直笔有书祥之倦封泰山而禅梁甫千载同归敞衢室而筑明堂百灵咸秩云行雨施品物流形天尊地卑乾坤定矣若乃虞夏商周之礼考正朔而三迁东南西北之人混风声而一变环林拂日映髙桞而对扶桑圎海澄天走鲲池而涵象浦粤以干封元年有诏追赠夫子为太师咸亨元年又诏州县官司营葺学庙凭风云于异代照日月于殊途死者有知殁而无朽如纶如綍大君发号令之严匪朴匪雕上宰极司存之敬长江令杨公弘农华阴人也即华山公之孙大将军之子朱宫带地明河一苇之西黄阙中天神岳千花之北山川壮丽于区宇人物繁多于海内齐九龙而阔歩一门锺豹变之荣袭五公而长驱四代赫蝉聫之祉出忠入孝诞秀兴贤冠盖城邑池台钟鼓英灵辐凑锵锵万玉之门嘉瑞骈罗济济千金之子是故北方多士太乙壮其魁梧南国仙人中书伟其端雅椅桐可仰丹漆兼施照明月于胸懐吐清风于襟袖臧武仲之智卞庄子之勇可以为大臣矣韩尚书之临八座发迹下邳卓太尉之践三阶来从宻县自操刀入仕闻鲁邑之弦声解剑分司察丰城之寳气汝阴徐令大号无双河内王君时称未有飞雪千里不能改松栢之心名都十城不能动夷齐之行先是殊方暴客常严巨野之兵絶磴奸豪每縦潢池之虣数州常以为弊歴政所不能移行人为之聚众耕父由其释耒公英谋独断锐气无前奋一剑而戮元凶驰单车而蹑遗噍道旁牛马并属罗衡县内神明皆称传琰若乃山林猛兽动星象而垂文江汉貙甿鼓风飙而作忾城门六闭未防虞吏之灾都市三言终有三君之暴公雄心裂眦壮髪冲冠按东海之金刀飞北斗之石箭冈峦不扰有符刘孟之城坑穽无虞更似童君之邑自非爱人犹子视物如伤岂能躬斩凶渠亲除灾害与夫赤绳不用道被于瑕丘桴鼓希闻化移于京洛可同年语哉然后示之以礼仪陈之以庠序兴役鸠工凭三时之闲暇薄赋轻徭视四野之川原依城负郭青泥险磴斜连白马之关赤岸长波逺注黄牛之峡悬四刀而开益部照参伐于天光赋三错而辟梁州絶岷嶓于地徳背山临水揜全蜀之膏腴望日占星采公宫之法度丹墙数仭吐纳云霞椽柱三间蔽亏风雨瑠璃晓辟东宫雀目之窓玳瑁朝悬西汉虵鳞之桷圗光甚于北斗圣质犹生赫符彩于连珠宏姿可想至于月衡月凖山额山庭偘偘星文堂堂日角莫不向之如在疑逰北上之山望之俨然似瞩东流之水博士助教某等西州闻望南国英灵骇飞兎于文场跃雕龙于笔海扬雄博识神逰象系之端李合幽通思入玑衡之表毎至韶光令月朱鸟乗春爽气髙天玄龟送厯琼笾玉豆中堂奉先圣之仪石磬金钟南面习诸侯之礼华阳曽子鼓箧来逰蜀国颜子抠衣请学弦歌在侧还升武骑之台礼乐居前重覩文翁之室祁祁茂徳济济时英圣人千载之风儒者一都之会丞主簿尉某等青田戒露望华盖而长鸣绿地生风下仙关而直辔大夫贞节还居内史之丞文学明诚犹歴南昌之尉乡望姓名等王孙猎骑骋原隰之盘逰公子文锋叙江山之体势符伟明以都官谢职逢有道而相推赵元淑以郡吏从班见司徒而不拜佥以乡闾少事风月多懐命童子于云台就门人于相圃冬礼春诗之化再造双川淹中稷下之风一匡二蜀若夫平南壮烈沉流水于裁碑逐北勲庸登燕山而刻颂庾太尉新亭之墓尚有黄金郑康成通徳之门犹存白瓦况乎功苞大象绩彼苍生岂使铭典阙如音尘不嗣是则雕墙峻宇列冠盖于宜城塞陌填街考春秋于太学小人狂简不知所以裁之夫子之文章今可得言也词曰  

西昆玉阙南海金堂惟惚惟恍一阴一阳三辰赫赫九土茫茫太极天帝神州地皇骊连上古混沌中央降及轩顼终于夏商四时玉斗五纬珠囊圣徳千载淳风八荒天开赤箓日照青光识叶金匮兵符玉璜化隆文武泽盛成康天子穆穆诸侯皇皇春秋代谢宗社危亡帝典无象人伦不纲山河命徳天地兴祥礼乐三变文明一匡原承少典祚启成汤吹律丹鳯御符白狼三仁去国再命循墙不有积善其何以昌降灵邹邑诞哲平乡月角摛彩星铃吐芒文行忠信恭俭温良或黙或语能柔能刚学而不厌师亦何常通礼明徳尊贤毁方古之君子昔者明王道叶公旦神交帝唐摄官从事服冕端章示之以徳临之以庄泽如春雨威若秋霜男女斯别尊卑克彰时逢板荡运属凄遑入齐损味居陈絶粮登山极目临水徜徉无道斯隠舍之则藏季孙大赉敬叔揄扬问官郯子受乐师襄神明叶赞雅颂铿锵紫鳞遥集丹乌逺翔生灵水火家国舟航功符日用徳叶天长倐嗟崩岳奄叹摧梁昧昧神道悠悠彼苍书开懐宅谶识登床与代轻重因时弛张毡裘黼黻沙漠坛场玑衡惨惨载籍膏肓汾河水白晋野星黄轩电临斗殷雷入房九围臣妾八极城隍东序西序上庠下庠粤惟铜墨实号金箱灵山地辅徳水天潢芝兰秀出羔雁成行玉匣孤剑瑶台骕骦惩奸揺右济猛移蝗风传积石道被沧浪丝言涣汗经葺相望夏井莲植秋窗桂芳绣楹文琰绮缀明珰四注飞阁三休歩廊礼行释菜敬尽明芗圗非有若地异空桑伏羲书契女娲笙簧匏土金石珪琮璧璋髙门程郑硕学王扬威仪秩秩宫征玱玱山栖乌鸟水宿鸳鸯蜀门荷戟江津滥觞落星髙堰明月回塘丹碑不朽清庙无疆  

## 文章辨体彚选卷六百六十

（明）贺复征 编  

○碑十九【`排体　佛宇`】  

头陀寺碑文【`齐王中`】  

盖闻挹朝夕之池者无以测其浅深仰苍苍之色者不足知其逺近况视听之外若存若亡心行之表不生不灭者哉是以掩室摩竭用启息言之津杜口毗邪以通得意之路然语彛伦者必求宗于九畴谈阴阳者亦研几于六位是故三才旣辨识妙物之功万象已陈悟太极之致言之不可以已其在兹乎然爻系所筌穷于此域则称谓所絶形乎彼岸矣彼岸者引之于有则髙谢四流推之于无则俯弘六度名言不得其性相随迎不见其终始不可以学地知不可以意生及其湼盘之藴也夫幽谷无私有至斯响洪钟虚受无来不应况身法圆对规矩冥立一音称物宫商潜运是以如来利见迦维托生王室凭五衍之轼拯溺逝川开八正之门大庇交丧于是玄关幽键感而遂通遥源浚波酌而不竭行不舍之檀而施洽羣有唱无缘之慈而泽周万物演勿照之明而鉴穷沙界导亡机之权而功济尘刼时义逺矣能事毕矣然后拂衣双树脱屣金沙惟恍惟惚不皦不昧莫系于去来复归于无物因斯而谈则栖遑大千无为之寂不挠焚燎坚林不尽之灵无歇大矣哉正法既没象教陵夷寄凿异端者以违方为得一顺非辨伪者比微言于目论于是马鸣幽讃龙树虚求并振颓纲俱维絶纽荫法云于真际则火宅晨凉曜慧日于康衢则重昏夜晓故能使三十七品有樽俎之师九十六种无藩篱之固既而方广东被教肄南移周鲁二荘亲昭夜景之鉴汉晋两明并勒丹青之饰然后遗文间出列刹相望澄什结辙于山西林逺肩随乎江左矣头陀寺者沙门释慧宗之所立也南则大川浩汗云霞之所沃荡北则层峰削成日月之所回薄西眺城邑百雉纡余东望平皋千里超忽信楚都之胜地也宗法师行洁珪璧拥锡来游以为宅生者缘业空则缘废存躯者惑理胜则惑亡遂欲舍百龄于中身徇肌肤于猛鸷班荆荫松者乆之宋大明五年始立方丈茅茨以庇经象后军长史江夏内史会稽孔府君讳觊为之薙草开林置经行之室安西将军郢州刺史江安伯济阳蔡使君讳兴宗复为崇基表刹立禅诵之堂焉以法师景行大迦叶故以头陀为称首后有僧勤法师贞节苦心求仁飬志纂修堂宇未就而没髙轨难追藏舟易逺僧徒閴其无人榱椽毁而莫构可为长太息矣惟齐继五帝弘名纽三王絶业祖武宗文之徳昭升严配格天光表之功弘启兴复是以惟新旧物康济多难步中雅颂骤合韶濩炎区九译沙场一侯粤在于建武焉乃诏西中郎将郢州刺史江夏王观政藩维树风江汉择方城之令典酌龟蒙之故寔政肃刑清于是乎在寜逺将军长史江夏内史行事彭城刘府君讳瑄智刅所逰日新月故道胜之韵虚徃寔归以此寺业废于已安功坠于几立慨深覆篑悲同弃井因百姓之有余间天下之无事庀徒揆日各有司存于是民以悦来工以心竞亘丘被陵因髙就逺层轩延袤上出云霓飞阁逶迤下临无地夕露为珠网朝霞为丹艧九衢之草千计四照之花万品崖谷共清风泉相涣金姿寳相永籍闲安息心了义终焉游集法师释昙珍业行淳修理懐渊逺今屈知寺任永奉神居夫民劳事功既镂文于钟鼎言时称代亦树碑于宗庙世弥积而功宣身逾逺而名劭敢寓言于雕篆庶髣髴乎众妙辞曰  

质判玄黄气分清浊涉器千名含灵万族淳源上派浇风下黩爱流成海情尘为岳皇矣能仁抚期命世乃睠中土聿来迦卫奄有大千遂荒三界殷鉴四门幽求六岁亦既成徳妙尽无为帝献方石天开渌池祥河辍水寳树低枝通庄九折安步三危川静波澄龙翔云起耆山广运给园多士金粟来仪文殊戾止应干动寂顺民终始法本不然今则无灭象正虽阑希夷未缺于昭有齐式扬洪烈释网更维玄津重枻惟此名区禅慧攸托倚据崇巗临睨通壑沟池湘汉堆阜衡霍膴膴亭皋幽幽林薄媚兹邦后法流是挹气茂三明情超六入眷言灵宇载懐兴葺丹刻翚飞轮奂离立象设既辟睟容巳安桂深冬燠松踈夏寒神足游息灵心徃还胜幡西振贞石南刋  

梁简文帝相宫寺碑铭  

真人西灭罗汉东游五明盛士并宣北门之教四姓小臣稍罢南宫之学超洙泗之济济比舍卫之洋洋是以髙檐三丈乃为祠人之舍连阁四周并非中官之宅雪山忍辱之草天宫陁树之花四照芬吐五衢异色能令扶解说法果出妙衣鹿苑岂殊祗林何逺皇太子萧纬自昔藩邸便结善縁虽银藏盖寡金地多阙有惭四事乆立五根泗川出鼎尚刻之罘之石岷峨作镇犹铭剑壁之山矧伊福界寜无镌刻铭曰  

洛阳白马帝释天冠开基紫陌峻极云端寔惟爽垲栖心之地譬若净土长为佛事银铺曜色玉础金光塔如仙掌楼疑鳯凰珠生月魄钟应秋霜鸟依交露幡承杏梁窓舒意蘂室度心香天琴夜下绀马朝翔生灭可度离苦获常相续有尽归乎道场  

长干寺众食碑【`陈徐陵`】  

昔炎帝肇训稷正修官信矣民天之言诚哉国寳之义自非道登正觉安住于大乗涅盘行在真空深入于无为般若则菩萨应化咸同色身诸佛净土皆为抟食证常住者爰讫乳糜补尊位者犹假香饭亦有三心未灭七反余生应会天宫就赍龙海况复纔居地转或憇珠庭固以皆种仙禾并资灵粟者矣法师常愿以智慧火烧烦恼薪普施众生同飡甘露况复安居自恣硕学髙年或次第于王城犹栖皇于贫里迦留乞面苦用神通湏提请饭致贻豪贵于是思营众业愿造坊厨庶使应供之僧皆同自然之食升堂济济无劳四軰之嚬髙廪峩峩恒有千食之备其外鐡市铜街青楼紫陌辛家黒白之里甲第王侯之门莫不供施相髙资储转众法师善巧方便沤和舍罗教授滋生随年増长假使桑林不雨瓠水扬波犹厌稻粱永无饥乏加以五盐具足七菜芳软麰类天厨果同香树羮鼎之大殷王未逢糜镬之深齐都非拟昆吾在次皆鸣鹫岭之钟旸谷初升同洗龙池之钵  

陜州弘农郡五张寺经藏碑【`北周庾信`】  

盖闻如来说法万万恒沙菩萨转轮生生世界岂直优波提舍祗夜修多而已哉是以熈连禅河质多罗树七处八会三清四说皮纸骨笔木叶山花象负之所未胜龙藏之所不尽虽复银函东度金氎南翻秦景遥传竺兰私记譬犹海水之一珠不下昆山之片玉若夫法云深藏师子雷音梵志徃生声闻说戒雪山罗汉之论鹫岭菩提之法本无极际何可胜言弘农五张寺者南阳张元髙寓居此地昔者千金之族见徙五陵大姓之民移家六郡盖其流也元髙五子负荷遗训离经辨志并是成名入室生光咸能显徳加以尊承慧业敬受法门兄弟同居共舍为寺伽蓝肇建即以五张为名是知城居赵信仍名赵信之城殿入萧何即号萧何之殿加以象马无恡衣裘是舍春园柳路变入禅林蚕月桑津回成定水平舆虽盛岂可独擅二龙扶风最良不得专称五马寺主三藏大法师法映邑主洛州刺史张隆等财行法擅身心罄竭兼化乡邑道俗数千敬造一切徳轮见成三百余部琅笈云书金绳玉简削蒸栗之简装酸枣之珠并入香城咸封禅阁坐堂伏槛羗非湘水之神绿房紫菂足拟恭王之殿髙掌西望长河北临鼎气常浮炉烟咸起户牖寥廓吹万龙门之风梁栋峥嵘落客河源之树僧徒云集不逺炖煌之城学侣相奔更合华阴之市两陜昔分实基王化二陵今阻翻驰羽檄虞公屈产交乱风尘召伯甘棠凋零霜露虽复兼能共治未遣渡河之兽烽柝是警寔扰移关之民是以法王御世天人论道汲引四流周圎五怖故能调伏怨憎消除结縳法水津梁得无砥柱之难香山辙迹非复终南之险天子命我试守此邦墨突未黔孔席无暖纔临都尉之境即有楼■〈舟召〉之役既而南风不竞北道言旋幕府既开邦君且止乡俗耆老依然此别属兹法事湏余制文聊以课虚为铭云尔  

舍卫之国祗洹之园三明极地八会穷源连河竞说胜辨争谈波提东度祗夜南翻非空即色离相无言逹人止是独悟重昏身虽系马心避腾猿禅楼却月义殿翔鹍回风香盖反露珠幡西临砥柱东背轘辕河鸣阳碣山向苏门翔禽歌啭流涧弦喧渡河余兽移关旧村昔为畿服今成塞垣城疑广武地似楼烦爟烽并照象马单奔无钟袭莒有雨围原不资十方谁释三怨风倾地柱火及天元银钩永固金牒长存封君马首方事南蕃言从杨仆请谢刘昆  

## 文章辨体彚选卷六百六十一

（明）贺复征 编  

○碑二十【`排体　佛宇`】  

沧州昭觉寺释迦牟尼佛金铜瑞像碑【`唐李峤`】  

盖闻法体凝寂离形相之区道心玄微同虚空之徳不可以名言说不可以去来取泊矣无系修焉似存潜辉匿端而迹满三界灭识掩智而行该万法契存于希夷之表机动于恍惚之中谈其空则不尽有为索其朕则服归无物非天下之至妙其孰能与于此乎夫权智无方说三应物真乗寂住抱一湛然同天等人寕累于我净见病示惨未亏于常乐故能蒙尘于八邦之路含垢于五浊之津入其回轮尔乃脱生死共其迷复然后舟航颠倒抚神机而独化携弱丧而同归大悲所熏其利漙矣玄徳所被可胜言哉及道隋盈虚教迁正像犹嘱累于句偈尚提防于修习是以四依弟子深演护持之功十行法师大弘供飬之事爪甲倘尽悉成菩提心口能存俱离烦恼法云上际于兠率慧日旁临于震旦鲁人将圣神契闇托于西方汉主圣明灵仪夜飞于东国屈伸变化其不可思议之致欤皇帝以六龙乗时三兽演法窥道品于掌握接圣期于旦暮弹压海际弥纶沙境赤县为不祥之宅苍生沐仁寿之赐瑶函玉检答宇宙之降平寳网珠幢迎天人之胜福丕业以不宰成务深慈以无缘致功固已合上帝之元符开中天之寳藏岂徒穷数尽妙越契踰绳而已哉太子左卫率上柱国相王八卦干男五行帝子金相玉质鳯毛龙翰幼承宠异列爼豆于南郊长懋徽音供粢盛于东陆孝友隆其三善温良登其四行贵而思降体易象之流谦冲而不盈慕道家之日损毎推太宗之重深譲元良之徳攀紫庭而抗疏惧隔照临仰玄四而申虔庶通诚感异固十善之力遂廽九皋之听跪辞银板褰裳下天地之官拜受玉璜偹物坐侯王之国裂山河于大郡黒社生光属匕鬯于元昆黄离遐阻欣跗蕚之有序庆宗祏之弥隆载荷今恩永垂曩誓乃发愿造释迦牟尼佛尊像一躯大菩萨弟子神王各二身方撤东山之府且摸西竺之容皇嘉乃诚用锡休命制度广轮之法咸顺私心琢磨镕范之资尽令官给于是乎百工献技九牧输琛瑞雀栖垆仙人练火观秘影于龙窟得真形于鹫山一轮千辐之伟姿七满八圎之殊相青毛绀髪莲目睟容珠缨大士登护法之筵金杵神王夹降魔之座罄昆岒之瑶碧穷蜀道之丹青黼缋周施庄严具足灿兮似金山之出海毗首天近惭其琱刻灵仪始毕寳餙纔终眉宇之间忽呈异彩圎周植壁冏若悬珠合身相之千光连西门之五色官司骇视而愕立逺近争途而交赴回两宫之轩骑动七贵之舆轮稍积旬时愈益朗列神变无象真筌隠乎宻微感通有途妙契存乎咫尺自非圣灵合徳忠孝因心何以发金鞍之殊祉玉毫之秘相者哉西域金身旣迁于胜妙之塔南宫像画亦送于清凉之台揆卜因安有自来矣聿求胜壤用迁斯刹有司制礼具音乐洛州供车乗内出神旛香轝送至道场于是士女云趋衣冠翕集二龙洒道千马随轩幡花金鐡鏁之桥讃呗下金绳之路前后遵从梧宫竹苑之球琳左右奉持秦圃蔗园之龙象烟霞将嚣庭混色鼓钟与蠡具齐音围绕周旋逹于净境既安象设仍建齐筵亲屈万乗之尊俯从八关之会日月天子来侍威仪星辰大夫预陪文物携麒麟之贵戚入鹦鹉之仙台祇树低阴祥运接歩以牺帝龙颜之相谒象王螺髻之容对奉二宫忽疑释迦之让座详观两圣更似多寳之分台于时八天尽室法俗倾都众有稻叶之多地无针锋之隟并晞玉镜咸仰珠轮莫不注目虔心稽首礼足庆檐卜之还嗅恱优昙之更开咸讶难思得未曽有尔乃寳坊四敞银关双辟地如龟甲山似龙鳞羽骑御枚列万队而清警夭龙接部緫八神而环卫威容俨其既肃中外寂而无哗然后借座灯王请饭香士大乗法匠开不住之宗耆儒礼官献无庶之式倾中藏之寳货移太官之玉厨衣钵分行簮裾聫事流三川之水未足方油渠酪池兴二室之云不能嫓香烟花雨大乐惊于寳刹髙幢入于梵宫诵经则上界遥闻弹指则下方俱动用慈悲而行喜舍以清净而为功徳初中之布施寜比其多南北之虚空未量其果方见如来种智化成于天寳之基菩萨慧明利建维成之业寜止百千闻法咸蒙离垢亿万同会俱证无生惟抱义含仁顾言愼徳文章冠代礼乐在躬以旦奭之周亲践曺吏之名行诗书探四学之奥篆籀殚六文之功资寛和之性不伐不矜秉夷淡之心无荣无欲用能体道悟法遗荣去羡让其天下髙名动于万方得其环中妙果深于大度解末俗之常爱蹈真空之逺迹胜上之业所以崇奉君亲谦撝之风所以率先黎献行可以激贪止竞诚可以运神感灵即事论功因今揆昔则南吴去国心未阶于绍隆东海称籓福不登于资敬岂足以梗槩风范参差轨辙昔栒邑以尘劳树绩犹勤琱戈卫臣以陪隶收功尚铭彛鼎矧乃调御轮之功亦君王去就之事津涯共沧溟将广名节与嵩岱齐髙形舞咏而被笙镛固其宜矣书版圗而镂金石夫何愧焉爰命下臣式旌髙躅庶山飞海竭将地轴而无倾火刼风灾共金坚而不朽  

沧州髙弓县实性寺释迦像碑【`张文成`】  

详夫元天北列运斗极于璇枢大地东倾镇江河于岊玉昼夜则晦眀无定■〈日义〉舒为朝夕之资动静则亏缺有时乾坤非乆长之器岂湛然常住大雄包混沌之源寂尔无生正觉出氤氲之表故能使九十六道纪菩提之一门三十三天贯须弥之四顶振岚颷而吹大块运僧祗于埏埴之前扬智炬而烁鸿垆置贤刼于陶钧之上其去也后天而灭故现灭而归无其来也先地而生故因生而示有青霄帝座降灵气于中胎白净王宫孕神姿于右胁连乗七步树下六年荐玉象于祥符启金人之瑞梦影流中国大地由其震动光入太微垣星为之不见法王之应迹也妙觉常身本无颜色至人垂教遂有形仪开满月之竒姿韫中天之异相髻衔龙髪顶秀螺文万印生于瑞手千花发于神足莲开青目毫光照于四天花艶丹唇顶彩周于十地法王之寳相也具一切智号应逹多通万物名心原希有徃来不穷之谓圣阴阳不测之谓神不化而行不言而信持慧灯而耀长夜扬法舸而救迷津为尘品之医生作羣生之慈父法王之生仁也法忍智忍率难忍以皆空无心即心总羣心而俱摄珊瑚江海一指测于波澜琉璃日月二手分其昼夜目连持线天地为之颓纲舍利投针山石由其絶纽法王之神力也儒童毓秀阙里生叹鳯之君摩诃降迹苦县诞犹龙之彦仲尼礼乐之标首抑至圣于迦维伯阳道徳之真宗访古皇于天竺故知一乗妙旨超然居十翼之先三谛微言邈矣出二童之表法王之威徳也率陀天上飞阁神宫舍卫城中香台造化百千妙界生于鸟翅之间十二音声出于象牙之长金绳百丈下照月宫珠网七重傍临月殿萍流地上化为池沼之形花散空中变作楼台之影法王之壮观也佛中佛日天上天人金日振于西方银函洎乎东夏无能间细冩鳌滶于波流有外谈空运迦维于宇宙合掌腹内思闻十善之音声舒翼殻中遥相四天之说法法王之仁化也髙梯直上包括太虚抽针旁纹区分小有贯花之句光如水上之莲花说偈之音皎若星中之寳月非有相而非无相凡圣莫测其幽微空是色而色是空圣愚不知其要妙法王之教化也法身无像故因像以宣功道本无言亦因言而示教尘俗不可以乆处故厌世而归空真如不可以道标故凝神而降迹吾之去也因其辩无常吾之来也因其谈缘起情有所至河海为之编龙神有所归丛林为之变鹤从灭至灭能通寂灭之因无生示生永入长生之地法王之变化也由是八方回向万国归依惠日被于三千法雨流于百亿周穆王之代圣教方融汉眀帝之时慈风渐扇年移晋宋运属周隋苍鹅出而天地屯赤龙发而干戈起秦川涌血罗什不归赵郡僵尸圗澄永去西域駄经之路荆棘参天东郡画像之郊风尘扑地我髙祖神尧皇帝傍回地轴蹴昆仑以西倾太宗文武圣皇帝仰握干符扫搀抢而南灭削平岳渎舒卷风云芟毒树而建祗园拔邪山而开福地实性寺则贞观三年奉勅之所建也平原控赵渤海临齐上衡毕昴之星下瞰衡漳之地浦称骏渎马颊太史之遗踪地号弓髙龙頟将军之旧业爰于此地廽构干堂兴八会之香台辟三休之妙观龚遂解绳之邑寳线争长曺丕沉李之郊天花竞落螺宫映水枕藕关于黄河鱼梵吟风接唇楼于沧海寔栖神之秘宅毓善庆之神区者哉寺主乆依定水早庇禅林功济有缘业优无学意花不染弘上善于慈心胜果争攀察中乗于慧眼非色非相凝神究竟之端无我无人髙蹈苦空之外上座都维那等并寻鹫岭访道鸡园归诚甘露之门自得醍醐之性鹅珠护戒摽苦节于坚林龙镜澄空照真归于静域以为修身者福福遂则殃销坚善者功功施则缘发旁求大匠广召山虞粤以鳯仪二年移寳堂于寺内去旧处三百余歩设竒功于地道神妙无方穷逸思于天关灵机不测鱼鳞翠瓦逐层阁而舟移雁齿青阶带崇基而毂转虹梁曜日焕若神行鲸栋凝烟故非人力寳阶星动似忉利之飞来绀殿云同浮化城之涌出岂非威神自在不可思议者哉于寳堂内敬画释迦尊像一铺镕金范素冩艧圗青斵象浦之灵珠瑑龙泉之羽壁鲛人水织竞送霜缣蛾客抽丝争投雪线七重交映百寳荘严寔相端凝粹容圎备蜂王献蜜纷飞紫绀之楼龙女持花出入珊瑚之殿诸天献果芙蓉生寳座之前居士焚香栢叶起金炉之上千驱圣像据六地而扬音八部神龙下三天而奏乐斯乃玄功幽赞故无徳而称焉调露之初边烽屡警七重黒晕万里黄沙旄头干太白之精素髪拒中台之翠乡人等九州岛令族四海良家提龙剑而星驰撮犀渠而电激为鹏为鹗轻飞雁塞之前如虎如貔廽啸狼居之表阴山雾廓瀚海波清凭慧力而伏魔军持庙算而摧孺子共申弘愿植此丰碑记歴代而长存惟令名之不朽奉为髙宗大帝星珠敛耀斗电潜辉御鸾鳯于金轝邃攀龙于鼎矫娲皇诞裔姫姒降祯断鳌立极之神功乗龙御天之大业凝情三昧早惠六通坐兰若而虔诚仰次山而展庆使持节沧州诸军事沧州刺史李公挺坚林之雅操列鸟喙之殊姿汉太尉之名家履龟文之异相贾琮出刺下车而肃百城韩寿闲居闭阁而绥千里长史北平公晋太尉宠首有虞陶唐左相之荣寔展平景龎士元之展足终非百里之材王休征之佩刀实有三台之望朝散大夫行弓髙县令晋君嘉禾献瑞门传翠叶之风鬯草袭勋业践彤弓之锡横绮琴于膝上翠翟朝驯揽明镜于懐中青鸾晓集丞大原王愿主簿陇西李灌尉河东卫神暹常山张行升等并周灵王之太史仙人白鹤之苖裔帝颛顼之孺宗柱史青牛之叶胄羊车映玉焕升气于淮川鹊印呈金鬰灵符于寳轴骥从东道方申逐日之功鹏举北溟皆戢摩霄之翼乡望某等并地邻邹鲁境接燕齐俗富诗书家丰礼乐海隅鸥狎犹存射雉之规河翔鹰扬仍带爽鸠之气隽不疑之故里气调魁梧石神容之旧墟英灵俊杰徳由名显功以颂宜非笔无以申其功非言无以叙其徳旁求翠琰逺播鸿徽刻龙首于银钩凿龟文于玉版蓬莱之水三尺孤标碣馆之前扶桑之日再中独立金台之上俾夫天消刼石琼文冩而无穷地入微尘寳字书而不灭  

武都内净惠寺碑【`王勃`】  

原夫帝机寥廓云雷驱妙有之功正气洪荒清浊构干元之象融而为川渎结而为山岳五城韬海接昆仑于大都八洞藏云冠瀛洲于巨阙造化之所偃薄灵谷之所启处极缇油而纵观咏颂寜殚出宇宙而髙寻风烟罕测是知玉巵无当遐荒非视听之津金牓所存城阙尽江湖之致何必九虬齐骛直访银宫八骏长驱遥临石室武都山惠净寺者梁大清年中之所建也名山列岳之旧仙都福地之凑黄龙负匣着寳藉于经山紫鳯衔书荫荣光于井络湏弥山顶仍开梵帝之宫如意山中即有经行之地尔其盘基跨险列嶂凭霄日月之所伏窜烟霞之所枕倚飞泉瀑溜荡涤崩崖绿树玄藤网罗丘壑飞尘作气被万吹于中岩帝琰司寒宅千霜于北谷丹梯碧洞杳冥林岫之间桂庑松楹寂寞风尘之表是称英镇实瞰崇冈闾阎当四会之街城邑辨三分之地绵溪锦渎下侵重峦玉阜铜陵旁分絶磴山川络绎崩腾宇宙之心原隰纵横隠轸亭皋之势顷以黄旗夜徙紫盖朝倾九服失圗三灵在疚奸臣跃马据折版而吟云壮士闻鸡拥阳关而啸雨岷峨失险化为锋镝之场江汉横流非复朝宗之国禅宇由其覆没法众是以凋沦国家奄有帝圗削平天亹紫宸反照皇阶即叙万国顺百灵朝幽显再立华戎一揆烛龙韬景避尧日于幽都云鹏敛翼候虞风于晏海以为轩阶具美功穷望祲之台汉道兼弘力尽祈年之观爰经寳地大启祥宫抚香象而髙视鸣法螺而再唱龙垣净土连帝道而重光鹤苑崇基脱皇居而首出况乎山积旧壤下镇偏隅天帝遗墟上干躔次王舍城之宫阙白玉犹存给孤独之园林黄金尚在法物由其大备盛徳所以相寻棒兵奉天藏之圗泉女献山祗之藉离亭合榭因岸谷之髙低迭观连房就冈峦之曲直丹崖反照画拱相临绿嶂斜烟雕帘间出丰隆晓震次复巷而凄皇列缺晨奔望崇轩而愕眙千香寳树自起风烟九乳仙钟独鸣霜雪银龛佛影遥承雁塔之花石壁经文下映龙宫之业虹生北涧即挂新幡鳯下东岑还栖旧刹若乃寻曲■〈山弗〉歴崇隈周行数里直上千仞苍松蓄吹临絶径而疏寒黛莜防烟绕廽疆而结荫春岩橘柚影入山堂秋壑芙蓉光浮水殿山童采葛入丹窦而忘归野老纡花向青溪而不返山神献果送出庵园天女持花来逰净国寔杳冥之秘诀托幽深之逸境岂直淮南桂树暂得仙家江左桃源终迷故老而已爰有寛阇黎者俗姓杨氏其先华阴人也因官徙地家于绵竹山分太华水带长汾州岳会同风云感召玄经素论侍郎居八俊之英绿绶黄轩太尉列三台之首法师玉函降彩金瓶探色振八解之遥源践三明之广路灵机入证穷象载于初髫妙谛因心释羊车于弱冠三千法界由广位而出无明十二因缘自普济而登彼岸弘宣誓愿大拯沉黎挥觉剑而破邪山扬智灯而照昏室弥纶所被白马尽于禺同权渐所开黄牛至于嶓冢虔诚乐土憇影兹峰乃以贞观九年于寺西院立七佛堂一僧舍星毫动牖月面分阶彩鳯衔旒神龙负塔飞烟涌座龛龛忉利之天杳雾成台树树菩提之果朝散大夫行县令清河张楚亲承妙业俯刋贞琰林宗有道伯喈无愧法师夙机少晤应变多竒玉山中断琼林下杂支道林之好事语黙方融释惠逺之髙居风埃遂隔洎乎坐忘遗照返寂归真城肆飒然若空山黯而无色岂直岩枝泣血磵户搉梁而已哉县令刘照彭城人也尚乃康荘妙域光开不舍之坛舟檝爱河昭畅无生之业痛鹫林之殄瘁悲象教之榛芜爰命缉兴式光泉薮武蹊龙涧近分庐岳之圗金阙瑶台更讨瀛州之记铭曰  

武都仙镇灵墟奥域邑动香城山开净国涧流百道峰云五色谷暗藤斜山髙树逼千楣鹤列万拱星悬分林构趾接磴开廛临阶竹树遶栋风烟龛前惟石塔下秋泉绿岸疏径青岑拒室雾道相萦烟房互出叶浓磎静花深嶂宻鸟度难寻猨惊易失檐分石窦地络金沙丹丘抗月碧洞栖霞松开野路桂列仙家仙垆栢叶寳座莲花砌因岩曲桥随峰斜果出天厨香来仙苑玉铸启曙金铛照晩谷思钟张山悲铎逺闾阎践胜铜墨髙情声飞别邑望动专城县金道肆刻石山楹千载之后于嗟令名  

彭州九陇县龙懐寺碑【`王勃`】  

粤若真元混沌抱一气于天门象化童蒙构三灵于地户由是金机逆顺山河假成器之因玉烛浮沉风火兆流形之蘖县大眀于日月适至泉宫没巨浸于云雷终迷毁宅太极所以散而为两洪颷所以吹而为万虽复卑髙异列俱沈方内之逰坌集横流共失环中之契岂夫湼盘深视不背色以求真般若长驱每乗空而得靖则知一名同出阴阳为破道之墟万象皆空天地即降魔之境莫见其俯仰不知其去就至自于太虚复归于无物其有建言立徳开业成务握大柄而推造化执洪垆而诘元始四门幽辟顾非相而迟廽三驾晨临严有为而出顿岂不知覊孤逺路终婴旅泊之虞舟檝中流未识风涛之苦将以宅心者寂虚室所以合符应物者神明镜由其不掩故能商确宇宙指麾权实演羣生而非其力存庶品而非其有千峦闭景似居蓬艾之间双阙临空若在江湖之上其释迦之冲用乎龙懐山者井络之所交会岷嵎之所控带攅峯北走吐杳嶂于玄霄巨壑南驰歕洪涛于赤岸香城寳地左右林泉碧岫丹岑徃来烟雾时有法会禅师者俗姓禇氏吴郡钱唐人也金章锡美何阴传九命之尊玉弦乗荣江左受三台之贵地灵人杰自朝野而重光学府文宗冠南都而独秀法师紫星降彩红云授气应积善于髙门契冥缘于累世果浮觞引潜圗彼岸之功聚砾延砂即振为山之业灵枢宻运辟仁路而长鸣慧刅髙挥斩邪关而洞照以为冥机体化毫髪莫滞其真执数逐微乾坤不容其算于是四禅幽观破铜堞而出无明三昧雄圗排鐡围而冺非相法云自在吐纳龙宫贤圣丕仁奔驰象域将使三千塔庙知真寔之玄津万亿幡幢入虚空之秘藏安心乐土遁影灵关以开皇元年憇岭灵墟福地巳被神功玉版金绳未光朝命蜀王秀以文昭建国帝子专征仗巴服之尊名裂卬荒之寳命彤騑僣帝跸万骑于铜梁皁盖圗王警千乗于玉宇镜山南望志狭彭渝锦水西浮耻朝江汉开实沈之壁垒啸京叔之风尘拥龟堞而托殊方凭爵堂而傲天子威权所制胜兵数十州雄视所临经涂五千里三英赋雪瞻秋月于梁台八叟吟风传朝云于楚馆思弘正法广召名僧振锡云趋乗杯露合禅师括囊泉石韬迹烟霞攀紫桂而同尘守青莲而向晦冲颷荡岳寜移忍地之灵烈火焚山不挠坚林之色王心有悟时加优礼顺风拜道封山谢失发进财于广内揆仙室于重幽因嶂为壁凭崖列户以开皇五年始赐额为龙懐寺地邻绵左遂均绵上之恩山似龙盘即建龙懐之刹尔其崇峦经复复磵萦廽髙丘泄云长林翳日增琼垣于下麓揆瑶构于中岩香阙神行珍台妙立玉虬衔霭絶游气而负苍天金鳯连甍排烈风而瞰玄圃延绿房于累巘上拂霞庄蔓丹阙于重磎下披泉户阳开阴合变霜露于旋廽蠖动■〈虫端〉飞起雷霆于指頋玉堂朝亘影袭长虹珠殿宵浮光含列宿禅师没后爰有孝恭法师智开法师弘向法师寳积阇黎四上人者并禅师之上足而法门之领袖也五明衢路控引情宫八解源流朝宗性海其深为寳投白玉于崭岩亾碍居贞得玄珠于罔象住持真界栖息妙涂俱探寂灭之源各证菩提之域虽业定人境照已极于无方而道寄生成功遂覃于有相演中乗之奥义增上栋之宏规万拱不骞千门有阔俄而帝隋大法皇家小徃天地闭而贤人隠雷云屯而巨寳衰毒龙横雾四天沈闇逆之悲醉象驱风三界溺崩离之酷上人慧机幽晤定识潜融知佛日之恒明审王风之尚静芝歌商岳揆鸡岭而同归茅藉磻溪与猴江而共致遁俗无闷因时待日洎丹陵启秩赤县居尊迦维授手波旬革面十千天子新朝帝释之宫八万仙人始向毘邪之国一音演而荒景服三圣澄而礼乐备由是巴方旧彦蜀城遗老仰慈门而知户牖叩福田而喜畊凿雕鞍绣辖瞻燕■〈山上咢下〉而驰魂黼带綖裾指鹦林而鹜欵寳瓶宵注润浃尧旬玉柄晨麾风调舜厯咸以为假沉其性迷生安视听之功动乱其心穷子失肌肤之恋江连巫峡始绊心猿山对禺同终维意马贞观年中积阇黎等乃昭遗趾发挥精舍容成挍歴列日用于经天隶首陈章算神功于地箓回廊■〈穴上叫下〉窱自吐风颷列榭峥嵘坐含云雨圗竭宫之妙质俨卢谷之真容寳珠周映银龛备色逸多垂足似临兠率之天师利分身若赴维摩之境灵仙可接藻会亾施真应南微雕镌有寄若乃廵积岨歴森沉天花照而髙月落地籁惊而幽泉思紫兰幽径香侵栢叶之炉绿草纹茵影入芙蓉之座真童鳯策即践金沙仙女鸾衣还窥石镜岩荘转梵杳冥松桂之墟磵户栖槹寂寞藤萝之院法鼓奏而寒山旷溪锺鸣而晓壑静頳苔翠藓具不尽之灵衣石乳琼浆入无生之妙馔肃肃焉遥遥焉信调御之珠庭而列真之甲第也爰有上座玄鍳法师等并六尘无我四谛非它奉干越之微言守楞伽之奥府法雷前吼鼔动风烟慧日扬明照临丘壑青溪坐定得心宅之恒灵丹洞行忘觉身城之毎化湏弥不动追镇阎浮阇崛安居下观忉利开四生之广路叙六趣之彛伦足以尊扬真绩恭宣来命者矣县令柳公讳明献字太初河东人也太玄降气中黄授彩袭周宣之荥墓吐河汾之灵液四科髙第振风翮于三冬万室崇班局云骖于百里既而政成黎颂道洽甿讴假无上之幽筌毗不言之景化弦歌在韵将寳偈而齐归铜墨成章与梵天而共贯琼波湛淡沃荡云霓珠灌萧条蔽亏烟雨贞机罕应良谈放好事之逰朗调多竒髙赏尽名山之曲下走东皋事失南州涂穷叹孔席之栖遑笑杨岐之浩荡薄逰兹邑喜见髙人三接而定琹罇七纵而禽风月林宗有道相期清浊之间平叔能言见许天人之际从容晏语契阔胸懐欣性情之同冥感形体之共遣虽禅都妙域巳挂于忘言而义塾文场窃申于知巳敢作颂曰  

妙象无倪神功有渉湛淡名器崩腾事业慧路翘车禅河舣楫控引羣品轮回庶刼纵横宇宙反复山川言因境立道寄形诠爰稽福地式揆珍田丹溪漏日碧洞栖烟阇都玉槛湏弥石室榛灌溟蒙风云萧瑟睟容乃眷禅徒有谧叶磴三休花岩四宻崇峦架殿垒嶂营楼千楣鳯起万栱鸾浮星开绀髪月湛青眸神宫不夜邃宇长秋户临重崿窓分絶岭半逈香浮中天梵警鹤林圣迹龙泉佛影鸟思山空猿悲峡静森森巨栢落落长松月出东岫霞生北峯山人自狎野老相逢白云屡断青溪几重彭泽之令临卬之客比得山薮重规泉石法宇成言慈门致役糠秕吏隠薜萝心迹五生扰扰与道皇皇殷勤颂咏惆怅津梁投功翠碣助化玄场百年之后苔藓苍苍  

益州徳阳县善寂寺碑【`王勃`】  

若夫玉绳髙曜分寳厯于皇阶金牓洞开导璸晖于帝幄虽复苍梧北望湖亚盈舜后之歌绿荇西浮江汉积文妃之颂未有激扬烦荫栖妙果于香城挥发盖纒树冥基于净域则紫房丹室犹居毁室之间朱绂瑶筐未出尘笼之际我国家鳯翔玄气驾黄幄而层飞龙跃太虚絶苍根而止傃文皇帝以八才御厯光升代野之荣文徳后以十乱乗时恭赞涂山之业握仁王之寳镜日月重光驱梵帝之金轮雷霆静祲湼盘甘露承眷而宵流般若灵音杂祥以画引蛟台蜃阁俄交震旦之墟月面星毫坐照毘邪之国善寂寺者盖旧寺之余趾梁武帝之所建也尔其碧鸡仙宇分絶障于金堤石兎逢源控长江于玉峡封畿四会龙垧舍卫之坛里闬三分鹿野径行之地洎苍鹅上击铜马交驰祗园兴板荡之悲沙界积沦胥之痛火炎昆岳髙台与雁塔俱平水浸天街曲岸与猴池共尽山川隠嶙空传鹫岭之基灌漭萧条非复莺林之树武徳伊始君子道亨正皇极而抚寰中登太阶而临天下涵关云物更逢真圣之期井络星辰重集会昌之运虽开基揆乱狱讼知归而继絶兴亡经纶未暇先皇帝统业贞观御扆奉文物于三天布声名于十地参罗上下充槖钥于襟懐八部神祗荐圗书于掌握皇实降地花升含生无昏垫之虞法众有来苏之望俄而徃庭构疠椒房穆卜六宫震恐三灵愕眙驰瑶展币有声于羣宗碧剂玄针无征于众术帝乃降监廽虑屏璧与珠追胜迹于灵关事良缘于福地爰纡圣綍重启禅宫峙璇刹于将倾镇银绳于已絶彩纶旣洽栋宇行周坤徳用寜阴仪载朗于是林衡授矩周官诠揆日之工梓匠挥斤荆客练成风之巧重楹画栱坐出天霄复树文闺俛临电宇显庆中县令萧君道弘理钩绳于日用凭藻缋于天成仙宫之妙匠可寻卢舍之神模不坠琱梁鹤翥泄珠网于星津绣桷蚪伸吐璇珰于月径绿房丹鎻彩缀晴霞紫阁青疏光含薄雾春风琼树香飘席上之兰秋水银塘影散轩中之芰晨光转卉翻寳宇之龙花溽露低枝荡真文于贝叶天童润色黄珉碧玉之坛海圣弥缝师子龙王之会建灵幡于厚夜珠餙年深悬法鼔于迷津规模岁逺时人于佛堂东壁画二圣僧丹青未毕大启神光邻玉尘之崇辉发金龛之寔相朱轩夕朗似逰明月之宫绀宇晨融若对流霞之阙由是岷英蜀秀攀讲序以云趋带燕裾鸾仰齐庭而雾合贪机火阻净施旁流绮罗分解佩之因轩盖得捐金之所灵妃翳日舍翠幄于香筵仙客停云落霓裳于寳地自非冲姿宻契景应潜周岂能照义趾于氤氲动玄机于肹蠁者也爰有上座弘一节并沉研符隠括仁棠凝妙律于神珠肃灵椒于寳印大昊奉檝截若海而横流风伯扶轮歴邪山而效驾腾烛龙于惠炬俯镜重昏奏鸣鳯于天歌下清羣籁摩珍在握遥临七寳之宫正觉为心俯辟三乗之路湛冲罇于忍地品藻鸡园推水抵于言河扶持象化县令宇文某河南人也帝隋尚书之元孙皇唐侍中之令子尔其虹旗万里御六气而鹏翻霜戟千羣拥三州而鹗视帝叶皇枝之重对越乾坤金縢石匮之功光华宇宙公上流提庆中和毓祉见钟鼎于南邻奉轩寰于北阙云姿月歩下瑶泽而追风雪羽霞临歴珠田而矫雾芳兰公子即以地业髙人幽桂王孙即以琴罇待物叙徽猷于礼乐则爼豆纵横谈赏契于林泉则烟霞咫尺自裁声百里揆化双川收武城之故事择中牟之令典仁风易狎候丹箨于春垧惠化难经伫青鸾于晓坠山巨源之逺量啸仿行藏谢太传之髙风从容语嘿县丞王敬衣簮旧族孝友名家白虹缄抵鹊之光紫电蓄冲牛之气七年髙秀拂曾汉以非遥六月雄圗击长波而未逺乡望等少承荣绪中区胜族门称东别之标地接西隅之向严君平之履道盛徳家传秦子整之谈天风流代袭咸以为妙圗真谛事出于无名翠琰玄碑道凝于不朽弇州北跨犹疏騄骥之名文石东区尚勒元龟之颂况乎玉衣流庆事属于仙帏金屋延祥福纒于梵宇爰求胜笔载记方謡下官弱植少徒薄游多暇薜萝人事空懐江海之心笔札神交尚有渊云之气相如谢病访诗酒于临卬丘也栖迟听弦歌于单父羣公以道之存矣思传记  

德之书下官以文在兹乎愿展当仁之笔其辞曰蜀莅东渐岷山西积月峡星桥胜金孕碧肸蠁灵兆丘墟梵迹雁塔推基肃肃黄运英英文母配干垂庆仪坤握矩宠照香城仁沾静土爰光大壮聿求多祚青牛福地白鹤禅林重扄雾敞复殿云深龛雕翠玉刹树黄金龟镜夕照鳯铎晨吟蕙楼弥坚化台出没栋列长虹窓栖明月果唇周映莲眸间发雨霁猴池烟生龙窟肃穆禅众优游令宰方驾康衢连舟性海鹫岳増饰鹤林润彩藻绘相寻丹青尽在我今懐矣穷路何长承风咏徳展义陈词百年心事千载风期东西南北栖遑几时  

梓州惠义寺重阁铭【`杨炯`】  

大辰之岁正阳之月有郪县宰扶风窦竞字思眘昭宣令徳光阐化猷庶政惟和万人以理闲庭不扰退食自公逺览形势虔心净域乃与禅师释智海忘言契道寓目于长平之山援飞茎陟峭崿削成千仞壁立万寻俯观大道仅如枣叶下望湏弥裁同芥子飞流滴沥而成响乔树璀璨而垂荣玉堂石室千门相似大殿珠毫十方皆现慷慨榱桷之未立可嗟栋宇之莫修不舍有为取诸大壮观夫左龙角右参旗前太微后营室骈罗列以杂沓瑟萧条以清冷上磊落以晃朗下泓澄以叆叇参参差差森森纚纚千栌万栱乍合乍离蒨蒨粲粲绚绚焕焕六采五章或同或散莾如天履矗以云平金火合舍于垂珠日月相望于御璧璇墀银砌平接泰阶玉户金扉俛临阊阖曳红日舒丹霞丰隆为雷抨铿訇于轩槛列缺为电翕■〈勿上口下〉霍于庭除寒暑隔阂于墙垣虹霓廽带于廊庑仰之不极目炫炫而丧精登之无阶心遑遑而失度土木翔九垓之表仍不逮于上荣文章穷四海之间犹未离于前墄借如梵天之阙释帝之宫两曜城池五云楼观轮王所处纯金为说法之堂诸佛所逰众香作景行之地亦未可同年而语也夫黄金镂牓曾不若四摄之门青石为墙曾不若三空之地殚百工之力建七寳之楼岂徒然哉良有以也夫何故如来神方且观岩净道师方便化作一城事有古而可质于今言有大而可征于小是则毘邪四会俱发道心险路众人咸知寳所其铭曰  

长平山兮建重阁上穹隆兮下磅礴纷被丽兮骈交错严色相兮冲寂寞谁所为兮大匠作  

六祖能禅师碑铭【`王维`】  

无有可舍是达有源无空可住是知空本离寂非动乗化用常在百法而无得周万物而不殆鼔栧海师不知菩提之行散花天女能变声闻之身则知法本不生因心起见见无所取法则常如世之至人有证于此得无漏不尽漏度有为非无为者其惟我曺溪禅师乎禅师俗姓卢氏某郡某县人也名是虚假不生族姓之家法无中边不居华夏之地善习表于儿戏利根发于童心不私其身臭味于耕桑之侣茍适其道膻行于蛮貊之乡年若干事黄梅忍大师愿竭其力即安于井臼素刳其心获悟于稊稗每大师登座学众盈庭中有三乗之根共听一音之法禅师然然受教曽不起予退省其私逈超无我其犹有懐渴鹿之想尚求飞鸟之迹香饭未消弊衣仍覆皆曰升堂入室测海窥天谓得黄帝之珠堪授法王之印大师心知独得谦而不鸣天何言哉圣与仁岂敢子曰赐也吾与汝弗如临终遂宻授以祖师袈裟谓之曰物忘独贤人恶出巳予且死矣汝其行乎禅师遂懐寳迷邦销声异域众生为净土杂居止于编人世事是度门混农商于劳侣如此积十六载南海有印宗法师讲湼盘经禅师听于座下因问大义质以真乗既不能酬翻从请益乃叹曰化身菩萨在此化身肉眼凡夫愿开慧眼遂领徒属尽诣禅居奉为挂衣亲自削髪于是大兴法雨普洒客尘乃教人以忍曰忍者无生方得无我始成于初发心以为教首至于定无所入慧无所依大身过于十方本觉超于三世根尘不灭非色灭空行愿无成即凢成圣举足下足常在道场是心是情同归性海商人告倦自息化城穷子无疑直开寳藏其有不植徳本难入顿门妄系空化之狂曾非慧日之咎常叹曰七寳布施等恒河沙亿刼修行尽大地墨不如无为之运无碍之慈弘济四生大庇三有旣而道徳遍覆名声普闻泉馆卉服之人去圣歴刼涂身穿耳之国航海穷年皆愿拭目于龙象之姿忘身于鲸鲵之口骈立于户外趺坐于床前林是旃檀更无杂树笔惟檐卜不嗅余香皆以寔归多离妄执九重延想万里驰诚思布髪以奉迎愿乂手而作礼则天太后孝和皇帝并勅书劝谕征赴京城禅师子牟之心敢忘鳯阙逺公之足不过虎溪固以此辞竟不奉诏遂送百衲袈裟及钱帛等供飬天王厚礼献玉衣于幻人女后宿因施金钱于化佛尚徳贵物异代同符至某载月日忽谓门人曰吾将行矣俄而异香满室白虹属地饭食讫而敷坐沐浴毕而更衣弹指不留水流灯熖全身永谢薪尽火灭山崩川竭鸟哭猿啼诸人唱言人无眼目列郡恸哭世且空虚某月日迁神于曺溪安坐于某所择吉祥之地不待青乌变功徳之林皆成白鹤呜呼大师至性浮一天姿贞素百福成相众妙会心经行宴息皆在正受谈笑语言曾无戏论故能五天重迹百越稽首修蛇雄虺毒螫之气销跳殳弯弓猜悍之风变畋渔悉罢蛊酖知非多絶膻腥效桑门之食悉弃罟网袭稻田之衣永维浮圗之法寔助皇王之化弟子曰神会遇师于晩景闻道于中年广量出于凡心利智踰于宿学虽末后供乐冣上乗先师所明有类献珠之顾世人未识犹多抱玉之悲谓余知道以颂见托偈曰  

五藴本空六尘非有终生倒计不知正受莲花承足杨枝生肘茍离身心孰为休咎至人达观与佛齐功无心舍有何处依空不着三界徒劳八风以兹利智遂与宗通愍彼偏方不闻正法俯同恶类将兴善业教忍断嗔修慈舍猎世界一华祖宗六叶大开寳藏明示衣珠本源常在妄辙遂殊过动不动离惧不惧吾道如是道岂在吾道遍四生常依六趣有漏圣智无义章句六十二种一百八喻悉无所得应如是住  

## 文章辨体彚选卷六百六十二

（明）贺复征 编  

○碑二十一【`排体　神庙`】  

少室山少姨庙碑【`唐杨烱`】  

臣闻昆阆西北之天门也则五帝处其阳陆三皇居其正地太山东南之日观也则秦皇刻其石铭汉帝探其玉策故知建都邑正方位画崇墉刳浚洫必凭天地之险然后四海为家拥神休尊明号恊时月同量衡必致山川之祠然后羣神受职少室山者山岳之神秀也凭河圗而括地用遁甲而开山发挥宇宙之精喷薄阴阳之气壁立而千仞削成而四方北临恒碣犹如聚米南望荆衡纔同覆篑共工触皇天之八柱未足拟议龙伯钓溟海之三山无阶向像考于含神纪白玉犹存验于山海经黄花不落其名有序则太室西偏其位可知则嵩髙佐命若乃乾坤之所合雷雨之所交仰躔七星之野俯镇三河之曲朝市临于域中枢机正于天下六合交会于是乎有天帝之下都九州岛名山于是乎有灵仙之窟宅臣谨按少姨庙者则汉书地理志崇髙少室之庙也其神为妇人像者则故老相传云启毋涂山之妹也昔者生于石纽水土所以致其功娶于涂山室家所以成其徳后宗之位象南宫之一星外戚之班比西京之列传惟几不测其道无方骋神变而挥霍降精灵而肹蠁亦犹蒋侯三妹青溪之轨迹可循虞帝二妃湘水之波澜未歇何止祠称丁妇庙号滕姑少女宅于西宫夫人馆于南岳山临白岸空闻石室之灵浦对青崖独有金台之异若斯而已矣时更魏晋数歴周隋四望于是莫修八神以之无主炎凉代序寜观爼豆之容霜露沾衣非复弦歌之地国家乗天造之草昧属人谋之与能奄有大寳遂登神器天地水火之无象则女娲氏补之于是乎甄其四石东西南北之失位则神农氏立之于是乎甄其四海天皇贵与天乎合徳富与地乎侔资穷变化之理尽神明之数伏羲画卦惟观鸟兽之文黄帝垂衣盖取乾坤之象利兼于成器功周于备物瑶台美化阐邦国之风猷银牓嘉声茂君亲之典礼称才子者八族则叔献季狸有乱臣者十人则太颠闳夭若夫圎丘方泽所以飨天神地祗复庙重櫩所以序文昭武穆命秩宗之位分太宰之官考虞夏之质文定殷周之损益其大礼有如此者髙阳有飞龙之乐始会八风帝舜有仪鳯之音初调九奏后夔典其教制氏辨其声钟磬芋瑟致其和尊卑长幼成其序其广乐有如此者太微营室明堂布政之宫白兽苍龙象魏悬书之法下应犹草王言如丝北辰而拱众星南面而朝天下其为政有如此者紏万人者施以八刑诘四方者戒之三典画衣不犯载酒无寃免禽兽于网罗讷寰瀛于轨物其恤刑有如此者周人之飬国老始辟西胶汉代之召诸生初开太学辟雍所以行其礼泮宫所以班其政童子三尺羞称覇后之臣冠者六人唯述明王之道其文徳有如此者凉风至司马于是乎陈兵太白髙将军于是乎宜战乗斗柄而誓旅出星门而杖钺庄周称天子之剑举之按之吕望言圣人之兵如风如雨其武功有如此者稽其殷令有文犀利剑之効珍考其周书有赭白乗黄之骋力东渐西被南驰北走卢敖之穷观六合不出于城隍陶侃之飞入八门未逰于宫室其疆理有如此者察璇玑而孚大运天廽地游吹玉律而部人时阳动阴静烟云萧索而合彩日月淑清而启旦岂直鳯巢阿阁入轩后之圗书鱼跃中舟称武王之事业其休征有如此者然则囊括混沌发挥生灵大庭不足使骖乗骊连不足使扶毂可以会玉帛可以答灵祗行圣人之大孝既郊祀而宗祀昭帝王之盛节亦因天而事天犹复下听舆人旁求故实以为唐尧五载无闻太室之仪殷帝八迁未卜王城之地是用陈圭置臬建周后之两都诏跸鸣銮廵汉王之中岳荧惑先列招摇在上隠天而动地欱埜而歕山旌旗则日月运行钟鼓则雷风相薄道伊阙捷轘辕怡然长望邈乎周览壮灵山之云雨仍求载祀之经对闲寝之丘墟思秩无文之礼于是降天涣命司存因其旧迹葺其新庙详费务议工徒下陇蜀之名材致荆蓝之寳玉易者言乎恱使民忘其劳诗者歌乎子来成之不日东西轇轕南北峥嵘绣栭兮云楣光照耀兮夺日桂栋兮兰橑气氤氲兮袭人皎日登于约疏奔星下于闺闼珠帘玳匣上髙阁而三休金柱银楹出长廊而中宿穷山海之瓌寳尽人神之壮丽岂止河庭贝阙俯瞰冯夷之都洛水瑶坛旁临虙妃之馆尔其巗嶂重复冈峦左右青霞起而照天白雾生而布地余基隠嶙仍知万岁之亭古木摧残尚辨三花之树明公旧祀栋宇岧嶤仙女层台风烟烂漫轩辕之访大块先求牧马之童太一之征少君直下乗龙之使夫峻极也天帝因而会昌夫降神也景福繇其兴作于是乎昭之以明徳听之以和声可以羞涧溪沼沚之毛可以奠潢污行潦之水聪明正直惟鬼神而有知玉帛牺牲寔陈信而无愧日之吉灵之来蜺为旌兮翠为盖雷为车兮电为策鼔之以南箕风袅袅而先路润之以西毕雨冥冥而洒道其始至也若海静山空曈曈昽昽照白日于扶桑之东其少进也若移星转汉灿灿烂烂吐明月于瀛洲之畔佩珠玑而玓瓅袭罗縠而飘飖建晨缨之寳冠践逺逰之文履命俦兮啸侣徙倚兮徘徊羣仙毕集众灵咸至有西华之紫妃有中黄之素女华山之上明星逺烛阳台之下暮雨潜通或琼室以飞霞或银台而荐乐天孙忽降蹔停支石之机神女相欢即起投壶之电左侍右卫则甲申之琼石乙巳之兰萧妍娼妙妓则凭恱之清歌幽灵之鼔瑟乐章旣阕礼容斯偹回风兮云旗入不言兮出不辞荷衣兮蕙带倐而来兮忽而逝惟神享徳降百福而无疆惟岳配天视三公而有典昔者夏后氏之乗四载仍开宛委之圗周穆王之衔八龙犹纪春山之石况乎上照下漏天平地成人主宅中旁罗于宇县山灵显位宻迩于神州岂使命徳不传颂声无纪繇是三天降策有南霍之叔储八文镌铭有西王之服道魏国钟繇之字惟勒岁年晋家张载之文遂承眀诏其词曰  

上帝有命皇天无亲树之元后以牧蒸人光宅六合懐柔百神徳成郊祀礼备宗禋【`其一`】轩称配永昆■〈山虚〉帝出尧号则天汾阳诏跸观人设教恊时同律有感必通无文咸秩【`其二`】皇家启圣受命于天上錬五石旁疏九川开阶运斗宅海乗干王母益地周公卜年【`其三`】天子建徳重规迭矩圣敬日跻宗文祖武范围三极和平万宇率由旧章粤若稽古【`其四`】璇宫夜敞银牓朝开徳象阴月声苻震雷山河翼戴星纬盐梅能事毕矣干元大哉【`其五`】化定制礼功成作乐日月斾常夏殷正朔徳泽天外文明地角气白星黄风揺露浊【`其六`】两京畿甸五载廵逰驱驰太乙部列蚩尤将见大隗爰寻许由廽鸾踯躅寓目周流【`其七`】鬰鬰灵镇巗巗积石直上五千去天三百帝休非逺真経可觌石室徘徊琼膏滴沥【`其八`】山惟地徳神即阴灵瑶姫逐雨玉女随星阴阳不测黍稷非馨倐忽年代荒芜庙庭【`其九`】旁求祀典载垂天涣始诏林衡俄成壮观紫梚星错丹梁霞焕似对青溪如逰白岸【`其十`】文狸赤豹霞策雷车隠隠中道訇訇太虚遂停龙驾永托神居天回地上雾歇云除【`其十一`】众灵睒易羣仙容与衡岳夫人汉濵游女洛川解佩天河弄杼顾慕招携缤纷俦侣同气同声爰笑爰语【`其十二`】于以采苹南涧之滨于以采藻于彼行潦日吉兮良辰浴兰汤兮沐芳扬枹兮拊鼓奠桂酒兮椒浆神其萃止降福穰穰【`其十三`】  

嵩山启母庙碑【`崔融`】  

臣闻天地生成其法自然之谓道阴阳鼓舞其功不测之谓神然则物或类感事因通变干栋倾而三光北驰坤舆缺而百川东泻河沦越隽有郡邑之为鱼水陷歴阳有吏人之化鳖访遗踪于女峡风雨萧条征徃事于姑泉弦歌响亮盈虚靡定合散焉常不知谁子既老氏之多懵忽然为人寜贾生之足辨臣谨按启母庙者盖夏后启之母也汉避景帝讳改启之字曰开厥后相传或为开毋而顾野王舆地志卢元明嵩髙记并不寻避讳之旨以为阳翟妇人事不经见谅无所耴粤若玉斗璇玑李母之居邻北极金台石室王母之宅在西山气为母则羣物以萌月为母则容光必照坤为毋则上下交泰后为母则邦家有成故华胥履迹而雄氏孕女登感神而炎运作星流华渚而白帝生月贯幽房而黒精降明眀有夏穆穆涂山子娶于度土之辰女昏于台桑之地搜竒帝纪识异归藏束生发蒙而有迷韩子称贤而不朽汉臣之笔墨泉海陈其令名秦相之一字千金叙其嘉应士歌南国徒闻侯禹之词石破北方终见生余之兆则郭璞所谓阳城西启母石李彤所谓嵩山南启毋祠随巢之说有征鸿烈之言无爽者矣昔者鸾川之上母变空桑豚水之濵男生破竹美人之虹名螮蝀仙妇之月作蟾蜍精卫衔木而偿寃女尸化草而成嫔山崩蜀道台候妇而无归石立武昌亭望夫而不反论乎诞载羣下莫尊于帝王语乎迁易凡百无闻于感致美矣哉不可得而称也大唐革去故鼎取新与运而生继天而作握干元而造物海内知春辟混沌而为家域中无外天皇膺厯数顺讴歌金匮玉版服皇王之能事衢室庙堂承祖宗之茂烈垂衣裳而作元后端拱北辰负黼扆而朝诸侯向明南面周邦赫赫其道治于成康汉室巍巍其化超于文景东渐西被逺安迩肃海三年而无波云连月而不散天瑞降地符升灵鳯五文岁时来苑囿神龙八卦昏旦逰池沼礼云乎哉无取于周旋揖譲乐之谓也必在于移风易俗司禄益富家国于是乎有余司命益年臣人于是乎不夭明王三惧未甞遗戒慎之心天子四邻莫能展弼谐之用家安其业但听于邻鸡人得其和遂同于野鹿表谶记奏河圗四十六事之着明曷云尚也登太山禅梁甫七十二封之可识何以加乎夫三统者道之大五行者生之宗三皇法之而列五帝则之而序道以三兴徳以五立非天下之至圣孰能兼于此乎而犹虽休勿休损之又损下明诏发徳音尊天而重人省方而廵狩举星毕曳云稍召风伯以清尘命山灵而护野驰洛邑骛襄城天廽而地游云合而雾沓周穆王来逰太室先征夏启之居汉武帝有事嵩丘即访姒开之石徒观其丹青岁古霜露年侵圣情有睠兴言改葺其山则古文之外方其地则新邑之中土铭坛逦迤斜分玉女之台碑阙相望近对石人之庙金草生而五色贝树长而三花紫云合沓于溪涧白雾氤氲于岩岭考之易林信惟神明所伏求之遁甲固以威灵肃然夫其命有司乗务隙因髙背下察隠嶙之余基审日观星揆摧残之落构周官置臬郢匠挥斤异态神行全模化造红葩夺日飞累榭于山间绮缀冲风架回廊于木末仙人在栋神女临窓周施玳瑁之椽徧覆琉璃之瓦赤玉为阶甃黄金作门阙山如白岸树似青溪羞藴藻于前庭藉生刍于后径兰香夹水居然洗沐之资竹帚临风自隔嚣尘之境梦台云雨宋玉对而先惊楚壁山川屈原书而几倦寿宫幨兮不扰象设安兮逾肃霜罗曳曳云锦披披鸳鸯褥兮翡翠帱白羽扇兮青丝履垂玉鸾之佩若徃而若还戴金雀之钗不长而不短其居处也暧暧昧昧阴闭阳开其被服也煌煌荧荧霞驳云蔚鼎爼则龙胎鳯卵蒸蕙燃蓂饵膳则木宻金膏玉浆琼酒当是时也合五岳讯九魁选太阴命玄阙冯夷鸣鼓女娲清歌左仓龙兮吹箎右白虎兮縆瑟金真拂座玉女焚香肃肃习习天媛来风雨雰雰霏霏神姫下霜雪孔雀飞而仪鳯舞弄玉邀欢軿车合而罗绮陈智琼陪宴麻姑服道变海水而来逰织妇希风填河津而下谒洛妃绰约江妃绵眇玄女以明月为珠素女以颓云作髻九天真母八极夫人毕集于兹矣青霞衣兮翠云裘灵连蜷兮既留车廽风兮马飞电视倐忽兮无见昔者济阴山下降尧毋之精灵湘川水曲留舜妃之响像壝坛或在徒闻分福之名栋宇不修谁辨安歌之处岂知夫三仙福地百姓尊祠挟王者之都畿当圣人之顺动牺牲玉帛可以洽气和神幼妇外孙可以挟文相质虔奉纶旨式陈壮观虽周人作诗自得后妃之美而魏臣献赋终惭神女之工敢作铭曰  

九州岛地险五岳天中蛟龙洞穴日月仙宫蓄泄云露震荡雷风笙歌近接钟鼔遥通【`其一`】昔在妫帝洪泉未塞昏垫下人泛滥中国于铄大禹显允天徳龙画旁分螺书徧刻【`其二`】佩文北海省土南方还从碣石更下台桑予娶有礼我都攸昌八年不頋四载维荒【`其三`】宛委既登轘辕伫凿家室误徃熊罴方作天道幽秘生涯紏错其化则迁其灵是托【`其四`】宓妃之馆仙女之台物类通感精魂去来巫山庙立汉水祠开壝坛岁古栋宇年摧【`其五`】皇矣大唐丽哉神庙膺圗受箓体元居正赫赫髙祖天有成命明明太宗于兹为盛【`其六`】重光累洽下武嗣文负扆而化垂衣以君三灵肹蠁六气氤氲鱼鳖咸若鸡犬相闻【`其七`】重译请命殊邻禀朔化及中孚风移大朴天秩百礼人和万乐汾水可逰岘山何邈【`其八`】随巢旧室夏启遗居盛徳不冺嘉声在诸周王转跸汉帝廽舆幸懐降鍳其祀如初【`其九`】虞衡掌木班垂葺宇虹亘梅梁龙盘桂柱草积庭院水周堂庑石室置俦轩宫为辅【`其十`】珠帘洞掩玉座含清金翠灼烁罗縠轻明仪形若动侍卫疑生依稀有物惝怳无声【`其十一`】帝子湘川天孙汉曲翩绵缥缈踌躇踯躅神女弄珠灵妃启玉倐来忽徃星繁电烛【`其十二`】壮矣丽矣神之听之聪明是属景福无欺夫人立馆幼妇镌辞巍巍皇室万万余基【`其十三`】  

湄州天妃宫碑【`明周婴`】  

阴阳不测运行天地之先神秘无方独化形模之表凡以胞胎元一陶铸大千拯捄横流推挽厄会者也粤自九战听哲玄女授于兵符五气流残金母司于天厉坤元轴折断鳌之烈犹存月殿药成顾兎之精常朗天遗夏室能佐玄夷仙去殷房长携紫草东陵导物今为海神之宗南真掷轮总领种民之局岂非弥纶道屈权资冥略人谋数穷理凭幽赞者乎夫妃者湄州山中之神女也姓林氏曾祖保吉后周统军兵马使祖孚福建道緫管父愿都廵检徳素自传银艾相亚赵熙行徳素台席其余庆窦峙藏枯琼英承其长祚妃遂锺美冠族纂庆祎宗地变紫金表于始生之旦神贻铜篆佩从方齓之年金髓丹浆之奇非有情于服钳璚笈瑶縢之旨全无关于采阅标清岭异性爱斋居藏徃知来自然灵悟彩毡逆浪学丹水之梅姑绣履踏潮似洞庭之李妇醮衾辞于素对交裙却其灵匹林龛寂寞偶影成道霄雿髙邈解形登仙钧乐参差导鱼轩于先路霓裳彷佛总龙辔于泰清时谓禺■〈豸虚〉之女亦云建邪之妹纨质既逺兰真屡觌朝廷嘉美封爵叠荣进位天妃嫓尊星极矣盖甞考之大川之神以妃为字雨暗江渊识湘君之出入风收河洛见宓女之徃还东海淳姫翠衣烟雾汉皋英媛鬾服弄珠咸垂川后之称俱服灵妃之号至其光景缅邈乗烟煴以逺逰神验蕃厘洞忽荒以遥集则惟天妃之异固可更仆而言也若夫云旗拂垒殱花靥之逰魂雨块胶舟扼蓼曦之穷冦奚川鏖战虏帆堕于雾中仙海交绥夷舰飞于风外灵山之北羗氏刈旗于前临海以南车公沉碑于后皆因灵响以建茂勲此则妃之功也香树花青旅人之舟已返神灯熖紫转输之地无虞乐浪危樯下绛衣而旋舞流求使楫降朱火之晶荧此又妃之功也甘井流泉沉絜钩于■〈石垔〉水重云暏貎缴野仲于神潢分风擘流见诸寕海拒潮变汐闻自钱塘铄石除灾舞非赤羽稽天息沴胁异朱绳此又妃之功也神宫有侐即是髙禖坛石未破寔为众母弓衣徃祓讵诣邺令之祠牢醴来祈寜俟枚皋之祝此又妃之功也妃有御灾捍患之功归厘致福之勚勤劳国恤廵靖黎蒸是以北自玉京祠官领于清閴南倾沙界像设备于闲安日日献玉衣岁岁锡紫綍千秋异数百神罕俪若乃即宫洞壑作畤枌榆丹殿霞骞椒北却倚琼庭波泛冥海为池弱水三环王母之居斯在神光百里帝女之宅攸宜西海夜归潮风满径髙丘旦望云气成帷盖其生长之区尤着肃僾之象横海将军武平车应山即前温处叅将车公梁之子也克世其职典戍兹州虎旅谁何方笑棘门之壁龙荒逺瞩如得常山之符制挺一呼可挞利兵坚甲驱市而用皆成孝子顺孙干城在焉春秋少事楼■〈舟召〉遗锦沧津镜流登帐殿之岿然瞻辉容之有晬永言致敬以赫厥灵于时岁在甲寅运躔无妄寄生为祟跂踵见妖鬰夕嚣晨自成灾眚炎阳沉雨爰札□瘥尝见龟文之经及验枕中之记□云金木之年必有疫疠虽神道茫昧而天夭流行矣君饥渴则与士分甘吉凶则与民同患乃以为潜山长吏曾请救于文子颍川太守亦求术于君安逺渉风波躬为解祀于是动灵心之震怒藉神力之驱除驺炬何施游光逺窜苇矢何激帝子横奔谢柰寔于福乡却桃花于抱朴赤车使者愧其冠军之丸负局先生惭其磨镜之药可谓资道而同乎道由神而冥于神者也尔乃沉琮称赛腾烛言酬茆茹缩罍掇临阶之弱卉兰香煑沐采夹道之芳枝洁斋丰盛繁会寿宫之下黝牲玄牡严恭奕构之间珠匣留钗想缤纷于戴胜玉床安锦候綷縩于更衣令姱女以展诗招佩兰而蹋地缓歌赤鳯忽临十月之坛会舞翠曾疑赴双蛾之渚极夜醮之盛礼侈阴祀之上仪用报先功亦绥后禄昔者三角夫人惟解长生之要九灵小女靡禳亢极之灾虚负上真无裨下土或有枫林极睇苍黄设于暮秋汉水招祗兰社沉于上已青溪小姑之庙横作威棱白水素女之祠无闻冥响肃襟展礼猛■〈虞〉锵音岂无愧于居歆亦徒劳于肇祀至如青盖之临牛渚绣衣之见龙舒能使邑里不被干戈善恶彰其报应鸟飞绀幄禬圣母者繁昌鱼上青坛禜郝姑者福飨浕口双轮之处水旱仍祈秦冈列壁之圗愆违应祷崇不过三家之社神不踰一岁之期当时则荣转瞬亦巳岂若辰仪驻景荫映千年精爽凝羲婵媛六合不生不灭视听俨然若亡若存名言莫罄者哉冝有嘉颂式昭徽音是知黄绢素文终惭虞水银书翠石还拟瀬乡铭曰  

干枢构象地纽灵承柔功广运阴徳潜凝神姬诞降中洲是凭鬰若青丘焕若朱陵阁朝羣帝台接九层列钱衔壁璇玑度縆荷生梁栋云抱觚棱八鸿路贯三山坐凭疏年攸阔缊日飞凌真朴雕散灾难频仍绛螭伫驾赤豹遥乗蹻从羽客轮似竒肱金童启户玉女燃灯阳晖戒亢阴晷警恒风廽冦荡雾塞阵崩青耕伏处赤疫繁兴蛇逰敝箧鼠绕枯藤巷无饮酒门有填膺仁祠夜禜害气晨惩驱非百隶役遣二滕飞梁断絶区隅肃澄礼兼浮庪燎举樵蒸六瑚苾达八羽歌升琼芳交鼓瑶席陈缯珠明鲛室香发麝幐俶庆肹蠁介福歊蒸尘雝麻母灰问胡僧仪天绩逺配地道弘  

## 文章辨体彚选卷六百六十三

（明）贺复征 编  

○碑二十二【`排体　杂碑`】  

温汤碑【`北周庾信`】  

咸池浴日先应缘甲之圗砥柱浮天始受玄夷之命仁则涤荡埃氛义则激扬清浊勇则负山余力弱则鸿毛不胜仲春则榆荚同流三月则桃花共下其色变者流为五云之浆其味美者结为三危之露烟青于铜浦色白于铅溪非神鼎而长浮异龙池而独涌洒胃湔肠兴羸起瘠秦皇余石仍为雁齿之阶汉武旧陶即用鱼鳞之瓦山间涌水寔表忠诚室内江流弥彰纯孝岂若醴泉消疾■〈悉，耳代心〉乎建武之朝神水蠲疴在乎咸康之世嵩岳三仙之馆不孤擅于天池华阴百丈之泉岂独髙于莲井  

丹阳上庸路碑【`陈徐陵`】  

在天成象咸池属于五潢在地成形沧海环于四渎国险者固其金汤储蓄者因于转漕货财为礼専俟会通厥田为上皆资渗滤大矣哉坎徳之为用也是以握圗之主财以利民御斗之君因之显教上哉少昊初命水官逖矣髙阳爰重冥职舜为太尉于是九泽载疏禹作司空然后百川咸导开华山于髙掌凿灵沼于周源莫匪神功皆由圣徳我大梁之受天明命劳以济民有道称皇无为曰帝若夫云雷草创剪商黜夏之勲铸寳鼎于昆吾安能纪勒陈鸿钟于鄷岳岂易揄扬斯固名言之所絶也及乎膺斯寳运大拯横流屈至道于汾阳劳凝神于藐射圣人作乐箫韶备以九成喆王尽礼春官总于三代岂止金门桴竹玉尺调钟公带献明堂之圗匡衡建后土之议若斯而巳矣天降丹鸟既序孝经河出应龙乃私周易若夫固天将圣垂意艺文五色相宣八音繁会不移漏刻纔命口占御纸风飞天章海溢皆紫庭黄竹之词晨露卿云之藻汉之两帝徒有咏歌魏之三祖空云诗赋以为彭老之教终没爱河儒墨之宗方难大宅岂如五诗八会之殊文天上人中之妙典雪山罗汉争造论门鹫岭名僧俱传经藏香象之力持所未胜秋兎之毫书而莫尽忠信为寳禳祈免于白驹明徳惟馨山川舍于骍犊至如月离金虎泥染石牛荟蔚朝兴滂沱晩注而清跸纔动纎罗不揺髙闬将临油云自辟阳乌驭日寜惧武贲之弓飞雨弥天无待期门之盖震维举徳非曰尚年若发居酆犹荘在汉涛如白马既碍广陵之江山曰金牛孰辨梅湖之路专州典郡青鳬赤马之船皇子天孙鸣鳯飞龙之乗莫不欣斯利渉玩此修渠乍拥楫而长歌乃枞金而鸣籁斯寔旷世之竒功无疆之鸿烈  

长沙土风碑【`唐张谓`】  

天丈长沙一星在轸四星之侧上为辰象下为郡县遁甲所谓沙土之地云阳之墟可以长徃可以隠居者焉其山麓山其水湘水其蓄宜鸟兽其榖宜秔稻厥草惟繇蕳杜若荃蘅留荑■〈艹揭〉车出焉厥木惟乔椅桐桂柽贞松文梓生焉簜筱婵娟于原野碔砆照耀于崖谷昔熊绎始在此地番君因之而后定王国至汉道陵迟董卓狼顾文台以三湘之众绩着勤王梁朝覆没侯景虎视僧辩以一州之人勲成定国桓文之举亦何加焉至于致礼旧君请尸归葬桓氏之子可谓忠也殒身强冦有死无辱尹氏之女可谓贞也轼邓粲之宅足以厚儒风表古初之坟足以敦素行齐鲁之俗其何逺哉巨唐八叶元圣六载正言待理湘东郡临江湖大抵卑湿修短疵疠未违天常而云家有重膇之人乡无斑白之老谈者之过也地边岭瘴大抵炎热寒暑晦明未愆时序而云秋有爀曦之日冬无凛洌之气传者之差也巴蛇食象空见于圗书鹏鸟似鹗但闻于词赋则知前古之善恶凡今之毁誉又焉可为信哉固征故者之言用纪他山之石辞曰  

舜去黄屋于焉廵逰禹逢玄夷于焉滞留五岭南指三湘北流邻聫沧浪边遥岣嵝湘山之下青青众草有蕙有兰在江之岛烟雨冥冥波澜浩浩不采不撷弃捐逺道湘山之上青青众木有栝有松在岩之麓风霜凄凄柯叶沃沃不榱不栋老朽空谷陆有玉璞水有珠胎隋侯云亡卞氏不来湘云莽苍湘月徘徊贞石纪事层城之隈  

## 文章辨体彚选卷六百六十四

（明）贺复征 编  

○碑二十三【`排体　杂碑`】  

京兆尹张公徳政碑【`唐王维`】  

夫京兆号为难理清净病于不给刀笔拘于守文或以软弱废或以贼杀劾把宿负浅为丈夫用钩距盖非长者我则异于是大道难名大理无法闭关于任数巧算不能知坚壁于画一善政不能下摧宿豪如薙草无愠色视大权如歴块无傲容百司之吏总一徳以咸服五方之人杂异教而同理受命之始先声巳振黠吏恶少闻风族行及乎鸣驺诣府登堂坐定县尹掾史以次上谒守正之人其气髙含章之人其词大见容色而闻号令小人感而君子泰日者栎阳男子闾里为豪借客报仇聚人为盗或白日手刃或黄尘袖锤政寛则以身先诸偷操急则以事中长史贰过不已万计自脱公命吏縳之立死钤下于是人入闇室若遇大宾焉前年不登人顇太甚野无遗糠路有委骨天子不忍征于不粒赋于无衣六军侍卫以临东诸侯息关中也帝曰咨天其降威人罔畏罪台恐冦盗乃邑矧曰荡析离居惟尔克济抚兹西土公拜稽首思塞休命布慈惠之政不以利滛震雷霆之威其或宥过饔人减双鸡之膳圉人省五马之秣淘不献服圬不填馆自身已徃振廪同食虽人烟不动道殣相望不悪滥以茍生咸守教以就死是不可能也先是王公或专南山之利司农涸昆明之池收赤岸泽将为田以便官至是悉奏罢之舟渔衡麓之守废蒲荷薪蒸之产入自郊徂邑室有渔餐斩阴伐阳市多山木人得以赡惟泾有防比岁多决近县疲于力役他山遗于度材公命括杇壤填巨石辫大木去编菅其始告劳乃终有庆匠石日减功万藏史日省钱亿农始学耒女始安织于是鲐背黄髪之耆曰我有田畴锺秉其畆我有子弟颜闵其行乡党以睦惸失其独道路有礼汰无与争酒先养老贿不问吏既无吠狗亦无奸人临年余资窃蒙惠化其曷以臻兹君子曰此天子至公内举不避亲锡汝明尹张公之力也且公之徳升闻于天非一朝一夕之渐也亦以称职于累官着声于所在其丞秘书也阙文遗简多在大家深为子孙之藏密有缄縢之固公不惮权贵或抵或诱尽归天阁官书备焉其牧郢人也人有不若徳戮之不为暴人有不保居抚之不为謟存者考其事壮者食以蓄之行者缉其宫艺其树以待之此邦之人既优他邦之人又至焉未盈一岁遂増万户其守汾也仍岁大旱郡祠介推虽屡舞僊僊而灵应未若公命束藴取火伐树寘薪酾酒而祝曰有功于人祀为明神无徳而禄祸亦覆餗自绛以来人之祀子纯牺大璧不敢爱必以荐也童儿季女不敢爱必以敬也神旣靡答人将安仰若亭午而雨则树其鹭羽执此骍毛不然者火燎将至焮天烁地灵衣且为煨烬丰屋将为茂草尔其圗之言未毕而云兴拜未起而雨降周于阖境不入他郡虽封疆咫尺而彼竭我盈嘻若纪能事载盛徳渭川之竹不足简终南之木不足轴夫训人至于礼义曰徳安人免于阽危曰功徳者上赏于上下颂于下长老孜孜愿刋于石以予学于旧史来即我谋且维与人编户与人为伍与人出入与人言语知风俗之淳弊识政化之原本属词媿文书事盖实  

溧阳瀬水贞义女碑【`李自`】  

皇唐叶有六圣再造八极镜照万方幽明咸熈天秩有礼自太古及今君君臣臣烈士贞女采其名节尤彰可激清颓俗者皆扫地而祠之兰蒸椒浆岁祀罔阙而兹邑贞义女光灵翳然埋冥古逺琬琰不刻岂前修博达者为邦之意乎贞义女者溧阳黄山里史氏之女也以家溧阳史阙书之岁三十弗移天于人清英洁白事母纯孝手柔荑而不龟身击漂以自业当楚平王时平王虐忠助谗苛虐厥政芟于尚斩于奢血流于朝赤族伍氏怨毒于人何其深哉子胥始东奔勾吴月渉星遁或七日不火伤弓于飞逼廹于昭关匐匍于瀬渚舍车而徒告穷此女目色以臆授之壶浆全人自沉形与口灭卓絶千古声凌浮云激节必报之雠雪诚无疑之地难乎哉借如曺娥潜波理贯于孝道聂姊殒肆槩动于天伦鲁姑弃子以却三军之众漂母进饭没受千金之恩方之于此彼或易尔卒使伍君开张阖闾倾荡鄢郢吴师鞭尸于楚国申胥泣血于秦庭我亡尔存亦各壮志张英风于古今雪大愤于天地微此女之力虽有为之士焉能咆哮烜爀施于后世也望其溺所怆然低廽而不能去每风号吴天月苦荆水响像如在精魂可悲惜其投金有泉而刻石无主哀哉邑宰荥阳郑君名晏家康成之学世子产之才琴清心闲百里大化有若主簿扶风窦嘉宾县尉广平宋渉丹阳李济南朝陈然清河张昭皆有卿才霸畧同事相恊缅纪英淑勒铭道周虽陵颓海竭文或不死其辞曰  

粲粲贞女孤生寒门上无所天下报母恩春风三十花落无言乃如之人激漂清源碧流素手萦彼潺湲求思不可秉节而存伍胥东奔乞食于此女分壶浆灭口而死声动列国义形壮士入郢鞭尸还吴雪耻投金瀬沚报徳称美明明千秋如月在水  

唐故特进赠开府仪同三司扬州大都督南府君睢阳庙碑【`柳宗元`】  

急病譲夷义之先圗国忘死贞之大利合而动乃市贾之相求恩加而感则报施之常道睢阳所以不阶王命横絶凶威超千祀而挺生奋百代而特立者也时惟南公天与拳勇神资机智艺穷百中豪出千人不遇兴时鬰尨眉之都尉数竒见惜挫猨臂之将军天寳末冦剧凭陵隳突河华天旋亏斗极之地圯积狐狸之穴亲贤在庭子骏陈謩以佐命元老用武夷甫委师而劝进惟公与南阳张公廵髙阳许公逺义气县合吁谋大同誓鸠武旅以遏横溃裂裳而千里来应左袒而一呼皆至柱厉不知而死难狼瞫见黜而奔师忠谋朗然万夫齐力公以推譲且专奋击为马军兵马使出战则羣校同强入守而百雉齐固初据雍丘谓非要害将保江淮之城庻通南北之奏复拔我义类扼于睢阳前后捕斩要遮凶气连沮汉兵已絶守疏勒而弥坚虏骑虽强顿盱眙而不进贼徒乃弃疾于我悉众合围技虽穷于九攻志益专于三板偪阳县布之劲汧城凿穴之竒息意牵羊羞郑师之大临甘心易子鄙宋臣之病告诸侯环顾而莫救国命阻絶而亾归以有尽之疲人敌亡已之强冦公乃跃马溃围驰出万众抵贺兰进明乞师进明乃张乐侑食以好聘待之公曰敝邑父子相食而君辱以燕礼独何心欤乃自噬其指曰噉此足矣遂恸哭而返即死孤城首碎秦庭终懵亡衣之赋身离楚埜徒伤带剑之辞至徳二年十月城陷遇害无传爕之叹息有周苛之慷慨闻义能徙果其初心烈士抗词欣臧洪之同日直臣致愤惜蔡恭于累旬朝廷加赠特进扬州都督定功为第一等与张氏许氏并立庙睢阳岁时致祭男在襁褓皆受显秩赐之土田葬刻鲍信之形陵圗龎徳之状纳官其子见勾践之心羽林字孤知孝武之志举门关于周典征印绶于汉仪王猷以光宠锡斯备于戏睢阳之事不惟以能死为勇善守为功所以出竒以耻敌立慬以怒冦俾其专力于东南而去备于西北力专则坚城必陷备去则天讨可行是故即城陷之辰为克敌之日世徒知力保于江淮而不知功靖乎丑虏论者或未之思欤公讳霁云字某范阳人有子曰承嗣七岁为婺州别驾赐绯鱼袋歴施涪二州服忠思孝亡替负荷惧祠宇乆逺徳音不形愿斵坚石假词纪美惟公信以许其友刚以固其志仁以残其肌勇以振其气忠以摧其敌烈以死其事出乎内者合于贞行乎外者贯于义是其所以奋百代而超千祀者矣其志不亦宜乎庙貎斯存碑表攸托洛阳城下思乡之梦倘来麒麟阁中即图之词可继铭曰  

贞以圗国义惟急病临难忘身见危致命汉宠死事周崇死政烈烈南公忠出其性控扼地利奋扬兵柄东护吴楚西临周郑婪婪羣凶害气弥盛长蛇封豕踊跃不定屹彼睢阳制其要领横溃不流疾风斯劲梯冲外舞缶穴中侦铃焉非艰析骨犹竞浩浩烈士不闻济师兵食殱焉守逾三时公奋其勇单车载驰投躯亡告噬指而归力穷就执犹抗其词圭璧可碎坚贞不亏冦力东尽凶威西恧孤城既拔渠魁受戮雷霆之诛由我而速巢穴之固由我而覆江汉淮湖羣生咸育倬焉勋烈孰与齐躅天子震悼陟是元功旌褒有加命秩斯崇位尊九牧礼视三公建兹祠宇式是形容牲牢伊硕黍稷伊丰虔虔孝祠望慕亡穷刋碑河浒万古英风  

## 文章辨体彚选卷六百六十五

（明）贺复征 编  

○墓碑一  

吴讷曰按檀弓曰季康子之母死公肩假曰公室视丰碑注云丰碑以木为之形如石碑树于椁前后穿中为鹿卢绕之繂用以下棺事祖广记云古者塟有丰碑以窆秦汉以来死有功业则刻于上稍改用石晋宋间始称神道碑盖地里家以东南为神道碑立其地而名之耳徐师曾曰塟者既为志以藏诸幽又为碑碣表以掲于外其为体有文有铭又或有叙而其铭或谓之辞或谓之系或谓之颂要之皆铭也文与志大略相似而稍加详焉故亦有正变二体其或曰碑或曰碑文或曰墓碑或曰神道碑或曰神道碑文或曰墓神道碑或曰神道碑铭或曰神道碑铭并序或曰碑颂皆别题也至于释老之葬亦得立碑以僣拟乎品官故或直曰碑或曰碑铭或曰塔碑铭并序或曰碑铭并序亦别题也若夫铭之为体虽不能如志铭之备而大略亦相通焉此不复着  

吴季札墓碑【`周孔子`】  

呜呼有吴延陵君子之墓  

汉中侍樊君碑文【`汉阙名`】  

君讳安字子佑南阳湖阳人也厥祖曰仲山父翼佐周宣出纳王命为之喉舌以致中兴食采于樊子孙氏焉奕世载德守业不愆在汉中叶笃生哲媛作合南顿实产世祖征讨逆畔复汉郊庙而樊氏以帝元舅显受茅土封宠五国寿张侯以功德加位特进其次并以髙声处乡校侍中尚书据州典郡不可胜载为天下学治韩诗论语孝经兼典记传古今异义甘贫乐约意不回贰天资淑慎禀性有直秉操不移不以觊贵世政促峻邑宰寡识慢贤役德被以劳事然后慷慨官于王室歴中黄门冗从仪史拜小黄门小黄门右史迁藏府令中常侍其事上也贞固密慎矜矜战战作主股肱助国视听外职不诬内言不泄为近臣楷模以兄弟并盛双据三郡宗亲赖荣年五十有六以永寿四年二月甲辰卒朝思其忠追拜骑都尉宠以印绶策书褒叹赙赠有加嗣子迁实以幼弱夙叙王爵而丧所天礼备复位以延熹三年冬十有一月自主蒸祭乃寻惟烈考恭修之懿勒之碑石俾不失坠其辞曰  

肃肃我君帝躬是翼王事多难我君是力秉此小心以亮皇职惟帝念功庸以舆服大命倾霣魂神迁佚龟艾追赠用光其德蔼蔼遗称作呈作式勒名兹石垂示罔极勲名不剟永昭千亿  

张平子碑【`崔瑗`】  

河间相张君南阳西鄂人讳衡字平子其先出自张老为晋大夫纳规赵武而反其侈书传美之君天姿睿哲敏而好学如川之逝不舍昼夜是以道德漫流文章云浮数术穷天地制作侔造化瓌辞丽说竒伎伟艺磊落焕炳与神合契然而体性温良声气芬芳仁爱笃密与世无伤可谓淑人君子者矣初举孝亷为尚书侍郎迁太史令实掌重黎歴纪之度亦能焞耀敦大天明地德光照有汉迁公交车司马令侍中遂相河间政以礼成民是用息遭命不永闇忽迁徂朝失良臣民陨令君天泯斯道世丧斯文凡百君子靡不伤焉乃铭斯表以旌厥门其辞曰  

于维张君资质懿丰德茂材美髙明显融焉所不学亦何不师盈科而逝成章乃达一物不知实以为耻闻一善言不胜其喜包罗品类禀授无形酌焉不竭冲而复盈廪廪其庶亹亹其几膺数命世绍圣作师茍华必实令德惟恭柔嘉伊则孝友祗容允出在兹维帝念功往哉女谐化洽民雝愍而不吊降此咎凶哲人其萎罔不时恫纪于铭勒永终誉兮死而不朽芳烈着兮  

司空文烈侯杨公碑【`蔡邕`】  

曰汉有国师司空文烈侯杨公公惟司徒之孙太尉公之胤子皇祖考以懿德胥及肄勤式建休勲启洪范公祗服弘业克丕堂构小乃不敢不慎大亦不敢不戒用罔有择言失行在于其躬洎在辟举先志载言罔不攸该乃自宰臣以从王事立功不有用辞其禄逮作御史允执国宪纳于侍中在帝左右爰董武事王师孔闲羣公以旧德硕儒道术通明宜建师保延入华光侍宴露寝敷典诰之精旨达圣王之聪叡帝以机密斋栗常伯剧任鲜克知臧以厘其采命公再作少府俾率其属以熈庶绩天地作险国家丕承军门祛禁式遏冦虐命公再作光禄亦总其熊罴之士不贰心之臣保乂帝家岩岩大理惟制民命命公作廷尉惟刑之恤旁施四方惟明折狱蔽罪于宪之中亦惟三礼六乐国之元干命公作太常明德惟馨八音克谐神人以和永世丰年溥天率土而众莫外命公作司空公惟戢之翊明其政时惟休哉惟天阴隲下民彛伦所由顺序命公作司徒而敬敷五教以亲百姓父义母慈兄友弟恭子孝时惟休哉昭孝于辟雍命公作三老帝躬以祗敬尊有虞于上庠茫茫大运垂光烈曜命公作太尉璇玑运周七精循轨时惟休哉帝欲宣力于四方公则翼之辟道或违公则弼之虔恭夙夜不敢荒寜用对扬天子丕显休命天子大简其勲用授爵赐封侯于临晋功成化洽景命有倾帝乃震恸执书以泣命于左中郎将郭仪作策赐公骠骑将军临晋侯印绶兼号特进谥以文烈宠命毕备而后即世肆其孤彪敢仪古式昭铭景烈铭曰  

天鍳有汉诞生元辅世作三事勲在王府乃及伊公克光前矩悉心毕力胤其祖武化洽羣生泽沾区宇帝曰文烈朕嘉君功为邑河渭建兹土封申备九钖以祚其庸位此特进于异羣公昔在申吕匡佐周宣崧髙作颂大雅扬言今我文烈帝载用熈叅光日月比功四时身没名存永世慕思  

陈太丘碑【`蔡邕`】  

先生讳寔字仲弓颍川许人也含元精之和应期运之数资兼九德总修百行于乡党则恂恂焉彬彬焉善诱善导仁而爱人使夫少长咸安怀之其为道也用行舍藏进退可度不徼讦以干时不迁贰以临下四为郡功曹五辟豫州六辟三府再辟大将军宰闻喜半岁太丘一年徳务中庸教敦不肃政以礼成化行有谧会遭党事禁锢二十年乐天知命澹然自逸交不謟上爱不渎下见几而作不俟终日及文书赦宥时年已七十遂隐丘山悬车告老四门备礼闲心静居大将军何公司徒袁公前后招辟使人晓谕云欲特表便可入践常伯超补三事纡佩金紫光禄垂勲先生曰絶望已久饰巾待期而巳皆遂不至弘农杨公东海陈公每在衮职羣寮贺之皆举手曰颍川郡陈君絶世超伦大位未跻惭于文仲窃位之负故时人髙其德重乎公相之位也年八十三中平三年八月丙午遭疾而卒临没顾命留塟所卒时服素棺椁财周榇丧事唯约用过乎俭羣公百僚莫不咨嗟岩薮知名失声挥涕大将军吊祠赐以嘉谥曰征士陈君禀岳渎之精苞灵曜之纯天不慭遗老俾屏我王梁崩哲萎于时靡宪搢绅儒林论德谋迹谥曰文范先生传曰郁郁乎文哉书曰洪范九畴彝伦攸叙文为德表范为士则存诲没号不亦宜乎三公遣令史祭以中牢刺史敬吊太守南阳曹府君命官作诔曰赫矣陈君命世是生含光醇德为士作程资始既正守终又令奉礼终没休矣清声遣官属掾吏前后赴会刋石作铭府丞与比县会葬荀慈明韩元长等五百余人缌麻设位哀以送之逺近会塟千人已上河南尹种府君临郡追叹功德述录髙行以为逺近鲜能及之重选大掾以成斯铭斯可谓存荣没哀死而不朽者已乃作铭曰  

峩峩崇岳吐符降神于皇先生抱寳怀珍如何昊穹既丧斯文微言圯絶来者曷闻交交黄鸟爰集于棘命不可赎哀何有极  

郭有道碑【`蔡邕`】  

先生名泰字林宗太原界休人也其先出自有周王季之穆有虢叔者实有懿德文王咨焉建国命氏或谓之郭即其后也先生诞膺天衷聪叡明哲孝友温恭仁笃慈惠夫其器量弘深姿度广大浩浩焉汪汪焉奥乎不可测巳若乃砥节励行直道正辞贞固足以干事隠括足以矫时遂考览六籍探综图纬周流华夏游集帝学收文武之将坠拯微言之未絶于时缨緌之徒绅佩之士望形表而景附聆嘉声而向和者犹百川之归巨海鳞介之宗龟龙也尔乃潜隐衡门收朋勤诲蒙童赖焉用祛其蔽州郡闻德虚已备礼莫之能致羣公休之遂辟司徒掾又举有道皆以疾辞将蹈洪崖之遐迹绍巢由之絶轨翔区外以舒翼超天衢以髙峙禀命不融享年四十有二以建宁二年正月乙亥卒凡我四方同好之人永怀哀悼靡所寘念乃相与推先生之德以谋不朽之事佥以为先民既没而德音犹存者亦赖之于纪述也今其如何而阙斯礼于是建碑表墓昭铭景行俾芳烈奋乎百世令闻显于无穷其词曰  

于体先生眀德通玄纯懿淑灵受之自天崇壮幽浚如山如渊礼乐是恱诗书是敦匪惟摭华乃寻厥根宫墙重仞允得其门懿乎其纯确乎其操洋洋缙绅言观其髙栖迟泌丘善诱能教赫赫三事几行其招委辞召贡保此清妙降年不永民斯悲悼爰勒兹铭摛其光耀嗟尔来世是则是效  

鸿胪陈君碑文【`魏邯郸淳`】  

君讳纪字符方太丘君之元子也始祖有虞受禅陶唐亦以命禹其后妫满当周武王时祚土于陈君其世也君生应乾坤之纯质受嵩岳之粹精内包九德外兼百行渊深沦于不测胆智应于无方弘裕足以容众矜严足以正世然后研几道奥涉览文学凡前言往行竹帛所载靡不坐该其善也亹亹焉其诱人也是以令闻广誉塞于天渊仪形嘉诲范乎人伦存乎本传故略举其着于人事者焉显考以茂行崇冠先俦季弟亦以英才知名当世孝灵之初并遭党锢俱处于家号曰三君故得奉常供养以循子道亲执馈食朝夕竭观及太丘君疾病终亡丧过乎哀崩伤呕血如此者数焉服礼既除戚容弥甚闻名心矍言及陨涕虽大舜之终慕曾参之自尽无以踰也豫州刺史嘉懿至德命敕百城图画形像于今遗称越在民口既处隐约潜躬味道足不踰阈乃覃思著书三十余万言言不务华事不虚设其所交释合赞规圣哲而后建旨明归焉今所谓陈子者也初平之元禁网蠲除四府并辟弓旌交至虽崇其礼命莫敢屈用大将军何进表选眀儒君为举首公交车特征起家拜五官中郎将到迁侍中旬有八日出相平原会孝灵晏驾贼臣秉政肆其凶虐剥乱宇内州郡幅裂戎舆并戒君冒犯锋矢勤恤民隐驯之以礼教示之以知耻视事未基士女向方会刺史败于黄巾幽冀二州争利其土君料敌知难不忍其民为巳致死乃辞而去之于是老弱随慕扳辕持毂轮不得转遂晨夜间行寓于邳郯之野袁术恣睢僣号江淮图覆社稷结婚吕布斯事成重必不测救君谂布不从遂与成婚送女在涂君为国深忧乃奋策出竒以夺其心卒使絶好追女而还离逖奸谋使不得成国用乂安君之力也唯帝念功命作尚书令会车驾幸许拜大鸿胪实掌九仪四门穆穆遂登补衮阙以熈帝载不幸寝疾年七十有一建安四年六月卒惜乎怀道处否登庸日寡实使大业不究元勲靡建兹海内所为嗟悼凡百所以失望也天子愍焉使者吊祭羣卿以下临丧会有子曰羣追惟蓼莪罔极之恩乃与邦彦硕老咨所以计功称伐铭赞之义遂树斯石用监于后其辞曰  

于穆上德时惟我君固天纵之天锺厥纯命世作则实绍斯文遭险龙潜抗志浮云所贵在己乐于事亲虽处畎畆天子屡闻乃阶郎将陪帝作邻平原冦深遂辞其民思齐古公邠土是因不忘谂国惠我无垠复命喉舌秉国之钧爰登卿士媚兹一人如何穹苍不授遐年尠厥在位每怀不申股肱或亏朝谁与询焭焭小子号泣于旻勒铭表德久而弥新  

## 文章辨体彚选卷六百六十六

（明）贺复征 编  

○墓碑二  

工部尚书鲍防碑【`唐蘓颋`】  

有唐尚书东海宣公姓鲍春秋六十有九公从三十六载致政二年歴官二十五凡居达官之长十二领四岳十三州牧之寄三贞元六年秋八月景申薨于洛阳私第冬十月旬有七日从先公于北邙南原诏赠太子少保给卤簿鼓吹旌其卒葬后三年嗣祖宗由惟中古封树之制且曰丘陇与年代相推几何而平松栢与霜露相薄几何而尽将令百代之后游九原者徘徊不朽之烈叹息可作之美其惟金石刻乎是用建碑表墓以扬先懿公讳防字子■〈忄贞〉河南洛阳人其先盖夏禹之苗裔春秋时■〈禾己〉公有仕齐者食采于鲍因以命氏曾祖标皇陇州汧阳令祖仁爽雅州飞越尉赠眉州刺史父思温彭州唐昌丞赠工部尚书皆盛德下位发祥于公天寳中天下尚文其曰闻人则重侔有德贵齿髙位公赋感遇十七章以古之政法刺讥时病丽而有则属诗者宗而诵之举进士髙第调太子正字中州兵兴全德违难辞永王去来瑱为李光弼所致光弼上将薛兼训授专征之命于泉越辍公介之始兼训之奉光弼也以顺命为忠不及于义公知光弼之不终也谕而絶焉东越仍师旅饥馑之后三分其人兵盗半之公之兼训也令必公口事必公手兵兼于农盗复于人是时中原多故贤士大夫以三江五湖为家登会稽者如鳞介之集渊薮以公故也征拜尚书郎优游公卿间执政者以代言之司见属无何薛兼训寝疾太原上以北门寄重轸念于薛思所以贰而代之者莫与公比召对劳赐宠而遣之公之至也人不知其帅之疾帅不自知其疾及其代也由亚尹中丞洎居守专征之倅各迁其仕兵自勇厉至于辑睦人自安业至于移风政自无阙至于有典代宗嘉叹之不足图冩公形列于别殿盖麟阁名臣之次也三载朝觐属今上嗣位惟新大政授公纪律俾作典刑拜御史大夫旋以文武之柄方镇为大南国万里俾之师长统阅越转江西公之抚人也以家勤之以子爱之利用用之厚生生之诏加银青光禄大夫右散骑常侍纪成绩也真拜右常侍扈从巡狩转礼部侍郎上还镐京展谢郊庙公预太常折无文之礼进封东海公诏征贤良求其谠言时荐仲兄不敢违诏承诏实苍生利之宰臣病之与公并命考第者以为异日故事言或有犯投之不疑焉公曰使吾闻所未闻圣朝之瑞也挧居甲科每岁贡士充于王庭心为灵龟事絶请托京师仍岁蝗旱务殷人耗拜京兆尹诏下风行令宣政举威革难理惠周无吿既而痿痹生疾陈乞遂闲上置上将军员以待功臣先用文儒耆耋以宠其选拜右武卫上将军厥疾加剧优诏授工部尚书致仕徙家东周富天禄贵天爵乐天命頥天和以终夫天年呜呼贤哉公德本于孝才归于周从王牧人即戎临事大略以忠肃慈惠沈毅庄敏为称喜善怒恶不必为已论交任人必惟其忠入为羽仪出作藩翰夔夔然以家人严君之义属于长兄盖什卿之禄千乘之赋一以奉之四时宾客之事车服器用之费一以禀之公与夫人视诸孤郡从唯所授公不敢以礼秩异夫人不敢以居有私而敬恭和乐之道于是乎久御史中丞武威贾全公之甥也少长于我登朝异门教切义方慈均天性故全之报也称天下甥舅加礼焉郑滑节度使陇西李融公之吏也推以腹心齐厥忧宠歴佐三道其间如一故融之报也类天下宾主加欢焉于全也见公之内于融也见公之外然则公之行已与人可知矣夫人兰陵郡夫人萧氏始佐公贤终成公贵及公既殁清风如同二孤前左卫兵曹叅军殿中省进马宗参以文学世公之业孝友继公之志犹日不足以抒夫罔极于是乎发扬重裕之义作为铭曰  

穆穆宣公为王荩臣终始眀哲优游宠勋在昔理平逢时尚文髙唱寡和长才不羣星河丽天卉木荣春羽翰方睦风云构屯乃佐戎师名屈道伸乃登天朝盛美惟新茫茫南国赫赫北门股肱王室父母生人执宪成式尹京作则春官主文宗伯尚德出捍牧圉入趋宸极望实攸并谋猷允塞贤宜翊圣道厄于命方叔元老冉耕所病明明天子礼优致政曳履散金頥真保性良辰何遽厚夜何长归全故丘巩洛之阳贞石是勒德音孔彰于戏宣公百世不亡  

云麾将军李府君神道碑【`杨炎`】  

千极之下曰幽都其气角立其风精悍常山之下曰涿野其镇碑石其神蚩尤海岳回抱府君出焉云龙感召府君感焉惟天永保唐运故府君来朝克生保臣辅宁太业坐中台者二子铭鼎鼐者六朝当国宣九合之勲升堂有八元之族府君讳楷洛先族汉校尉之裔也世居其北遂食坚昆之地实主崆峒之人大为王侯小为侯霸其精薄日月其动破山川厥后东迁复为鲜卑之右府君英明淳浑神踊天飞威严生介胄之容魁岸本山河之状双舞长剑左盘琱戈虎啸于穷溟云从于大泽有沈谋以忠【`一作惠`】中国有长技以服诸戎天子闻而思之宻命竒士要之信誓君子曰井谷不可以逰龟龙蚁垤不可以栽松栢淮阴去楚百里絶虞尚父从周乐生归燕此必精合于王霸魄见于祥符宜乎万方而趋一言而感矣是年冬府君与帐下骑士言曰吾乃祖本汉将辱于单于之庭而今千年大耻壮士当建功大国上驾真龙曷有遇风雨而泥蟠无卷舒以蜿变由是奋跃辽海飜飞上京其来也戎敌生忧其至也幽燕罢警上御前殿庭列千官锺石毕陈君臣相贺始问其姓因赐以家族特拜玉钤卫将军先赐以大弓文马又拜左奉宸内供奉升玉堂飱沆瀣矣帝曰余欲成幽都殪死市乃命府君为朔方讨击大总管于是云麾鐡骑川动地踊左饮青海北登狼山帝曰余欲宅嵎夷破鸭绿击靺鞨俘林胡乃命府君兼幽州经略使于是间榆闗横障塞三以竒伏五以胜归帝曰余欲军北方之野乃命府君为清军于是敌也无气焰之作士也无踊跃之劳帝曰欲护垧牧使于是慿列走队法掩亭院神螭水瑞孔阜充硕帝曰余欲书日月之常教熊罴之旅咨尔职典彼朔方复命府君为节度副使于是镇之以徳宣之以威师和年丰罔或不若帝曰余欲配钩陈之位养死事之孤乃命府君为左羽林将军于是蓬头射声上贯牛斗帝曰余欲屠石堡畴其代谋命曰府君乃命佐中权发大号于是玄黄洒血玉石俱摧载初中两蕃不庭有诏府君寻盟旧国单车从汉二憾来同戎狄变心惧我为患乘主客之势合豺狼之凶甲兴于门车结其外府君复为死地甘为国羞仰而腾驹若与神遇横跳出于虎口伏念叹于龙颜的卢之师恶可喻也吐蕃之冦河源冲下慿矣矢口交作府君以精骑一旅济河之【`一作而`】南万火燎牙他山三军出其间道惊冦四溃重围自解加灶之竒孰云多也初府君将赴征西谓所亲曰余往必克敌殆不能归及班师献捷殁于中路明达人之委顺君子之忠邓公之勇曷其智也至若秉季布之然诺法穰苴之政教勒于军志举合吏能竒谋絶于揣摩故事留于风俗神对歴象精合晦明勤道不形进而人莫见也为政以徳宠而久弥尊也始自天后之末至于圣皇之朝前后录功凡二十四命食邑二千七百户封蓟郡开国公又加云麾将军叅定国者所军拖侯服者四纪会兵车者百胜出帐下者千人国有事未尝不动劳无私可谓知礼故得大命三赠重侯累封辂车山玄藏于大室壮图未极沈疾生劳临合浦之秋伏波将老望河源之道征虏不归其年某月日薨于灵州怀定县之师次享年六十有七追赠营州都督赙物三百疋米粟三百石以明年某月日诏葬于富平县檀山原礼也夫人某郡都鸿胪卿某之女异气祥合髙门郁兴卜邻也锺鼎在悬受禄也夔龙在席元子大尉临淮郡王兼侍中光弼河图钩合上感神精磅礴于阴阳之和同符于元命之纪次子将作监光彦气合精劲仁服孝慈列侯于千石之家从事于四方之志少子太保光进合匹忠义纵横知各天之辰家物之粹灵干元中太尉以东诸侯三会于河再以駹髳济于淮海天子美齐桓之志系凡蒋之盟以府君炳徳丕赫积流仁庆追考功绩发于简书谥曰忠累有褒赠号韩国夫人于是建庙堂命宗祝室有山龙之服飨有金石之和昭宣令图燠然铭篆以炎掌史之官也奉命为词徘徊大名颂耿弇有终有庆慷慨观徳美张仲为子为臣铭曰  

茫茫上天下降狼星崆峒之野焜耀其形于赫巨唐风雨是经矧伊本邦曷不来庭煌煌府君为国之翰从顺干戎威雠剿乱阴刚萃灵■〈孛攵〉碣精悍志不可翫绵绵塞草天地【`疑`】之下此拒狼山野无胡焉殊勲大绩玉剑玄社天空武库海折昆仑在昔遗庆鲁之臧孙曰圣在天勤于至道既命太尉亦崇太保一门四龙三作元老赫赫元老气合清贞白髪垂冕髙堂有亲帝命韩国祚于夫人亦诏蓟丘下宠明神左凿贞石垂于将来矧我洪勋上悬云台彼丘之頺此泽之堆悠悠令息万古不回  

四镇节度副使右金吾大将军杨公神道碑【`杨炎`】  

昔我乃祖世族闗西左华右河前虢后晋食唐虞之地首韩魏之封大辂鞶玱彤弓之钖此之谓保姓在帝髙辛氏在周为司徒在秦为上卿在汉为太尉此之谓世禄太尉之道齐宣父大夫之文似相如此之谓世德内史之采金虎赤泉之断江龙衮州佐命于齐骠骑重侯于晋建公能官其业此之谓武功公名和字惟恭河东人也为髙祖骠骑之曾孙大父讳言隋朝散大夫国士经术之奥髙论上庠泊河海风尘吴舆败露出补棣州蒲台今考讳楷河东大夏县令以神明之化出绾桐乡骥局于辕虵蟠于沼公贤明本乎祖徳精劲因乎地气好兵有秦韩之俗受学得孙吴之书发迹洮陇成功西极仗剑出万人单车入絶域则羣凶下拜室胡隧则漠地空所以利建侯成辂之赏凡三破石国再征苏禄开勃者三诛达觅者一始自弱水府别将至执金吾十五攻常冠军锋大小百余战竟终牖下初开元中羣雄方盛南冦于阗公以中军副皷行而前云火照于王庭雷霆起于帐下故羸师破竹后骑建瓴灌夫之勇也二十七年有诏四镇诸军大出汉南垒问罪苏禄洗兵滇河旌甲数万人城池五十国公以麾下为前四罪之名有官牢之馈郦生之竒也后五载有累姓之后来朝京师金甲善马织文大贝告于庙之室旅于大库之庭公览传常遗风乌孙故事并泉可数谈笑成功上壮之赐弓甲一副廐马二疋伏波之美也明年元帅封常清署公行军司马都虞侯西讨石国观兵海隅歴莎车临大夏见条支之卯饮郅支之头烜兮赫兮云卷万里慱望之略也自武卫将军四镇经略副使加云麾将军兼于阗军大使其它兵甲之富寳玉之林公镇以清静同其习俗如鼓簧琴政用大康又迁金吾大将军四镇节度副使金紫之贵樊缨羽旄雄风凛然壮图未极方将戴衣冠于地表会风云于天庭梦厉成灾明淫生戾以十四载五月薨于镇西之官舍春秋若干夫人晋阳贾氏被美孟姜颜如桃李灵剑始合泛于碧海之浔鹓鶵渐冲坐于金莲之界嗣子预有霸王之略好倜傥之竒初以右武卫郎将见于行其天子美其谈说间以中兴遂西聚鐡闗之兵北税坚昆之马起曰城开天郎特拜右卫将军兼瓜州督都闗西兵马使又迁伊西北庭都护策茂勲也诛门人以息羣盗设勇爵以酬诸戎钟鼓再考骑旄既备可以答明君告宗庙扬于祖考有铭篆之功问于蓍龟无松榆之旧以月日舆次于某葬我公于某所礼也乌戏昔齐方草昧而衮州降隋室始创而骠骑兴当今受命而武作岂公侯之美必复将辅佐之迹有归欤中丞以炎听于亲宗服于祖业捧持简牍见托斯文丘陵苍苍归于万世地连汾水之旧盖望虞乡之古祠逺苍龙松寒石马晋人堕涙如看岘首之碑汉将焚舟遥识祁连之冢铭曰  

伟哉忠壮万夫之冠熊视三军鹰扬霄汉星殒月窟魄沉海畔寥落英风功名相半我有令子王之寳臣勋参十乱名尽麒麟光华玉帐出入朱轮祠于上蔡奉我先人反葬何乡言归晋土蒲坂之北汾阴东浒云雨千峰山河万古蟠青虵兮负腾虎埋金剑兮何时覩  

翰林学士李白墓碑【`裴敬`】  

李翰林名白字太白以诗著名召入翰林世称才名占得翰林他人不复争先其后以胁从得罪既免遂放浪江南死宣城葬当涂青山下李阳冰序诗集粗具行止敬尝逰江表过其墓下爱其才壮其气味其嗜酒知其取适作碑于墓且曰先生得天地秀气耶不然何异于常之人耶或曰太白之精下降故字太白故贺监号为谪仙不其然乎故为诗格髙旨逺若在天上物外神仙会集云行鹤驾想见飘然之状视尘中屑屑米粒虫睫纷扰菌蠢羁绊蹂躏之比又尝有知鉴客并州识郭汾阳于行伍间为免脱其刑责而奬重之后汾阳以功成官爵请赎翰林上许之因免诛其报也又尝心许剑舞裴将军予曾叔祖也尝投书曰如白愿出将军门下其文髙其气雄世稀其本惧失其传故传叙之太和初文宗皇帝命翰林学士为三絶赞公之诗歌与裴将军剑舞洎张旭长史草书为三絶夫天付上才必同灵气贤杰相投龙虎两合可为知者言非常人所知也夫古以明徳称占其官谥者甚希前以诗称者若谢吏部何水部陶彭泽鲍参军之类唐朝以诗称若王江宁若宋考功韦苏州王右丞杜员外之类以文称者若陈拾遗苏司业元容州萧功曹韩吏部之类以徳行称者元鲁山阳道州以直称者魏文贞狄梁公以忠烈称者颜鲁公叚太尉以武称者李魏公英公以学行文翰称者虞秘监唐之得人于斯为盛翰林其以诗称之一也予尝过当涂访翰林旧宅又于浮屠寺化城之僧得翰林自冩访贺监不遇诗云东山无贺老却棹酒船逥味之不足重之为寳用献知者又于歴阳郡得翰林与刘尊师书一纸思髙笔逸又尝游上元蒋山寺见翰林赞志公云水中之月了不可取刀齐尺量扇迷陈语文简事备诚为作者附于此云会昌三年二月中敬自淠氷草堂南逰江左过公墓下四过青山两发涂口徘徊不忍去与前濮州鄄城县尉李卲同以公服拜其墓问其墓左人毕元宥实备洒扫留绢【`集作绵`】帛具酒馔祭公知公无孙有孙女二人一嫁【`集作娶下同`】刘劝一嫁陈云皆农夫也且曰二孙女不拜墓巳五六年矣因告邑宰李君都杰请免毕元宥力役俾专洒扫事嘻享名甚髙后事何薄谢公旧井新墓角落青山白云共为萧索巨竹拱墓如公卓荦天长地久其名不朽此为祭文冩授元宥又为碑曰  

贵尽皆然名存则难故予重名不重官作李翰林碑十五字而已  

浪迹先生玄真子张志和碑【`颜真卿`】  

士有牢笼太虚撠掖玄造摆元气而词锋首出轧无间而理窟肌分其惟玄真乎玄真子姓张氏本名龟龄东阳金华人父游朝清真好道着南华象说十卷又着仲虚白马非马证八卷代莫知之母留氏夣刘生腹上因而诞焉年十六游太学以明经擢第献策肃宗深蒙赏重令翰林待诏授左金吾卫录事叅军仍改名志和字子同寻复贬南海尉经量移不愿之任得还本贯既而亲丧无复宦情遂扁舟垂纶浮三江泛五湖自谓烟波钓徒著书十二卷凡三万言号玄真子遂以称焉客或以其文论道从横谓之造化鼓吹京兆韦谊为作内觧玄真又述大易十五卷凡二百六十有五卦以有亡为宗观以为碧卢金骨兄浦阳尉鹤龄亦有文学恐玄真浪迹不还乃于会稽东郡买地结茅斋以居之闭竹门十年不出吏人尝呼为掏河夫执畚就役曾无忤色又欲以大布为褐裘嫂徐氏闻之手为织纩一制十年方暑不觧所居草堂椽柱皮节皆存而无斧斤之迹文士效栢梁体作歌者十余人浙东观察使御史大夫陈公少游闻而谒之坐必终日因表其诗居曰玄真坊又以门巷湫隘出钱买地以立闬闳旌曰逥轩巷乃命评事刘太真为序因赋栢梁之什文士诗以美之者十五人既门隔水流十年无桥陈公遂为建造行者谓之大夫桥常以豹为席鬃皮为屦隐素木几酌斑螺杯鸣榔挐枝随意取适垂钓去饵不求得鱼肃宗尝赐奴婢各一玄真配为夫妻夫曰渔童妻曰樵青人问其故渔童使捧纶収钓芦中鼓枻樵青使蘓兰薪桂竹里煎茶竟陵子陆羽校书郎裴修尝问有何人往来答曰太虚作室而共居夜月为灯以同照与四海诸公未尝离别有何玄来性好画山水皆因酒酣乘兴击鼔吹笛或闭目或背面飞墨应节而成大厯七年秋八月讯真卿于湖州真卿以舴艋既敝请命更之答曰傥会渔舟愿以为浮家泛宅沿泝江湖之上往来苕霅之间埜夫之幸矣然立性孤峻不可得而亲踈率诚澹然人莫窥其喜愠视轩裳如草芥屏嗜欲若泥沙希迹乎丈夫同符乎古作者莫可测也忽匿去我思德之深曷以寄怀寄诸他山之石铭曰  

邈玄真超隠沦齐得丧甘贱贫泛湖海同光尘宅渔舟垂钓纶辅明主若斯人岂烟波沦此身  

## 文章辨体彚选卷六百六十七

（明）贺复征 编  

○墓碑三  

曹成王碑【`唐韩愈`】  

王姓李氏讳皋字子兰谥曰成其先王明以太宗子国曹絶复封传五王至成王成王嗣封在玄宗世盖于时年十七八绍爵三年而河南北兵作天下震扰王奉母大妃逃祸民伍得间走蜀从天子天子念之自都水使者拜左领军卫将军转贰国子秘书王生十年而失先王哭位哀悲吊客不忍闻丧除痛刮磨豪习委已于学稍长重知人情急世之要耻一不通侍太妃从天子于蜀既孝既忠持官持身内外斩斩由是朝廷滋欲试之于民上元元年除温州长史行刺史事江东新刳于兵郡旱饥民交走死无吊王及州不解衣下令掊鎻扩门悉弃仓实与民活数十万人奏报升秩少府与平袁贼仍徒秘书兼州别驾部告无事迁真于衡法成令修治出张弛声生势长观察使噎媢不能出气诬以过犯御史助之贬潮州刺史杨炎起道州相徳宗还王于衡以直前谩王之遭诬在理念太妃老将惊而戚出则囚服就辨入则拥笏垂鱼坦坦施施即贬于潮以迁入贺及是然后跪谢告实初观察使虐使将国良往戍界良以武冈叛戍众万人敛兵荆黔洪桂伐之二年尤张于是以王帅湖南将五万士以讨良为事王至则屏兵投良以书中其忌讳良羞畏乞降狐鼠进退王即假为使者从一骑踔五百里抵良壁鞭其门大呼我曹王来受良降良今安在良不得巳错愕迎拜尽降其军太妃薨王弃部随丧之河南葬及荆被诏责还会梁崇义反王遂不敢辞以还升秩散骑常侍明年李希烈反迁御史大夫授节帅江西以讨希烈命至王出止外舍禁无以家事闗我裒兵大选江州羣能着职王亲教之抟力勾卒羸越之法曹诛五畀舰步二万人以与贼遌嘬锋蔡山踣之剜蕲之黄梅大鞣长平鏺广济掀蕲春撇蕲水掇黄冈筴汉阳行跐汊川还大膞蕲水界中披安三县拔其州斩伪刺史摽光之北山■〈色沓〉随光化梏其州十抽一推救兵州东北属乡还开军授降大小之战三十有二取五州十九县民老幼妇女不惊市贾不变田之果糓下无一迹加银青光禄大夫工部尚书改户部再换节临荆及襄真食三百王之在兵天子西巡于梁希烈北取汴郑东略宋围陈西取汝薄东都王坐南方北向落其角距贼死咋不能入寸尺亡将卒十万尽输其南州王始政于温终政于襄恒平物估贱敛贵出民用有经一吏轨民使令家听户视奸宄无所宿府中不闻急步疾呼治民用兵各有条次世传为法任马彛将慎将锷将潜偕尽其力能薨赠右仆射元和初以子道古在朝更赠太子太师道古进士司门郎剌利随唐睦微为少宗正兼御史中丞以节督黔中朝京师改命观察鄂岳蕲沔安黄提其师以伐蔡且行泣曰先王讨蔡实取沔蕲安黄寄惠未亡今余亦受命有事于蔡而四州适在吾封庶其有集先王薨于今二十五年吾昆弟在而墓碑不刻无文其实有待子无用辞乃序而诗之辞曰  

太支十三曹于弟季或亡或微曹始就事曹之祖王畏塞絶迁零王黎公不闻仅存子父易封三王守名延延百载以有成王成王之作一自其躬文被明章武荐畯功苏枯弱强龈其奸猖以报于宗以昭于王王亦有子处王之所唯旧之视蹶蹶陛陛实取实似刻诗其碑为示无止  

唐故江南西道观察使中大夫洪州刺史兼御史中丞上柱国赐紫金鱼袋赠左散骑常侍太原王公神道碑铭【`韩愈`】  

王氏皆王者之后在太原者为姬姓春秋时王子成父败狄有功因赐氏厥后世居太原至东汉隐士烈博士征不就居祁县因号所居乡为君子公其君子乡人也魏晋涉隋世有名人国朝大王父玄暕歴御史属三院止尚书郎生景肃守三郡终传凉王生政襄邓等州防御使鄂州采访使赠吏部尚书公尚书之弟某子公讳仲舒字弘中少孤奉母夫人家江南读书着文其誉蔼郁当时名公皆折官位軰行愿为交贞元初射策拜左拾遗与阳城合遏裴延龄不得为相徳宗初怏怏无奈久而嘉之其后入阁德宗顾列谓宰相曰第几人必王某也果然月余特改右补阙迁礼部考功吏部三员外郎在礼部奏议详雅省中伏其能在考功吏部提约明故吏无以欺同列有恃恩自得者众皆媚承公嫉其为人不直视由此贬连州司户移夔州司马又移荆南因佐其节度事为叅谋得正品服放迹在外积四年元和初收拾俊贤征拜吏部员外郎未几为职方郎中知制诰友人得罪斥逐后其家亲知过门缩颈不敢视公独省问为计度论议直其寃由是出为峡州刺史转庐州未至丁母夫人忧服除又为婺州时疫旱甚人死亡且尽公至多方救活天遂雨疫定比数年里闾完复制使出巡人填道迎显公徳事具闻就加金紫转苏州变其屋居以絶火延堤松江路害絶阻滞秋夏赋调自为书与人以期吏无及门而集政成为天下守之最天子曰王某之文可思最宜为诰有古风岂可久以吏事役之复拜中书舍人既至京师侪流无在者视同列皆邈然少年益自悲而谓人曰岂可复治笔砚于其间哉上若未弃臣宜用所长在外久周知俗之利病俾治之当不自愧宰相以闻遂得观察江南西道奏罢榷酤钱九千万军息之无已掌吏坏产犹不释囚之公至脱械不问人遭水旱赋窘公曰我且减燕乐絶它用钱可足乎遂以代之罢军之息钱禁浮屠诳诱坏其舍以葺公宇三年法大成钱余于库粟余于廪人享于田庐讴謡于道途天子复思且征以代虚吏部左丞位以待之长庆三年十一月十七日薨于洪州年六十二上哀恸辍朝赠左散骑常侍某日归葬于某处既以公之徳刻而藏之墓矣子初又请诗以掲之词曰  

生人之治本乎斯文有事其末而忘其源切近昧陋道由是堙有志其本而泥古陈当用而迂乖戾不伸较是二者其过也均有美王公志儒之本达士之经秩秩而积涵涵而停韡为华英不矜不盈孰播其馨孰发其明介然而居士友以倾敷文帝阶擢列侍从以忠逺名有直有讽辨遏坚恳巨邪不用秀出班行乃动帝目帝省竭心恩顾日渥翔于郎署骞于禁宻发帝之令简古而蔚不比于权以直友寃敲捍挫揠竟遭斥奔久淹于外歴守大藩所至极思必悉利病萎枯以膏燠暍以醒坦之敞之必絶其径浚之澄之使安其泳帝思其文复命掌诰公潜谓人此职宜少岂无凋郡庸以自効上籍其实俾统于洪逋滞攸除奸讹革风祛蔽于目释负于躬方乎所部禁絶浮屠风雨顺易秔稻盈畴人得其所乃恬乃讴化成有代思以息劳虚位而竢奄忽滔滔维徳维绩志于斯石日逺弥髙  

唐故相权公墓碑【`韩愈`】  

上之元和六年其相曰权公讳徳舆字载之其本出自殷帝武丁武丁之子降封于权权江汉间国也周衰入楚为权氏楚灭徙秦而居天水略阳苻秦之王中国其臣有安丘公翼者有大臣之言后六世至平凉公文诞为唐上庸太守荆州大都督长史焯有声烈平凉曾孙讳倕赠尚书礼部郎中以艺学与苏源明相善卒官羽林军录事叅军于公为王父郎中生赠太子太保讳皋以忠孝致大名去官累以官征不起追谥贞孝是实生公公在相位三年其后以吏部尚书授节镇山南年六十以薨赠尚书左仆射谥文公公生三岁知变四声四歳能为诗七歳而贞孝公卒来吊哭者见其颜色声容皆相谓权氏世有其人及长好学孝敬祥顺贞元八年以前江西府监察御史征拜博士朝士以得人相庆改左补阙章奏不絶讥排奸幸与阳城为助转起居舍人遂知制诰凡撰命词九年以类集为五十卷天下称其能十八年以中书舍人典贡士拜尚书礼部侍郎荐士于公者其言可信不以其人布衣不用即不可信虽大官势人交言一不以缀意奏广岁所取进士明经在得人不以员拘转户兵吏三曹侍郎太子宾客复为兵部迁太常卿天下愈推为巨人长徳时天子以为宰相宜参用道徳人因拜礼部尚书同中书门下平章事公既谢辞不许其所设张举措必本于寛大以几教化多所助与维匡调娯不失其正中于和节不为声章因善与贤不矜主巳以吏部尚书留守东都东方诸帅有利病不能自请者公常与疏陈不以露布复拜太常转刑部尚书考定新旧令式为三十编举可长用其在山南河南勤于选付治以和简人以宁便以疾求还十三年某月甲子道薨于洋之白草奏至天子痌伤为之不御朝郎官致赠钖官居野处上下吊哭皆曰善人死矣某年某月日葬河南北山在贞孝东五里公由陪属升列年除岁迁以至公宰人皆喜闻若巳与有无忌嫉者于頔坐子杀人失位自囚亲戚莫敢过门省顾朝莫敢言者公将留守东都为上言曰頔之罪既贳不竟宜因赐寛诏上曰然公为吾行谕之頔以不忧死前后考第进士及庭所策试士踵相蹑为宰相达官与公相先后其余布处台阁外府凡百余人自始学至疾未病未尝一日去书不观公既以能为文辞擅声于朝多铭卿大夫功徳然其为家不视簿书未尝问有亡费不偫余公娶清河崔氏女其父造尝相徳宗号为名臣既葬其子监察御史璩累然服丧来有请乃作铭文曰  

权在商周世无不存灭楚徙秦嬴刘之间甘泉始侯以及安丘诋诃浮屠皇极之扶贞孝之生鳯鸟不至爵位岂多半涂以税寿考岂多四十而逝惟其不有以惠厥后是生相君为朝徳首行世祖之文世师之流连六官出入屏毗无党无雠举世莫疵人所惮为公勇为之其所竞驰公絶不窥孰克知之德将在斯刻诗墓碑以永厥埀  

唐故河东节度观察使荥阳郑公神道碑【`韩愈`】  

河东节度使赠尚书右仆射郑公葬在荥阳索上元和八年六月庚子太史尚书比部郎中护军韩愈刻其墓碑曰司马氏迁江南有郑豁者仕慕容埀国为其太子少保其孙简当拓拔魏为荥阳太守后简者号其族为南祖南祖之郑入唐有为利之景谷令者曰嘉范于公为曽祖是生抚俗为泗之徐城令徐城生公之父曰洪卒官凉之戸曹叅军公讳儋少依母家陇西李氏举止异凡儿其舅吏部侍郎季卿谓其必能再立郑氏稍长能自课学明左氏春秋以进士选为太原参军事对直言策拜京兆髙陵尉考府之进士能第上下以实不奸樊仆射泽以襄阳兵战淮西公以叅谋留府能任后事户曹殡于凉凉地入西戎自景谷徐城三世皆未还荥阳葬公解官举五丧为三墓葬索东徐城墓无表公能幼长哀感心求不置以得旧人指告其处其后为大理丞太常博士迁起居郎尚书司封吏部二郎中能官举其名徳宗晩节储将于其军以公为河东军司马能以无心处嫌间卒用有就贞元十六年将说死即诏授司马节节度河东军除其官为工部尚书太原尹兼御史大夫北都留守公之为司马用寛亷平正得吏士心及升大帅持是道不变部将有因贵人求要职者公不用用老而有功无势而逺者削四邻之交贿省姱嬉之大燕校讲民事施罢不竢日用能以十月成政氓征就寛军给以饶十七年疾废朝夕八月庚戍薨享年六十一天子为之不能临朝者三日赠尚书右仆射即以其年十月辛卯葬索上疾比薨医问交道比葬吊赠赐使者相及凡河东军之士与太原之氓吏及旁九郡百邑之鳏寡外夷狄之统于府者闻公之薨皆哭曰吾其如何公与宾客朋逰饮酒必极醉投壶博奕穷日夜若乐而不厌者平居帘阁据几终日不知有人别自号白云翁名人魁士鲜不与善好乐后进及门接引皆有恩意始娶范阳卢氏女生仁本仁约仁载皆有文行二季举进士皆早死仁本为后子独存不乐举选年三十余始佐河阳军后娶赵郡李氏生三女二夫人凡三男五女长女嫁辽东李繁繁亦名臣子有才学遗命二夫人各别为墓不合葬系曰士常患势毕不能推功徳及人常患贫无以奉所欲得若郑公者勤一生以得其位而曽不得须臾有焉虽然观其所既立其可知巳呜呼哀哉  

## 文章辨体彚选卷六百六十八

（明）贺复征 编  

○墓碑四  

唐故中散大夫少府监胡良公墓神道碑【`唐韩愈`】  

少府监胡公者讳珦字润博年七十九以官卒明年八月十四日葬京兆奉先夫人天水赵氏祔焉其子逞乃巡遇述迁造与公壻广文博士吴郡张籍以公之族出行治歴官寿年为书使人自京师南走八千里至闽南两越之界上请为公铭刻之墓碑于潮州刺史韩愈曰胡姓本出安定后徙清河于今为宗城属贝州大父讳秀武后时以文材征为麟台正字父宰臣用进士卒官平阳冀氏令赠潭州大都督公早孤能自劝学立节槩非其身力不以衣食凡一试进士二即吏部选皆以文章占上第乐为俭勤自刻削不干人以矫时弊及为富平尉一府称其断决建中四年侍郎赵赞为度支使荐公为监察御史主馈给渭桥以东军洗手奉职不以一钱假人贼平有司考核羣吏多坐贬死独公以清苦能检饬无漏失迁河南仓曹魏公贾躭以节镇郑滑以公佐观察事检校尚书工部员外郎以刚直龃龉不阿忤权贵除献陵令居陵下七年市置田宅务种树为业以自给教授子弟贞元十一年吏部大迁以公考选人艺学以劳迁奉先令以治办迁尚书膳部郎中改坊州刺史州经乱无孔子庙公至则命筑宫造祭器率博士生讲读以时如法以祠人吏聚观叹息迁舒州刺史州岁大熟麦一茎数穗闾里歌舞之考功以闻迁尚书驾部郎中数以事犯尚书李巽巽时主盐铁事富骄恃势以语丞相由是退公为鳯翔少尹巽死迁少大理改少詹事元和十二年朝廷以公年老能自祗力事职不懈可嘉拜少府监兼知内中尚明年以病卒公始以进士孤身旅长安致官九卿为大家七子皆有学守女嫁名人年几八十坚悍不衰事可传载可谓成徳铭曰  

朅朅胡公既果以方挟艺射科每发如望人求于人我已为之自始讫终不降色辞因官立事随有可载发迹馈军遭谗府界去居陵下为吏为隐坊舒之政于兹有靳守官驾部名升巳屈跻于少府甚宜秩物不配其有君子耻之少府古卿公优止之刻文碑石以显公行维公后人无怠嗣庆  

唐银青光禄大夫守左散骑常侍致仕上柱国襄阳郡王平阳路公神道碑【`韩愈`】  

惟路氏逺有代序自隋尚书兵部侍郎讳衮四代而至冀公冀公讳嗣恭以小邑萧闗令发闻开元受赐更名书于太史治行灵州终功南邦享有丕祉绍开厥家官至兵部尚书封冀国公薨赠尚书右仆射司空公讳应字从众冀公之嫡子用大臣子谨饬擢至侍御史著作郎选刺虔州割余雩都作县安逺以利人属凿败滩石以平赣梗陶甓而城罢人屡筑诏嗣冀封又加尚书屯田郎中进服色遂临于温筑堤岳城横阳界中二邑得上田除水害拜尚书兵部郎中兼御史中丞淮南军司马改刺庐州又甓其城人不歳苫入为尚书职方郎中兼御史中丞佐盐鐡使使江东有功用半岁歴常州迁至宣歙池观察使进封襄阳郡王至则出仓米下其估半以廪饿人蜀辟诛行军千五百人于蜀李锜将反以闻置乡兵万二千李锜反命将期以卒救湖常坐牢江东心锜以无助败缚作响山亭营军于左右权丞相善之镵其说响山石居宣五年以疾去位校其仓得石者五十万余府得钱千者八十万公之为州逢水旱喜贱出与人岁熟以其得収常有赢利故在所人不病饥而官府蓄积元和六年天子悯公疾不可烦以职即其处拜左散骑常侍以其禄居其岁九月望薨于东都正平里第年六十七明年葬京兆万年少陵原夫人荥阳郑氏祔既其子临汉县男贯与其弟赏贞谋曰宜有刻也告于叔父御史大夫鄜坊丹延观察使恕因其族弟进士羣以来请铭遂以其事铭曰  

冀公之封维艰就功襄阳继大启庆自躬于虔洎温厥绪既作以及职方遂都邦伯朝夕人事下完上实师于其乡邻冦逼屈营军响山墙屋修施褒功刻表丞相之辞受代而家叙疏及迩疾不能廷食禄卒齿凡代大家维难其保既显既愿戒于终咎伊我襄阳克慎以有延界后承莫不率守有墓于原维树在经以告无期博士是铭  

赠太尉许国公神道碑铭【`韩愈`】  

韩姬姓以国氏其先有自颍川徙阳夏者其地于今为陈之太康太康之韩其称盖久然自公始大着公讳弘公之父曰海为人魁伟沉塞以武勇游仕许汴之间寡言自可不与人交众推以为巨人长者官至游击将军赠太师娶乡邑刘氏女生公是为齐国太夫人夫人之兄曰司徒玄佐有功建中贞元之间为宣武军帅有汴宋亳颍四州之地兵士十万人公少依舅氏读书习骑射事亲孝谨偘偘自将不纵为子弟华靡遨放事出入敬恭军中皆目之尝一抵京师就明经试退曰此不足发名成业复去从舅氏学将兵数百人悉识其材鄙怯勇指付必堪其事司徒叹竒之士卒属心诸老将皆自以为不及司徒卒去为宋南城将比六七歳汴军连乱不定贞元十五年刘逸淮死军中皆曰此军司徒所树必择其骨肉为士卒所慕赖者付之今见在人莫如韩甥且其功最大而材又俊即柄授之而请命于天子天子以为然遂自大理评事拜工部尚书代逸淮为宣武军节度使悉有其舅司徒之兵与地当此时陈许师曲环死而吴少诚反自将围许求援于逸淮啖之以陈归汴使数軰在馆公悉驱出斩之选卒三千人会诸军击少诚许下少诚失势以走河南无事公曰自吾舅殁五乱于汴者吾苖薅而髪栉之几尽然不一揃刈不足令震駴命刘锷以其卒三百人待命于门数之以数与于乱自以为功并斩之以狥血流波道自是讫公之朝京师廿有一年莫敢有讙呶呌号于城郭者李师古作言起事屯兵于曹以吓滑师且告假道公使谓曰汝能越吾界而为盗耶有以相待无为空言滑师告急公使谓曰吾在此公无恐或告曰剪棘夷道兵且至矣请备之公曰兵来不除道也不为应师古诈穷变索迁延旋军少诚以牛皮鞵材遗师古师古以盐资少诚潜过公界觉皆留输之库曰此于法不得以私相馈田弘正之开魏博李师道使来告曰我代与田氏约相保援今弘正非其族又首变两河事亦公之所恶我将与成徳合军讨之敢告公谓其使曰我不知利害知奉诏行事耳若兵北过河我即东兵以取曹师道惧不敢动弘正以济诛吴元济也命公都统诸军曰无自行以遏北冦公请使子公武以兵万三千人会讨蔡下归财与粮以济诸军卒擒蔡奸于是以公为侍中而以公武为鄜坊丹延节度使师道之诛公以兵东下进围考城克之遂进廹曹曹冦乞降郓部既平公曰吾无事于此其朝京师天子曰大臣不可以暑行其秋之待公曰君为仁臣为忠可矣遂行既至献马三千匹绢五十万疋它锦纨绮缬又三万金银器千而汴之库廏钱以贯数者尚余百万绢亦合百余万匹马七千粮三百万斛兵械多至不可数初公有汴承五乱之后掠赏之余且敛且给恒无宿储至是公私充塞至于露积不垣册拜司徒兼中书令进见上殿拜跪给扶赞元经体不治细微天子敬之元和十五年今天子即位公为冢宰又除河中节度使在镇三年以疾乞归复拜司徒中书令病不能朝以长庆二年十二月三日薨于永崇里第年五十八天子为之罢朝三日赠太尉赐布粟其葬物有司官给之京兆尹监护明年七月某日葬于万年县少陵原京城东南三十里楚国夫人翟氏祔子男二人长曰肃元某官次曰公武某官肃元早死公之将薨公武暴病先卒公哀伤之月余遂薨无子以公武子孙绍宗为主后汴之南则蔡北则郓二冦患公居间为己不利卑身佞辞求与公好荐女请昏使日月至既不可得则飞谋钓谤以间染我公先事候情坏其机牙奸不得发王诛以成最功定次孰与髙下公子公武与公一时俱授弓钺处藩为将疆土相望公武以母忧去镇公母弟充自金吾代将渭北公以司徒中书令治蒲于时弟充自郑滑节度平宣武之乱以司空居汴自唐以来莫与为比公之为治严不为烦止除害本不多教条与人必信吏得其职赋入无所漏失人安乐之在所以冨公与人有畛域不为戏狎人得一笑语重于金帛之赐其罪杀人不发声色问法何如不自为轻重故无敢犯者其铭曰  

在贞元世汴兵五猘将得其人众乃一愒其人为谁韩姓许公磔其枭狼养以雨风桑谷奋张厥壤大丰贞元元孙命正我宇公为臣宗处得地所河流两壖盗连为羣雄唱雌和首尾一身公居其间为帝督奸察其嚬呻与其睨眴左顾失视右顾而跽蔡先郓鉏三年而墟槁干四呼终莫敢濡常山幽都孰陪孰扶天地不留其讨不逋许公预焉其赉何如悠悠四方既广既长无有外事朝廷之治许公来朝车马干戈相乎将乎威仪之多将则是巳相则三公释师十万归居庙堂上之宅忧公譲太宰养安蒲坂万邦絶等有弟有子提兵守藩一时三侯人生莫扳生莫与荣殁莫与令刻文此碑以鸿厥庆  

清边郡王杨燕竒碑【`韩愈`】  

公讳燕竒字燕竒弘农华阴人也大父知古祁州司仓烈考文诲天寳中实为平卢衙前兵马使位至特进检校太子宾客封弘农郡开国伯世掌诸蕃互市恩信着明夷人慕之禄山之乱公年几二十进言于其父曰大人守官宜不得去王室在难某其行矣其父为之请于戎帅率诸将校之子弟各一人间道趋阙变服诡行日倍百里天子嘉之特拜左金吾卫大将军员外置赐勲上柱国寳应二年春诏从仆射田公平刘展又从下河北大厯八年帅师纳戎帅勉于滑州九年从朝于京师建中二年城汴州功劳居多三年从攻李希烈先登贞元二年从司徒刘公复汴州十二年与诸将执以城叛者归之于京师事平授御史大夫食实封百户赐缯彩有加十四年年六十一五月某日终于家自始命左金吾大将军凡十五迁为御史大夫职为节度押衙右厢兵马使兼马军先锋兵马使阶为特进勲为上柱国爵为清边郡王食虚邑自三百戸至三千户真食五百户终焉公结髪从军四十余年敌攻无坚城守必完临危蹈难歔欷感发乘机应会捷出神怪不畏义死不荣幸生故其事君无疑行其事上无间言初仆射田公其母隔于冀州公独请往迎之经营贼城出入死地卒致其母田公德之约为父子故公始姓田氏田氏终而后复其族焉嗣子通王属良桢以其年十月庚寅葬公于开封县鲁陵冈陇西郡夫人李氏祔焉夫人清夷郡太守佑之孙渔阳郡长史献之女柔嘉淑明先公而殂有男四人女三人后夫人河南郡夫人雍氏某官之孙某官之女有男一人女二人咸有至性纯行夫人同仁均养亲族不知异焉君子于是知杨公之徳又行于家也铭曰烈烈大夫逢时之虞感泣辞亲从难于秦维兹爰始遂勤其事四十余年或俾或专攻牢保危爵位已隮既眀且慎终老无隳鲁陵之冈蔡河在侧烝烝孝子思显勲绩斵石于此式埀后嗣  

## 文章辨体彚选卷六百六十九

（明）贺复征 编  

○墓碑五  

故四镇北庭行营节度使扶风郡王赠司徒马公神道碑【`唐常衮`】  

皇帝使常侍以故征西扶风郡王臣璘功行之录诏门下侍郎平章事臣衮曰古诸侯大夫计功称伐书于太常勒之彛器徳勲高故其文懿事业实故其言逺有国之大经也纳忠于王室岂褒纪之礼阙欤宜文其颂声以昭示承休于丰碑焉臣谨按司勲之戎籍史官之年表而叙之云圣人稽黄虞之道以武功文徳统御天下赫赫明明罔不率俾惟犬戎自擅冦于我西土而犹怀以威徳久而浸骄时乃大稽命将考之令典惟三年夏六月庶邦百辟洎侯王列将咸会于明廷乃大诰于尔在位有能典我西师佥曰璘哉是用诏以鹰扬之命于是有鸾旗琱戈之赐公拜手稽首不敢辞难遂帅师朝那弭节泾流恢耀武威以临于戎狄既至乃以戎服立于军门之外奉扬天子之威命而训于将军列校六正五史三军之大夫曰惟昔盛明必有忧难其在殷髙宗也有鬼方之征其在周文祖也有昆夷之患秦以安定北地戎狄内侮汉以金城陇西氐羌入冦故遣率以守卫中国修战而髙尚武力国家道徳盛于殷周甲兵富于秦汉亦有边患尚劳睿谋则疆臣之罪也将何以塞责誓将上奉神武之算下慿戎士之力鼓行而前殄殱羣慝词情抗厉风云动色于是举军法以誓之令简而一众畏而服虽嚄唶老将闻而竦然乃周览其山川以偹其战守有若犀兕其威貙豻其勇屹立而不动者持重之将统焉御于水硖之冲蒙轮超乘缦胡突鬓眈盼而横奋者雄毅之将董焉捍于瓦亭之阴轻轩飞翰阗阗桓桓隶于射声校尉以出松谷百夫之特万人之敌属于车师后部以殿铜城火渠门之旗舒于大回川雷密须之鼓殷于都庐山周之以木樵校聮布之以蔺石渠答部勒既定天地肃然遂使魁徤气索猛鸷魂骇郄略引去不敢近塞故八年之间再冦而已此皆亲禀睿略协用武经前后献功悉如宸旨方将大复流沙逺収故地夺我良将罔卒西事以大厯十一年月日薨于戎府春秋五十六天子废朝而叹曰安得雄边威敌之臣如扶风乎遣中使以迎丧顾近侍而流涕其至第也百官会吊其遣奠也五校启行赗以车马唅有贝玉所以褒大勲也初公自二庭统甲士三千赴鳯翔行在遂陈灭冦之策先皇帝竒之曰吾无忧于东方也遂战青渠阵沣水収二陕复三川渭南以百骑破五千河阳以一旅摧十万史朝义悉师自将大战邙山国家以天下劲兵夹攻未动公独率所部不阵而驰偃旗先登阚如虓虎斗酣披靡横贯而出逥戈奋击虏阵始破交突数合轰然大溃时副元帅太尉光弼壮之曰吾用兵三十年未见以少击众雄捷之若此每有征伐大计悉咨访焉斯亦羣帅之杰既而移军右辅疾拔河西固巳离之心存将弃之地及闻仆固怀恩之变即日旋师万类千羣延蔓山谷轻行转斗杀虏而归屇于岐都冦已四合公乃持满外响坌入辕门未及觧甲背城出战戎师北走数骑前追眦血横洒朱殷金甲触戟而坠应弦而倒者数千万人可谓三军之絶也年二十读伏波传至大丈夫当于边野以马革裹尸而还慨然而叹曰岂使吾祖勲业坠于地乎由是忾愤边戎徘徊孤剑遂西至絶域以竒功累授禆将歴金吾将军殿中监太保御史中丞迁御史大夫领北庭行军使邠州刺史加工部尚书节制泾原以郑颍二州隶之寻拜右仆射知省事阶至仪同进封异姓副军以降略而不书以英明之识遇圣明之运故得竭其智谋极其任遇抗大节以激危难摅洪仁以庇伤残公之理军也以穣苴兵法孙子十三篇先以正合终以竒胜闳廓深邃应变无端与之安与之危故可合不可离同其败同其成故乐死不乐生至于木罂济河登山拔渊觧鞍而卧鞭马而驰兼之有余亦不差异尝以家财一百万赡三军与其散已食于行伍陈赐金于廊庑何相去之逺哉  

唐左拾遗翰林学士李公新墓碑铭【`范传正`】  

骐骥筋力成意在万里外歴块一蹶毙于空谷唯余骏骨价重千金大鹏羽翼张势欲摩穹昊天风不来海波不起塌翅别岛空留大名人亦有之故左拾遗翰林学士李公之谓矣公名白字太白其先陇西成纪人受五行之刚气叔夜心髙挺三蜀之雄才相如文逸瓌竒宏廓拔俗无类少以侠自任而门多长者车常欲一鸣惊人一飞冲天彼渐陆迁乔皆不能也由是慷慨自负不拘常调器度弘大声闻于天天寳初召见于金銮殿玄宗明皇帝降辇歩迎如见园绮论当世务草答蕃书辩如悬河笔不停缀玄宗嘉之以寳床方丈赐食于前御手和羮徳音褒美褐衣恩遇前无比俦遂直翰林专掌密命将处司言之任多陪侍从之逰他日泛白莲池公不在宴皇欢既洽召公作序时公已被酒于翰苑中仍命髙将军扶以登舟优宠如是既而上疏请还旧山玄宗甚爱其才或虑乘醉出入省中不能不言温室树恐掇后患惜而遂之公以为千钧之弩一发不中则当摧撞折牙而永息机用安能效碌碌者苏而复上哉脱屣轩冕释羁缰锁因肆情性大放宇宙间饮酒非嗜其酣乐取其昏以自赏作诗非事于文律取其吟以自适好神仙非慕其轻举将不可求之事求之欲耗壮心遣余年也在长安时秘书监贺知章号公为谪仙人吟公乌栖曲云此诗可以哭鬼神矣时人又以公及贺监汝阳王崔宗之裴周南等八人为酒中八仙朝列赋谪仙歌百余首俄属戎马生郊逺身海上往来于斗牛之分优游没身偶乘扁舟一日千里或遇胜境终年不移时长江逺山一泉一石无往而不自得也晩岁渡牛渚矶至姑熟恱谢家青山有终焉之志盘桓利居竟卒于此其生也圣朝之高士其往也当涂之旅人代宗之初搜罗俊逸拜公左拾遗制下于彤庭礼降于玄壤生不及禄没而称官呜呼命欤传正生唐代甲子相悬常于先大夫文字中见与公有浔阳夜宴诗则知与公有通家之旧早于人间得公遗篇逸句吟咏在口无何叨蒙恩奨亷问宣池按图得公之坟墓在当涂邑因令禁樵采备洒扫访公之子孙欲申慰荐凡三四年乃获孙女二人一为陈云之室一乃刘劝之妻皆编户甿也因召至郡庭相见与语衣服村落形容朴野而进退闲雅应对详谛且祖徳如在儒风宛然问其所以则曰父伯禽以贞元八年不禄而卒有兄一人出游一十二年不知所在父存无官父没为民有兄不相保为天下之穷人无桑以自蚕非不知机杼无田以自力非不知稼穑况妇人不任布裙粝食何所仰给俪于农夫救死而巳久不敢闻于县官惧辱祖考乡闾逼迫忍耻来告言讫泪下余亦对之泫然铭曰  

嵩岳降神是生辅臣蓬莱谴真斯为逸人晋有七贤唐称八仙应彼星象唯公一焉晦以曲蘖畅于文篇万象犇走乎笔端万虑泯灭乎樽前卧必酒瓮行惟酒船吟风咏月席地幕天但贵乎适其所适不知夫所以然而然至今尚疑其醉在千日宁审乎寿终百年谢家山兮李公墓异代诗流同此路旧坟卑庳风雨侵新宅爽垲松栢林故乡万里且无嗣二女从民永于此猗欤琢石为二碑一藏幽隧一临岐岸深谷髙变化时一存一毁名不亏  

故宣歙池等州都团练观察处置使宣州刺史兼御史中丞赠左散骑常侍王公神道碑【`刘禹锡`】  

常侍讳质字华卿始得姓自周灵王太子晋宾天而僊时人曰王子因去姫为王氏自秦汉以还世多显名由今而上十有一代名杰仕元魏为并州刺史子孙因家遂为太原祈人并州六代孙名通字仲淹在隋朝诸儒唯通能明王道隐居白牛溪游其门皆天下隽杰著书行于世既殁谥曰文中子文中生福祚为蔡州上蔡主簿上蔡生勉举进士试贤良皆上第仕至河中府寳鼎令寳鼎即公之曽祖也祖讳怡渝州司户叅军考讳潜杨州天长县丞赠尚书吏部郎中公其季子也始文中先生有重名于隋末其弟绩亦以有道显于国初自号东皋子文章髙逸传在人间议者谓兄以大中立言弟游方外遂性三百年间君子称之虽四夷亦闻其名字公性有逺志常自忖度我大名之后不宜无见焉遂力学厚自淬琢于春秋得之公是于礼得之约侨居淝水上躬督穑事善积于巳而淮楚间郡彦多与之逰公慊然自少无进取意与逰者激之曰卿文儒家子笃志如是盍求发闻俾家声不頺今夫以文字茫洋当世者谁如华卿庸自弃耶入谋于闺门咸以外言为是因决策而西上在贡士籍天和内充不以时尚屑意角逐攻取初无此心如楩柟生于深林未始自贵而度材者一盼歆然在怀故以不争而速售既登第东诸侯交辟之从至者记室于岭南授正字叅谋于淮右进恊律郎其后佐许下暨梓潼南梁率为上介官至兼监察御史司宪闻其言征入南台转殿内歴侍御史改尚书户部员外复为知己所荐迁秩授司勲郎中摄御史中丞紫衣金章充山南西道节度副使入为尚书户部郎中以方雅特立除諌议大夫会宋丞相坐狷直为飞语所陷抱不测之罪大僚进言无益公率諌官数軰入晏伏阁上为不时开便殿公于旅进中独感激雪涕居多由是上怒稍觧得从轻比公终以言责为忧求为虢州刺史宰相行去又重违诚请増之以兼御史中丞用示异于人也大抵以智谋而进者有时而衰以朴厚而知者无迹而固公雅为今扬州牧赞皇公所知人不见其迹方在虢略赞皇入相擢为左曹给事中凡有大官缺必宠荐居数月迁河南尹又未几镇宛陵是三者中外所注意不旬岁而周歴之时论不以为党河南帝之别京其治尚体度风采而别白区处之宣城国之奥壌其治在束吏惠下苏疲羸詟剽轻而劳徕澄汰之公两得其道不由一揆率身以俭而素风存任人以诚而羣务举遇中贵以礼而故态革内洁其志下尽其忠外无以挠其理三者具求政之有粃曷由哉在镇三载开成之元年十二月八日薨于位享年六十三监军使上言有诏轸悼不视朝赠左散骑常侍明年八月十一日葬于河南府永宁县洛川乡史原从旧阡也初公娶于荥阳郑氏生三女而殁今盖祔焉一子曰庆存亡齓矣犹子前太原府叅军扶执宗长书来请曰扶也早孤蒙世父常侍之覆露今其嗣幼未任克家姑封琴书司管钥以俟其长窃惧世父之徳音不扬思有以垂于后者以诚告于从叔大司农复命曰愈谨砻贞石以乞辞无忽余昔为郎与常侍同列巳熟其行实及读墓志即今丞相益州牧赵郡李公之文自称为忘形友其在宣州李公再入相议以第一官处之牢譲不取羔鴈所礼则河东裴夷直天水赵哲陇西李行方吴郡陆绍梁国刘贲博陵崔珦人咸曰得士夫扬州少与也而见器益州寡合也而见亲六从事材不一也而乐用是足以观徳庸可勿纪焉乃为之铭其辞曰  

隋有文中诏扬微言当时伟人咸出其门粹气纡余锺于后昆常侍恂恂文中来孙发源髙丽中泳后大兰芽茁然秀出藂荟善不近名其声日彰行勇于退其道愈光哲者知之冥于周行以正持宪以文为郎以和佐戎以惠临邦以直司諌以公驳政守于三川顽民底定乃镇于宣先驰淑声邑中婆娑瞻我斾旌问谁询谋济济君子问谁出纳洁洁亷士道本乎心畅于四支治本乎正形于百为黠吏敛手齐民扬眉江清薮空夜柝勿施公卧于齐邦民恓恓公衣升屋邦民行哭牙璋斯来栁翣言旋棠氏未老周人慕焉熊耳之阳决泱洛川佳城在兹既固且安松楸飋然石马矫然过者必敬宛陵之阡  

故福建等州都团练观察处置使薛公神道碑【`刘禹锡`】  

薛氏三代为侯国分于邹鲁间传世三十有一为齐所并其公子犇楚锡土田于沛汉末避雠之成都曹魏平蜀徙家汾阴遂为河东临晋人自奚仲为夏车服大夫距今数千年乘轩服冕舄奕冠世言氏族者署为闗内甲姓天意若曰始有功于车锡尔子孙世世有之公讳謇字某曾祖寳胤以名家子且有学行歴尚书郎雍州司马邠州刺史王父会有隽材刺三郡金密绵皆以治闻累绩至银青光禄大夫封龙门侯烈考承矩以文亡害仕至大理丞公幼承前人之覆露补崇文生岁满调主簿书于毫之醮苦二邑又尉于东畿之河清贞元中上方与丞相调兵食思得通吏治而习边事者计相以公为对乃授监察御史里行充京兆水运使局居鴈门主谷籴具舟檝募勇壮且便弓矢者为榜夫千有余人隶尺籍伍符制如舟师诏以中贵人护之声震塞上每发粟泝河北行涉戎落以馈缘边诸军及乘障者虽河塞逥逺必克期如合符一出中省费万计累加侍御史内供奉赐绯鱼袋有司条白其劳入拜殿中内史未几淮海节将以戎倅缺闻事下丞相御史择可者佥曰公政事已试遂授检校户部员外郎兼御史淮南军司马寻转驾部郎中锡以金紫遇府迁申命真相赵国公带中书侍郎代之公主行台留务赵公文茵及境视置邮供帐及郊视将迎部伍下车视帘帏器备乃曰信竒才也此不足以展骥朝廷知之擢为泗濵守既报政就加御史中丞俄迁福建都团练观察使闽有负海之饶其民悍而俗鬼居洞砦家桴筏者与华言不通公兼戎索以治之五州民咸悦元和十年某月薨于位年六十七赠右散骑常侍夫人赵郡李氏无儿早世继夫人陇西李氏检校礼部尚书河东节度使说之女子凝为嗣季子茂弘以诸侯礼议返葬故里蛾眉原从周也后二十有三年元曰开成凝为平卢从事谨按甲令砻碑石来乞辞以埀于悠久初公治粟于朔陲愚方冠惠文冠察行马外事聆风相厚谓可妻也以元女归之明年愚入尚书为郎职隶计司因白计相公召来会府行有日矣遇内禅惟新愚以缘坐左贬间闗外役竟不克面然而公之为徳善灌注心耳孝悌为根柢诚明枝叶之直方为天质礼譲缘饰之所至蔼然繇此道也公初下世故人丞相李太师志其墓畧曰弘深庄重干敏絶人此与游者传信之词也岂诬也哉故作铭曰  

河汾奫沦鼎气敲云散为昌光凝为贤人常侍之生其宗孔硕从祖昆弟诜诜三百文馆入仕幽宠未光尺木为阶俄然欲翔司会知材续宣朔方边师万堠俟我羸粮泝于黄河路出戎疆募乃勇士皂衣挽航膺索臂弧穹庐在旁虏闻公名惮不敢勷安北巳南列城相望率有储峙皆成金汤入居殿中分廵辇下淮南军大往为司马军中之治可移诸民乃牧于泗乃亷于闽闽悍而嚣夷风脆急恩信绥之委然如蛰闽方不淑天集其福公薨于寝玄頳以复天王废朝赠之金貂莓莓晋原鬰郁中条大墓旧阡松楸萧萧笳鼓以归德音孔昭  

## 文章辨体彚选卷六百七十

（明）贺复征 编  

○墓碑六  

韩文公神道碑【`唐皇甫湜`】  

韩氏出晋穆侯晋灭武穆之韩而邑穆侯孙万于韩遂以为氏后世称王汉之兴故韩襄王孙信有功复封韩王条叶遂着后居南阳又隶延州之武阳拓跋后魏之帝其臣有韩茂者以武功显为尚书令寔为安定桓王次子均袭爵官至金部尚书亦能以功名终尚书曽孙叡素为唐桂州长史善化行于江岭之间于先生为王父生赠尚书左仆射讳仲卿仆射生先生先生讳愈字退之乳抱而孤熊熊然角嫂郑氏异而恩鞠之七岁属文意语天出长恱古学业孔子孟轲而侈其文秀人伟生多从之游俗遂化服炳炳烈烈为唐之章贞元十四年用进士从军宰相董晋平汴州之乱又佐徐州青淄通漕江淮入官于四门先生实师之擢为御史十九年关中旱饥人死相枕籍吏刻取息先生列言天下根本民急如是请寛民徭而免田租之弊专政者恶之行为连州阳山令阳山民至今多以先生氏洎字呼其子孙累除国子博士不丽邪宠惧而中请分司东都避之除尚书都官郎中分司判祠部中官号功徳使司京城观寺尚书敛手就职先生按六典尽索之以归诛其无良时其出入禁哗众以正浮屠授河南令魏郓幽镇各为留邸贮潜卒以槖罪士官无敢问者先生将摘其禁以壮朝廷断民署吏候旦发留守尹以闻皆大恐令遽相禁有使还为言宪宗恱曰韩愈助我者是后郓邸果谋反东都将屠留守以应淮蔡华州刺史奏华阴令桺涧赃诏贬涧官先生守尚书职方郎中奏疏言华近在国城门外刺史奏县令罪不参验坐郡御史考实奏事如州宰相不为坚白本意先生竟责出省复比部郎中修史主柄者不喜不卒展用再迁中书舍人廷议蔡叛可诛与众意违改右庶子十二年七月诏御史中丞司彰义军讨元济出闗趋汴说都统弘弘悦用命遂至郾城熟审其贼虚实请节度使裴度曰某领精兵千人取元济度不听察居数日李愬自文城果行无人擒贼以献卒平蔡方三军之士为先生恨复谓度曰今藉声势王承宗可以辞取不烦兵矣得栢耆先生受词使耆执笔书之持以入镇承宗恐惧割徳棣以降遣子入侍还拜刑部侍郎宪宗盛仪卫迎佛骨士女纵观倾城先生大惧遂移典校上章极谏贬潮州刺史大官谪为州县薄不治务先生临之若以资迁洞究海俗海夷陶然遂生鲜鱼稻蟹不暴民物掠卖之口计庸免之未相直輙与钱赎及还着之赦令转刺袁州治袁州如潮征拜国子祭酒其属一奏用儒生日集讲说生徒官之以艺学浅深为顾恃品豪曹游益不留既除兵部侍郎方镇反太原兵以轻利诱回纥召先生祸福譬引虎啮臃血直今所患非兵不足遽疏陈得失王廷凑屠衣冠围牛元翼人情望之若大蚖虺先生奉诏入贼渊然无事行者既至召众贼帅前抗声数责致天子命词辨而锐悉其机情贼众惧伏贼帅曰唯公指令乃约之出元翼归士大夫之丧功可意而复穆宗大喜且欲相之迁吏部侍郎会京兆尹不以治闻遂以迁拜勅曰朕屈韩愈公为尹宜令无参御史不得为故常兼御史大夫用优之禁军老奸宿恶不摄尽缚送狱京理恪然御史中丞有宠旦夕且相先生不诣固为耻矣械囚送府令取尹杖决之先生脱囚械纵去御史悉奏宰相乘之两改其官复为吏部侍郎铨不锁入吏选父七十母六十身七十悉与三利取才财势路絶病满三月免四年十二月丙子薨靖安里第年五十七嗣天子不御朝赠礼部尚书寳厯元年三月癸酉葬河南某县先茔世父云卿当肃宗代宗朝独为文章官兄会亦显名官至起居舍人会妻之亡先生以期衰服服焉用报之朝有大狱大疑文武会同莫先发言先生援经引决考合传记侃侃正色伏其所词执大政而出又曰其贤善耳必心跃色扬钩而游之内外惸弱悉抚之一亲以仁使男有官女有从而不啻于已生交于人已而我负终不计死则庀其家均食剖资与人故虽微弱待之如贤戚人诟笑之愈笃未尝一食不对客闺人或罕见其面退相指语以为异事实嗜才技毫细无所略然而天下之进士而后者望风戁畏以为端人神士朗出天外不可梯接非有竒卓望门不敢造未尝宿贷有余财每曰吾明日解衣质食今存者已多矣遗命丧葬无不如礼俗习夷狄尽写浮图日以七数之及拘阴阳所谓吉凶一无污我夫人髙平郡君孤前进士昶谨以承命湜既以铭先生墓矣又悉叙其系叶徳诏于碑以图永久而掲以词  

韩因朔封自武之穆厥全赵孤天下阴福子孙宜昌宣惠遂王秦絶韩祀虮虱有子继王阳翟继王安定三王其爵韩世何盛桂胄系雅三祖官下秘书发祥追锡仆射径熟道荒物丧其明谁垦其治先生之生先生之武袭蹈圣矩基于其身克后其所居归丘轲危解祸罗具分素兮有腼何多靡引而忘天吝其施垂升乃頺羣心孔哀厥声赫赫满华徧貊年千世百新在竹帛我铭在碑展我哀思  

唐刑部尚书致仕赠尚书右仆射太原白公墓碑铭【`李商隐`】  

公以致仕刑部尚书年七十五会昌六年八月薨东都赠右仆射十一月遂塟龙门子景受大中三年自颍阳尉典治集贤御书侍太夫人弘农郡君杨氏来京师胖胖兢兢奉公之遗畏不克既乃件右功世以命其客取文刻碑文曰公字乐天讳居易前进士避祖讳选书判拔萃注秘省校书元年对宪宗诏策语切不得为諌官补盩厔尉明年试进士取故萧遂州澣为第一事毕怗集贤校理一月中诏由右银台门入翰林院试文五篇明日以所试制加段佑兵部尚书领泾州遂为学士右拾遗满将拟官请掾京兆以助供养授户曹时上爱兵襄阳荆州入疏献物在约束外公密诋二帅且曰非善良后虽与宰相不厌祸其后礼官竟以多杀不辜谥于頔为厉李师古袭父事逆务作项领以谩侪曹上钱六百万赎文贞故第以与魏氏公又言文贞第正堂用太宗殿材魏氏岁腊铺席祭其先人今虽穷后当有贤即朝廷覆一瓦魏氏有分彼安肯入贼所赎第耶上由是赐钱直券以居其孙在职三年每燕见多前笏留上辇是否意诏湔剔抉磨望及少年见天下无一事五年会忧掩坎庐墓七年以左赞善大夫着吉武相遇盗殊絶贼弃刃天街日比午长安中尽知公以次纸为疏言元衡死状不得报即贬江州移忠州刺史穆宗用为司门员外四月知制诰加秩主客真守中书舍人叙绯受上旨起田孝公代恒阳孝公行赠钱五百万拒不内燕赵相杀不已公又上疏列言河朔畔岸复不报又贬杭州既至筑堤扞江分杀水孔道用肥见田发故邺侯泌五井渟储甘清以变饮食循钱塘上下民迎涛祠神伴侣歌舞徙右庶子出苏州授秘书监换服色迁刑部侍郎乞官分司得太子宾客除湖南尹复为旧官进阶开国九年除同州不上改太子少傅申百日假又二岁得病薨官白氏由楚入秦秦自不直杜邮事封子仲太原以有其后祖某巩县令考季庚襄州别驾赠太保一女妻谭氏始公生七月能展书指之无二字横纵不误既长与弟行简俱有名故李刑部建庾左丞敬休友最善居家以户小饮薄酒朔望晦辄不肉食携邓同韦楚白服逰人闲姓名过海流入鸡林日南有文字国为中书舍人三日如建中诏书上郑公覃自代后为相称质直文宗时文贞公果有孙起使下数岁至諌议大夫贤可任为今上御史中丞他日景受尝跪曰大人居翰林六同列五具为相独白氏亡有公笑曰汝少以待其曾祖弟今右仆射平章事敏中果相天子复宪宗所欲得开七闗城守四川以集巨伐仲冬南至备宰相仪物擎跪斋栗给事寡嫂永宁里中有兄弟家指向徤慕以信公知人集七十五卷元相为序系曰  

公之世先用谈说闻肃代代优布踪河南阴徳未校公有弟昆本跋不揺乃果敷舒匪骼匪臑噫其醇膄于乡洎邦取用不穷天子见之层陛玉堂征征其中上汰唐禹帝为辇留续绪襞缕岁终当迁尸曹是取晔白其华皭不痕缁用从弃遣至道天子畴谁与伍率中道上纳笔摄麾绰三郡理既去刑部倐东其居大尹河南剪其暴逋君有三辅臣有田畆臣衰君强谢不堪守翊翊伸伸君子之文不僣不怒惟君子武君子既贞两有其矩孰永厥家曾祖之弟坤柄巽绳以就大计匪哲则知亦有教诏益裒其收揠莠而导刻诗于碑以报百世公老于东遂塟其地  

## 文章辨体彚选卷六百七十一

（明）贺复征 编  

○墓碑七  

太尉文正王公神道碑铭【`宋欧阳修`】  

至和二年七月乙未枢密直学士右諌议大夫王素奏事殿中巳而泣且言曰臣之先臣旦相真宗皇帝十有八年今臣素又得待罪侍从之臣惟是先臣之训其遗业余烈臣实无似不能显大而墓碑至今无辞以刻惟陛下哀怜不忘先帝之臣以假宠于王氏而朂其子孙天子曰呜呼惟汝父旦事我文考真宗叶徳一心克终厥位有始有卒其可谓全徳元老矣汝素以是刻于碑素拜稽首出明日有诏史馆修撰欧阳修曰王旦墓碑未立汝可以铭臣修谨按故推诚保顺同徳守正翊戴功臣开府仪同三司守太尉充玉清昭应宫使上柱国太原郡开国公赠太师尚书令兼中书令追封魏国公谥曰文正王公讳旦字子明大名萃人也皇曽祖讳言滑州黎阳令追封许国公皇祖讳彻左拾遗追封鲁国公皇考讳佑尚书兵部侍郎追封晋国公皆累赠太师尚书令兼中书令曽祖妣姚氏鲁国夫人祖妣田氏秦国夫人妣任氏徐国夫人边氏秦国夫人公之皇考以文章自显汉周之际逮事太祖太宗为名臣尝谕杜重威使无反汉拒卢多逊害赵普之谋以百口明符彦卿无罪故世多称王氏有阴徳公之皇考亦自植三槐于庭曰吾之后世必有为三公者此其所以志也公少好学有文太平兴国五年进士及第为大理评事知临江县监潭州银场再迁著作佐郎与编文苑英华迁殿中丞通判郑濠二州王禹偁荐其才任转运使驿召至京师辞不受献其所为文章得试直史馆迁右正言知制诰知淳化三年礼部贡举迁虞部员外郎同判吏部流内铨知考课院右諌议大夫赵昌言叅知政事公以壻避嫌求解职太宗嘉之改礼部郎中集贤殿修撰昌言罢复知制诰仍兼修撰判院事召赐金紫久之迁兵部郎中居职真宗即位拜中书舍人数日召为翰林学士知审官院通进银台封驳事公为人严重能任大事避逺权势不可千以私由是真宗益知其贤钱若水名能知人常称公曰真宰相器也若水为枢密副使罢召对院中问谁可大用者若水言公可真宗曰吾固已知之矣咸平三年又知礼部贡举居数日拜给事中知枢密院事明年以工部侍郎叅知政事再迁刑部侍郎景徳元年契丹犯边真宗幸澶州雍王元份留守东京得暴疾命公驰自行在代元份留守二年迁尚书左丞三年拜工部尚书同中书门下平章事集贤殿大学士监修国史是时契丹初请盟赵徳明亦纳誓约愿守河西故地二边兵罢不用真宗遂欲以无事治天下公以谓宋兴三世祖宗之法具在故其为相务行故事慎所改作进退能否赏罚必当真宗久而益信之所言无不听虽他宰相大臣有所请必曰王某以谓如何事无大小非公所言不决公在相位十余年外无夷狄之虞兵革不用海内富实羣工百司各得其职故天下至今称为贤宰相公于用人不以名誉必求其实茍贤且材矣必久于其官而众以为宜某职然后迁其所荐引人未尝知冦凖为枢密使当罢使人私公求为使相公大惊曰将相之任岂可求邪且吾不受私请凖深恨之已而制出除凖武胜军节度使同中书门下平章事凖入见涕泣曰非陛下知臣何以至此真宗具道公所以荐凖者凖始媿叹以为不可及故叅知政事李穆子行简有贤行以将作监丞居于家真宗召见慰劳之迁太子中允初遣使者召之不知其所止真宗命至中书问王某然后人知行简公所荐也公自知制诰至为相荐士尤多其后公薨史官修真宗实录得内出奏章乃知朝廷之士多公所荐者公与人寡言笑其语虽简而能以理屈人黙然终日莫能窥其际及奏事上前羣臣异同公徐一言以定今上为皇太子太子谕徳见公称太子学书有法公曰谕徳之职止于是邪赵徳明言民饥求粮百万斛大臣皆曰徳明新纳誓而敢违请以诏书责之真宗以问公公请勅有司具粟百万于京师诏徳明来取真宗大喜徳明得诏书惭且拜曰朝廷有人大中祥符中天下大蝗真宗使人于野得死蝗以示大臣明日佗宰相有袖死蝗以进者曰蝗实死矣请示于朝率百官贺公独以为不可后数日方奏事飞蝗蔽天真宗顾公曰使百官方贺而蝗如此岂不为天下笑邪宦者刘承规以忠谨得幸病且死求为节度使真宗以语公曰承规待此以瞑目公执以为不可曰它日将有求为枢密使者奈何至今内臣官不过留后公任事久人有谤公于上者公辄引咎未尝自辨至人有过失虽人主盛怒可辨者辨之必得而后已荣王宫火延前殿有言非天灾请置狱劾火事当坐死者百余人公独请见曰始失火时陛下以罪已诏天下而臣等皆上章待罪今反归咎于人何以示信且火虽有迹宁知非天谴邪由是当坐者皆免日者上书言宫禁事坐诛籍其家得朝士所与往还占间吉凶之说真宗怒欲付御史问状公曰此人之常情且语不及朝廷不足罪真宗怒不解公因自取尝所占问之书进曰臣少贱时不免为此必以为罪愿并臣赴狱真宗曰此事巳发何可免公曰臣为宰相执国法岂可自为之幸于不发而以罪人真宗意解公至中书悉焚所得书既而真宗悔复驰取之公曰臣已焚之矣由是获免者众公累官至太保以病求罢入见滋福殿真宗曰朕方以大事托卿而卿病如此因命皇太子拜公公言皇太子盛徳必任陛下事因荐可为大臣者十余人其后不至宰相者李及凌策二人而巳然亦皆为名臣公屡以疾请真宗不得已拜公太尉兼侍中五日一朝视事遇军国大事不以时入叅决公益惶恐因卧不起以疾恳辞册拜太尉玉清昭应宫使自公病使者存问日常三四真宗手自和药赐之疾亟遽幸其第赐以白金五千两辞不受以天禧元年九月癸酉薨于家享年六十有一真宗临哭辍视朝三日发哀于苑中其子弟门人故吏皆被恩泽即以其年十一月庚申塟公于开封府开封县新里乡大边村公娶赵氏封荣国夫人后公五年卒子男三人长曰司封郎中雍次曰赞善大夫冲次曰素女四人长适太子太傅韩亿次适兵部员外郎直集贤院苏耆次适右正言范令孙次适龙图阁直学士兵部郎中吕公弼公事寡嫂谨与其弟旭相友悌尤笃任以家事一无所问而务以俭约率励子弟使在富贵不知为骄侈兄子睦欲举进士公曰吾常以大盛为惧其可与寒士争进至其薨也子素犹未官遗表不求恩泽有文集二十卷干兴元年诏配享真宗庙廷臣修曰景徳祥符之际盛矣观公之所以相而先帝之所以用公者可谓至哉是以君明臣贤徳显名尊生而俱享其荣殁而长配于庙可谓有始有卒如明诏所褒昔者烝民江汉推大臣下之事所以见任贤使能之功虽曰山甫穆公之诗实歌宣王之徳也臣谨考国史实录至于缙绅故老之传得公终始之节而录其可纪者辄声为铭诗昭示后世以彰先帝之明以称圣恩褒显王氏流泽子孙与宋无极之意铭曰  

烈烈魏公相我真宗真庙翼翼魏公配食公相真宗不言以躬时有大事事有大疑匪卜匪筮公为蓍龟公在相位终日如黙问其夷狄包裹兵革问其卿士百工以职问其庶民耕织衣食相有赏罚功当罪明相所黜升惟否惟能执其权衡万物之平孰不事君胡能必信孰不为相其谁有终公薨于位太尉之崇天子孝思来荐清庙侑我圣考惟时元老天子念功报公之隆春秋从享万祀无穷作为诗歌以谂庙工  

太子太师致仕赠司空兼侍中文惠陈公神道碑铭【`欧阳修`】  

颍川公既塟于新郑其子尚书主客郎中述古等七人具公之行事及太常之状祁伯之铭以来告曰唯陈氏世有显人我先正文惠公歴事太宗真宗而相今天子其出处始终之大节可考不诬如此故敢请以墓隧之碑予为考其世次得其所以基于初盛于中有于终而大施于其后者曰信哉陈氏载徳晦显以时其畜厚来逺故能发大而流长自公五世以上为博州人皇髙祖翔当五代时为王建掌书记建欲帝蜀以逆顺祸福譬之不听弃官家于阆州之西水遂为西水人皇曾祖齐国公讳诩皇祖楚国公讳昭汶皇考秦国公讳省华皆开府仪同三司太师尚书令兼中书令自翔巳下三世不显于蜀至秦公始事圣朝为左諌议大夫其配曰燕国太夫人冯氏公其次子也讳尧佐字希元举进士及第累迁太常丞知开封府录事叅军用理狱有能绩迁府推官以言事切直贬通判潮州自潮还献诗数百篇而大臣亦荐其文学得直史馆知寿庐二州提点府界诸县公事丁秦公忧服除判三司都察院两浙转运使徙京西河东河北三路纠察在京刑狱天禧三年编次御试进士坐误差其第贬监鄂州茶场未至丁燕国太夫人忧明年河决滑州天子念非公不可塞乃起公知滑州干兴元年作永定陵徙公京西转运使以办其事入为三司户部副使徙副度支拜知制诰兼史馆修撰同知天圣二年贡举知通进银台司迁龙图阁直学士知河南府徙并州知审官院开封府拜翰林学士兼龙图阁学士七年拜枢宻副使其年八月叅知政事居三岁间凡三请罢明道二年罢知永兴军行过郑州为狂人所诬御史中丞范讽辨公无罪徙知庐州又徙同州复徙永兴又徙郑州累官至户部侍郎景佑四年四月召拜同中书门下平章事公为人刚毅笃实好古博学居官无大小所至必闻潮州恶溪鳄鱼食人不可近公命捕得鸣鼓于市以文告而戮之鳄患屏息潮人叹曰昔韩公谕鳄而听今公戮鳄而惧所为虽异其能使异物丑类革化而利人一也吾潮间三百年而得二公幸矣在潮修孔子庙韩公祠率其州民之秀者就于学知寿州遭岁大饥公自出米为糜以食饿者吏民以公故皆争出米其活数万人公曰吾岂以是为私惠邪盖以令率人不若身先而使其从之乐也钱塘江堤以竹笼石而潮啮之不数岁辄坏而复理公叹曰堤以捍患而反病民乃议易以薪土而害公政者言于朝以为非便是时丁晋公叅知政事主言者以黜公公争不巳乃徙公京西而笼石为堤数岁功不就民力大困卒用公议堤乃成河东地寒而民贫奏除石炭税减官冶鐡课岁数十万以便民曰转运征利之官也利有本末下有余则上足吾岂为俗吏哉太行山当河东河北两路之界公以谓晋自前世为险国常先叛而后服者恃此也其在河东凿泽州路后徙河北凿怀州路而太行之险通行者徳公以为利公曰吾岂为今日利哉河决坏滑州水力悍甚每埽下湍激并人以没不见纵迹者不可胜数公躬自暴露昼夜督促剙为木龙以巨木骈齿浮水上下杀其暴堤乃成又为长堤以护其外滑人得复其居相戒曰不可使后人忘我陈公因号其堤为陈公堤开封府治京师公以谓治烦之术仕威以击强尽察以防奸譬于激水而欲其澄也故公为政一以诚信每岁正月夜放灯则悉籍恶少年禁锢之公召少年谕曰尹以恶人待汝汝安得为善吾以善人待汝汝其为恶邪因尽纵之凡五夜无一人犯法者太常博士陈诂知祥符县县吏恶其明察欲中以事而诂公亷事不可得乃欲以竒动京师自录事已下空一县皆逃去京师果諠言诂政苛暴是时章献明肃太后犹听政怒诂欲加以罪公为枢密副使力争之以谓罪诂则奸人得计而沮能吏诂由是获免公十典大州六为转运副使常以方严肃下使人知畏而重犯法至其过失则多保佑之故未尝按黜一下吏公贬潮州其所言事盖人臣所难言者其平生奏疏尤多悉焚其藁其它文章有文集三十卷又有野庐编潮阳编愚丘集多慕韩愈为文与修真宗实录又修国史故事知制诰者常先试其文辞天子以公文学天下所知不复命试自国朝以来不试而知制诰者惟杨亿及公二人而巳公居官不妄进取为太常丞者十三年不迁为起居郎者七年不迁自议钱塘堤为丁晋公所诎后晋公益用事专威福故人子弟以公久于外多勉以进取公曰惟久然后见吾守如是十五年今天子即位晋公事败投海外公乃见召用公初作相以唐刘蕡所对策进曰天下治乱自朝廷始朝廷赏罚自近始凡蕡之所究言者皆当今之弊此臣所欲言而陛下之所宜行且臣等之职也天子嘉纳之公在相位不久其年冬雷地震星象数变公言王随位在臣上而病不任事程琳等位皆在下乃引汉故事以灾异自责求罢章凡四上明年三月拜淮康军节度使检校太傅同中书门下平章事判郑州康定元年五月以太子太师致仕诏大朝会立宰相班遂居于郑其起居饮食康宁如少者后四年年八十有二以疾卒于家公居家以俭约为法虽巳贵常使其子弟亲执贱事曰孔子固多能鄙事作为善箴以戒子孙临卒口占数十言自志其墓公前娶曰杞国夫人宋氏后娶曰沂国夫人王氏子男十人长曰述古次曰比部员外郎求古主客员外郎学古虞部员外郎道古大理评事馆阁校勘愽古殿中丞修古秘书省正字履古光禄寺丞游古大理寺丞袭古太常寺太祝象古秦公三子长曰尧叟为枢密使同中书门下平章事季曰尧咨为武信军节度使皆举进士第一人及第三子已贵秦公尚无恙每宾客至其家公及伯季侍立左右坐客■〈戚〉蹜不安求去秦公笑曰此学子辈耳故天下皆以秦公教子为法而以陈氏世家为荣公之孙四十人曽孙二人合伯季之后若子若孙若曽孙六十有八人女若孙曽五十有四人而仕于朝者多以材称于时呜呼可谓盛矣铭曰  

陈氏髙节在污全洁閟徳潜光有俟而发其发惟时自公启之英英伯季踵武偕来相车崇崇武节之雄髙幢巨毂四世六公惟世有封秦楚若齐尚书中书仪同太师祖考在前曽孙盈后公居于中伯季左右惟勤其始以享其终惟能其约以有其丰休庸显问播美家邦有逺其贻有大其继刻诗埀声以质来裔  

资政殿学士户部侍郎文正范公神道碑铭【`欧阳修`】  

皇佑四年五月甲子资政殿学士尚书户部侍郎汝南文正公薨于徐州以其年十有一月壬申于河南尹樊里之万安山下公讳仲淹字希文五代之际世家苏州事吴越太宗皇帝时吴越献其地公之皇考从钱俶朝京师后为武宁军掌书记以卒公生二岁而孤母夫人贫无依再适长山朱氏既长知其世家感泣去之南都入学舍扫一室书夜讲诵其起居饮食人所不堪而公自刻益苦居五年大通六经之旨为文章论说必本于仁义祥符八年举进士礼部选第一遂中乙科为广徳军司理叅军始归迎其母以养及公既贵天子赠公曽祖蘓州粮料判官讳梦龄为太保祖秘书监讳赞时为太傅考讳墉为太师妣谢氏为吴国夫人公少有大节于富贵贫贱毁誉欢戚不一动其心而慨然有志于天下常自诵曰士当先天下之忧而忧后天下之乐而乐也其事上遇人一以自信不择利害为趋舍其所有为必尽其方曰为之自我者当如是其成与否有不在我者虽圣贤不能必吾岂茍哉天圣中晏丞相荐公文学以大理寺丞为秘阁校理以言事忤章献太后旨通判河中府久之上记其忠召拜右司諌当太后临朝听政时以至日大会前殿上将率百官为寿有司巳具公上疏言天子无北面且开后世弱人主以强母后之渐其事遂巳又上书请还政天子不报及太后崩言事者希旨多求太后时事欲深治之公独以谓太后受托先帝保佑圣躬始终十年未见过失宜掩其小故以全大徳初太后有遗命立杨太妃代为太后公諌曰太后母号也自古无代立者由是罢其册命是岁大旱蝗奉使安抚东南使还会郭皇后废率諌官御史伏阁争不能得贬知睦州又徙苏州岁余即拜礼部员外郎天章阁待制召还益论时政阙失而大臣权幸多忌恶之居数月以公知开封府开封素号难治公治有声事日益简暇则益取古今治乱安危为上开说又为百官图以献曰任人各以其材而百职修尧舜之治不过此也因指其迁进迟速次序曰如此而可以为公可以为私亦不可以不察由是吕丞相怒至交论上前公求对辨语切坐落职知饶州明年吕公亦罢公徙润州又徙越州而赵元昊反河西上复召相吕公乃以公为陜西经略安抚副使迁龙图阁直学士是时新失大将延州危公请自守鄜延扞贼乃知延州元昊遣人遗书以求和公以谓无事请和难信且书有僣号不可以闻乃自为书告以逆顺成败之说甚辨坐擅复书夺一官知耀州未逾月徙知庆州既而四路置帅以公为环庆路经略安抚招讨使兵马都部署累迁諌议大夫枢密直学士公为将务持重不急近功小利于延州筑青涧城垦营田复承平永平废寨熟羌归业者数万户于庆州城大顺以据要害又城细腰胡芦于是明珠灭臧等大族皆去贼为中国用自边制久隳至兵与将常不相识公始分延州兵为六将训练齐整诸路皆用以为法公之所在贼不敢犯人或疑公见敌应变为如何至其城大顺也一旦引兵出诸将不知所向军至柔逺始号令告其地处使往筑城至于版筑之用大小毕具而军中初不知贼以骑三万来争公戒诸将战而贼走追勿过河巳而贼果走追者不渡而河外果有伏贼失计乃引去于是诸将皆服公为不可及公待将吏必使畏法而爱己所得赐赉皆以上意分赐诸将使自为谢诸蕃质子纵其出入无一人逃者蕃酋来见召之卧内屏人彻卫与语不疑公居三岁士勇边实恩信大洽乃决策谋取横山复灵武而元昊数遣使称臣请和上亦召公归矣初西人籍其乡兵者十数万既而黥以为军惟公所部但刺其手公去兵罢独得复为民其于两路既得熟羗为用使以守边因徙屯兵就食内地而纾西人馈挽之劳其所设施去而人徳之与守其法不敢变者至今尤多自公坐吕公贬羣士大夫各持二公曲直吕公患之凡直公者皆指为党或坐窜逐及吕公复相公亦再起被用于是二公驩然相约戮力平贼天下之士皆以此多二公然朋党之论遂起而不能止上既贤公可大用故卒置羣议而用之庆厯三年春召为枢密副使五譲不许乃就道既至数月以为叅知政事每进见必以太平责之公叹曰上之用我者至矣然事有先后而革弊于久安非朝夕可也既而上再赐手诏趣使条天下事又开天章阁召见赐坐授以纸笔使疏于前公惶恐避席始退而条列时所宜先者十数事上之其诏天下兴学取士先徳行不专文辞革磨勘例迁以别能否减任子之数而除滥官用农桑考课守宰等事方施行而磨勘任子之法侥幸之人皆不便因相与腾口而嫉公者亦幸外有言喜为之佐佑会边奏有警公即请行乃以公为河东陜西宣抚使至则上书愿复守边即拜资政殿学士知邠州兼陜西四路安抚使其知政事纔一岁而罢有司悉奏罢公前所施行而复其故言者遂以危事中之赖上察其忠不听是时夏人巳称臣公因以疾请邓州守邓三岁求知杭州又徙青州公益病又求知颍州肩舁至徐遂不起享年六十有四方公之病上赐药存问既薨辍朝一日以其遗表无所请使就问其家所欲赠以兵部尚书所以哀恤之甚厚公为人外和内刚乐善泛爱丧其母时尚贫终身非宾客食不重肉临财好施意豁如也及退而视其私妻子仅给衣食其为政所至民多立祠画像其行已临事自山林处士里闾田野之人外至夷狄莫不知其名字而乐道其事者甚众及其世次官爵志于墓谱于家藏于有司者皆不论著着其系天下国家之大者亦公之志也欤铭曰  

范于吴越世实陪臣俶纳山川及其士民范始来北中间几息公奋自躬与时偕逄事有罪功言有违从岂公必能天子用公其艰其劳一其初终夏童跳边乘吏怠安帝命公往问彼骄顽有不听顺锄其冗根公居三年怯勇隳完儿怜兽扰卒俾来臣夏人在廷其事方议帝趣公来以就予治公拜稽首兹惟艰哉初匪其难在其终之羣言营营卒坏于成惟恶其成惟公是倾不倾不危天子之明存有显荣殁有赠谥藏其子孙宠及后世惟百有位可劝无怠  

镇安军节度使同中书门下平章事赠太师中书令程公神道碑铭【`欧阳修`】  

惟文简公既塟之二年其子嗣隆泣而言于朝曰先臣幸得备位将相官阶品皆第一爵勲皆第二请得立碑如令于是天子曰噫惟尔父琳有劳于我国家余其可忘乃大书曰旌劳之碑遣中贵人即赐其家曰以此名尔碑又诏史臣修曰汝为之铭臣修与文简公故往来知其人又尝志其墓又尝述其世徳于冀公太师之碑得其世次官封功行最详乃不敢辞惟公字天球姓程氏曽祖讳新赠太师曽祖妣吴国夫人齐氏祖讳赞明赠太师中书令祖妣秦国夫人吴氏考讳元白袁州宜春令赠太师中书令兼尚书令冀国公妣晋国夫人楚氏公举大中祥符四年服勤词学高第试秘书省校书郎泰宁军节度推官改著作佐郎知并州寿阳县秘书丞监左藏库天禧中诏选文学履行召试直集贤院今天子即位迁太常博士三司户部判官会修真宗实录而起居注阙命公追修大中祥符八年已后书成遂修起居注迁祠部员外郎提举诸司库务以本官知制诰同判吏部流内铨契丹尝遣使贺上即位命公迓之使者妄有所言公折以理遂屈服其后又遣使贺天圣五年干元节天子思公前尝折其使乃以公为馆伴使使者果言契丹见中国使者坐殿上位次高而中国见契丹使者位下当迁议者以为小故可许虽天子亦将许之公争以谓契丹所以与中国好者守先帝约也一切宜用故事若许其小将启其大天子是之乃止岁中迁右諌议大夫权御史中丞丞相张文节公少所称许而最知公方除中丞文节当执笔喜曰不辱吾笔矣明年拜枢宻直学士知益州公性方重寡言笑凡所处画常先虑谨备所以条目巨细甚悉至临事简严僚吏莫能窥其际尝夜张灯会五门大集州民而城中火起吏如公教不以白而随即救止终宴民去始稍知火监军得告者言军谋变惧而入白公笑曰岂有是哉监军惶惑不敢去公曰军中动静吾自知之茍有谋者不能隐也巳而卒无事其它多类此蜀妖人自名李冰神子署官属吏卒以恐蜀人公捕斩之而谤者言公妄杀人蜀且乱天子遣人驰视之使者还言蜀人便公政方安乐而诛妖人所以止乱由是天子益知公贤召为给事巾知开封府前为府者苦其治剧或不满岁罢不然被诤讥或以事去独公居数岁久而治益精明盗讼稀少狱屡空诏书数下褒美迁工部侍郎龙图阁学士守御史中丞久之天子思其治召为翰林学士复知开封府明年为三司使不悦茍利不贪近功时议者患民税多目吏得为奸欲除其名而合为一公以谓合而没其名一时之便后有兴利之臣必复増之是重困民也议者莫能夺其于出入尤谨禁中时有所取未尝肯予宦官怒言陛下虽有欲物在程某何可得公曰臣所以为陛下惜尔天子以为然累迁吏部侍郎景佑四年以本官叅知政事公益自信不疑宰相有所欲私辄众折之其语至今士大夫能道也初范仲淹以言事忤大臣贬饶州巳而上悔悟欲复用之稍徙知润州而恶仲淹者遂诬以事语入上怒亟命置之岭南自仲淹贬而朋党之论起朝士牵连出语及仲淹者皆指为党人公独为上开说上意解而后巳是时元昊叛河西朝廷多故公在政事补益尤多而小人侥幸皆不便遂以事中之坐贬为光禄卿知颍州巳而徙知青州又徙大名府居一岁中迁户部吏部二侍郎尚书左丞资政殿学士北京建遂以为留守宦者皇甫继明方用事主治行宫务广制度以市恩公为裁抑之与继明章交上天子遣一御史往视之还直公天子为罢继明独委公以建都事公自知政事以论议不私见嫉被贬斥巳稍复见用遂与继明争曲直由是益不妄合于世虽不复大用而契丹方遣使数有所求兵诛元昊未克西北宿重兵公于是时天子常委以河北陜西之重留守北京凡四年迁工部尚书资政殿大学士河北安抚使庆厯六年拜武昌军节度使陜西安抚使知永兴军府事明年加宣徽北院使鄜延路经略使马步军都部署判延州仍兼陜西安抚使皇佑元年加同中书门下平章事留守北京其于二方威惠信着尤知夷狄情伪山川险易行师制敌之要其在延州夏人数百驱畜产至界上请降言契丹兵至衙头矣国且乱愿自归公曰契丹兵至元昊帐下当举国取之岂容有求降者乎闻夏人方捕叛族此其是乎不然诱我也拒而不受已而夏人果以兵数万临界上公戒诸堡塞无得数出兵夏人以为有备引去自此不复窥边公于河北最久民爱之为立生祠明年改武胜军节度使犹在北京又改镇安军节度使在镇四年犹上书镇安一郡尔不足以自効愿复守边书未报得疾以至和三年闰三月七日巳丑薨于陈州之正寝享年六十有九天子辍视朝二日赠中书令谥曰文简明年祫享太庙推恩加赠公太师尚书令公累阶至开府仪同三司勲上柱国广平郡爵公封户七千四百而实封二千一百赐号推诚保徳守正翊戴功臣娶陈氏封卫国夫人子男四人曰嗣隆太常博士嗣弼殿中丞嗣恭太常博士嗣先大理寺丞女五人皆适良族谨按程氏之先出自重黎至休父为周司马国于程其后子孙遂以为氏自秦汉以来世有其人程氏必显而各以其所居着姓后世因之至唐尤盛号称中山程氏者皆祖魏安乡侯昱公中山博野人也世有积徳至公始大显闻臣修以谓古者功徳之臣进受国宠退而铭于器物非独私其后世所以不忘君命示国有人而诗人又播其事声于咏歌以扬无穷今去古逺为制不同而犹有幽堂之室隧道之碑得以纪徳昭烈而又幸蒙天子书而名之其所以照临程氏恩厚宠荣出古逺甚而臣又得刻铭其下铭臣职也惧不能称铭曰  

程以国氏世逺支分因居着姓各以其人公世中山在昔有闻克大自公厥声以振乃秉国钧乃授将钺出入其勤险夷一节帝曰噫欤余有劳臣何以旌之有烂其文惟此劳臣实余同徳忧国在心匪劳以力二方有事诸将无功俾我旧老不遑居中间息近藩庶休厥躬有请未报奄云其终殁而后已兹可谓忠惟帝之褒其言甚简铭以述之万世丕显  

## 文章辨体彚选卷六百七十二

（明）贺复征 编  

○墓碑八  

观文殿大学士行兵部尚书西京留守赠司空兼侍中晏公神道碑铭【`宋欧阳修`】  

至和元年六月观文殿大学士行兵部尚书西京留守临淄公以疾归于京师八月疾少闲入见天子曰噫予旧学之臣也乃留侍讲迩英阁诏五日一朝前殿明年正月疾作不能朝敕太医朝夕往视有司除道将幸其家公叹曰吾无状乃以疾病忧吾君即驰奏曰臣疾少闲行愈矣乃止其月丁亥以公薨闻天子震悼亟临其丧以不即视公为恨赠公司空兼侍中谥曰元献有司请辍视朝一日诏特辍二日以其年三月癸酉塟公于许州阳翟县麦秀乡之北原既塟赐其墓隧之碑首曰旧学之碑既又勅史臣修考次公事具书于碑下臣修伏读国史见真宗皇帝时天下无事天子方推譲功徳祠祀天地山川讲礼乐以文颂声而儒学文章隽贤伟异之人出公世家江西之临川年始十四一日起田里进见天子时方亲阅天下贡士会廷中者千余人与夫官臣卫官拥列圜视公不动声气操笔为文辞立成以献天子嘉赏赐同进士出身遂登馆阁掌书命以文章为天下所宗逮陛下养徳东宫先帝选用臣属即以公遗陛下由王官宫臣卒登宰相凡所以辅道圣徳忧勤国家有旧有劳自始至卒五十余年公既薨而先帝之名臣与陛下东宫之旧人皆无在者宜其褒宠优异比公甘盘臣修幸得执笔史官奉明诏谨昧死上临淄公事曰公讳殊字同叔姓晏氏其世次晦显徙迁不常自其高祖讳墉唐咸通中举进士卒官江西始着籍于高安其后三世不显曽祖讳延昌又徙其籍于临川祖讳部追封英国公考讳固追封秦国公自曽祖巳下皆用公贵累赠开府仪同三司太师中书令兼尚书令曾祖妣张氏陈国太夫人祖妣傅氏许国太夫人妣吴氏唐国太夫人公生七岁知学问为文章乡里号为神童故丞相张文节公安抚江西得公以闻真宗召见既赐出身后二日又召试诗赋论公徐启曰臣尝私习此赋不敢隐真宗益嗟异之因试以它题以为秘书省正字置之秘阁使得悉读秘书命故仆射陈文僖公视其学明年献其所为文召试中书迁太常寺奉礼部封祀太山推恩迁光禄寺丞数月充集贤校理明年迁著作佐郎丁父忧去官已而真宗思之即其家起复命淮南发运使具舟送之京师从祀太清宫赐绯衣银鱼同判太常礼院又丁母忧求去官服丧不许今天子始封升王公以选为府记室叅军再迁左正言直史馆今天子为皇太子以户部员外郎充太子舍人赐金紫知制诰判集贤院迁翰林学士充景灵宫判官太子左庶子兼判太常寺知礼仪院公既以道徳文章佐佑东宫真宗每所谘访多以方寸小纸细书问之由是叅与机密凡所对必以其藁进示不泄其后悉阅真宗合中遗书得公所进藁类为八十卷藏之禁中人莫之见也初真宗遗诏章献明肃太后权听军国事宰相丁谓枢宻使曹利用各欲独见奏事无敢决其议者公建言羣臣奏事太后者埀帘听之皆毋得见议遂定干兴元年拜右諌议大夫兼侍读学士迁给事中景灵宫副使判吏部流内铨以易侍讲崇政殿迁礼部侍郎知审官院为枢宻副使迁刑部侍郎上疏论张耆不可为枢宻使由是忤太后旨坐以笏击其仆悞折其齿罢留守南京大兴学校以教诸生自五代以来天下学废兴自公始召拜御史中丞改兵部侍郎兼秘书监资政殿学士翰林侍读学士知天圣八年礼部贡举明年为三司使复为枢宻副使未拜改叅知政事迁尚书左丞太后谒太庙有请服衮冕者太后以问公公以周官后服对太后崩大臣执政者皆罢公为礼部尚书知亳州徙知陈州迁刑部尚书复召为御史中丞又为三司使知枢宻院事拜枢宻使再加检校太尉同中书门下平章事庆厯三年三月遂以刑部尚书居相位充集贤殿大学士兼枢宻使自公复召用而赵元昊反师出陜西天下弊于兵公数建利害请罢监军兼以阵图授诸将使得应敌为攻守及制财用为出入之要皆有法天子悉为施行自宫禁先以率天下而财赋之职悉归有司卒能以谋臣元昊使听约束乃还其王号公为人刚简遇人必以诚虽处富贵如寒士罇酒相对欢如也得一善称之如己出当世知名之士如范仲淹孔道辅等皆出其门及为相益务进贤材当公居相府时范仲淹韩琦富弼皆进用至于台阁多一时之贤天子既厌西兵悯天下困弊奋然有意遂欲因羣材以更治数诏大臣条天下事方施行而小人权幸皆不便明年秋会公以事罢而仲淹等相次亦皆去事遂巳公既罢以工部尚书知颍州徙知陈州又徙许州三迁户部尚书拜观文殿大学士知永兴军充一路都部署安抚使徙知河南府兼西京留守累进阶至开府仪同三司勲上柱国爵临淄公食邑万二千户实封三千七百户公享年六十有五自少笃学至其病亟犹手不释卷有文集二百四十卷尝奉勅修上训及真宗实录又集类古今文章为集选二百卷其为政敏而务以简便其民其于家严子弟之见有时事寡姊敬谨未尝为子弟求恩泽其在陈州上问宰相曰晏某居外未尝有所请其亦有所欲耶宰相以告公公自为表问起居而巳故其薨也天子尤哀悼之赐予加等以其子承裕为崇文院检讨孙及甥之未官者九人皆命以官公初娶李氏工部侍郎虚已之女次孟氏屯田员外郎虚舟之女封巨鹿郡夫人次王氏太师尚书令超之女封荣国夫人子八人长曰居厚大理评事早卒次承裕尚书屯田员外郎宣礼赞善大夫崇譲著作佐郎明逺祗徳皆大理评事几道传正皆太常寺太祝女六人长适户部侍郎同中书门下平章事富弼次适礼部侍郎三司使杨察其四尚幼孙十有二人公既乐善而称为知人士之显于朝者多公所荐达至择其女之所从又得二人者如此可谓贤也巳铭曰  

有姜之裔齐为晏氏齐在春秋晏显诸侯传载桓子婴称于丘其后无闻不亡仅存有炜自公厥声以振公之显声实相天子天子曰噫予考真宗唯多名臣以臻盛隆汝初事我王官东宫以暨相予始卒一躬辅我以徳有劳于邦公疾在外来归自洛天子曰留汝予旧学凡今在庭莫如汝旧孰以畀予唯予圣考今既亡矣孰为予老何以赠之司空侍中礼则有加予思何穷有篆其文在其碑首天子之褒史臣有诏铭以述之永昭厥后  

赠刑部尚书余襄公神道碑铭【`欧阳修`】  

始兴襄公既葬于曲江之明年其子仲荀走于亳以来告曰余氏世为闽人五代之际逃乱于韶自曽高以来晦迹嘉遁至于博士府君始有禄仕而襄公继之以大曲江僻在岭表自始兴张文献公有声于唐为贤相至公复出为宋名臣葢余氏徙韶厯四世始有显仕而曲江寂寥三百年然后再有闻人惟公位登天台正秩三品遂有爵土开国乡州以继美前哲而为韶人荣至于褒恤赠谥始终之宠盛矣盖褒有诏恤有物赠有告而谥行考功有议有状合而志之以閟诸幽有铭可谓备矣惟是螭首龟茟掲于墓隧以表见于后世而昭示其子孙者宜有辞而阙焉敢以为请谨按余氏韶州曲江人曽祖讳某祖讳某皆不仕父讳某太常博士累赠太常少卿公讳靖字安道官至朝散大夫守工部尚书集贤院学士知广州军州事兼广南东路兵马钤辖经略安抚使柱国始兴郡开国公食邑二千六百户食实封二百户治平元年自广朝京师六月癸亥以疾薨于金陵天子恻然辍视朝一日赙以粟帛赠刑部尚书谥曰襄明年七月某甲子反葬于曲江之龙归乡成山之原公为人质重刚劲而言语恂恂不见喜怒自少愽学强记至于歴代史记杂家小说阴阳律厯外暨浮图老子之书无所不通天圣二年举进士为赣县尉书判拔萃改将作监丞知新建县再迁秘书丞刋校三史充集贤校理天章阁待制范公仲淹以言事触宰相得罪諌官御史不敢言公疏论之坐贬监筠州酒税稍徙泰州巳而天子感悟亟复用范公而因之以被斥者皆召还惟公以便亲乞知英州迁太常愽士丁母忧服除遂还为集贤校理同判太常礼院景佑庆厯之间天下怠于乆安吏习因循多失职及赵元昊以夏叛师出久无功县官财屈而民重困天子赫然思振颓弊以修百度既以更用二三大臣又増置諌官四员使言天下事公其一人也即改右正言供职公感激奋励遇事輙言无所逥避奸谀权幸屏息畏之其补益多矣然亦不胜其怨疾也庆厯四年元昊纳誓请和将加封册而契丹以兵临境上遣使言为中国讨贼且告师期请止毋与和朝廷患之欲听重絶夏人而兵不得息不听生事北边议未决公独以谓中国厌兵久矣此契丹之所幸一日使吾息兵养勇非其利也故用此以挠我尔是不可听朝廷虽是公言犹留夏册不遣而假公諌议大夫以报公从十余骑驰出居庸闗见敌于九十九泉从容坐帐中辨言往复数十卒屈其议取其要领而还朝廷遂发夏册臣元昊西师既解严而北边亦无事是岁以本官知制诰史馆修撰而契丹卒自攻元昊明年使来告捷又以公往报坐习敌语出知吉州怨家因之中以事左迁将作少监分司南京公怡然还乡里阖门谢宾客絶人事凡六年天子每思之欲用者数矣大臣有不喜者第迁光禄少卿于家又以为某卫将军寿州兵马钤辖辞不拜皇佑二年祀明堂覃恩迁卫尉卿明年知虔州丁父忧去官而蛮贼侬智高陷邕州连破岭南州县围广州乃即庐中起公为秘书监知潭州即日疾驰在道改知桂州广南西路经略安抚使公奏曰贼在东而徙臣西非臣志也天子嘉之即诏公经略广东西贼盗乃趋广州而智高复西走邕州自智高初起交趾请出兵助讨贼诏不许公以谓智高交趾叛者宜听出兵毋阻其善意累疏论之不报至是公曰邕州与交趾接境今不纳必忿而反助智高乃以便宜趋交趾会兵乂募侬黄诸姓酋豪皆縻以职与之誓约使听节制或疑其不可用公曰使不与智高合足矣及智高入邕州遂无外援既而宣抚使狄青会公兵败贼于归仁智髙走入海邕州平公请复终丧不许诸将班师以智髙尚在请留公广西委以后事迁给事中諌官御史列疏言公功多而赏薄再迁尚书工部侍郎公留广西逾年抚辑完复岭海肃然又遣人入特磨袭取智髙母及其弟一人俘于京师斩之拜集贤院学士久之徙知潭州又徙青州再迁吏部侍郎嘉佑五年交趾冦邕州杀五巡检天子以谓恩信着于岭外而为交趾所畏者公也驿召以为广西体量安抚使悉发荆湖兵以从公至则移檄交趾召其臣费嘉佑诘责之嘉佑皇恐对曰种落犯边罪当死愿归取首恶以献即械五人送钦州斩于界上公还邕人遮道留之不得明年以尚书左丞知广州英宗即位拜工部尚书代还道病卒享年六十有五公经制五管前后十年凡治六州所至有惠爱虽在兵间手不释卷有文集二十卷奏议五卷三史刋误四十卷娶林氏封鲁郡夫人子男三人伯庄殿中丞早卒仲荀今为屯田员外郎叔英太常寺太祝女六人皆适士族孙四人孙女五人铭曰  

余迁曲江仍世不显奋自襄公有声甚逺始兴开国袭美于前两贤相望三百年间伟欤襄公惟邦之直始登于朝官有言责左右献纳奸谀屏息庆厯之治实多补益逢时有事奔走南北功书史官名在夷狄出入艰勤险夷一徳小人之谗公废千里一方有警公起于家威行信结岭海幽遐公之在焉帝不南顾胡召其还殒于中路返柩来归韶人负土伐石刻辞立于墓门以贻来世匪止韶人  

忠武军节度使同中书门下平章事武恭王公神道碑铭【`欧阳修`】  

惟王氏之先为常山真定人后世葬河南宻县而宻分入于管城遂为郑州管城人其封国仍世于鲁惟鲁武康公事太宗皇帝秉节治戎出征入卫乃受遗诏辅真宗有劳有勤报恤追崇以有兹鲁国是生鲁武恭公公少以父任为西头供奉官至道二年遣五将讨李继迁公从武康公出铁门为先锋杀获甚众军至乌白池诸将失期不得进公告其父曰归师过险争必乱乃以兵前守隘号其军曰乱行者斩繇是士卒无敢先后虽武康公亦为之按辔追兵望其军整不敢近武康公叹曰王氏有子矣后以御前忠佐为军头巡检邢洺男子张洪霸聚盗二州间歴年吏不能捕公以毡车载勇士为妇人服盛饰诱之邯郸道中贼党争前邀刼遂皆就擒繇是知名公以将家子宿卫真宗为内殿直殿前左班都虞候捧日左厢都指挥使累迁英州团练使今天子即位改愽州团练使知广信军徙知冀州迁康州防御使歴龙神卫捧日天武四厢都指挥使侍卫亲军步军马军殿前都虞候步军副都指挥使桂福二州观察使是时章献太后犹临朝有诏补一军吏公曰补吏军政也敢挟诏书以干吾军亟请罢之太后固欲与之公不奉诏乃止及太后上僊有司请卫士坐甲公以为故事无为太后丧坐甲又不奉诏于是天子知公可任大事明道二年拜检校太保签署枢宻院事遂为副使明年以奉国军留后同知院事又明年领安徳军节度使又明年加检校太尉宣徽南院使公为将善抚士而识与不识皆喜为之称誉其状貌雄伟动人虽里儿巷妇外至夷狄皆知其名氏御史中丞孔道辅等因事以为言乃罢公枢宻拜宁武军节度使言者不已即以右千牛卫上将军知随州士皆为之惧公举止言色如平时惟不接宾客而已久之徙知曹州而孔道辅卒客有谓公曰此害公者也公愀然曰孔公以职言事岂害我者可惜朝廷亡一直臣于是言者终身以为媿而士大夫服公为有量庆厯二年起公为保静军留后知青州未行而契丹聚兵幽涿遣使者有所求自河以北皆警乃拜公保静军节度使知澶州契丹使者过澶州见公喜曰闻公名久矣乃得见于此邪公为言巳衰老中国多贤士大夫因指坐客歴陈其世家使者竦听是岁徙真定府定州等路都部署改宣徽南院使判成徳军未行徙判定州兼三路都部署公治其军无挠其私亦不贷其过居顷之士皆可用契丹使人觇其军或劝公执而戮之公曰吾军整而和使觇者得吾实以归是屈人兵以不战也明日大阅于郊公执桴鼓誓师号令简明进退坐作肃然无声乃下令曰具糗粮听鼓声视吾旗所向契丹闻之震恐会复议和兵解徙知陈州道过京师天子遣中贵人问公欲见否公谢曰备边无功幸得蒙恩徙内地不敢见明年徙河阳不行以宣徽使奉朝请已而出判相州六年拜同中书门下平章事判澶州明年徙郑州封祁国公又明年乞骸骨不许以为会灵观使巳而复判郑州徙澶州除集庆军节度使徙封冀国公皇佑三年遂以太子太师致仕大朝会许缀中书门下班居一岁天子思之起为河阳三城节度使同中书门下平章事到郑州六年以本官为枢宻使徙封鲁国公既而上以富公弼为宰相是岁契丹使者来公与之射使者曰天子以公典枢宻而用富公为相得人矣语闻上喜赐公御弓一矢五十公善射至老不衰侍上射辞曰幸得备位大臣举止为天下所视臣老矣恐不能胜弓矢上再三谕之乃手二矢再拜一发中之遂将释复位上固勉之再发又中由是左右皆驩呼赐以袭衣金带自寳元庆厯之间元昊叛河西兵出久无功士大夫争进计策多所改作公笑曰柰何纷纷兵法不如是也使士知畏爱而怯者勇勇者不骄以吾可胜因敌而胜之尔岂多言哉其在枢宻亦尝自请临边不许凡大谋议必以咨之其在外则遣中贵人诏问其言多见施用公自致仕起复掌枢宻凡三岁以老求去位至六七上为之不得巳以为景灵宫使徙忠武军节度使又以为同郡牧制置使五日一朝给扶者以子若孙一人是岁公年七十有八矣明年二月辛未以疾薨于家诏辍视朝二日发哀于苑中赠太尉中书令其遗言曰臣有俸禄足以具死事不敢复累朝廷愿无遣使者护丧无厚赙赠天子恻然哀其志以黄金百两白金三千两赐其家固辞不许其年五月甲申塟于管城明年有诏史臣刻其墓碑臣愚以谓国家西定河湟北通契丹罢兵不用几四十年一日元昊叛幽燕亦犯约二边骚动而老臣宿将无在者公于是时屹然为中国巨人名将虽未尝躬矢石攻坚摧敌而恩信已足抚士卒名声巳足动四夷遂登朝廷典掌机宻以老还仕复起于家保有富贵享终寿考虽古之将帅及于是者其几何人至于出入勤劳之节与其进退绸缪君臣之恩意可以褒劝后世如古诗书所载皆应法可书谨按鲁武恭公讳徳用字符辅曾祖讳方追封蒋国公祖讳含追封邘国公皆赠中书令父讳超建雄军节度使赠尚书令追封鲁国公谥曰武康公娶宋氏武胜军节度使延渥之女初为安定郡夫人追封荣国夫人五男四女男曰咸熈东头供奉官蚤卒次曰咸融西京左藏库使杲州团练使次曰咸庶内殿崇班早卒次曰咸英供备库副使次曰咸康内殿承制铭曰  

鲁始锡封以褒武康爰暨武恭乃克有邦桓桓武恭其容甚饬伟其名声以动夷狄公治军旅不寛不烦恩均令齐千万一人公在朝廷出守入卫乃登大臣与国谋议公曰老矣乞臣之身帝曰休哉汝予旧臣亟其强起秉我枢钧礼不筋力老予敢侮公来在廷拜毋蹈舞若子与孙助其兴俯凡百有位谁其敢俦惟时黄耉天子之优富贵之隆亦有能保孰享其终如公寿考公有世徳载熈旗常刻铭有诏俾嗣其芳  

尚书度支郎中天章阁待制王公神道碑铭【`欧阳修`】  

公讳质字子野其先大名莘人自唐同光初公之皇曽祖鲁公举进士第一显名当时官至右拾遗歴晋汉周而皇祖晋公益以文章有大名逮事太祖太宗官至兵部侍郎当真宗时伯父文正公居中书二十余年天下称为贤宰相今天子庆厯三年公与其弟素皆待制天章阁自同光至庆厯盖百有二十余年王氏更四世世有显人或以文章或以功徳公生累世富贵而操履甚于寒士性笃孝悌厚于朋友乐施与以赒人而妻子常不自给视荣利淡若无意平居苦疾病退然如不自胜及临事介然有仁者之勇君子之刚乐人之善如自巳出初范仲淹以言事贬饶州方治党人甚急公独扶病率子弟饯于东门留连数日大臣有以譲公曰长者亦为此乎何苦自陷朋党公徐对曰范公天下贤者顾某何敢望之然若得为党人公之赐某厚矣闻者为公缩颈其为待制之明年出守于陜又明年小人连构大狱坐贬废者十余人皆公素所贤者闻之悲愤叹息或终日不食因子剧饮大醉公既素病益以酒遂卒公初以荫补太常寺太祝监都进奏院献其文章召试赐进士及第校勘馆阁书籍遂为集贤校理通判苏州州守黄宗旦负材自喜颇以新进少公议事则曰少年乃与丈人争事耶公曰受命佐君事有当争职也宗旦虽屡屈折而政常得无失稍徳公助已为之加礼宗旦得盗铸钱者百余人以诧公公曰事发无迹何从得之曰吾以术钩出之公愀然曰仁者之政以术钩人寘之死而又喜乎宗旦惭服悉缓出其狱始大称公曰君子也判尚书刑部吏部南曹知蔡州始至发大奸吏一人去之绳诸豪猾以法与转运使争曲直事有下而不便者皆格不用既去其害政者然后崇学校一以仁恕临下其政知寛猛必使吏畏而民爱其为他州州率大而难治必常有善政皆用此入为开封府推官已而其兄雍为三司判官公曰省府皆要职吾岂可兄弟居之求知寿州徙庐州盗有杀其徒而并其财者获之寘于法大理驳曰法当原公以谓盗杀其徒而自首者原之所以疑坏其党而开其自新若杀而不首既获而亦原则公行为盗而第杀一人既得兼其财又可以赎罪不获则肆为盗获则引以自原如此盗不可止非法意疏三上不能争公叹曰吾不胜法吏矣乃上书自劾请不坐佐吏公坐贬监灵仙宫其后议者更定不首之罪卒用公言为是而公贬犹不召资政殿学士郑戬翰林学士叶清臣讼公无罪始起知泰州迁荆湖北路转运使当用兵西方急于财用之时独不进羡余其赋敛近寛平治以常法故他路不胜其弊而荆湖之人自若权知荆南府民有讼婚者诉曰贫无赀故后期问其用几何以俸钱与之使婚获盗窃人衣者曰迫于饥寒而为之公为之哀怜取衣衣之遣去荆人比公为子产召为史馆修撰遂拜天章阁待制判吏部流内铨号为称职而于选法未尝有所更易人或问之公曰选法具备如权衡在执者不欺其轻重耳何必屡更其法是岁天子开天章阁召大臣问天下事以手诏责范公等而议事者争言天下利害务欲更革诸事公独无一言问之则曰吾病未能也公于荣利既薄临祸福不为喜惧其视世事若无一可以动其心者惟以天下善人君子亨否为已休戚遂以此卒此其为志岂小哉岂有病而不能者哉公诚素病而任之以事所至必皆有为使其寿且不死而用其必有所为岂其不欲空言而巳者哉呜呼公享年四十有五官至度支郎中阶朝奉大夫勲上护军爵平晋男娶周氏某县君生子某曽祖讳某祖讳某皆赠太师尚书中书令考讳某官至兵部郎中有贤行赠尸部尚书公以某年某月某日卒于陜某年某月某日葬于某所先茔之次铭曰  

仕不为利以行其仁处丰自薄而清厥身其仁谁思不在吏民其清孰似以遗子孙铭以昭之以告后人  

## 文章辨体彚选卷六百七十三

（明）贺复征 编  

○墓碑九  

司马温公神道碑【`宋苏轼`】  

上即位之三年朝廷清明百揆时叙民安其生风俗一变异时薄夫鄙人皆洗心易徳务为忠厚人人自重耻言人过中国无事四夷稽首请命惟西羌夏人叛服不常怀毒自疑数入为冦上命诸将按兵不战示以形势不数月生致大首领果庄青伊结阙下夏人十数万冦泾原至镇戎城下五日无所得一夕遁去而西羗乌尔戬星音以其族万人来降黄河始决曹村既筑灵平复决小吴横流五年朔方骚然而今岁之秋积雨弥月河不大溢及冬水入地益深有北流赴海复禹旧迹之势凡上所欲不求而获而其所恶不麾而去天下晓然知天意与上合庶几复见至治之成家给人足刑措不用如咸平景徳间也或以问臣轼上与太皇太后安所设施而及此臣轼对曰在易大有上九自天佑之吉无不利孔子曰天之所助者顺也人之所助者信也履信思乎顺又以尚贤也是以自天佑之吉无不利今二圣躬信顺以先天下而用司马公以致天下士应是三徳矣且以臣观之公仁人也天相之矣何以知其然也曰公以文章名于世而以忠义自结人主朝廷知之可也四方之人何自知之士大夫知之可也农商走卒何自知之中国知之可也九夷八蛮何自知之方其退居于洛眇然如颜子之在陋巷累然如屈原之在陂泽其与民相忘也久矣而名震天下如雷霆如河汉如家至而日见之闻其名者虽愚无知如妇人孺子勇悍难化如军伍夷狄以至于奸邪小人虽恶其害已仇而嫉之者莫不敛袵变色咨嗟太息或至于流涕也元丰之末臣自登州入朝过八州以至京师民知其与公善也所在数千人聚而号呼于马首曰寄谢司马丞相慎毋去朝廷厚自爱以活百姓如是者盖千余里不絶至京师闻士大夫言公初入朝民拥其马至不得行卫士见公擎跽流涕者不可胜数公惧而归洛辽人夏人遣使入朝与吾使至敌境者敌必问公起居而辽人勅其边吏曰中国相司马矣慎毋生事开边隙其后公薨京师之民罢市而往吊鬻衣以致奠巷哭以过车者盖以千万数上命戸部侍郎赵瞻内侍省押班冯宗道护其丧归葬瞻等既还皆言民哭公哀甚如哭其私亲四方来会葬者盖数万人而岭南封州父老相率致祭且作佛事以荐公者其词尤哀炷芗于手顶以送公葬者凡百余人而画像以祠公者天下皆是也此岂人力也哉天相之也匹夫而能动天亦必有道矣非至诚一徳其孰能使之记曰惟天下之至诚为能尽其性能尽其性则能尽人之性能尽人之性则能尽物之性能尽物之性则可以赞天地之化育矣书曰惟尹躬暨汤咸有一徳克享天心又曰徳惟一动罔不吉徳二三动罔不凶或以千金与人而人不喜或以一言使人而人死之者诚与不诚故也稽天之潦不能终朝而一线之溜可以逹石者一与不一故也诚而一古之圣人不能加毫末于此矣而况公乎故臣论公之徳至于感人心动天地巍巍如此而蔽之以二言曰诚曰一公讳光字君实其先河内人晋安平献王孚之后王之裔孙征东大将军阳始葬今陜州夏县涑水乡子孙因家焉曽祖讳政以五代衰乱不仕赠太子太保祖讳炫举进士试秘书省校书郎终于耀州富平县令赠太子太傅考讳池宝元庆厯间名臣终于兵部郎中天章阁待制赠太师温国公曽祖妣薛氏祖妣皇甫氏妣聂氏皆封温国太夫人公始以进士甲科事仁宗皇帝至天章阁待制知谏院始发大议乞立宗子为后以安宗庙宰相韩琦等因其言遂定大计事英宗皇帝为谏议大夫龙图阁直学士论陜西刺义勇为民患及内侍任守忠奸蠧乞斩以谢天下守忠竟以谴死又论濮安懿王当准先朝封赠期亲尊属故事天下义之事神宗皇帝为翰林学士御史中丞西戎部将嵬名山欲以横山之众降公极论其不可纳后必为边患巳而果然劝帝不受尊号遂为万世法及王安石为相始行青苗助役农田水利谓之新法公首言其害以身争之当时士大夫不附安石言新法不便者皆倚公为重帝以公为枢密副使公以言不行不受命乃以为端明殿学士出知永兴军遂以留司御史台及提举崇福宫退居于洛十有五年及上即位太皇太后摄政起公为门下侍郎迁正议大夫遂迁左仆射公首更诏书以开言路分别邪正进退其甚者十余人旋罢保甲保马市易及诸道新行盐铁茶法最后遂罢助役青苗方议取士择守令监司以养民期于富而教之凛凛向至治矣而公卧病以元佑元年九月丙辰朔薨于位享年六十八太皇太后闻之恸上亦感涕不巳时方祀明堂礼成不贺二圣皆临其丧哭之哀甚辍视朝赠太师温国公襚以一品礼服谥曰文正官其亲属十人公娶张氏礼部尚书存之女封清河郡君先公卒追封温国夫人子三人童唐皆早亡康今为秘书省校书郎孙二人植柏皆承奉郎以元佑二年正月辛酉葬于陜之夏县涑水南原之晁村上以御篆表其墓道曰忠清粹徳之碑而其文以命臣轼臣盖尝为公行状而端明殿学士范镇取以志其墓矣故其详不复再见而独论其大槩议者徒见上与太皇太后进公之速用公之尽而不知神宗皇帝知公之深也自士庶人至于卿大夫相与为宾师朋友道足以相信而权不足以相休戚然犹同已则亲之异已则疎之未有闻过而喜受诲而不怒者也而况于君臣之间乎方熙宁中朝廷政事与公所言无一不相违者书数十上皆尽言不讳盖自敌以下所不能堪而先帝安受之非特不怒而巳乃欲以为左右辅弼之臣至为叙其所著书读之于迩英阁不深知公而能如是乎二圣之知公也知之于既同而先帝之知公也知之于方异故臣以先帝为难昔齐神武皇帝寝疾告其子世宗曰侯景专制河南十四年矣诸将皆莫能敌惟慕容绍宗可以制之我故不贵留以遗汝而唐太宗亦谓高宗汝于李绩无恩我今责出之汝当授以仆射乃出绩为迭州都督夫齐神武唐太宗虽未足以比隆先帝而绍宗与绩亦非公之流然古之人君所以为其子孙长计逺虑者类皆如此宁其身不受知人之名而使其子专享得贤之利先帝知公如此而卒不尽用安知其意不出于此乎臣既书其事乃拜手稽首而作诗曰  

于皇上帝子惠我民孰堪顾天惟圣与仁圣子受命如尧之初神母诏之匪亟匪徐圣神无心孰左右之民自择相我兴授之其相惟何太师温公公来自西一马二童万人环之如渴赴泉孰不见公莫如我先二圣忘巳惟公是式公亦无我惟民是度民曰乐哉既相司马尔贾于途我耕于野士曰时哉既用君实我后子先时不可失公如麟鳯不鸷不抟羽毛毕朝雄狡率服为政一年疾病半之功则多矣百年之思知公于异识公于微匪公之思神考是怀天子万年四夷来同荐于清庙神考之功  

富郑公神道碑【`苏轼`】  

宋兴百三十年四方无虞人物岁滋盖自秦汉以来未有若此之盛者虽所以致之非一道而其要在于兵不用用不久常使智者谋之而仁者守之虽至于无穷可也契丹自晋天福以来践有幽蓟北鄙之警畧无宁岁凡六十有九年至景徳元年举国来寇攻定武围高阳不克遂陷徳清以犯天雄真宗皇帝用宰相冦准计决策亲征既次澶渊诸道兵大会行在敌既震动兵始接射杀其骁将顺国王达兰敌惧遂请和时诸将皆请以兵会界河上邀其归徐以精甲蹑其后殱之敌惧求哀于上上曰契丹幽蓟皆吾民也何多以杀为遂诏诸将按兵不伐纵契丹归国敌自是通好守约不复盗边者三十有九年及赵元昊叛西方转战连年兵久不决契丹之臣有贪而喜功者以我为怯且厌兵遂教其主设词以动我欲得晋高祖所与关南十县庆厯二年聚重兵境上遣其臣萧英刘六符来聘兵既压境而使来非时中外忿之仁宗皇帝曰契丹吾兄弟之国未可弃也其有以大镇抚之命宰相择报聘者时敌情不可测羣臣皆莫敢行宰相举右正言知制诰富公公即入对便殿叩头曰主忧臣辱臣不敢爱其死上为动色乃以公为接伴英等入境上遣中使劳之英托足疾不拜公曰吾尝使北病卧车中闻命辄起拜今中使至而公不起此何礼也英矍然起拜公开懐与语不以夷狄待之英等见公倾盖亦不复隠其情遂去左右密以其主所欲得者告公且曰可从从之不可从更以一事塞之公具以闻上命御史中丞贾昌期馆伴不许割地而许増岁币且命公报聘既至六符馆之往反十数皆论割地必不可状及见契丹主问故契丹主曰南朝违约塞雁门增塘水治城隍籍民兵此何意也羣臣请举兵而南寡人以谓不若遣使求地求而不获举兵未晩也公曰北朝忘章圣皇帝之大徳乎澶渊之役若从诸将言北兵无得脱者且北朝与中国通好则人主专其利而臣下无所获若用兵则利归臣下而人主任其旤故北朝诸臣争劝用兵者此皆其身谋非国计也契丹主惊曰何谓也公曰晋高祖欺天叛君而求助于北末帝昏乱神人弃之是时中国狭小上下离叛故契丹全师独克虽虏获金币充牣诸臣之家而壮士健马物故大半此谁任其祸者今中国提封万里所在精兵以百万计法令修明上下一心北朝欲用兵能保其必胜乎曰不能公曰胜负未可知就使其胜所亡士马羣臣当之欤抑人主当之欤若通好不絶岁币尽归人主臣下所得止奉使者岁一二人耳羣臣何利焉契丹主大悟首肯者久之公又曰塞雁门者以备元昊也塘水始于何承矩事在通好前地卑水聚势不得不増城隍皆修旧民兵亦旧籍特补其缺耳非违约也晋高祖以卢龙一道赂契丹周世宗复伐取关南皆异代事宋兴巳九十年若各欲求异代故地岂北朝之利也哉本朝皇帝之命使臣则有词矣曰朕为祖宗守国必不敢以其地与人北朝所欲不过利其租赋耳朕不欲以他故多杀两朝赤子故屈已増币以代赋入若北朝必欲得地是志在败盟假此为词耳朕亦安得独避用兵乎澶渊之盟天地鬼神实临之今北朝首发兵端过不在朕天地鬼神岂可欺也哉敌大感悟遂欲求婚公曰婚姻易以生隙人命修短不可知不若岁币之坚久也本朝长公主出降赍送不过十万缗岂若岁币无穷之获哉契丹主曰卿且归矣再来当择一授之卿其遂以誓书来公归复命再聘受书及口传之词于政府既行次乐寿谓其副曰吾为使者而不见国书万一书词与口传者异则吾事败矣发书视之果不同乃驰还都以晡入见宿学士院一夕易书而行既至敌不复求婚专欲増币曰南朝遗我书当曰献否则曰纳公争不可契丹主曰南朝既惧我矣何惜此二字若我拥兵而南得无悔乎公曰本朝皇帝兼爱南北之民不忍使蹈锋镝故屈已増币何名为惧哉若不得巳而至于用兵则南北敌国当以曲直为胜负非使臣之所忧也契丹主曰卿勿固执古亦有之公曰自古惟唐高祖借兵于突厥故臣事之当时所遗或称献纳则不可知其后颉利为太宗所擒岂复有此礼哉公声色俱厉敌知不可夺曰吾当自遣人议之于是留所许増币誓书复使耶律仁先及六符以其国誓书来且求为献纳公奏曰臣既以死拒之敌气折矣可勿复许敌无能为也上从之増币二十万而契丹平北方无事盖又四十八年矣契丹君臣至今诵其语守其约不忍欺者以其心晓然知通好用兵利害之所在也故臣尝窃论之百余年间兵不大用者真宗仁宗之徳而冦准与公之功也公讳弼字彦国河南人曽大父内黄令讳处谦大父商州马步使讳令荀考尚书都官员外郎讳言皆以公贵赠太师中书令尚书令封邓韩秦三国公曽祖母刘氏祖母赵氏母韩氏封鲁韩秦三国太夫人公幼笃学有大度范仲淹见而识之曰此王佐才也怀其文以示王曽晏殊殊即以女妻之仁宗复制科仲淹谓公子当以是进天圣八年公以茂才异等中第授将作监丞知河南府长水县用李迪辟签书河阳节度判官事丁秦国公忧服除会郭后废范仲淹争之贬知睦州公上言朝廷一举而获二过纵不能复后宜还仲淹以来忠言通判绛州景佑四年召试馆职迁太子中允直集贤院从王曽辟通判郓州宝元初赵元昊反公上疏陈八事且言元昊遣使求割地邀金帛使者部从仪物如契丹而词甚倨此必元昊腹心谋臣自请行者宜出其不意斩之都市又言夏守赟庸人也平时犹不当用而况艰难之际可为枢密乎议者以为有宰相气召还为开封府推官擢知谏院康定元年日食正旦公言请罢燕彻乐虽敌使在馆亦宜就赐饮食而巳执政以为不可公曰万一北敌行之为朝廷羞后使敌还者云敌中罢燕如公言仁宗深悔之初宰相恶闻忠言下令禁越职言事公因论日食以谓应天变莫若通下情遂除其禁元昊冦鄜延杀二万人破金明擒李士斌延帅范雍钤辖卢守懃闭门不救中贵人黄徳和引兵先走刘平石元孙战死而雍守懃归罪于通判计用章都监李康伯皆窜岭南徳和诬奏平降贼诏以兵围守其家公言平自环庆引兵来援以奸臣不救故败竟骂贼不食而死宜恤其家守懃徳和皆中官怙势诬人冀以自免宜竟其狱枢密院奏方用兵狱不可遂公言大臣附下罔上狱不可不竟时守懃男昭序为御药公奏乞罢之徳和竟坐腰斩延州民二十人诣阙告急上召问具得诸将败亡状执政恶之命边郡禁民擅赴阙者公言此非陛下意宰相恶上知四方有败耳民有急不得诉之朝则西走元昊北走契丹矣夏守赟为陜西都总管又以入内都知王守忠为都钤辖公言用守赟既为天下笑而守忠钤辖乃与唐中官监军无异将吏必怨惧卢守懃黄徳和覆车之辙可复蹈乎诏罢守忠时又用观察使魏昭昞为同州郑守忠为殿前都指挥使高化为步军都指挥使公言昭昞乳臭儿必败事守忠与化故亲事官皆奴才小人不可用诏遣侍御史陈洎往陜西督修城且城潼关公言天子守在四夷今城潼关自关以西为弃之耶语皆侵执政自用兵以来吏民上书者甚众初不省用公言知制诰本中书属官可选二人置局中书考其所言可用用之宰相以付学士公言此宰相偷安欲以天下是非尽付他人乞与廷辨又言边事系国安危不当专委枢密院周宰相魏仁浦兼枢密使国初范质王溥亦以宰相参知枢密院事今兵兴宜使宰相以故事兼领仁宗曰军国之务当尽归中书枢密非古官然未欲遽废内降令中书同议枢密院事且书其检宰相以内降纳上前曰恐枢密院谓臣夺权公曰此宰相避事耳非畏夺权也时西夏首领吹丹且实吹丹且桑各称伪将相来降补借奉职羁置荆湖公言二人之降其家巳族矣当厚赏以劝来者上命以所言送中书公见宰相论之宰相初不知也公叹曰此岂小事而宰相不知邪更极论之上从公言以宰相兼枢密使除盐铁判官迁太常丞史馆修撰奉使契丹二年改右正言知制诰纠察在京刑狱时有用伪牒为僧者事觉乃堂吏为之开封按余人而不及吏公白执政请以吏付狱执政指其坐曰公即居此无为近名公正色不受其言曰必得吏乃止执政滋不悦故荐公使契丹欲因事罪之欧阳修上书引颜真卿使李希烈事留公不报使还除吏部郎中枢密直学士恳辞不受始受命闻一女卒再受命闻一男生皆不顾而行得家书不发而焚之曰徒乱人意寻迁翰林学士公见上力辞曰増岁币非臣本志也特以朝廷方讨元昊未暇与敌角故不敢以死争其敢受乎庆厯三年三月遂命公为枢密副使辞之愈力改授资政殿学士兼翰林侍读学士七月复除枢密副使公言敌既通好议者便谓无事边备渐弛敌万一败盟臣死且有罪非独臣不敢受亦愿陛下思夷狄轻侮中原之耻卧薪尝胆不忘修政因以告纳上前而罢逾月复除前命时元昊使辞羣臣班紫宸殿门上俟公缀枢密院班乃坐且使宰相章徳象谕公曰此朝廷特用非以使敌故也公不得巳乃受时晏殊为相范仲淹为参知政事杜衍为枢密使韩琦与公副之欧阳修余靖王素蔡襄为谏官皆天下之望鲁人石介作庆厯圣徳诗厯颂羣臣皆得其实曰维仲淹弼一夔一契天下不以为过公既以社稷自任而仁宗责成于公与仲淹望太平于期月之间数以手诏督公等条具其事又开天章阁召公等坐且给笔札使书其所欲为者遣中使二人更往督之且命仲淹主西事公主北事公遂与仲淹各上当世之务十余条又自上河北安边十三策大畧以进贤退不肖止侥幸去宿弊为本欲渐易诸路监司之不才者使澄汰所部吏于是小人始不悦矣元昊遣使以书来称男而不臣公言契丹臣元昊而我不臣则契丹为无敌于天下不可许乃却其使卒臣之四年七月契丹来告举兵讨元昊十二月诏册元昊为夏国王使将行而止之以俟敌使公曰若敌使未至而行则事自我出既至则恩归契丹矣从之是岁契丹受礼云中且发兵会元昊伐爱勒族于河东为近上问公曰敌得无与元昊袭我乎公曰敌自得幽蓟不复由河东入冦者以河北平易富饶而河东崄瘠且虞我出镇定捣燕蓟之虚也今兵出无名契丹大国决不为此就使妄动当出我不意不应先言受礼云中也元昊本与契丹约相左右以困中国今契丹背约结好于我独获重币元昊有怨言故敌筑威塞州以备之爱勒屡杀威塞人敌疑元昊使之故为是役安能合而冦我哉或请调发为备公曰敌虽不来犹欲以虚声困我若调发正堕其计臣请任之敌若入冦臣为罔上且误国上乃止敌卒不动公谓契丹异日作难必于河朔既上十三策又请守一郡行其事小人怨公不巳而大臣亦有以飞语谗公者上虽不信公惧因保州贼平求为河北宣抚使以避之使将还除资政殿学士知郓州兼京东西路安抚使谗者不巳罢安抚使岁余谗不验加给事中移知青州兼京东东路安抚使河朔大水民流京东公择所部丰稔者五州劝民出粟得十五万斛益以官廪随所在贮之得公私庐舍十余万区散处其人以便薪水官吏自前资待阙寄居者皆给其禄使即民所聚选老弱病瘠者廪之山林河泊之利有可取以为生者听流民取之其主不得禁官吏习书其劳约为奏请使他日得以次受赏于朝率五日辄遣人以酒肉糗饭劳之出于至诚人人为尽力流民死者为大冢葬之谓之业冢自为文祭之明年麦大熟流民各以逺近受粮而归凡活五十余万人募而为兵者又万余人上闻之遣使劳公即拜礼部侍郎公曰救灾守臣职也辞不受前此救灾者皆聚民城郭中煮粥食之饥民聚为疾疫及相蹈籍死或待次数日不食得粥皆僵仆名为救之而实杀之自公立法简便周至天下传以为法至于今不知所活者几千万人矣王则据贝州叛齐州禁兵马逵张青与奸民张握等得剑印于妖师欲以其众叛将屠城以应则握之壻杨俊诣公告之齐非公所部恐事泄变生时中贵人张从训衔命至青公度从训可使即以事付从训使驰至郡发吏卒取之无得脱者且自劾擅遣中使罪仁宗嘉之再除礼部侍郎公又恳辞不受迁资政殿大学士以明堂恩除礼部侍郎徙知郑州又徙蔡州加观文殿学士知河阳迁戸部侍郎除宣徽南院使判并州兼河东经畧安抚使至和二年召拜同中书门下平章事集贤殿大学士与文彦博并命宣制之日士大夫相庆于朝仁宗密觇知之欧阳修奏事殿上上具以语修且曰古之求相者或得于梦卜今朕用二相人情如此岂不贤于梦卜也哉修顿首称贺仁宗弗豫大臣不得见中外忧恐文彦博与公等直入问疾内侍止之不可因以监视禳祷为名乞留宿内殿事皆关白而后行禁中肃然嘉佑三年加礼部尚书昭文馆大学士监修国史公之为相守格法行故事而附以公议无心于其间故百官任职天下无事以所在民力困弊赋役不均遣使分道相视裁减谓之寛恤民力又弛茶禁以通商贾省刑狱天下便之六年丁秦国太夫人忧诏为罢春燕故事执政遇丧皆起复公以谓金革变礼不可用于平世仁宗待公而为政五遣使起之卒不从命天下称焉英宗即位拜枢密使同中书门下平章事迁戸部尚书逾年以足疾求解机务章二十上拜镇海军节度使同中书门下平章事判河阳封祁国公公五上章辞使相且言真宗以前不轻以此授人仁宗即位之初执政欲自为地故开此例终仁宗之世宰相枢密使罢者皆除使相至不称职有罪者亦然天下非之今陛下初即位愿立法自臣始不从神宗即位改镇武宁军进封郑国公公又乞罢使相乃以为尚书左仆射观文殿大学士集禧观使召赴阙公以足疾固辞复判河阳熙宁元年移汝州且诏入觐以公足疾许肩舆至殿门上特为御内东门小殿见之令男绍隆入扶且命无拜坐语从容至日昃赐绍隆五品服再对上欲留公为集禧观使力辞赴郡明年二月除司空兼侍中昭文馆大学士赐甲第一区皆辞不受复拜左仆射门下侍郎同中书门下平章事公既至未见有于上前言灾异皆天数非人事得失所致者公闻之叹曰人君所畏惟天若不畏天何事不可为者去乱亡无几矣此必奸臣欲进邪说故先导上以无所畏使辅拂諌诤之臣无所复施其力此治乱之机也吾不可以不速救即上书数千言杂引春秋洪范及古今传记人情物理以明其决不然者羣臣请上尊号及作乐上以久旱不许羣臣固请作乐公又言故事有灾变皆彻乐恐上以同天节敌使当上寿故未断其请臣以为此盛徳事正当以示夷狄乞并罢上寿从之即日而雨公又上疏愿益畏天戒逺奸佞近忠良上亲书答诏曰义忠言亲理正文直苟非意在爱君志存王室何以臻此敢不置之枕席铭诸肺腑终老是戒更愿公不替今日之志则天灾不难弭太平可立俟也公既上疏谢复申戒不巳愿陛下待羣臣不以同异为喜怒不以喜怒为用舍公始见上上问边事公曰陛下即位之始当布徳行惠愿二十年口不言兵因以九事为戒八月以疾辞位拜武宁军节度使同中书门下平章事判河南复以公请改亳州时方行青苖息钱法公以谓此法行则财聚于上人散于下且富民不愿请愿请者皆贫民后不可复得故持之不行而提举常平仓赵济劾公以大臣格新法法行当自贵近者始若置而不问无以令天下乃除左仆射判汝州公言新法臣所不晓不可以复治郡愿归洛养疾许之寻请老拜司空复武宁节及平章事进封韩国公致仕公虽居家而朝廷有大利害知无不言交趾叛诏郭逵等讨之公言海峤崄逺不可以责其必进愿诏逵等择利进退以全王师契丹来争河东地界上手诏问公公言熙河诸郡皆不足守而河东地界决不可许元丰三年官制行改授开府仪同三司是岁故叅知政事王尧臣之子同老上言至和三年仁宗弗豫其父尧臣尝与文彦博刘沆及公同决大策乞立储嗣仁宗许之会翊日有瘳故缓其事人无复知者以其父尧臣所撰诏草上之上以问彦博彦博言与同老合上嘉公等勲绩如此而终不自言下诏以公为司徒且以其子绍京为阁门祗候六年闰六月丙申薨于洛阳私第之正寝享年八十手封遗表使其子上之世莫知其所言者上闻讣震悼为辍视朝内出祭文遣使致奠所以赙恤其家者甚厚赠太尉谥曰文忠十一月庚申葬于河南府河南县金谷乡南张里公之配曰周国夫人晏氏后公四年卒子男三人曰绍庭朝奉郎曰绍京供备库副使后公一月卒曰绍隆光禄寺丞早卒女四人长适保宁军节度使北京留守冯京卒又以其次继室封安化郡夫人次适承议郎范大琮次适宣徳郎范大珪孙男三人定方承事郎直清承奉郎直亮假承务郎公性至孝恭俭好礼与人言虽幼贱必尽敬气色穆然终身不见喜愠然以单车入不测之地廷诘其君臣折其口而服其心无一语少屈所谓大勇者乎其好善疾恶盖出于天资常言君子小人如冰炭决不可以同器若兼收并用则小人必胜薫莸杂处终必为臭其为宰相及判河阳最后请老家居凡三上章皆言天子无职事惟辨君子小人而进退之此天子之职也君子与小人并处其势必不胜君子不胜则奉身而退乐道无闷小人不胜则交结构扇千岐万辙必胜而后巳小人复胜必遂肆毒于善良无所不为求天下不乱不可得也其为文章辨而不哗质而不俚有文集八十卷天圣应诏集十一卷谏垣集三卷制草五卷奏议十三卷表章三十卷河北安边策一卷奉使录四卷青州振济策三卷平生所荐甚众尤知名者十余人如王质与其弟素余靖张环石介孙复吴奎韩维陈襄王鼎张昷之杜杞陈希亮之流皆有闻于世世以为知人元佑元年六月有诏以公配享神宗皇帝庙廷明年以明堂恩加赠太师绍庭请于朝曰先臣墓碑未立愿有以宠绥之上为亲篆其首曰显忠尚徳之碑且命臣轼撰次其事谨拜手稽首而献言曰世未尝无贤也自尧舜三代以至于今有是君则有是臣故仁宗英宗至于神考咸有一徳克享天心则天畀以人光明伟杰有如公者观公之行事而味其平生则三宗之盛徳可不问而知也古之人臣功高则身危名重则谤生故命世之士罕能以功名终始者臣观三宗所以待公全其功名而保其终始盖可谓至矣方契丹求割地上命宰相厯问近臣孰能为朕使敌者皆以事辞免公独慨然请行使事既毕上欲用公公逡巡退避不敢居而向之辞免者自耻其不行则惟公之怨比而谗公无所不至及石介为庆厯圣徳诗天下传诵则大臣疾公如仇构以飞语必欲致之死地仁宗徐而察之尽辨其诬卒以公为相及英宗神宗之世公巳老矣勲在史官徳在生民天子虚已听公西戎北狄视公进退以为中国轻重然一赵济敢摇之惟神宗日月之明知公愈深公虽请老有大政事必手诏访问又追论定策之勲以告天下宠及其子孙然后小人不敢复议雍容进退卒为宗臣古人有言曰为君难为臣不易岂不然哉公既配食清庙宜有颂诗以昭示来世其词曰  

五代八姓十有二君四十四年如丝之棼以人为嬉以杀为儇兵交两河腥闻于天上帝憎之命我祖宗畀尔炉锤往销其锋孰谓民逺我闻其呻宁尔小忍无残我民六圣受命维一其心敕其后人帝命是承勿劓刖人矧敢用兵百三十年讳兵与刑惟彼北戎谓帝我骄帝闻其言折其萌芽笃生莱公尺棰笞之既服既驯则扰绥之堂堂韩公与莱相望再聘于燕北方以宁景徳元禩始盟契丹公生是岁天命则然公之在母秦国寤惊旌旗鹤雁降充其庭云有天赦巳而生公天欲赦民公启其衷北至燕然南至于河亿万维生公手抚摩水潦荐饥散流而东五十万人仰哺于公公之在内自泉流濒其在四方自叶流根百官惟人百度惟正相我二宗重华协明帝谓公来陨星其堂有坟有丘公岂是藏维岳降神今归不留臣轼作颂以配崧高  

## 文章辨体彚选卷六百七十四

（明）贺复征 编  

○墓碑十  

赠司空兼侍中文元贾魏公神道碑【`宋王安石`】  

魏公既薨之明年皇帝篆其墓碑之首曰大儒元老之碑有诏造文赐公子使之并刻臣某昧死序列再拜稽首以闻曰公讳昌期字子明姓贾氏皇秘书省著作佐郎赠太师中书令尚书令晋国公讳注之子皇太子左赞善大夫赠太师中书令尚书令齐国公讳琏之孙晋中书舍人史馆修撰皇赠太师中书令鲁国公讳纬之曽孙其先南皮人中徙获鹿今葬开封而为其县人者自公皇考始公少则庄重谨密治经章解句达老师宿学誉叹以为贤巳天禧元年献文章召试赐同进士出身除常州晋陵县主簿国子监说书又以江州徳化县令兼颍川郡王院伴读当是时孙宣公领国子一见听语待以公相数举公学问当在人主左右大臣有以亲嫌者故久弗用以知常州宜兴开封府东明两县监在京广济永济两仓又召置国子监说书景佑元年积官至尚书都官员外郎乃始置崇政殿说书而以公为之公于传注训诂不为曲释至先王治心守身经理天下之意指物譬事析毫解缕言则感心自仁宗即位大臣或操法令断天下事稽古不至秦汉以上以儒术为疏阔然上常独意乡尧舜三代得公以经开说则慨然皆以为善而公由此显矣于是上所质问多道徳之要公请悉记录岁终归之太史诏以章献太后故为彭城郡王讳其名公言母之讳礼不得以出于宫太平兴国寺灾公以易春秋进戒因言近岁屡灾寺观天意盖有所在独可勿缮治以称陛下畏天威爱人力之意西域僧以佛骨铜像来献公请加赐遣还毋以所献示外上皆从之以直集贤院天章阁侍讲史馆修撰判尚书礼部判太府事天章置侍讲自公始故事亲祠郊庙燕游慢戏之物皆在仪卫公奏除之无几遂以知制诰龙图阁直学士权知通进银台司兼门下封驳事权判吏部流内铨权知开封府又以右諌议大夫权御史中丞兼判国子监而侍讲如初公之为铨也河北虫旱以公安抚公举能诎奸于利害多所兴除异时县令奉钱满万二千乃举令公以为法如此则小县终不得善治乃请槩举令而与其奉如大县其在御史刘平为赵元昊所得边吏以降敌告议收其族公言汉杀李陵母妻子陵不归而汉悔真宗抚王继忠家后赖其力且平事固未可知乃不果收侍讲林瑀者言天子即位常步其日占所得卦以知吉凶公奏瑀所言不经不可用上即为公罢瑀又奏劾驸马都尉柴恭僖公夺其州人以为宜初元昊反公言兵事起财不赡宜及今度经费罢减诸不急至是诏与三司合议一岁所省率缗钱百万庆厯二年契丹来求地请婚公主其使责以信义告之利害客诎服不能发口执政议使契丹攻元昊公曰契丹许我而有功则必骄以弱我而责报无穷巳不且以我市于元昊矣且唐中极衰时听吐蕃击朱泚陆赀尚以为不可后乃知吐蕃阴与泚合而阳言助国今独安知契丹计不出此乃言所以待夷狄者凡六事上皆行其策三年遂以本官叅知政事四年以尚书工部侍郎检校太傅为枢密使五年以集贤殿大学士同中书门下平章事兼枢密使居两月拜昭文馆大学士监修国史议祔章惠太后太庙公言其非礼及祔献懿二后密敕迁文武位一等赐外内诸军特支优给公又独奏罢之既而敕迁两府官公又不从乃巳元昊归石元孙议赐死公争言自古将帅被执归多不死元孙以不死七年上以旱避正殿贬食自责公因稽首逊位章六七入乃除武胜军节度使检校太傅同中书门下平章事判大名府兼北京留守河北安抚使妖人王则谋举大名反河南北使其党挟书妄言冀得近公公疑为奸考问具服则惶恐不及会独婴贝州以反公即使部将王信孟元郝质驰兵操攻具往且请自出搏贼不许终贼所以擒灭功居多移镇山南东道检校太师赐爵安国公公因请寛诸吏民为则所胁者而捕河北妖人治杀之无所漏河决商胡方暑公暴堤上躬亲指画出仓廪与被水百姓舍其流弃接以医药所活九十余万口契丹诱亡卒号为南军以战夏人而边法卒亡自归者死公变其法自归者故拔擢超其伍于是归者众因以知契丹国事契丹亦因拒亡卒黜南军不用边人以地外质公请重禁絶主不时赎人得赎而有之地则尽归边以不争皇佑元年徙郑州从公求也至见留为祥源观使既而以尚书右仆射观文殿大学士判尚书都省朝会班宰相视其仪物岁中又求任外除山南东道节度使右仆射检校太师兼侍中判郑州固辞仆射侍中乃改同中书门下平章事又欲迁公四子各一官亦以公辞而止三年母燕国太夫人薨命以故官不起赐官宠慰从之公事燕国以孝闻上尝赐银饰肩舆士大夫以为荣及薨自郑归葬扶舁苍然肩足皆胝行路瞻望悲哀叹息四年除故官侍讲居顷出治许州将行矣仁宗问易之干卦公既讲解又作书以亢龙为戒手诏褒答以公所献藏太史五年又莅大名安抚河北中书议塞商胡决以公异论故使建言者专其事公犹争不巳河果不可塞建言者得罪而澶魏濵棣徳博德水死公乃请使抚巡赈牧人用归息嘉佑元年进封许国公又兼侍中方避未听而以枢密使召卒罢侍中而以尚中书门下平章事为枢密使六年以镇安军节右仆射检校太师兼侍中充景灵宫使又出许州七年以保平军节陜州大都督府长史移大召兼安抚公凡三至魏及许郑皆以寛惠为治人安乐之它将相赐公使钱多使牟利公度所赐为用故在所尤不扰皇帝即位改节度鳯翔加左仆射鳯翔尹进封魏国治平元年求还使侍中守许州至六七终不许二年乃授许州入见又辞不许使抚谕须秋乃发六月告疾中人太医问视相属又力求解将相乃以左仆射观文殿大学士判尚书都省七月戊寅薨上亲临哭发涕为不听朝二日赐龙脑水银以敛制服出司宾祭吊别赐黄金给葬赠司空兼侍中谥曰文元以九月甲申葬开封汴阳里晋公墓次公年六十八散官开府仪同三司勲上柱国号推诚保徳崇仁守正忠亮佐运翊戴功臣邑戸万五千实封五千六百公所著书有春秋要论十卷羣经音辨十卷通纪八十卷本朝时令十二卷又奏议文集各三十卷元配王氏尚书兵部郎中集贤殿修撰轸之女追封莒国夫人继配陈氏武信军节度使康肃公尧咨之女封魏国夫人六男子章太常博士集贤校理早卒圭尚书北部员外郎田尚书驾部员外郎青尚书司门员外郎齐大理寺丞炎未仕三女子国子博士程嗣弼大理寺丞宋惠国太常博士龎元英公壻也其后天子以炎守将作监丞又官公内外族亲凡九人贾氏自谊及躭傅王相帝皆以儒学至公又以经术致将相出入文武有谋有功当中国治安四夷集附宠禄光大始终褒荣君臣相遭于是为盛铭曰  

于皇仁宗时宋之隆奠此中国四夷来同孰夹孰承有宰魏公帝曰询尔羣公卿士朕欲考古以求乱治有博六艺使熙朕志魏公乃来锡帝之求进于殿中登阐沈幽乃尹开封治民不絿乃丞御史督制庶尤膏泽在下熏烝在上参国政事遂都将相帝巡大涂公帝之车帝御广宫之屏之墉文条武鬯具献肤功终徂在天公则随迈廷丧元老隠加问赉有铭太史有谥太常次诗不诬斲石墓旁  

检校太尉赠侍中正惠马公神道碑【`王安石`】  

推忠保顺同徳翊戴功臣彰徳军节度观察留后特进检校太尉使持节相州刺史兼御史大夫上相国扶风郡开国公食邑六千六百戸食实封二千二百戸谥曰正惠马公以天禧三年十月戊戌葬开封祥符县某乡某里至嘉佑七年公孙庆崇始来请铭以作公碑序曰马氏故扶风人至公高祖而徙处云中赠太师讳某者于公为曽祖赠太师中书令讳某者于公为祖龙捷左厢都指挥使江州防御使赠太师中书令尚书令蔡公讳某者于公为父蔡公从太祖定天下力战有功当是时云中巳为契丹所得故马氏又徙处浚仪今开封府祥符也公讳某字子元蔡公之终也年七岁太祖召见禁中有司言例当补殿直诏特授西头供奉官而赐以名开宝五年年十八监彭州兵马以严饬见惮如老将太平兴国三年领兵戍秦州清水奸人李飞雄乗驿称诏捕公及秦陇巡检刘文裕等将击之秦州因盗库兵以反公辨其诈与文裕执飞雄治杀之五年监潭州兵马改东头供奉官雍熙二年又监博州兵马刘廷让败于君子驿而契丹归矣公方料丁壮集刍粮缮城治械如冦至吏民初不悦其生事也巳而契丹果至度不可攻乃去四年改西京作坊副使将屯于冀州端拱元年移知定逺军时议发河南十三州之民转饟河北公告转运使樊知古此军聚兵少而积粟多簸其腐尚可得十七知古用此得粟五十万斛以罢河南之役事闻朝廷太宗嘉之二年深州新蹂于契丹城郭庐舍多坏而流民众乃移公知深州公至数月则坏者完流者复举州忘其冦戎之故而以公为能抚我会保州不治移往代之淳化二年又移知庆州羌万人以怨程徳元来冦公诱其渠帅谕以威信即皆引去四年迁西京作坊使知梓州五年李顺为乱于蜀之西川以公往讨又以为先锋平剑州召还至三泉而复以公与王继恩讨贼继恩怒公抗直使守彭州尽收其军而与之羸卒三百贼率其众至号十万公力战一日亡其卒大半乃夜独出招救兵复入贼终不能得城而以败去除成都府兵马钤辖迁洛苑使五年除蜀汉九州岛都巡检使巳而又兼成都府兵马钤辖真宗即位改内苑使蜀卒刘旰聚党数千人为乱所攻数州至辄取之公以卒三百追至蜀州与战旰走邛州而招安使上官正召公归成都计事公为正画曰贼破邛州必乗胜刼掠渡江薄我既息而战我军虽倍未易敌也不如迎其弊急击破之必矣遂行次方井与正合杀旰等无噍类真宗赐书奬谕赏以锦袍金带咸平元年加澄州刺史知秦州诸羌质子有三十年不释者公悉归之诸羌徳公讫公去无一人犯塞小泉银坑久不发掌吏尽产以偿岁课而责之不巳公奏得释而归其产四年就除西上合门使知成都府兼本州岛兵马钤辖有告龙骑士谋为变者所引以千数公捕杀其首七人而置其余无所问自干徳后岁漕蜀物以富人为送吏多坐漂失籍其家公奏择三班使臣及三司军大将代之而课其漕事为赏罚至今便之六年移鄜延路驻泊兵马都总管兼知延州蜀人于公去皆环以泣公至延州羌方以兵戏边会上元开门张灯示以无为而羌不能为冦又移知镇州兼本州岛兵马都总管景徳元年契丹入边民入保城公与之约盗一钱者死有盗钱二百者公即杀之于是自澶以北城郭皆昼闭诏使过公辄留之而募人间行送诏皆得其报以闻又以便宜使所至受诸漕挽给边之物故契丹欲虏掠无所得车驾至澶州大将王超提卒数十万逗留不赴公屡趋之不为动移书谯让乃始出师犹辞以中渡无桥则公先巳渡才一夕而桥就上闻手诏褒之且知公果可以属大事也二年移知定州又除东上阁门使枢密院都承旨三年遂以检校太保签书枢密院事祥符元年东封泰山以为行宫都总管自此行幸必以公为都总管而皆许之专杀公部分明约束审出入肃然而未尝辄戮一人于是边将言契丹近塞大臣议皆请发兵以备公独议使边将移书问状从之契丹解去迁检校太傅四年加宣徽北院使五年除枢密副使当是时契丹巳盟中国无为大臣方言符瑞而公每不然之独常从容极言天下虽安不可忘战去兵之意及他争议甚众真宗多以公言为是七年除颍州防御使知潞州州之税赋常移以输边公为论其害自是所输不过邻州而巳天禧元年移知大名府兼驻泊兵马都总管使中贵人劳问赐白金二千两居顷之遂以为宣徽南院使知枢密院事检校太尉有足疾时诏内朝别为一班免其蹈舞二年疾病赐告求去位真宗不许而数使中贵人劳问又幸其第赐白金三千两巳而度实病不可强以事乃罢以为彰徳军节度观察留后而公固求外镇终不许居久之稍间入谒真宗辄使阁门祗候二人伺公至即扶以入因掖其拜起数屏左右问事常听用三年又求外镇乃以公知贝州兼本州岛兵马都总管将行矣召见又将付以政固辞谢久之乃巳而更以公为本镇至五月公疾作诏使公子洵美将太医往视而魏路二镇之人亦皆奔走来问为公请祷巳而公疾革真宗又使公弟之子成美驰驿召公归京师而公以八月壬寅不起矣享年六十五真宗为之震悼罢朝诏赠侍中录其子孙赙赐皆加等公前夫人丁氏某郡君后夫人沈氏某郡夫人子男二人洵美终西京作坊使英州刺史之美终内殿承制阁门祗候孙十六人其十四人皆巳卒而庆宗今为右班殿直庆崇今为文思院知恩州公少慷慨以武力智谋自喜又能好书宾友儒者所与善必一时豪杰有集二十卷其文长于议论自始仕以至登用遇事謇謇未尝有所顾惮王冀公丁晋公用事每廷议得其不直辄面诋之真宗初或甚忤然终以此知公而天下至今称其正直铭曰  

在凌西南谁封谁树有宋正惠马公之墓公当太宗真宗之时暨暨谔谔谋行计施以羸击强以少捕众以贱抗贵维公之勇虽贵虽众虽强必克维公之敏亦维公直帝曰直哉汝予良弼见国而巳不知家室内朝十年典掌机密暨予一心纲纪庶物元功宗谋莫汝敢匹公曰孤臣敢旷于荣谗说不用是维帝明十或困穷莫知其有既荣以位正或见丑公于可愿两得其尤不讫大耄天为不谋徳歉于年孰云耆老有赉后世公为寿考刻趺篆首作此铭诗陈之坠道永矣其诒  

广西转运使孙君墓碑【`王安石`】  

君少学问勤苦寄食浮屠山中步行借书数百里升楼诵之而去其阶盖数年而具众经后遂博极天下之书属文操笔布纸谓为方思而数百千言巳就以天圣五年同学究出身补滁州来安县主簿洪州右司理再举进士甲科迁大理寺丞知常州晋陵县移知浔州浔当是时人未趣学乃改作庙学召吏民子弟之秀者亲为据案讲说诱劝以文艺居未几旁州士皆来学学者由此遂多以选通判耀州兵士有讼财而不直者安抚使以为直君争之不得乃奏决于大理大理以君所争为是而用君议编于勅庆厯二年擢为监察御史里行于是弹奏狄武襄公不当沮败刘沪永洛城事又因日食言阴盛以后宫为戒仁宗大猎于城南卫士不及整而归以夜明日将复出有雉陨于殿中君奏疏即是夜有诏止猎蛮唐和冦湖南以君安抚奏事有所不合因自劾乃知复州又通判金州知汉阳军吉州稍迁至尚书都官员外郎提点江南西路刑狱有言常平岁凶当稍贵其粟以利籴本者诏从之君言此非常平本意也诏又从之侬智高反君即出兵二千于岭以助英韶会除广西转运使驰至所部而智高方煽天子出大臣部诸将兵数万击之君驱散亡残败之吏民转刍米于惶扰卒急之间又以余力督守吏治城壍修器械属州多完而师饱以有功君劳居多以劳迁尚书司封员外郎初君请斩大将之北者发骑军以讨贼及后贼所以破灭皆如君计策军罢而人重困方恃君绥抚君乗险阻冒瘴毒经理出入启居无时以皇佑三年三月初七日卒于治所年五十四官至尚书工部郎中散官至朝奉郎勲至上骑都尉君所为州整齐其大体阔略其细故与宾客谈说弦歌饮酒往往终日而能听用佐属尽其力事以不废在御史言事计曲直利害如何不顾望大臣以此无助所为文自少及终以类集之至百卷天徳地业人事之治掇拾贯穿无所不言而诗为多君讳抗字和叔姓孙氏得姓于卫得望于富春其在黟县自君之高祖弃广陵以避孙儒之乱而至君曽大父讳师睦善治生以致富岁饥贱出米谷以斗升付籴者得驩心于乡里大父讳旦始尽弃其产而能招士以教子父讳遂良当终时君始十余岁后以君故赠尚书职方员外郎君初娶张氏又娶吴氏又娶舒氏封太康县君五男子适邈迪适遘适尝从予游年十四论议著书足以惊人终永州军事推官邈今潞州上党县令亦好学能文状君行以求铭者邈也君之卒也天子以适试秘书省校书郎二女子一嫁太庙斋郎李简夫一嫁进士郑安平君以其卒之年十二月二十五日葬黟县怀逺乡上林村歙之为州在山岭涧谷﨑岖之中自去五代之乱百年名士大夫亦往往而出然不能多也黟尤僻陋中州能人贤士之所罕至君孤童子徒步宦学终以就立为朝廷显用论次终始作为铭诗岂特以显孙氏而慰其子孙乃亦以诒其乡里铭曰  

在仁宗世蛮跳不制馈师牧民实有肤使践艰乗危条变画奇瘭毒既除膏熨以治方迁既陨哀暨山夷维此肤使文优以仕禄则不值其书满笥书藏于家铭在墓前以告黟人孙氏之阡  

虞部郎中赠卫尉卿李公神道碑【`王安石`】  

嘉佑八年六月某甲子制曰朕初即位大赉羣臣升朝者及其父母具官某父具官某率徳蹈义不躬荣禄能教厥子并为才臣加赐名命序诸卿位所以劝天下之为人父者岂特以慰孝子之心哉可特赠卫尉卿翌日某甲子中书下其书告第又副其书赐寛等以待墓焚寛等受书焚其副墓上乃撰次卫尉官世行治始卒来请曰先人赖天子庆施赐之官三品矣而墓碑未刻惟徳善可以有辞于后世者夫子实闻知某曰然卫尉公墓隧宜得铭久矣于是为序而铭焉序曰公姓李氏故陇西人七世祖讳某始迁于光山五世祖讳某以其郡人王闽从之始为建安人曽祖讳某祖讳某皆不仕考讳某尝仕江南李氏稍显矣江南国除又举进士中等以殿中丞致仕有学行名能知人赠其父大理评事而巳亦以子贵赠至吏部尚书游豫章乐其湖山曰吾必终于此于是又始为豫章人尚书之子伯曰虚已官至尚书工部侍郎以才能闻天下其季则公也公讳某字公济少笃学读书兼昼夜不息一以进士举不中即以兄荫为郊社斋郎再选福州闽清淇州靖安县尉有能名迁饶州余干县令至则毁淫祠取其材以为孔子庙率县人之秀者兴于学豪宗大姓敛手不敢犯法州将部使者奏乞与京官移之剧县不报而坐不觉狱卒杀人以免当是时侍郎方以分司就第公曰吾兄老矣我得朝夕从之游以洒扫先人庐冢尚何求而仕遂止不复言仕侍郎之卒也天子以公试秘书省校书郎知江州徳安县事辞不就后尝一至京师大臣交口劝说欲官之终以其不可强也而晏元献公为公请乃除太子洗马致仕初尚书未老弃其官以归至侍郎及公之退也亦皆未老自尚书至公再世皆有子而皆以严治其家如吏治江西士大夫慕其世徳称其家法盖近世士多外自藩饰为声名而内实罕能治其家及老往往顾利冒耻不知休息公独父子兄弟能如此呜呼其可谓贤于人也巳公事亲孝比遭大丧庐墓六年然后巳事兄与其寡姊衣食药物必躬亲之及公老矣二子就养如公之为子弟也寛尝为江浙等路提点铸钱坑冶又尝提点江南西路刑狱定亦再为洪州官不去左右者十二年皆以才能为世闻人以恩迁公官至尚书虞部郎中阶至朝奉郎勲至护军以嘉佑四年七月某甲子卒于豫章之第室年八十九夫人长寿县君赵氏先公卒八年既葬矣五年某月某甲子以公葬于夫人之墓左曰雷冈在新建县之桃花乡新里夫人故衢州人某官湘之女湘有文行尚书与为友故为公娶其女子三人寛定寔寔守秘书省正字早世于公之葬也寛为尚书司勲员外郎定为尚书库部员外郎女子二人巳嫁孙二十有一人曽孙十有五人皆率公教无违者公既葬而二子以恩赠公卫尉卿云铭曰  

李氏大家陇西其先于唐之季再世光山移遯于闽岭海之间乃生尚书节行有伟始来江南考室章水绳绳二子隠显兼荣孰多后禄其季维卿幼壮躬孝维君之践能不尽用止于一县退以徳义厘身于家外内肃雝人不疵嗟亦有二子维天子使父曰往矣致而臣身子曰归哉以宁吾亲以率其妇左右恂恂以官就侍天子之仁既具趾福考终大耄追荣于幽乃赐卿号伐石西山作为螭龟营之墓上勒此铭诗  

## 文章辨体彚选卷六百七十五

（明）贺复征 编  

○墓碑十一  

福建廉访副使仇公神道碑【`元赵孟俯`】  

仇氏望陈留谱云宋大夫牧之世入金有更朔平临潢二县令者讳辅即家临潢临潢之曽孙昌平府君实徙京兆府君生三子其中子则公也公讳锷字彦中始齓从府君出礼宾客容已落落善占对长益涵揉于学要能以奇气伟节自致至元八年公二十二年矣安西王时以亲王镇京师喜优纳人士公布衣入谒王语合意竟留给事邸中久之上其能即试公武备寺寿武库使十五年遂出知威州二十年稍迁巩昌路总管府治中治皆有声称二十五年进阶州尹未赴遭内艰于是御史廉徳公威州巩昌数事荐诸朝二十七年乃以福建闽海道提刑按察副使起公明年制改肃政廉访使即用公为副使间岁自免去北过高邮乐其土风因留居焉大徳四年八月十日以疾卒年五十一自承务郎三迁官至奉议大夫卒之日无副禇侨家巷处之旧聚哭一辞曰善人亡矣至大四年其子治济浚浩乃克自力奉公丧还卜大都宛平县西山夏庄之原藏焉窆以四月辛酉其域距祖茔五里公性开疏与人交底里倾尽为政多本教化而持身丝毫不敢欺方少未仕见白金遗道傍初不顾巳而计曰我幸见之不则他人持去矣即俯拾俟有闲求者至自言适贷得将营亲葬公询验果然出金还与之在威州民张氏兄弟讼家财吏展转赇赂更数岁莫能决公召谕之曰兄弟孰与吏亲民曰兄弟同气吏途人耳公曰弊同气以资途人如何不知之甚即大感悟相抱持以哭遂为兄弟如初时属县吏李子秀慢令当笞公即命释縳呼前曰若躯长六尺徒甘棰楚间不知有功业可指取耶吾与若约三日若不力吾将重实于罚后公出安西有从骑十数西来见公遽下马拜曰我当笞吏也公向脱我罪又勖我仕今效节兵伍为千夫长微公岂有今日在巩昌会岁大旱草木枯尽僚吏请祷公曰得无以寃狱至是乎取某事按问得实平反上之大雨三日在闽属行省臣有以采银为利献上者朝廷下其事设官赋民而地实无矿民往往贵市入输公急劾闻有旨罢其役建宁刘氏居麻沙村疃中雠诬其有反状州若县将织逻成狱公虑囚及之唶曰有是乎有是乎即抵以法公仕虽蚤当官之日不多于闲放之时故其施为注措槩逸不传今掇其士大夫口道以熟者一二志焉逸然犹为试用者小耳令充周而极究之则古循吏不足多也公曽祖忠源仕金为定逺大将军兰州司法祖福明威将军父昌平府君讳徳明隠居教授曰樊川处士者府君自号也以弟鋭升朝恩赠奉直大夫飞骑尉追封昌平县男母王氏追封昌平县君鋭后至中顺大夫岭南广西道肃政廉访副使其元兄铎亦朝列大夫云南诸路肃政廉访副使公先夫人郝氏赠荣禄大夫大司徒蓟国公谥考懿讳徳意女先十一年卒生三子二女后夫人粘合氏先一年卒一子三女其葬以二夫人祔治高邮府兴化县尉济从仕郎太常太祝浚承务郎太庙令浩蔚州儒学正壻曰程博组锦局使吴焘中书省掾卢亘翰林待制承务郎兼国史院编修官姚庸奉训大夫戸部员外郎其一未行孙男五人曰敬昌庆昌顺昌延昌隆昌昔公爱钱唐比过之辄留旬月往往援琴以写山水之清音故与余同好相善也今年延佑六年距公葬八年矣而其子治丐余文其随上之碑不腆之言公实知之矧专记撰尚何容辞铭曰  

蓄之涵涵流之渐渐莫或匪泉筑之疏疏构之渠渠堂亦有焉我观其终有植之隆有发之涓谓徳既仪不卒于施而又不年不弥其盈不陊其倾以游于天子则维宗女则维从其知孔延西山之原冈阜厚完有封斯阡以引以休以质诸幽上考铭镌  

广平路总管邢公神道碑【`马祖常`】  

泰定二年四月十四日致仕礼部尚书邢公卒六月朔葬于安阳度置之原越二年致和元年戊辰二月嗣子温毁瘠垒然丧服持工部侍郎胡彝行状告其友浚仪马祖常曰先考衣衾棺椁饰终之礼庶几无悔温不孝惟是墓道之碑无文以昭之敢以是托于子焉按状公讳秉仁字仁父姬姓邢氏世居安阳契丹女直扰中夏士族谱谍存者盖寡故安阳邢氏始显交口里大父讳植不仕有阴徳赠亚中大夫彭徳路总管轻车都尉追封河间郡侯大母李氏追封河间郡夫人父讳徳裕有政事志不得奋发卒小官赠嘉议大夫上轻车都尉追封河间郡侯母王氏追封河间郡夫人继母郭氏封河间郡太夫人弟四人曰秉义秉礼秉智秉信四人皆后夫人郭氏出前夫人王氏独生公一人两世用是贵得加封光华甚荣公起家辟署河南廉访使曹属进御史府史又进丞相东曹掾满考授承务郎平江路推官未上改承直郎济南莱芜等处铁冶提举俄迁承徳郎江西行中书省左右司都事升朝列大夫为太医院都事选充广平彰徳等铁冶都提举官中议大夫外台各以名荐寻为抚州路总管加亚中大夫广平路总管凡十选以礼部尚书致仕阶承务郎至嘉议大夫凡六转出入中外率称官守初提举济南诸冶赋民不急逋逃复业都事江西行省婉画直辞赞叶上下议遣官出廪米五十万石赈贷属州饥众难之公请异日有擅发罪秉仁愿独坐万齿龂龂待餔以活者不可指数也都提举广平彰徳等诸冶差戸程公矿火悉给缩贾殖货以利予农治辨为最总管抚州专使临门赐驿之官抚竟地税戸部赋木绵织布民病非所产即令输直吏不得舞手取贿公私俱便之小旱祷辄雨岁连大穰俗颇哗许未几民耻徤讼移广平路教学者以雅乐祠事先圣孔子立乡校七百各有弟子师课树桑亿万计丝纩用饶民有妇妬妾姙而以妾妻奴者夫死而族人欲有其家讼不决乃以子生月逆计母妻奴之时得实其民遂有后阖郡号神明盗伪以小钞贯变作大钞贯文如钱取鋊然诖误七十人止以首坐劝医讲黄帝越人书躬视惠民药饵比去官民鲜夭札者赋有寸帛之羡立归之主为政具有方略要以惠恤元元为本既致仕益砺志读书强记不怠字书多楷法尤工古隶有子二人长子温由中书检校官拜监察御史吏部中书左司二郎中总管大名河间都转运使丁公艰家居次子简门荫补承事郎监大名路商税夫人萧氏于氏祔葬并追封河间郡夫人享年七十有六呜呼行闻于乡政闻于时为子而上贲其亲为父而垂裕于后可谓完也矣为善人者可不以邢氏为征耶是宜铭也铭曰  

尔车薄薄尔马蹻蹻勿驱我隧域时君子宅有绎尔苏有憔尔刍毋犯我松与蒌时君子居若广汉之明弗钩距以倾若霸之惠弗饰异以诡时予有元之循吏孙子奕奕时昌时赫时善惟吉时视予贞刻  

故知昭州秦公神道碑【`虞集`】  

公讳仲字山甫姓秦氏世为洛阳大族大父和仕金为河南安抚使既归国朝父安为河南三路提学公尝从紫阳杨焕然先生学知名得给事裕宗潜邸郝文忠公经之使宋也宋人留之真扬间宋亡天子嘉郝公之节择士得公迓之还京师久之除承直郎建康路总管府判官公季父长卿倜傥有大节世祖皇帝潜邸在京兆巳知其名及即位召在宿卫与故御史中丞刘公宣为友以气岸相高时宰阿哈玛特秉政聚敛罔上怙权宠常伺察言巳者中以危祸廷中相语以目无敢论列长卿乃上书世祖曰阿哈玛特擅生杀人莫敢言为国家畜积怨毒巳甚其钳制左右使不得彻上听情叵测似秦赵高私家之蓄过于公家觊觎资藉情露似汉董卓春秋无将请及时论法按诛之上以其书下中书阿哈玛特固善伺人主意力足使持中贵人捄解事得寝他日以为宣徳铁冶弗治须藉能者奏用长卿为同知即以所阅课额数万缗为长卿罪下吏即狱中用湿纸掩口鼻毙之尽没入其洛阳官产人莫不寃而哀之然终无一人敢为长卿言者公乃去官不复干仕阿哈玛特死朝廷更新政事姚文公燧手为书为执政言秦仲以诸父之仇当国耻之闲废至今台宪力言其人而贫不能起此风厉所系宜不待于有言者公得所为书藏之不以发今固在其家也善乎史官欧阳玄作长卿传而论曰或曰使长卿如山甫勇去庶不及难曰山甫求为无负其诸父长卿求无负其君一道也曰怨乎曰自古君子死小人手者多矣后之君子终不以为悔又慕效之夫后者之无悔则前者其有悔乎是以知其无怨也可谓得秦氏父子之心矣至元二十五年用事者急聚敛遣使天下大括金玉珠货器物嬴余苛酷吏请尽辟知名清强吏以任事公虽闲居犹被迫遣治徽广徳之会当是时公府之出纳无容复有余羡此直以无义而取之耳而操窃郡县危甚公曰吾意诚知其不可然吾受罪去国不辞吾去而他使至则其害将不可言为物色其稍可追理者以应之视他处固不能十一二也更以数少责増之亦不为变后五年行台治书侍御史裴公道源监铨广西外迁举公知昭州有善政郡治无事每游歌竹山赋诗为乐自号歌竹山人卒于官三十年三月也年五十有一初殡建康城南某年月日归葬洛阳某原永康胡长孺志其墓夫人乔氏继许氏孙氏子男四从龙中宪大夫同佥太禧宗禋院事从徳奉训大夫中书省左司郎中从某从礼女子六壻马成叚时中邢师雍其三人夭孙男某某惟秦氏先世行事卓然可称国家修经世大典访问遗轶而从龙尝梦其先人问从王父事已报史官否得欧阳氏所著传始末甚具以上送官昭州以子贵赠某官夫人封某郡君以法得立碑神道故来请铭铭曰  

明主在上则有直臣忧国奋义蹈祸忘身公以从子泣血慎徳岂曰避仇实瘅蟊贼阴消阳明君子于征名公具言犹保幽贞爱民之仁拯物之智天不与年百未一试信道不回古人所难父子相望风节厉完乃睠后人并立朝着为国材贤绰有令誉维洛泱泱润覃栢松过者式之遗直之宫  

## 文章辨体彚选卷六百七十六

（明）贺复征 编  

○墓碑十二  

大明勅赐银青荣禄大夫上柱国中书平章军国重事兼太子少保鄂国常公赠翊运推诚宣徳靖逺功臣开府仪同三司上柱国太保中书右丞相追封开平王谥忠武神道碑铭【`明宋濂`】  

洪武二年已酉秋七月七日银青荣禄大夫上柱国中书平章军国重事兼太子少保鄂国常公薨于军中二十三日讣闻皇帝为之震悼罢朝在廷之臣莫不洒泣越明日诏中书定议赠翊运推诚宣徳靖逺功臣开府仪同三司上柱国太保中书右丞相追封开平王谥曰忠武八月朔日柩车至龙江上往临奠恸哭而还亲为择地于钟山屮堂之原营建宅兆及栖灵之祠凡百须之具一给于官不以烦其家至冬十月九日始葬复推恩及其三代皆为王爵生荣死哀可谓至矣上犹念其功不置召臣濂于庭而谓之曰朕东抚高丽西抵吐蕃北际沙漠南来交趾占城莫不稽首奉命计其开拓之功以十分而言王盖居其七八朕今手录战伐次第以授尔尚为文勒诸丰碑以着王之功于无穷焉臣濂受诏而退谨再拜叙而铭诸幽王讳遇春姓常氏濠州怀逺人世为农家赋性刚毅膂力絶人岁壬辰羣雄并起江淮为之鼎沸时王年二十有三为羣盗刘聚所得聚睹王状貌奇伟拔于行伍而信任之王每出战必贾勇争先聚深喜之王察聚所为终不能有成欲择所依乙未闻上驻兵和州领众数十人弃聚来归居两月余请为前部先锋上曰尔之来者为士卒粮絶故就食耳尔自有主我安得而留之王请之再三至于涕泣上曰尔姑从我渡江俟克太平委身事吾未晩也夏六月上先抵采石矶元兵阵于矶上而矶下巨舟如织相距仅三丈余倅难登岸王乗快舸相继而至上麾之使前王即舍舟挺戈先登众皆披靡遂拔采石乗胜取太平从上守御乃始授总管府先锋冬十月升管军总管丙申春三月元中丞曼济哈雅复以兵屯采石南北不通上虑将士虽渡江而其父母妻孥尚留淮西势莫可致命王统兵攻之王至设疑兵以分其势而以正兵与之合及战别出奇兵捣败之悉俘其精鋭自是元兵扼江之势衰矣寻守溧阳攻建康功为诸将先三月从今大将军右丞相徐公达克镇江夏四月授承信校尉领军先锋秋九月再攻常州会青军叛去与伪吴张士诚合徐公被围于牛塘王与诸将力战大败其众擒士诚枭将张将军冬十有一月除统军大元帅丁酉春三月遂克常州迁中翼大元帅夏四月从徐公下宁国秋八月克马駄沙冬十月取池州戊戌春擢江南行中书省都督马步水军大元帅冬十有二月上亲取婺州已亥夏四月转镇国上将军同佥书江南等处行枢密院事守婺州寻命攻衢州降之冬十月升佥院十有二月攻杭州庚子夏五月召还京师从徐公拔安庆赵普胜之水寨时伪汉陈友谅扬言援安庆王策其必攻池州以羸弱守城伏鋭士于九华山明日友谅兵果来攻城伏兵四合俘杀万余人六月友谅入太平犯龙湾王共谋击败之巳而上整舟师袭友谅留王守京师军民无敢哗辛丑春三月拜江南行中书省叅知政事秋七月从上取安庆破江州回守龙湾冬十有一月张士诚出兵冦长兴上时驻九江闻报还京师命王往援士诚兵败俘杀五千余人壬寅修安庆城罗友贤构乱据池州神山寨将与士诚通杭歙震动冬王往征之癸夘春正月擒斩罗友贤余党悉平三月张士诚遣兵围刘福通于安丰从上击之将战王突入其阵三战三胜敌兵大败而去俘获士马无算遂同徐公围庐州凡三月城将下适陈友谅攻南昌王解围而还秋七月从上率诸将往援八月遇友谅于彭蠡湖之康郎山王与之聨舟大战呼声动天地无不一当百纵火焚伪平章舟风急火炽十里之间湖水尽赤敌将张定边素号枭猛奋前迎战王射之定边中矢走友谅乃退保鞋山诸将以友谅兵尚强请纵其去王独不言及我师出湖口皆言江流湍急欲放舟而下王独不言上知其情命以舟扼上流王应之诸将乃遡流而上舟蔽江面控湖口者旬有五日友谅军食乏出江求战王遣火舟火筏御之敌兵奔溃追北数十里与之酣战自辰至未不解上所乗舟及王舟皆胶于沙王既脱御舟而巳舟被围复力战而脱于是友谅中流矢死士卒十万皆降未几其臣立友谅之子理于武昌冬十月王帅师讨之四面合围甲辰春二月理衔璧出降荆湖之地望风皆附升中书平章政事秋七月从徐公取庐州八月遂自将兵平临江之沙坑麻岭十洞牛陂诸寨进取赣州乙已春正月克之悉定南安南雄韶州夏五月还兵取安陆襄阳冬十月从徐公克泰州丙午春三月复从克高邮夏四月淮安濠泗徐宿安丰皆下秋八月诸将攻浙西师次太湖伪万戸尹义等逆战王擒之直趋湖州之毗山与敌兵水陆鏖战敌兵大溃遂抵城下塞其四门昼夜环攻之伪丞相张士信悉发境中兵为援屯于旧馆出我师之背王统奇兵由大全港入结营东阡复出敌背且填壅沟港絶其归路士诚知事急出亲兵拒斗王一鼓胜之士诚复遣其将徐义统赤龙船亲军来援王复击败于乌镇冬十月旧馆降得兵六万十有一月湖州亦下遂进兵平江丁未围之益急士诚收合余烬犹背城百战降其将士且尽秋九月始克之縳士诚来献籍其兵二十有五万乃加授中书平章军国重事疏封鄂国进爵上公冬十月复授征北副将军同徐公奉命北伐戊申春正月上即皇帝位国号大明改元洪武王与徐公下山东诸郡遂攻汴梁守臣李景昌遁进攻河南敌兵五万屯于洛水之北将出迎战王布阵既定单骑执弓矢冲入其队敌发二十骑攅槊刺王王一箭中其前锋大呼杀入悉获其众而河南诸城先后皆平上幸汴京谋取燕都秋七月徐公与王渡大河河北诸郡又平八月二日燕都不战而克元君北奔师次太原其守将库库特穆尔帅众来御其锋鋭甚王与徐公谋曰我骑兵虽集而步卒未至何以能战莫若遣精骑夜刼其营其众可乱众乱主将可縳也徐公如王言库库特穆尔果中伤而遁已酉春正月进攻大同竹贞弃城走河东又平遂西入秦张良弼遁李思齐迎降奉元鳯翔巩昌临洮又平夏五月元将伊逊兵侵通州有旨命王以所部军东还拒之遂捣永平过惠州获江文清士马以千计至大宁伊逊遁破开平元君又北走追至北河俘其宗王三人及平章鼎珠等凡得军士万人车万辆马三千牛五万全师还燕次栁河川得疾而薨享年仅四十尔王之为人守谦而不矜有功而无过运筹决胜之方不学而能其从大将军东征西伐而能遵守节制及其自将兵则所至无不克捷由其智识明而材力雄故施之各得其宜呜呼若王者可谓开国之殊勋者矣王之曽大父四三府君累赠银青荣禄大夫柱国中书平章政事追封开平王谥庄简妣张氏追封开平王夫人大父重五府君累赠仪同三司上柱国少保中书平章政事追封开平王谥安穆妣陈氏追封开平王夫人父六六府君累赠开府仪同三司上柱国太保中书右丞相追封开平王谥靖懿妣高氏追封开平王夫人妻定逺蓝氏封开平王夫人子男三人曰茂曰升曰森皆上所赐名女三人长许为皇太子妃余皆幼臣濂闻之昔日唐太宗起义兵而定天下当时有尉迟恭者弃刘武周仗剑来从其后辅成唐业而恭之功为多于是生有鄂国之封圽有忠武之谥今王之功非恭所可及上之所以遇王者封谥与之虽同而其王爵之加恩数优渥揆之于唐诚又过之史臣所谓君臣相遇千载一时者岂不异世而同符也哉是宜铭诸贞石传之千万世一以昭圣天子垂念功臣如此之至一以着王之勋烈于不朽云尔铭曰  

圣皇开天豪杰四从龙兴而云虎啸而风义旗所指山岳震动颷驰霆舂孰不神竦唯忠武王其气至刚仗剑来从飞渡大江无坚不摧无敌不碎席卷长驱易如拾芥平吴定越帖荆抚淮威声所加小大毕来齐鲁既宁汴洛亦定直指幽燕不战而胜元君逺逝六军倒戈本根既拨何有条柯乃收晋冀乃清秦陇乃徇辽海人百其勇茫茫朔漠滦河所经誓将刬涤边尘弗惊王之忠精上贯天日烨其有光亘古不没幅员之广汉唐莫过马蹄所及王功为多十五年间百战百捷备殚勤劳光辅帝业翊运之勋靖逺之威在古或罕于今见之大功垂成王忽长逝当宁兴哀如失一臂爰加恩宠用锡王封衮衣绣裳照耀泉宫天子曰噫未慊朕志其推尔爵上褒三世死哀生荣孰可比焉王虽云殁生气凛然钟山之阴隧道有石词臣勒铭垂示千亿  

东丘郡侯花公墓碑铭【`宋濓`】  

皇上渡江之六年庚子夏闰五月癸酉伪汉主陈友谅以舟师入冦围太平行枢密院判花公率麾下三千余人结阵迎战三日贼不得入乙亥城中乏食公士马惫城陷贼縳公急公怒奋身大呼縳尽解起夺守者刀杀五六人骂曰尔非吾主敌也曷不趋降贼怒碎公首縳于舟樯众射之公至死骂贼不少变巳而贼犯龙江上命诸将力战贼败遁去后五年甲辰上即吴王位追封公东丘郡侯又十六年其子佥水军左卫指挥司事炜泣曰先公圽今二十年无文铭于神道窃恐忠烈不白于后世敢请惟公勋业始卒宜载国史予尝待辠太史氏不敢以耄辞公讳云姓花氏世为怀逺人自考以上姓名皆亡莫知迁徙世次然皆不显公少孤随母嫁张氏貌伟而黒骁勇絶人侪辈畏服之岁癸已仗剑谒上于临濠上奇其材力俾将兵畧地所至辄克破怀逺城口掳其帅以归进攻全椒拔之羣冦据缪家寨公俟夜袭之冦散走上将取滁州单骑前行遇贼数千人于道拔剑跃马冲其阵而过贼惊曰此黒将军勇甚不可与争锋兵既至遂克滁甲午从上取和州得卒三百以功授管句明年乙未率所部先渡江上克太平以公忠勇可信任命宿左右卫丙申上破集庆公得兵千人升总管徇镇江丹阳丹徒金坛诸县皆下之过马駄沙剧盗数百遮道索战公且行且斗三日夜皆擒杀之授前部先锋攻常州拔其城驻守牛塘营夏六月立行枢密院于太平遂拜公院判阶安逺大将军丁酉春正月克常熟州获卒万余命公将之秋七月以兵三千之宁国陷山泽中者八日羣盗蟠结梗道公操矛鼓噪出入营垒间斩首千百计而身中一矢还命守太平后四年遂卒卒时年三十有九夫人郜氏公与伪汉战时一子方三岁夫人以牲酒祭家庙会家人泣曰今城且破吾夫忠义人必以身死之吾夫死吾必不独生然不可使花氏亡后婴儿在若等善抚育之闻公就擒夫人赴水死年甫三十有五侍儿孙氏瘗夫人尸遂抱儿以行伪汉军掳之至九江军中恶养小儿孙氏以儿授渔家属之曰此儿良宜善视之是年冬王师伐伪汉汉败孙氏至渔家视儿在瞷渔人出窃负以走夜宿陶穴中天曙脱簮僦舟渡江遇汉溃军夺舟弃江中孙氏抱儿遇断木浮至附之入苇洲采莲实哺儿七日不死夜半闻人语声呼之逢老父号雷老告之故与之俱行明年辛丑春二月达上所孙氏泣抱拜上上亦泣置儿于膝上曰此将种也赐雷老衣遣之复其徭巳而令人追之忽不见儿八岁侍皇太子就学年十三授虎贲右卫副千戸后七年拜今官即炜也炜于洪武丁已偕孙氏至太平奉夫人骸骨归乃束艹像公以二月已未合葬上元县南五十里之水桥呜呼观公之死贼与妻妾之报公可以知公之为人矣天不殄其后岂不宜哉铭曰  

云雷遘屯区宇分笃生真人镇乾坤骑龙鞭霆下天门前翼后卫蓊若云谁其最雄花将军力驱智驾敌万人蹂跞羣盗犹■〈鹿外加内〉麏大刀长戟属槖鞬左麾右刺流电奔绯衣紫弁貔虎屯驻马饮江江水浑吴楚之域杀气昏手挽天河洗妖氛军声隆然若雷霆遭者胆落两足蹲元戎开府大江濆腰佩兵符威令尊控制上游为国藩伪汉恃力不图存建旗扬帆事钲鼖艨艟蔽江蹑钩援搥牛享士士气伸驰马督战宁顾身贼焰炽若烈火焚大战三日势愈殷单骑赴之齿啮龈怒发上指目吐烟【`叶`】汝贼凶顽犬与豚愿醢汝肉一口吞贼惭耳塞不忍闻至死不屈酬国恩飘然乗云叩帝阍请为厉鬼扼贼元贼当殛死洗厥寃天子下诏褒忠勋东丘立侯贲九原孤儿保育宠便蕃不坠宗祀天所敦生为烈士死明神神灵在天光炖炖嗟尔来观万子孙继忠思孝慎勿谖弗信请考太史文  

勅赐开国辅运推诚宣力武臣荣禄大夫柱国淮安侯华君神道碑铭【`宋濂`】  

自古以来人臣事君始终一心以上承明徳所以保勋烈于不刋熙令誉于无穷此丹书所谓敬胜怠者吉是也其或遭时扰攘攀龙鳞而附鳯翼自赴于功名之会一旦封重爵享厚禄志盈气骄唯欲之是从遂致坏法乱政盖有其初而鲜克有终此丹书所谓怠胜敬者灭是也呜呼敬怠之间善恶之所由分祸福之所由系臣濂于淮安侯之事不能无深感焉侯讳云龙字某姓华氏安丰人世为农家图谱丧不知其先世迁移之详三代皆以侯贵累膺赠典曽大父六二府君中奉大夫北平等处行中书省参知政事妣王氏夫人大父七二府君资善大夫北平等处行中书省左丞妣韦氏夫人考子中荣禄大夫北平等处行中书省平章政事妣陈氏夫人侯生二十年元季兵乱挈家避难伥伥无所之皇帝龙兴临濠四方豪杰荷戈云从侯上谒辕门命为帐前小校当是时人心既归踊跃用命上帅大军取滁州元戍将遁去和与滁接壤闻之丧胆继复取之遂大招舟师渡大江太平父老望旌旗迎降侯后先从征由千戸进镇抚升万夫长曽未几何上攻金陵下之侯擒元将李将军授总管之职寻随诸将取广徳洊擢统军元帅伪汉陈友谅据九江为都时侵我边陲岁庚子倾国而东陷姑熟直犯我龙江上授诸将方畧设伏于险赤帜一挥伏甲尽出大败伪汉兵侯亦有助战功后三年友谅弗悛旧恶攻围我江西上亲帅六师往讨友谅恐退入彭蠡湖与大军遇相持四十余日其大战凡三友谅受矢毙于舟中龙江彭蠡二役侯在行中复以功升豹韬卫指挥使继从伐荆州又同征江北郡县而泰州高邮淮安次第平转淮安卫指挥使就留镇之吴元年丁未大将军徐达奉诏征中原侯复从行中齐鲁既定河南之民箪食壶浆以迎王师既入燕元君弃都而逃立北平等处行中书省授侯镇国上将军兼大都督府事分府北平拜资善大夫燕王府左相兼北平行省参知政事及天下大定论功行赏加开国辅运推诚宣力武臣之号官荣禄大夫勋柱国爵封淮安侯食禄一千五百石前职如故寻兼燕山卫都指挥使时北平新入职方非勲旧大臣不足以厌服之上以侯为邻郡子且恩遇之深不翅骨肉至亲必能为国宣力故特托以方面重任岂期侯昧于理动违邦宪据元丞相托克托大第居之凡元宫龙榻鳯裀及金玉宝器非人臣可僭者皆用之弗疑巳而以其第高旷灾害屡生复役战疫之士创刬之民唯新室是图奢丽过制特甚此犹可也先是元故都破其达官之女多与我师为婚媾幼主尚窜沙漠谍者因倚之侦我事情上明照数千里外屡勅中书移文北平凡旧仕于元者悉遣发江南毋使为民患害侯皆废格不行及至征北副将军李文忠北征获间谍数人始知故宦之家有官兵马司者相率构奸伪作文榜欲为变托奸人以为巡逻之职将焉御冦此非侯之过欤上犹念其功不忍寘于法趣中书令其尽遣侯仍弗之听上怒诏内官往厯指其主名谕之侯始不得巳奉诏侯自是益怠于政日从事歌舞宴饮遂得羸疾疾寝剧上召还南京以洪武七年六月二十八日卒享年四十有三娶缪氏累封淮安侯夫人子二人长曰忠次曰关住女一人以七月十日葬京城之西石灰山之阳上亲御翰墨制文一通遣中官致奠焉惟侯奋起戎行出遇真人乗六龙御天从征四方麤着劳效初无独建奇功骏烈照耀人之耳目然而封以大郡锡之侯爵宠恩之加不为不重矣奈何靡思补报徇欲败度絶无忧国恤民之心乃知徃古韩彭之流怙功自专卒至夷灭皆其自取焉尔所赖圣天子推天覆地载之量保全功臣唯恐有毫发不至故侯得令终于家享荣名殁世岂非幸欤故事生封侯者殁必加之以公于是勅葬以侯礼聊示薄罚可谓仁之至义之尽者也臣濂奉勅撰神道之碑稽诸天理之正察乎人心之公不敢用昔人志墓常法特取春秋直笔褒贬之义勒文穹碑以为千万世人臣之劝戒云铭曰  

人臣事君兮犹如事天寅畏是将兮终日干干眘终如始兮曷敢弗虔一或怠逸兮明命在前侯起戎行兮有力如虎逢时绎骚兮择归真主四征弗庭兮无役弗与斩将搴旗兮所向披靡帝用嘉锡兮龙光日殷疏以侯爵兮作镇北藩兵民二柄兮付之旬宣鞠躬尽痹兮宜报国恩胡酲尔心兮动违国宪僭侈是崇兮羣生胥怨峻宇雕墙兮朝夕沈湎是非倒置兮大分莫辨皇仁如天兮覆之帱之录其勋庸矣崇之尊之君恩固弘兮臣行或亏生弗为善兮死其忸怩春秋直笔兮善恶莫掩万世取法兮纳入于检墓门有石兮可比琬琰史臣勒文兮以示褒贬  

故中顺大夫礼部侍郎曽公神道碑铭【`宋濂`】  

治古之时非惟道徳纯一而政教修明至于文学之彦亦精赡弘博足以为经济之用盖自童丱之始十四经之文画以岁月期于黙记又推之于迁固范晔诸书岂直览之其黙记亦如经基本既正而后徧观厯代之史察其得失稽其异同会其纲纪知识益且至矣而又参于秦汉以来之子书古今撰定之集录探幽索微使无遁情于是道徳性命之奥以至天文地理礼乐兵刑封建郊祀职官选举学校财用贡赋戸口征役之属无所不诣其极或庙堂之上有所建议必旁引曲证以白其疑不翅指诸掌之易也自贡举法行学者知以摘经拟题为志其所最切者唯四子一经之笺是鑚是窥余则漫不加省与之交谈两目瞪然视舌本强不能对呜呼一物不知儒者所耻孰谓如是之学其能有以济世哉此濂铭亡友曽公之墓愤激于中而复继之永嘅也公讳鲁字得之曽其氏也孔门弟子郕公五十七代孙其居新淦吉阳里者巳久世裔之传与夫迁徙之详昔以着于公之先墓兹不重载曽大父兼善宋赠大理评事祖天麒宋宣教郎军器监主簿父顺元韶州路儒学教授妣刘氏公年七岁能暗诵九经一字弗遗奉礼郎简君正理欲以神童举于朝其父力止之及齿稍长取三史日记之寻及其余数千年间国体治乱人材忠佞制度沿革咸能言之有叩之者如山川出云层见迭敷杳莫察其端倪公殊不以为足所藏子集动至数百家各揽其精而掇其华闻有僻书隠牒不惮道里之逺必购得之既得必篝灯读之达旦不寐发为辞章龎蔚炳朗毅然有不可夺之气庐陵刘提举岳申与之语连日夜不休叹曰不意后生中能至于斯也其将以文鸣乎杜内翰乡之丈人行也公负笈从之游益克拓其所未至寤疑辨惑惟日不足遂以博极羣书称于时公犹谓未要于至道述长书一通谒虞文靖公集于临川虞公大悦曰昔程子与张敬夫年十六七脱然有志圣贤之道子能如是复何让古人公年盖十九矣由是益潜心濂洛关闽之学分别义理密如蚕丝牛毛而尤爱吴文正公澄之书吴公亦居临川其著书满家无大无小公一一访获之玩绎未尝释手久之充然有得盘桓林泉以道自娱若将终身焉至正壬辰天下大乱州县所在驿骚公召里诸豪集健儿持兵以保障乎一方仍椎牛酾酒开陈逆顺祸福言甚剀切众皆耸耳而听卒无敢犯非义者人号曰君子乡入国朝有诏纂修元史勒成一代之典遣使者起公于家公赞决部居补苴罅漏者不一而足其功为最多史成上坐端门召诸史臣有白金束帛之赐公居其首焉公将乞身还山会朝廷开局编类礼书舆论以老成之士无踰于公者共坚留之议礼之家有如聚讼自古难定于一公当羣言沸腾之中扬言曰某礼宜据某书则是从某说则非有不服者争相辨诘公厯举传记答之各心醉而去俄迁入仪曹为祠部主事阶承事郎时洪武二年十二月也常忠武王薨高丽王遣使来祭公索其文观之使者靳不与公不可使者不得已出之外则袭以金龙黄帕内则不书洪武之号公责之曰龙帕固疑误用若纳贡称藩而不奉正朔君臣之义果安在耶使者顿首谢过皆命易去之乃已安南来贡主客曹已受其表将入见公取其副览之其王乃陈叔明公曰前王陈日熞尔今骤更名必有以也亟白尚书诘之使者不敢讳盖日熞为叔明所逼而死遂簒其位中心怀惧故托修贡以觇朝廷之意上闻之曰岛夷何狡狯如此却其贡不受五年二月上问丞相曰曽鲁在礼部今何职邪对曰不过主事尔即日超六阶拜中顺大夫礼部侍郎公以顺字犯父讳辞就朝请下阶吏部以国法有定不之许倭夷入冦戍将每捕获之上悯其无知命儒臣草诏归其俘公之所撰有中国一视同仁之语上悦曰顷观陶凯文已起人意今鲁复如此文运庶其昌乎凯礼部尚书也八月奉旨考京畿乡试入院之后忽吐血一升公犹力病阅卷不息自是遂奄奄不振九月膏露降钟山羣臣咸见诸咏歌公独撰赋以进十月上将郊祀出宿斋宫命取诸作使侍臣更番诵之至公独曰此曾鲁作邪援据既精铺叙有法岂新进之可骤至哉十有一月疾逾笃上章乞骸骨甚至中书以闻上恻然许之十有二月辛夘归舟至南昌公谓次子圭曰吾命止明日不能至家矣然吾以一介韦布之士受国宠恩位跻法从又得守正而毙死复何憾所憾者不见二孙之成立也即趣具觚翰为书戒之壬辰次石岐潭果敛袵而逝距家纔两驿尔丙申至故居丁酉具棺敛择地于县南屏山之阳以六年某月某甲子祔葬九世祖高安府君之茔从治命也公蓄徳熙和人近之者温如春风不见忿戾之色然其人则山泽之癯身退然若不胜衣未尝有所矫饰其处家也事亲克孝父丧哀毁致疾踰年而后能起已而二兄诸侄相继捐馆公收泪经纪凶事三年间葬十余丧且抚存其孤惸惟恐或失其所生平轻财仗义喜周人之急四方宾客日登其门公倒屣迎之了无倦容尝一试江西乡闱有司寘诸乙榜人为不平而公亦澹如也其出仕精白一心有知无不为凡典礼涉于制度者必经公损益而后定虽古者吏牍之繁简署字之上下人所不能知公独稽诸书以为决公诚所谓济世之学者非邪公属文不喜留藳其徒虽有所辑录犹未成书其自著书有六一居士集正讹南丰类藳辨误藏于家他咸未脱藳当公修元史时濂实为总裁及入南宫又有僚友之好故相知号为最深共坐官舍更析互辨每至夜分叹末学之空虚伤古道之寥落又复相视冁然一笑严陵徐尊生尝有言曰南京有博学之士二人一以舌为笔一以笔为舌其意盖指公与濂呜呼尊生过矣濂也何人而敢上俪于公哉虽然公未尝欲弃濂也相期他日幸归休必胥会焉共成一书庶可籍手以见前贤公今不可作矣故因铭墓之文而屡兴怀于治古之时也世之读者必将深感焉公读书之室曰守约斋学者遂称为守约先生享年五十四岁娶聂氏先二十年卒公再不纳配一榻萧然如山林枯槁之士人难之子男二人长塾今来请铭者次即圭出为仲兄后女一人应真适刘奉孙二人正龙梦龙铭曰  

气化纠纒人文昭宣万类斯甄兮天设地施一偶一奇形声相资兮载籍缤纷六艺攸尊各辟其门兮枝分叶敷散为千涂混冥精觕兮弥纶大邦文物采章有变有常兮不生硕儒孰干其枢孰苞其腴兮玉笥之阳神珠吐芒莫自翳藏兮大明丽天束帛笺笺搜罗俊贤兮衮褒钺诛寓于策书舆论所孚兮仪曹之升议礼稽经日维烝烝兮黼黻帝猷上窥殷周功在删修兮所积之谌所发之深开阳阖阴兮正笏垂绅其色誾誾邦之老臣兮媚学跹跹其中枵然何翅霄渊兮天胡降丧一鉴之亡四国之荡兮其神上征化为列星寒光晶荧兮下射屏山马鬛桓桓名在不刋兮  

## 文章辨体彚选卷六百七十七

（明）贺复征 编  

○墓碑十三  

刑部尚书谥惠安彭公神道碑【`明林俊`】  

弘治乙夘资善大夫刑部尚书致仕彭公从吾终于家乃正月十一日也讣闻孝宗敬皇帝哀悼赠谥及谕葬有加葬之新亭丙辰腊月十七日也公冢孙郡庠生辅请文于石公讳韶字鳯仪公父故儒者代门生陈燮名举债竟代偿五百金产几于尽父殁妣负口食之虞公从容开譬授徒以续其匮景泰丙子举乡荐明年第进士为刑部主事员外郎宪庙朝疏言张夔不当为佥都御史宜用王纮李秉叶盛庶副人意言周遵不当以贵戚夺民田伤国本田宜还民再下诏狱赖言官论救得释为四川按察副使疏言藩府葬祭差中官劳扰不若行藩司便为广东左布政使疏起陈献章为翰林检讨疏总镇顾恒取方物监舶韦眷请均徭六十戸以充私贡非宜俱见停减最后言梁方弟千戸采禽鸟花木扰民忤旨调贵州居九月擢为都察院右副都御史巡抚应天苏松等处入为大理卿坐论星变过直改旧职巡抚顺天整饬蓟州等处军务但天象示变疏言时政及粮运数事孝庙初臣僚交荐王端毅公及公皆国之元老当显用端毅起为吏部尚书公为刑部右侍郎奉诏巡视浙西劾罢守臣一人寻兼右佥都御史整理两浙盐政疏言浙西盐利倍浙东亭戸抑配尤甚宜定折价之轻重及减温处课额事竣还朝效郑侠流民图图灶戸穷苦状以进进吏部左侍郎与端毅同朝庄凝端靖人不敢干以私庚戌彗星见天津疏言正近侍慎官爵厚粮本减役钱其正近侍为内臣言之轻重能为祸福今利源尽出其手分例相沿虚名实支谁能诘之凡章奏允而后下无复论奏是失政体也有犯多从寛免有殴人死不问有论死者寻源是失政柄也第宅服用踰制盖祠请地每有非分之求曲允无禁死而葬至与银八千两欲折其气以服其心职务终于所司威福必求已出末言午朝祖宗勤政之典乞师其意惟议经邦急务如有大升除有大灾异有大边报工程囚犯方于御前评议可否不惟国是定事体熟而羣臣邪正优劣亦自辨别孝庙嘉纳为刑部尚书安逺侯栁景总兵两广赃累巨万为都御史秦纮所发公抵以法景挟戚畹干内降挤纮公执如初竟不能夺会旱求言疏言会议荆庶人奏及他奏间踰旬日方得上旨恐涉少断内使王萌苖通高永犯死得充净军恐杀人不死无复畏惮乞勤政守法宫中府中均为一体昌国公坟茔宜量减工程陵戸勇校等役宜量限优戸权当惮厌之连摘曹属细过怵公公不为动以疾在告既连丧浚瀚二子累疏乞休上勉留再四命近臣以医来视继之椒丘与端毅公相继罢去正士益孤去意益决甲寅六月复疏者三上悯公恳诚特赐允命乗传以归复命有司特加优礼上之为国爱贤如此犹望公佐明天子兴太平之治御史宗彝等复羣荐之朝然公老疾交并不复能当世责矣生宣徳庚戌九月二十二日享年六十有六公间气收之吾闽而关系国家丰亨之运学以儒者为宗省察性情清其心以求圣贤气象澄润渊静人莫窥其际所谓方不忤物廉不近名者容恕若甚温而严毅自不可犯在刑部属屈侪辈直出其上四川树植风纪发迷烛伏称为神明开邑刘者与其族争里役阴嗾安岳扈氏焚灭其家男女二十有一人死府久不决公讯而服定逺曽者乗其从兄避盗掠家财以去比觉聚羣小夜殪之尽其家一十有二人死阳诉于公公讯又服淫祠多见焚毁寅寀相观浊风为之一变凡厯四省两直隶人爱若父母予巡视江西适椒丘物故为疏请谥并致不平于公畧曰臣闻彭韶何乔新在刑部属并负时名积官俱至尚书韶忠亮懿醇乔新贞方恭慎又各儒术精究吏事熟谙得古人之深以同任天下之重当时言完名纯徳文学政事节槩属心焉韶殁有赠有谥具悉圣天子优异名徳盛心至于彭诏文忠正肃与献五者具备不知议谥之时何取惠安之义率不类其为人不足以服中外之心以取后世之信欲下廷议易谥与椒丘兼畀以文事虽不行士论称快呜呼公固遇矣道大行矣尚未能究其极也端毅椒丘我公弘治初年三大老尽矣由今视昔其有余慨焉公所著有从吾滞稿若干卷奏议一卷名臣录赞三卷政训一卷天曹目录秋台录北岳代行录各若干卷续修莆阳志十卷成都志二十五卷某生后迹疎风味同也铭其容巳耶铭曰  

皇明抚运世有文武元贞气完岳降申甫烈烈惠安遇我英宗又我宪宗又我孝宗纯诚允亮忠荩始终邃学壮犹茂扬中外人有鳯麟国有蓍蔡弘治大老端毅椒丘公叅其间千一其流基有唐虞翊有尧舜爰及都俞天子之圣帝念遗徳曰予易名曰予赠祭曰予经营言则康懿言则惠安两峯峩峩万目之观  

赠翰林院修撰康长公墓碑【`李梦阳`】  

纯皇帝时灵台有杨生名重长安有李生名锦二人者皆与武功人康长公游康长公之与二人者友也于是并称为关内三才云余曩游关内见秦父老颇采其事实碑曰康长公名镛字振逺其先固始人也其七世祖曰康政始迁武功居长宁里政生廷瑞于元仕为学官廷瑞生世睦世睦生珙珙生汝楫汝楫初为武功学官高皇帝时辟之为燕王府长史后出为安岳县知县文皇帝既兴乃召安岳县知县为刑部侍郎留北京辅皇太子而侍郎有大勲徳文皇帝将封之为侯侍郎固死不拜比死又上表乞勿赐赠秩荫上竟皆允之语载康氏家传侍郎者康长公之曽祖也侍郎生三子长曰爵次曰年次曰禋文皇帝一日尽召侍郎家诸男子侍郎中子会贾在外惟二子在于是二子乃大恐并匍匐入见上上曰汝非康侍郎儿耶二子免冠首触地对曰然上闻而怜之顾左右曰令侍郎在直不此耳于是卒官其二子以爵为上林苑监正以禋为监副巳知侍郎有子贾在外上拊髀太息曰薄福薄福于是诏赐侍郎子千金镪数十千缗勅关津吏往来不得诘侍郎子于是关中巨贵族咸推毂康氏而康氏因遂豪关中矣侍郎葬于县北卜家原至昭皇帝时始赠资善大夫工部尚书云监正累官至中议大夫赞治尹南京太常寺少卿卒葬江宁县新亭南而太常生健睿皇帝时又有诏起尚书孙应嗣者于是健来送铨部会健着田间冠由部甬道入及见部尚书又秪长揖不拜部尚书怒以为慢巳乃竟授通政司知事而归而得食半俸嗣知事卒葬于县南纸坊原而知事有五子其长康长公也康长公生而孝友八岁而善文辞及长而好辩有口然习识当世之故好称先王则古昔于是关中人士咸出康长公下虽康长公亦自谓关中人士非已若也年二十余从其先太常就辟试南京顾数不第巳乃还关中即又试关中又不第乃后岁贡至太学至太学又试之不第然太常业巳葬南京于是乞为南京太学生云而即其故太常之域祠焉然自是不复有试志矣是时杨生李生亦皆阨塞弗庸于世关中父老语曰古人有言勿为峣峣人将缺焉勿为皑皑人将污焉三子之谓矣康长公既与时不合于是始好庄老浮屠等书及外家传语其言曰夫人以形骸处大壤其速絶若飘风也予行年五十有四矣吾日以思功名之会是益速絶而巳夫孩提于斑白期甚逺今忽忽若瞬息即能至百岁政少半矣京生有言孰易如苇孰化如毁言生死易至也夫喜生者欲心恒安逸也君子疾殁世而名不称伤功名之不立也夫功名于身至疏也古之人以死効此者以可万世不与物朽至厚身也今不得之功名又因以劳费心体是非喜生之道耳故曰百人射招无弗中矣百物诱生无弗伤矣夫乃今于吾可以巳矣乃遂自谓为巳奄已奄者止于闇也康长公故以惧悸病心乃后上铨部试会坠马乃复病顾愈益甚比试心怔怔怦怦不能措一辞于是除平阳府知事逾年平阳君去其官而归而心病未间也巳又病痿又二年所竟卒葬于纸坊原之墓而平阳君有二子长曰阜次曰海阜先平阳君卒平阳君且卒子海侍平阳君执其手而泣曰夫予先大圣人之苗裔也至吾祖尝树功名于草昧之际世有显官闻人豪于关中今絶于予乎汝如有知其无忘吾祖矣夫欲心常安逸者为其可以贪命而乐存至厚生也今吾弃功名之会不赴又不欲劳费心体非于身疏也今病痿乃且死谚曰断酒白首餔糟而朽是天乎是天乎虽然吾无面见吾祖于地下矣小子勉哉平阳君卒十年而海举进士第一为翰林院修撰儒林郎四年而当正徳元年今上上徽号两宫推赠平阳君如其子官云又二年海有母太安人丧于是海有友曰北郡李生适自河南来而留滞京师于是作平阳君墓碑李生曰先民有言期年树谷百年树徳曷观康尚书今其子孙餔勲而啜积曷使人诵其义无穷如此哉夫平阳中衰之遗裔也能不藉尺寸而洞视往古凌驾时辈亦谓之振世雄豪者矣使其遭遇脱颕而向用魏卫将相之业尚足道哉其铭曰  

维武王建侯卫邦厥有固始武功是祀呜呼遐哉尚书开国不伐帝怀其徳流泽于孙子少卿明禋亮采通政明夷乃续其家祀故累基者崇数沃者丰譬作堂室稼穑而蔀而翔而懋而达夫平阳其屯之际乎畜而不施以昌厥嗣阜不自秘发鬼神之藏骚雅并鸣文古而伤嗟嗟平阳举世重官宦即使君巍爵而崇位珠玉文绮珍食驷马有台楼亭榭孰与发祥广志如二子所哉故明不蓄不光流不塞不长武功南原草木膴膴蕃蕃岐渭盘焉平阳宅厥土太安人祔之是曰宁所维厥绳武瞻哉  

明故监察御史涂君墓碑【`李梦阳`】  

新淦县南戒舟至莲花潭舟人指岸西庐曰此涂御史居也予闻之呀然于是登岸造其庐见其子朴而问涂御史葬处朴指曰父葬处隔江五里东乡西廉山是也予望之歔欷巳谓朴曰比黜碑于废寺吴石也曳树墓道刻表表曰戊辰夏余盖罹竖瑾祸云余至京师下诏狱乃涂君业先系狱相见执手问故初瑾以盐货源也因遂厚望巡盐御史货会一御史入货如瑾望而瑾辄拟人人必厚货如望及涂君巡盐还则空手见瑾瑾怒下君狱然犹日望其货来也久之货竟不来瑾愈怒矫诏涂祯打三十棍发肃州卫永逺充军君坐掠重寻卒无问识不识见君卒无不嗟叹泪下乃时予尚在狱闻之哽噎者累日食不能下也今大政更新瑾事尽废格不行人士咸彬彬乎进矣无问识不识语及君又无不嗟叹泪下以寃故祯君名字宾贤弘治已未进士出知江阴县有卓异绩举天下第一乃于是擢御史云始君下狱江阴人愿厚货入瑾如它御史数塞瑾望解君君不从而朴则曰父幼时尝读书玉笥山云笃古持礼讳弘济者父父也早亡而朴仲父曰涂兆善使酒触父父容之仲父以父之容之也反顾骄纵酒然产不出其手于是谋手其产日閧父割父不从会父出仲父辄自主产割而手其丰父还祖母不平而怒曰阿兆自主产割而手其丰盍白族长父对曰弟寡活不如儿廪生也父有友丘坤者家贫而有子议聘朴妹矣未决会坤卒父往吊焉语坤妻曰吾女巳心许而郎矣勿疑语曰观其死知终始今岂无皎皎之行为世所敬诵然矫伪盗名称身殁而迹彰者多矣此非所谓诚之不可掩邪夫涂君官不过七品寿仅踰四十非赫赫久修之夫也乃今殁士夫思于朝乡人徳于乡所县县人思慕而不忘此岂苟然者邪然余往在诏狱见君日涕泣念母母今存而君则亡亡于非命论者颇疑为善而无报夫孟子不云夭寿不贰修身以俟之诚若云云则颜回王通之伦非哉  

故瑞州府知府李公碑文【`徐贞卿`】  

李大夫既卒其仲子宪为天子守上林苑典藩育既而不乐进慨然叹曰昔我先大夫遗有休泽俾予绪之乃今徒为天子司苑囿牧圉罔有奋扬以绍于先人之休吾其已矣乃上书谢病罢退扫于野奴泾之阡望其堂隧丛莽寥閴悲不能止乃躬薙草莱完宇除壁爰惧徳烈久而弗扬遂伐石为文以表之曰李大夫讳良字尧臣为人魁彦羡而轶性孝弱冠遭母丧擗踊伤五内血上呕逆痼遂抱病终身焉少好学纯皇帝时举进士第除南京刑部主事寻擢员外郎郎中治狱不设诈善穷人情明廓简易民以不寃大司冦重可之凡诸曹疑牒辄移决焉牒就李大夫决无不人人当意愿死者岁甲辰擢知瑞州府州民故轻讼好饰奸李大夫既长法令刑理又善穷人情决狱不宿于是郡治清而豪狡屏迹矣丙午岁饥民大饥李大夫善为长短补贷之法以救之全活甚众民有掘地得大窖中钱若干缗走隶欲私李大夫李大夫曰此天以活吾民耳召父老会而散之民大悦其政体约而安惠而不费务为宏博不要近声古称不烦庶其近之矣李大夫读书善推指故弱冠即为弟子师及为郎时退省中辄为学者讲说循循不倦其守郡益表学宫缮垣宇进诸生必亲为问难宣畅凝滞析若解觹诸生皆自以为莫及也母丧去官寻遭父忧泣血毁性竟以疾终是为弘治三年某月日年五十有六任重道逺惜乎其未究也李大夫之先本是县真如镇人也显考纲封郎中母邹继朱并为太宜人娶于黄渡徐氏亦为宜人有令徳淑慎其身李大夫宜之后十有二年而殁乃即故兆启而合焉侧室凌氏子二人缙宪宪贵加赠考中宪大夫妣恭人李大夫生有爵死有赠可谓高朗令终也巳所著歌诗记叙若干卷藏于家文曰  

于维李大夫之徳若堂若夷率礼以教其民帅师相厥罚惟察惟法而民用弗虐罔有干于天之威以罹其怼泣血而终曷维其罪式祚孝子宠命不匮后有观于斯文尚敬母毁哉  

## 文章辨体彚选卷六百七十八

（明）贺复征 编  

○墓碑十四  

特进光禄大夫左柱国少师兼太子太师吏部尚书华盖殿大学士赠太保杨文忠公神道碑【`明赵贞吉`】  

惟皇天笃我明之佑间出哲臣为社稷隶二百年间如仁和于公暨新都杨公乗所遇时力于隶事最着矣盖正统已巳土木北狩正徳辛巳威武南征陨空沈陆变起非常非有握补天之器挟移斗之能安敢授手其间哉传曰仲之生为齐也仲在则齐存矣往事二际社稷之计赖二公居多安可忘耶于公巳表于宪皇之世杨公之没久矣顷者恭遇我皇上奉我世宗皇帝遗诏复公之官加赠太保谥文忠荫一孙为尚宝司丞一孙入监遣官祭葬恩数备至呜呼休哉不忘臣下之劳其国家有道灵长之福乎于是始皆谈诵公行事矣杨氏宗荫改窆公墓祠而祀之以碑辞属予噫公希世之英也予兹之论其敢茍耶公事业详具家传谨掇其大者以引士评之先导可乎公名廷和字介夫系出潮广之麻城五世祖世贤避乱入蜀居新都父春湖广提学佥事母叶氏以天顺已卯九月十九日生公幼以竒颖举于乡少年读中秘书才器恢廓乡先逹司马余肃敏夙重之归老之日独持大明律与别曰介夫当相天下为我熟此以助他日谋断盖居馆三十年修文讲读声誉茂籍时辈视之已若麟角鳯毛然久之以正徳丁卯冬自南户部尚书同长沙李公办阁事是时孽珰之焰毒蒸寰宇数年内骇奔未息南平北讨政府嚣欱而长沙亦倦念去欲令公代已也尝语人曰吾于文翰有一日之长若经济事须归介夫夫余公识公于早岁李相察公于同事非杨氏之鲍叔哉壬申冬李去公始独任时公丁忧朝廷夺情疏亟上议得寝惟令抚按官与坐守长随刻服制日促上道此起用辅臣之异数也噫公再进而时事益难为矣武皇帝匹马捶居庸关踰上谷入云中望猎阴山旋以威武南下则五位虚拱将踰岁矣嗟嗟自宸濠播乱讹言载路包藏祸心者可尽防御人心将涣大势将倾仕者咏同车之招居者懐恤纬之忧此何景耶公血诚只影周旋其间逺奉纶音近承慈旨大合众谋小事独断竟俾边无鸣镝衢寡惊拆安平且泰俟上之回呜呼可不谓公劳巳乎大驾至自通州事势愈急四家鋭卒环布萧宻枭獍在侧磨牙舕舌傥机事有一髪之颣则祸不测可忍言耶鸣呼危哉公外示安徐宻祈内旨许其从事始以一刺诒彬入贺兽吻缚之按甲虎之机此萧张擒信之智也旋以优赏犒思归官卒令扫迹出关成逐羊之势此周勃收军之勇也军收而司农之印可不倒矣信擒而郿坞之脐可不焚矣呜呼可不谓公功已乎然后清宫警道迎真主开明堂而治之布明诏与天下更始而天下大定矣呜呼可不谓公忠巳乎当是时公之勲名著矣风烈髙矣将造物者亦忌公耶尊亲议起而事之大难处者亦随至矣遂以癸未冬去位盖公去而时事日异矣闻长老云公始定策迎立之际亦援往代母子故事以动宫陛矣盖以安社稷为急不恤其它也逮诏中外上于时无难焉遂行之耳心岂有他哉四子起而持之是矣苐无肯亮公之心耳公可辩耶公尝叹曰众尤交责吾何逃乎义之尤我命也人之尤我遇也事之尤我时也吾惟有去已耳夫以公之图机逹识岂不知诏者上之令也不便虽十易之孰御特以处君父骨肉情礼之间身任两宫之责岂敢操一切径情之说乎必推心挈度剂量而调适之以和无体之至礼保忘名之完名俟泰陵扫宫役作而徐图其后岂必尽晩哉然欲即以回执礼正名之论则势不可也岂非命哉公之决于去以免义我尤也以此夫往在汉廷博议是者不以加秩负者不以夺糈据经研义非击搏之司是当求裁无灭异之厉四子之于公奚为异是乎岂非遇哉公之决于去以免人我尤也以此世复有不齐之论出于意见之偏锢于习闻之久附声和响龃龉实繁徒致圣主懐怒疑有讽嗾罪且不测岂非流俗未易卒变时固然哉公之决于去以免事我尤也以此夫以公之功劳靖忠而博此三去惴惴焉惧补过之无地也人臣之道岂易尽哉悲夫易曰王臣蹇蹇匪躬之故诗曰我思古人俾无尤兮殆公之谓也夫君子曰去易事也而公之去则天下惜之者为大业之未终也然圣皇念公则未尝已也何则汉宣偶一思故剑而左右测其意在于俪微我世皇亦数起用旧臣而因识皇心之黙存于定策岂不然耶故十年之内九重懐怜意切矣然环诏虽勤而肤效未奏也假令公垂老尚在则皇慈岂忍俾终于弃捐乎应知佩可宵还剑当昼合矣惜乎天之靳之也恭惟我皇上知世皇之意也改元之初一洗释之嘉劳悯忠以慰仁人志士之心劝忠臣孝子于来裔猗乎盛徳曷以加哉往者夺门辈争甚于公之谴乃英皇独难之争者曰不如是则今日之举无名而于公殱焉时惟宪皇帝知英皇帝之意也即改元初亦为洗雪而嘉劳悯忠于公复完嗟乎二公力于公家其忠同其受报亦类顾不异哉乃若我二圣之心则如天之覆也如地之载也如日月之照也穷刼赞颂不能尽矣传称公幼读书日以卷计长于学无不贯惟以资经济故于当代典章条格人才政绩边防阨塞军伍钱役丛琐逺迩心计耳濡如身亲周旋而扺掌可述酬答机务之际殆裕如也张永以东厂功乞封巳持内旨引内官刘马儿例要公公曰刘以功封其族人非封自身也事载岳公类博稿中取示之乃已其谈笑解纷易易如此而不知由于宿昔之精博也至当大事智勇奋溢临九死而不回此则非人易及亦非可易测者矣初辍草威武勅巳濵死逮嗣君未至承制専断者二十七日驾抑奸雄如泰如琼稍疎皆足以死新诏裁革人数十四万八千七百余岁省太仓粟一百五十三万余怨者汹汹謡曰终日想想出一张杀人榜于是公出入护以卫士益岌岌邻死矣然而不死也者才也亦忠也有黙相也者耳论者谓公委任半于古人而功勋倍之往代以负荷危艰名世者皆当出公下信矣独公阁僚广东梁公之论尤确梁公曰天生斯人以了今日之事大匠之任不可代也于是虚阁中首席俟公起复至而居之斯则公未卒而论巳定如此故公少时尝梦天门开遥瞻棹楔曰际昌时而公显其老也复梦天门开有二旛导公冉冉以去而公卒公殆天人禀间气而生者耶公在位一辞伯爵及太师太傅三辞锦衣卫千戸荫再辞文职四品世袭荫居家俭素食不兼味衣命服外皆布素子弟科第相望不以为喜曰此末事也谨言行修身齐家斯人道之大者幼不好弄比老而声伎不一至于前位极人臣而居处同于寒素顾济物之心则拳拳无时巳也公生多宦游每归则为乡人建一惠局初通水利灌涸田万顷乡人徳之号为学士堰次建坊牌费修县城城成贼至救生命以万计次置义田于城西北以胆族人盖三归而修创利物业三焉公之加意人间世何如哉若他言行之详当有如王岩叟马永卿辈书之今未易举也公上三世皆赠如官元配黄氏赠一品夫人生子慎正徳辛未科及第第一继室喻氏内江人封一品夫人无出侧室蒋氏封孺人生子惇兵部主事恒中书舍人先公卒忱举人女二长嫁修撰余承勋次嫁举人刘大昌孙男十人同仁宁仁生员志仁湖广都司经厯其仁荫生斯仁生员有仁举人兴仁指挥同知右仁尚宝司司丞资仁力仁公以嘉靖已丑六月二十一日卒于正寝于时慎以议礼谪戍永昌以抚臣议奏许一奔丧巳而惇忱亡而诸孙幼公处浅土者四十年纪纲家务以付慎继室黄氏云氏遂宁黄尚书第三女有才志几几杨氏婴臼矣亦天以报公勤劳王家也嗟乎宣孟之仁成季之勲天之所以报公者岂有既哉贞吉曰惜乎予言也陋不能为公重聊持论以俟后之贤者耳因忆年二十时以诸生谒公公器之去四十五年得矢公荐藻之辞俯仰人代伤慨悲歌为之欷歔辞曰  

坎坎击鼓导江之浦云顶山前鹤化仙鹤鸣垒畔云行雨聊骋目兮四顾望夫君兮容与九疑云净喜回峰三峡涛平愁枉渚愁莫愁兮夜未央思莫思兮东方曙衡门空闭锁松筠水逺山长会能取跂灵驾兮未来悄娟娟而延伫　右迎神　击鼓其镗鳯山之傍松鸣风兮声琳琅葭琬月兮容苍苍眇一夕兮千生睹君子之辉光琴瑟齐御千徽张妙舞并奏进乐方乐莫乐兮兼相忘醉莫醉兮无何乡天庭忽有■〈雨上只下〉华飞薪传火兮灯光光俨云骈兮羽盖顾形骸兮难将　右侑神　击鼓其嘈金沙之郊云溟溟兮水滔滔啸于岫兮鸣于皋君乗舫耶乗屩石啮月兮山峤掀髯扼腕谈何高登楼慷慨意初消喜相逢兮云中箫愁相追兮涧中涛百年讙会在今朝君不留兮我心劳忽空明兮澹足蹇独立兮逍遥　右送神  

尚宝司司丞洛原白公墓碑铭【`王维桢`】  

洛原白公者常州武进人也名悦字贞夫其先洛阳人后徙武进居采菱港白公不忘始故号洛原白公大父昂刑部尚书父圻都察院右副都御史其治官民皆有大功徳于世语在其传白公都御史之长子生而负俊才好文辞十二三时都御史与客问报扎咸出其手客得札称善以为都御史能而不知子洛原之为也都御史卒白公以其荫补太学生补二年而为嘉靖壬午白公举顺天乡试推荫与弟又十年举壬辰进士除戸部主事当是时白公父行皆大官皆器白公重之而白公又好士如饥渴故所与游非其先世交则海内知名之士也白公故尝闻关中鄠杜有王太史武功康太史两公者皆家居慕之乃求使入关谒两公两公见白公与语皆大惊喜皆留其家数十日乃发别而之平凉使所道望北地北地故空同李氏家而李氏客于梁死之白公念当世之文所能复古昔者由李康诸人倡始顾独不得见空同乃停轺褰帷徘徊瞻顾有怆然之思焉其好士如此既归迁主客司员外巳又迁郎中复使江西乃遂登龙虎山奇之闻其东即武夷不逺乃即又放舟登武夷诸峰白公词调既逸而又善晋人书两使还山纪游诗数十篇一时见者未尝不种种称絶也白公为人恢廓而好义与人游其人当于已心即解剑捐佩以赠不为惜即心内所弗合亦阳浮慕之不终拒也白公以此声名益显然亦以此招忌贾祸居顷之改仪制司郎中会天子册立东宫为置官属诏有司选补白公补左春坊左司直其年大驾幸承天归而按劾从官未至者言官中白公于是白公谪永平府通判久之转南京后军都督府经厯巳转南京吏部验封司郎中无何复谪河间府通判复转戸部主事又一岁改尚宝司司丞白公自登第至为尚宝侵寻二十年官不过六品而尚宝又闲曹不得有建立恒郁郁不乐明年庚戌遂病其秋北敌犯京师百司震眩白公卧阁内日引宾客入与计击敌白公状貌甚臞至谈天下事则蹈厉愤发有万人独往之气自十年来弃去文词不理时时习骑射访燕赵少年侠客与之游人多怪之及至庚戌乃始知其非谩也白公方其父都御史卒时白公甫弱冠也谋危白氏者盖纵横至白公挺身抗之卒无害则沈毅有谋自少巳然非独今也又明年辛亥病笃有诏迁司丞为江西按察司佥事未拜俄又遭论乃遂以司丞致仕云白公有五男子长子启常礼部主事既且卒起而振襟端坐谓礼部君曰吾白秦大夫乙丙之裔也厯千百世而显者不絶自吾上二世并着勲名于竹帛之间而吾卒湮没至此度平生舋舋无腼于前人岂固命哉小子念之其慎所为补吾阙也语曰书掣肘骥绊足则我乃似之矣言巳凄然遂卒是时公配杨宜人在前诸子咸跪伏床下问家事竟不一语及白公弟代荫怡者为云南广西府太守是年亦致仕且归礼部君将扶榇还葬武进持其外亲锡山吴太史状谒桢请表泣曰今葬须仲父广西翁至吾翁兄弟殊相爱也既葬则计立石墓左以告来世愿子文之且道其翁遗令若此初白公游关中时余方家食未之能交也迨余官翰林始与往来甚数则白公者固偈然有古豪士之遗风焉不直工文词也乃坎壈终其身吾不知造化何以生又何以抑耶白公墓在芳茂山初都御史葬乌龙冈也地卑有水害白公患之后母何淑人卒乃徙都御史合淑人葬芳茂山而白公即自穿圹其侧甃砖为石仰卧其中曰斯吾返真处也嗟乎达哉余既为论述复系之铭曰譬彼梓材蠧啮霜摧斧斤再寻茂维艰哉有璧而碎有珠而陨孰不怜宝于士则忍嗟嗟白公竟巳焉乎黄壤不妬能绥尔躯英英白公含抑讫厄结为云虹荡为风駃灵车上征爰叩帝阍吁情道故帝也怆魂还归九原冥冥寞寞山鬼窃笑伏于林薄公不为顾玄宫是栖胡死胡生我念则齐齐之实鲜前庄后白人其何征着之系石  

## 文章辨体彚选卷六百七十九

（明）贺复征 编  

○墓碑十五【`释教`】  

苏州支硎山报恩寺大和尚碑【`唐释皎然`】  

我先大师曰佛嘉言孔愿大造人天张无生极宗悬衡于羣教之表自第一义缔皆我之蘧一也况儒墨名法道家之流哉教之斯行资乎哲匠今大师即其人也大师讳道遵字宗达吴兴张氏之子崇勲茂德世为吴中右族大师夙负殊操洁士称之荣曜不足闗其心声尘未曾触其性其年二十诣天竺威大师首宗毘尼依佛教也常愀然而叹曰孔老之学不明三世昭昭之业何异夫适郢而求冥山哉先大师则不然观万像无根我独以无生一心覆疑山之峻知四流妄有我独以不动二字停倒海之波室是逺而悟者天隔昔在汉明永平之际大教洋溢霈然而东与生灵涤心观天地更始正士自摩腾以下持法有如闗中者秉律有如南山者海内髦士亟归乎哉如凯风征阳嘉禾先发北齐惠文大师传龙树智论一性之教即我释迦如来九世祖师文殊所示也惠文传南岳南岳传天台始授一心三观之旨以十身佛刹微尘数修多罗如悬帝纲不出正念无遗即中盖如来一斯教之扃鐍也天下弘经士窥我宗者不得其门而入天台去世界传章安章安传缙云缙云传东阳东阳传左溪左溪传自龙树已还至天台四祖事具谏议大夫杜正论教记今大师则亲承左溪一受心宗方造其极物有凋折而苦节不衰时有晦明而至行不变法华三昧渊乎吾衷尝从容谓门人曰尧舜之民不必独义教之至也教若不至民何咎焉吾恐大教未周羣机未发陷诸子于邪见之网吾徒得无过乎乃欲广写法华经置道场辟经院以烛继景杨大雄慈声盖平生之愿与一之日发其心二之日规其趾作不逾序厥功成焉居山之福地于戏羣峯合沓以就我当大藏而孤峙疑天作以待用此持经之境也乃以清昼山空杉吹不动真念凝乎寂寞经声在此窅冥此持经之心也大厯元祀州将韦公元甫兵部尚书刘公晏侍御史王公圆开州刺史陆公向殿中侍御史陆公迅大理评事张公采境诱眞心共获殊胜乃相与飞表奏闻诏书特下署名曰法华道场焯哉盛乎经王之惠日升于天乎自江以东惣一十七所皆因大师之首置也举精行大德二十七人常持法华报主恩也大师以无缘慈眼极壹观四生多溺空见乃铸卢舍那及毘卢遮那像明智身不有法体非无显古佛证经之由乃起寳妙塔开凈土常生之叶遂作弥陀色身法华一经骇声得记方等四部得嘉广教尽收无垢凈光盖是如来极开方便迹虽有作功乃无为接人天机使知有殊常之福又写天台一教溢乎道场眞诠昭昭与清景不极大师有言佛法寿命其性常任乎不存我法安寄于是置庄二所世田为义俟嘉谷以登身由是修期圣禾不絶非夫大师平等之施孰能于事理双全哉物役我慈日用不足门人有懈废者接彼退机诸法华玄义天台止观四分钞文临坛度人授心扬律愿盈乎巨室之筹天寳年于灵岩道场行法华三昧忽观大明上烛天界我身正身俨在光中异日问天台然公公曰智慧光明从心流出非精志之所致耶又于本寺入法华道场忽覩此身在空中坐先证者知是大师涤垢之相不然则万法有无碍之用哉其年春秋七十一僧腊四十六以兴元元年七月二十九日告终于支山本寺呜呼像法梁壊苦流僧波无数人天从今何怙初当寺盖公辅公一夜同梦大殿忽崩得非法匠将亡之应示疾之日骄阳久焉嘉苗若燎辞世之夕风号雨暴天地惨黩亦我法凌迟之变也传教门人灵轮法盛道欣可入如来之室岂惟宣父之室哉俾厥鸿猷张而未弛奉教门人犹子灵源等髙志警拔德邻先贤精细行以检仪敷大乗以基性虽后学夙聆德声曷云不骞贻诸乐石铭曰  

泓澄吴江静几于道清气蓄焉诞我僧寳洸洸大师与道为蕃义天无孛慈釭不昏岿然支山繄公所履建塔辟院夷光而趾乃基灵峯灵峯崇崇乃启秘藏秘藏彤彤天色在下日影当中眞经无言有象非象冥理彻性不昧不明三观一心如悬帝网雪山嵳峩有时而裂香树偃蹇有时而折世相若斯师何示灭示灭何之天泣人悲髙丘漠漠细雨霏霏脱履西去相逢是谁见海未干疑山何沮嚣嚣魔民友得其所吾所寂寥空留法语入室数子皆弘我经安公如月逺公如星恭恭秩秩释氏仪刑影塔亭亭长在寒树天上花落人间日暮犹飘苦云与我为喻  

兵州圣安寺无姓和尚碑【`柳宗元`】  

维某年月日岳州大和尚终于圣安寺凡为僧若干年年若干有名无姓世莫知其闾里宗族所设施者有问焉而以告曰性吾姓也其原无初其胄无终承于释师以系道本吾无性耶法剑示者我名也实且不有名恶乎存吾有名耶性海吾乡也法界吾宇也戒为之墉慧为之户以守则固以居则安吾闾里不具乎度门道品其数无极菩萨大士其众无涯吾与之戚而不吾异也吾宗族不大乎其道可闻者如此而止读法华经金刚般若经数逾千万或讥以有为曰吾未尝作呜呼佛道逾逺异端竞起惟天台大师为得其说和尚绍承本统以顺中道凡受教者不失其宗生物流动趋向混乱惟极乐正路为得其归和尚勤求端悫以成至顺凡听信者不惑其道或讥以有迹曰吾未尝行始居房州龙兴寺中徙居是州作道场于楞伽北峯不越阃者五十祀和尚凡所严事皆世髙德始出家事而依者曰卓然师居南阳立山葬岳州就受戒者曰道颖师居荆州弟子之首曰懐逺师居长沙安国寺为南岳戒法岁来侍师会其终遂以某月日葬于卓然师塔东若干步铭曰  

道本于一离为异门以性为姓乃归其根无名而名师教是尊假以示物非吾所存大乡不居大族不亲渊懿内朗冲虚外仁圣有遗言是究是勤惟动惟黙逝如浮云教久益微世罕究陈爰有大智出其眞门师以显示俾民惟新情动生变物由湮沦爰授乐国参乎化源师以诱导俾民不昬道用不作神行无迹晦明俱如生死偕寂法付后学施之无斁葬从我师无忘眞宅荐是昭铭刻兹贞石  

碑阴记【`柳宗元`】  

无姓和尚既居是山曰凡吾之求非在外也吾不动矣弘农杨公炎自道州以宰相征过焉以为宜居京师强以行不可将以闻曰愿间岁乃往明年杨去相位窜谪南海上终如其志赵郡李蕚辨慱人也为岳州盛气欲屈其道闻一言服为弟子河东裴藏之举族受教京兆尹弘农杨公某以其隠地为道场奉和州刺史张惟俭买西峯广其居凡以货利委堂下者不可选纪受之亦无言将终命其大弟子懐逺授以道妙终不告其姓或曰周人也信州刺史李某为之传长沙谢楚为行状愽陵崔行俭为性守一篇凡以文辞道和尚功德者不可悉数弘农公自余杭命以行状来懐逺师自长沙以传来使余为碑既书其辞故又假其阴以记  

龙安海禅师碑【`柳宗元`】  

佛之生也逺中国仅二万里其没也距今兹仅二千岁故传道益微而言禅最病拘则泥乎物诞则离乎眞眞离而诞益胜故今之空愚失惑纵傲自我者皆诬禅以乱其教冒于嚚昏放于滛荒其异是者长沙之南曰龙安师师之言曰由迦叶至师子二十三世而离离而为达摩由达摩至忍五世而益离离而为秀为能南北相訾反戾鬬狠其道遂隠呜呼吾将合焉且世之传书者皆马鸣龙树道也二师之道其书具存征其书合于志可以不慁于是北学于惠隠南求于马素咸黜其异以蹈乎中乖离而愈同空洞而益实作安禅通明论推一而适万则事无非眞混万而归一则眞无非事推而未尝推故无适混而未尝混故无归块然趣定至于旬时是之谓施用茫然同俗极乎流动是之谓眞常居长沙在定十四日人即其处而成室宇遂为寳应寺去于湘之西人又从之负大木砻密石以益其居又为龙安寺焉尚书裴公某李公某侍郎吕公某杨公某御史中丞房公某咸尊师之道执弟子礼凡年八十一为僧五十三朞元和三年二月九日而没其弟子玄觉洎懐直浩初等状其师之行谒余为碑曰师周姓汝海名也世为士父曰择交同州录事参军叔曰择从尚书礼部侍郎师始为释其父违之志使仕至成都主簿不乐也天寳之乱复其初心尝居京师西明寺又居岣嵝山终龙安寺葬其原铭曰  

浮图之修其奥为禅殊区异世谁得其传遁隠乖离浮游散迁莫征旁行徒听浮言空有互斗南北相殊谁其会之楚有龙安龙安之德惟觉是则苞并絶异表正失惑貌昧形静功流无极动言有为弥寂而黙祠庙之严我居不饰贵贱之来我道无得逝耶匪追至耶谁抑惟世之几惟道之微既陈而明乃去而归象物徒设眞源无依后学谁师呜呼兹碑  

栖霞寺故大德玭律师碑【`刘轲`】  

世说域中四名刹栖霞其一以其髙僧世出自齐梁间大小郎至大师声问相袭故江左重呼其名谓栖霞大师焉大师讳昙玭俗姓王氏晋乡琊文献公后自永嘉南迁为句曲人王父师虔会稽守虔生智髙上不仕州里号处士生大师自孩抱絶不为儿弄座能言标颖聪拔羣言秘旨迎耳必了及长不茹荤血乃曰天其或者将涤吾器耶既落髪于金陵希瑜律师受戒于过海鉴眞大师后与友人髙陵息律师追逺永之游乃偕隠匡庐之东林虽欲遗名而名已髙矣于是奔走吴楚青徐之学者始五腊讲律于豫章龙兴环座捧帙者麻苇明年登明寺坛至德三载敕隶于明寺后累莅事于甘露坛端肃俨恪仪刑梵众大歴初乃归栖霞其莅坛传戒一十五会讲训经律三十七座州牧萧公髙其人谓标望风度讵独邺卫松栢耶乃命为僧正纪纲大振虽一公帖四辈之望无以上也十四年忽昌言于众曰吾以律从事自谓无愧于篇聚矣然犹未去声问之縳既而探曹溪牛头之旨沈研覃思朗然内得乃曰大丈夫了心当如此建中元年禅坐空谷虽野马飘鼓星辰凌歴云云自彼我何事焉后瓦官寺其徒聚谋而请曰瓦官寰中之名刹也大师乃江左之硕人也舍是而不居吾属安仰始出山居焉从人欲也无几何谓弟子志诚海湘等曰吾休矣丘井梦电之喻必然耳贞元十三年十一月六日丁亥坐化于瓦官寺律堂是月景申茶毗塔于新亭之后岗春秋七十五僧腊五十一门人临坛者有若庐陵龙兴寺明则广陵定山寺道兴乡邑寺行铨临淮开元寺澄观九江寳珍寺智满当州彭城寺惠兴瓦官寺灵津鹤林寺常静天乡寺日耀龙兴寺惠登皆津梁后进为世灯烛贤七十子而后仲尼大圣睹栖霞弟子得不为师氏名焉今寳称领摩诃苾刍众坛压庐岳大江西南卓然首出若商那之后继以掬多得不谓释氏之雄乎轲夙承寳称之知见命叙述且曰吾得子铭吾大师吾无恨矣文曰  

有晋氏家地髙琅琊产栖霞兮宿殖有自许身佛氏为释子兮结袂纒盖惠刃中净谁何对兮璞琢金蓥潭澄月暎本清凈兮尸罗毘尼开遮止持作律师兮摄深匡髙以游以遨铿蒲罗兮梵行既立薪传火袭光岌岌兮  

## 文章辨体彚选卷六百八十

（明）贺复征 编  

○墓碑十六【`别体`】  

曹娥碑文【`魏邯郸淳`】  

孝女曹娥者上虞曹旴之女也其先与周同祖末胄荒滛爰兹适居旴能抚节按歌婆娑乐神以汉安二年五月时迎五君逆涛而上为水所淹不得其尸时娥年十四号慕思旴哀吟泽畔旬有七日遂自投江死经五日抱父尸出以汉安迄于元嘉元年青龙在辛卯莫之有表度尚设祭诔之辞曰郁伊孝女晔晔之姿偏其反而令色孔仪窈窕淑女巧笑倩兮宜其家室在洽之阳大礼未施嗟丧慈父彼苍伊何无父孰怙诉伸告哀赴江永号视死如归是以眇然轻絶投入沙泥翩翩孝女载沈载浮或泊州渚或在中流或趋湍濑或逐波涛千夫失声悼痛万余观者填道云集路衢泣泪掩涕惊动国都是以哀姜哭市杞崩城隅或有克面引镜剺耳用刀坐台待水抱树而烧于戏孝女德茂此俦何者大国防礼自修岂况庶贱露屋草茅不扶自直不镂自雕越梁过宋比之有殊哀此贞厉千载不渝呜呼哀哉辞曰  

名勒金石质之乾坤岁数歴祀立庙起坟光于后土显昭天人生贱死贵列之义门何怅华落飘零早分葩艳窈窕永世配神若尧二女为湘夫人时效髣髴以昭后昆  

饶娥碑【`唐柳宗元`】  

饶娥饶人饶姓娥名世渔鄱水娥为室女渊懿靖专虽小家未尝出游治絺葛供女事循整乡闾敬式娥父醉渔风卒起不能舟遂以溺死求尸不得娥闻父死走哭水上三日不食耳鼻流血气尽伏死明日尸出鼋鱼鼍蛟浮死万数塞川下流鄱旁小民悲感怨号以为神竒县人乡人会钱具仪葬娥鄱水西横道上追思不足相与作石以诏后世其辞曰  

生德无类气灵而伏嗟兹孝娥惟行之周渊懿含贞好靖不游纎葛絺纻克供以修蒸蒸在家其父世渔饮酒不节死乎风涛匍匐来哭号天以呼颜目耳鼻膏血交流三日顿踣气竭形枯父尸既出孝质已殂龟鳖鼋鼍有蛟洎鱼充流溢岸旁出仰浮见怪形异适与我谋鄱民哀号或以颂歌齐女色忧伤槐罢诛赵姬完父操棹爰讴肉刑不施汉美淳于烈烈孝娥水死上虞娥之至德实与为俦恒人有言惟教是图懿兹德女家世不儒竒行特出神道莫酬穷哀罔泄终古以留乡人好礼爰立兹丘建铭当道过者下车  

髙愍女碑【`李翱`】  

愍女姓髙妹妹名也生七岁当建中二年父彦昭以濮阳归天子前此贼质妹妹与其母兄而使彦昭守濮阳及彦昭以城归妹妹与其母兄皆死其母李氏也将死怜妹妹之幼无辜请独免其死而以为婢于官皆许之妹妹不欲曰生而受辱不如死母兄且皆不免何独生为其母与兄将被刑咸拜于四方妹妹独曰我家为忠宗党诛夷四方神祗尚何知问其父所在之方西向哭再拜遂就死明年太常谥之曰愍当此之时天下之为父母者闻之莫不欲愍女之为其子也天下之为夫者闻之莫不欲愍女之为其室家也天下之为女与妻者闻之莫不欲愍女之行在其身也昔者曹娥思旴自沈于江狱吏嘑囚章女悲号思唁其兄作诗载驰缇萦上书乃除肉刑彼四女者或孝或智或义或仁噫此愍女厥生七年天生其知四女不伦向遂推而布之于天下其谁不从而化焉虽有逆子必改行虽有悍妻必易心赏一女而天下劝亦王化之大端也异哉愍女之行而不家闻户知也贞元十三年翱在汴州彦昭时为颍州刺史昌黎韩愈始为余言之余既悲而嘉之于是作髙愍女碑  

刘枣强碑【`皮日休`】  

歌诗之风荡来久矣大抵丧于南朝壊于陈叔寳然今之业是者茍不能求古于建安即江左矣茍不能求丽于江左即南朝矣或过为艳伤丽病者即南朝之罪人也吾唐来有是业者言出天地外思出鬼神表读之则神驰八极测之则心懐四溟磊磊落落眞非世间语者有李太白百岁有是业者雕金篆玉牢竒笼怪百锻为字千炼成句虽不在躅太白亦后来之佳作也有与李贺同时有刘枣强焉先生姓刘氏名言史不详其乡里所有歌诗千首其美丽恢赡自贺外世莫得比王武俊之节制鎭冀也先生造之武俊性雄健颇好词艺一见先生遂加异敬将署之宾位先生辞免武俊善骑射载先生以贰乗逞其艺于野武俊先骑惊双鸭起于蒲稗间武俊控弦弦不再发双鸭联毙于地武俊欢甚命先生曰某之技如是先生之词如是可谓文武之会矣何不立一言以赞耶先生由是马上草射鸭歌以示武俊议者以为祢正平鹦鹉赋之类也武俊益重先生由是奏请官先生诏授枣强县令先生辞疾不就世重之曰刘枣强亦如范莱芜之类焉故相国陇西公夷简之节度汉南也少与先生游且思以见命列将以襄之髹器于事赂武俊以请先生武俊许之先生由是为汉南相府宾冠陇西公日与之为笔宴其献酬之歌诗大播于当时陇西公从事或曰以某下走之才诚不足污辱重地刘枣强至众必以公宾刘于幕吏之上何散之如是公曰愚非惜幕间一足地不容刘也然视其状有不足称者视公视某与刘分岂有间然哉反为之惜其寿尔后不得已问先生所欲为先生曰司功掾甚闲或可承阙相国由是掾之虽居官曹宴见与从事仪埒后从事又曰刘枣强纵不容在宾署承之于掾曹诎矣奚不疏整其秩相国不得已而表奏焉诏下之日先生不恙而卒相国哀之恸曰果然正掾曹煞吾爱客葬之有加等坟去襄阳郭五里曰柳子关后先生数十岁日休始以鄙文称于襄阳襄阳邑人刘永髙士也尝述先生之道业尝咏先生之歌诗且叹曰襄之人只知有孟浩然墓不知有先生墓恐百岁之后埋灭而不闻与荆棘凡骨溷吾子之文吾当刋焉日休曰存既摭实录之何媿呜呼先生之官卑不称其德宜加私谥然枣强之号世已美矣故不加焉是为刘枣强碑铭曰  

已矣先生禄不厚矣彼苍不诚位既过于赵壹兮才又逾于祢衡既当时之有道兮非没世而无名呜呼襄阳之西坟髙三尺而不树者其先生之故茔  

翰林侍读学士梅公神道碑【`宋王安石`】  

宋翰林侍读学士正奉大夫行给事中知许州军州事兼管内堤堰桥道劝农事上柱国南昌郡开国公食邑二千三百户食实封六百户赐紫金鱼袋梅公之墓在宣州宣城县长安乡西山里公有五子鼎臣德臣寳臣辅臣清臣清臣今独在为尚书司门郎中以公行状及乐安欧阳公之铭请文以刻墓碑时熈宁元年八月四日也铭曰  

公先梅伯后氏其国弥周涉秦不见史策有鋗有福着汉名籍公福之孙询字昌言三世弗仕陵阳之里公第廷中判官利丰再岁而擢以丞将作以宰仁和人誉用多主推御史侍考进士一见天子以为知已诏曰试哉遂试中书馆之集贤赐服绯鱼于时继迁兵我西鄙老弱馈守丁强多死灵州告危帝视不怡公请择人使潘罗支兵法所谓以夷攻夷帝曰谁可无如臣者曰予汝嘉闭陷奈何公拜且跪扬言而起茍纾西师臣不爱死出书授之往讫尔谋至疆勅还会弃灵州帝察公艺可书帝制相或止之留佐三司其后罗支果窘西贼论将料敌皆如所策或从或违或挤或推牾合阻夷神者公尸黜之倅州用狱一眚去杭而苏列国东屏漕输淛河就付将领三年告功仅得故省又以谴投守彼淮州有僚许公相得于此与之欣然乐以忘徙使于湖北迁自濠梁又夺一官往禆于襄坐发驿马给奔丧者于鄂于苏剖将之符握节闗中使总其输煌煌金章厥赐特殊谋复灵武度兵葫芦秦有将玮诺公与俱会玮召还公复沦胥有反咸阳能名氏朱始虽弗察后捕而诛自懐徂池再副戎车眞宗新陟罪垢皆涤为郎度支以将广德外更四州楚寿陜荆乃还待制中纠狱刑有岿龙图其唐殖殖就以学士专其阁直辍之铨衡乗传临并超迁郎秩进直枢密趋归封驳考国中失申命选事得权进绌加职侍读改司羣牧移之审官审是在服伐阅积迁给事于中告疾出许鼓歌从容方公少壮志立人上谈辞慨然帝悦而向及后晚出皆为将相公则老矣将归田里康定辛巳六月十日公七十八以其官卒公开南昌勲爵第一夫人曰刘不及郡封封君彭城其卒先公公卒明年季秋挟日于州山西卜祔而吉公有四子伯为进士丞于殿中与仲前死仲赐科名叔也皆丞将作殿中或废或兴有显惟季时丞卫尉今为郎中论序初终实来求诗刻示无穷  

## 文章辨体彚选卷六百八十一

（明）贺复征 编  

○墓碑十七【`以下排体`】  

魏散骑常侍步兵校尉东平太守碑文【`魏嵇康`】  

先生讳籍字嗣宗陈留尉氏人也厥逺祖陶化于上世而先生弘谟于后代诗所载阮国则是族之本也先生承命世之美希达节之度得意忘言寻妙于万物之始穷理尽性研几于幽明之极和光同略羣生莫能属也确乎不可拔当涂莫能贵也或出或处与时升降或黙或语与世推移望其形者犹登岳涉海荡然无以究其髙测其深览其神者犹旁璞亲珪肃然无不钦其寳而伟其竒也不屑夷齐之洁故其清不可尚也不履惠连之污故其道不可屈也蘧瑗升降于卷舒寗武去就于愚智顾盼二子不亦泰如危宗庙之牺安不灵之龟故无孤犊之逼而有涂中之广观屈谷鸣雁是以处不才之间察巨瓠纬带是以游有用之际夸大辨而御之以讷资大白而洿之以辱为无为而名不能累也事无事而世不能役也访垂天之翼于寂寞之域投芒刃之类于有解之会固恢恢必有余地岂若接舆被张以养生于陵灌园以求实龌龊近歩修轨辙而已哉尼父议老成于犹龙卫赐譬重仞于日月揆之先生其殆庶几乎方将攀逸驾于洪崕恳遐轨于巢州跨宇宙以髙挹凌云霄以优游享年若干遘疾而卒于是逺鉴之士有识之徒先生之没夫岂不慨然临豪杰而存惠子之问运斧斵而思郢人之力乃探赜索隠以叙雅操使将来君子知庄生之迹略举其志碑之曰  

峩峩先生天挺无欲玄虚恬澹混齐荣辱荡涤秽累婆娑山足胎胞造化韬藴光烛鼔棹沧浪弹冠乔岳颐神太素简迈世局澄之不清淆之不浊翱翔区外遗物庶俗隠处巨室反眞归漠汪汪渊泉迈迹图录  

禇先生伯玉碑【`梁孔稚珪`】  

夫河洛摛寳神道之功既传岱华吐秘仙灵之迹可覩盖事详于玉牒理焕于金符虽冥黙殊源显晦异轨测心观古可得而言焉是以子晋笙歌驭鳯于天汉王乔云举控鹤于玄都有羽化蝉蜕触影遯形神翥帝宫迹留劔杖游瑶池而不返宴玄圃以忘归永嘉恶道者穷地之险也欹窦遏日折石横波飞浪突云奔湍急箭先生攀途跻阻宿泄涉折而衡飙夜鼔山洪暴激忽乃崩舟坠壑一倒千仞飘地沦髙翻透无底徒侣判其冰碎舟子悲其雹散危魂中夜赴阻相寻方见先生恬然安席铭曰  

闗西升妙洛右飞英鳯吹金阙箫鼓玉京絶封万古乃既先生先生浩浩惟神其道泉石依情烟霞入抱秘影穷岫孤栖幽草心图上玄志通大造  

桓宣城碑【`任昉`】  

君器量髙浚神气披朗商畧雅俗隠括眞伪擢竒取异不轨常流固以准的当时拟议郭许矣处身立朝不峻功名俯仰显黙之际优游可否之间迹卑而道不污身屈而志不屑矣铭曰  

于穆我后禀兹纯爽虚豁髙畅萧条迈上风任外舒卓鉴内朗神栖冲愼形同俯仰将登槐棘宏振纲网令仪早徂德音永飨  

豫章文宪王碑【`沈约`】  

世载冠冕之晖家开配天之业洪源迈于委水云峯冠于削成公自天攸纵非待河岳道亚生知德备藏往摩赤霄而理翰望阊阖以上驰回风飙于襟袖宅山川于懐抱爰初弱冠藏器俟时康庄广辟饰礼贤之馆杞梓备收罄滋兰之畹既驾朱骖又敷衮职升降轩陛率由孝敬谦以备物贵以在身再握励已三吐忘倦公德惟民望位冠朝首仪表瑰雄风神秀杰每至三元首旦华裔在庭执玉端闱冠冕百辟外夷震耸犹单于之惧王商羣后瞻慕若众星之俯日月虽复以周公之亲居周公之任道格皇天光被四海而小善靡失輶德必从譬由畎浍匪让所以森致江河土壤同归故能郁成嵩岱保翼三善弘正九代铭彼太常悬诸日月铭曰  

大德风迈其美云从事贵愈贬礼峻弥恭且有厚命车服以庸羽仪列辟冠冕羣龙周实多祜汉有余庆奕奕皇族于斯为盛公之绥之终和且敬是惟宗国庶邦作咏  

隠居贞白先生陶君碑【`萧纶`】  

夫夜先结绿非胠箧之恒珍逸羽翔鳞岂园池之近玩宁期心于逺大盖不知其所以然也是以颍阳髙蹈洗耳于唐朝汉阴贞栖灭迹于周代盛德风流有自来矣应期而曜质者其在兹乎先生名弘景字通明本冀州平阳人也其先自帝尧陶唐氏之后胤尧治冀州平阳故因居止龙马见五色之符钦明表八彩之瑞光宅于天下允厘于庶职洪源夐逺系绪绵长汉兴陶舍为髙祖右司马子青翟位至丞相后至汉末南渡始居丹阳七世祖浚仕吴为镇南将军荆州刺史祖降宋南中郎参军事父贞寳司徒建安王国侍郎并立履清约博涉文史先生含元精之和气蓄陵飙之雅姿兼宣七善总修九德行仁蹈义岳峙渊渟墙仞无以覩清浊不能测道风与星汉同髙胜气与烟霞共逺六岁便解书能属文七岁读孝经毛诗论语数万言曼倩幼习典坟公干少诵诗赋方之于古彼有多惭是以岐嶷流声黄中著称有乡人得葛洪神仙传见淮南八公诸仙事乃叹曰读此书便使人有凌云之气于是寝兴讽诵晨夜不辍年二十七为冝都王侍读总知管记事牓道求贤焚林招士朝难其选是曰得人阮瑀之书记不足扶衡孙楚之才辞何以捧毂齐代好治宫室方修苑囿青溪旧观更就起筑仍奏表上颂辞事兼美迈彼乐职之篇踰乎景福之制帝省览久之益以为善除奉朝请恪居官次夙夜惟寅春朝秋请是棫朴者也先生本不希荣常欲辞退乃与亲友书曰畴昔之意不愿处人间年登四十志毕山薮今三十六矣时不我借知几其神乎无为自苦明年遂拜表解职抽簪东都之外解组北山之阳同稷丘之栖真慕留侯之却粒便具舟檝永言东迈朝廷锡问时贤饯别祖以二疏招兹四皓超然轻举异世同符尔乃杖策孤征游践山岳既而到于句容登于茅岭以此地神仙之宫府灵异之栖托往不能返遂卜居焉先生曰夫子云隠居以求其志行义以达其道吾闻其语未见其人我今义道无复其一请同求志之业故自称隠居亦犹稚川之抱朴士安之玄晏倚岩栖隠依林遁迹交柯结宇刬径为门悬崖对溜悲吟灌木深壑絶峭组织烟霞枕石漱流水禽无挠采药耦耕野兽不乱逍遥闲旷放浪陵山嗒然若丧确乎难拔属齐末道消天命既否水斗縠洛地震由辰先生静思冥数预识微兆于是近逺书问悉皆杜絶昔乃闻之夏甫今则见之先生我大梁休运应期受天明命三辰开朗四海宁谧先生奉表称庆于是信问复通天监以来常有勅旨供给药饵不乏岁时渥泽湛恩莫之与比先生七年暂游南岳兹山也譬阆风之地轴若昆陵之天镇八桂傍临九纯间设树有琅玕草生车骑遗世独往是用忘归一十年有勅遣左右司徒惠明征还先生茅山别给廨宇轩后之降精天老汉帝之致礼河宗况于兹日弗能尚也养志山阿多歴年所摄生既善冥祥亦降猛兽不据魑魅莫逢庭无荆棘逺同阙里阶吐神泉径动仙都于是羽人徘徊仙客上下鸾鳯游集芝英丰润大造佛像爰及写经起塔招僧备诸供养自誓道场受菩萨戒梦登七地又得嘉名具以启闻蒙勅许可葛玄之梦见开士朱鸾之逺望尊仪何以拟兹通感匹此征应以大同三年岁次景辰三月壬寅朔日癸丑告别年化春秋八十有一天子嗟惜储皇轸悼有诏称誉追赠中散大夫谥曰贞白先生礼也以某月十四日窆于丹阳郡句容县雷平山若轩辕之葬衣冠如王乔之藏剑舄化于兹日可得偶焉先生器宇凝深思识精赡含章贞吉不修廉隅年将中寿匪踰于矩眉目疎朗仪貌鲜洁实亡劝沮多行德惠恡惜光景爱好坟籍笃志励节白首弥至若乃淮南鸿寳之诀陇西地动之仪太一遁甲之书九章厯象之术幼女银钩之敏允南风角之妙太仓素问之方中散琴操之法咸悉捜求莫不精诣爰及卞射荀棊苏卜管筮一见便晓皆不用心张华之愽物马钧之巧思刘向之知微葛洪之养性兼此数贤一人而已门人恒法闿等慕遥风于缑氏绘遗像于桥阳勒玄碑而相质腾绛霄之流芳乃为铭曰  

留舄表化弃劔凝神徘徊紫气照耀丹鳞厥迹犹在余风可遵谁其嗣此渊哉淑人髙行迈种盛德日新朗犹悬镜郁似贞筠身以弘道行不违仁昔游缨绶颉颃缙绅厌乎匡救劳彼问津亦既解组乃袭山巾逺寻丘壑髙蹈风尘情无缅世隠不隔眞结宇依岩贞栖茂草水玉留年精华却老乃有令问兼斯寿考泉过危庭峯临窈洞露凝兰阶云生桂栋日斜栏席花落窻瓮尚平未反王孙不旋海桑交易陵谷贸迁丰碑有树遗烈无骞  

常山公主碑【`温子升`】  

启泰微之层构辟阊阖之重扉据天下以为家苞率土而光宅然则昆山西峙爰有夜光汉水东流是生明月公主禀灵宸极资和天地芬芳有性温润成质自然秘逺若上元之隔绛河直置清髙类姮娥之依桂树令淑之至比光明于宵烛幽闲之盛匹秾华于桃李托体宫闱而执心撝顺宛然左辟率礼如宾举华烛以宵征动乌佩而晨去致肃雍于车乗成好合于琴瑟立行洁于清冰抗志髙于黄鹄停轮表信阖门示礼终能成其子姓贻厥孙谋而钟漏相催日夜不息川有急流风无静树奄辞身世从宓妃于伊洛遽捐馆舍追帝子于潇湘铭曰  

龙辔莫援日车遂往奄离形神忽归丘壤祖歌■〈歹韮〉露出奏巫山永厝中野终掩穷泉萧瑟神道荒凉墓田松槚徒列琬琰空传  

## 文章辨体彚选卷六百八十二

（明）贺复征 编  

○墓碑十八  

车骑将军贺娄公碑文【`北周庾信`】  

昔者轩丘命氏初分兄弟之姓若水降居始建诸侯之国自是以官为族因地为宗水派枝分其可知矣公讳慈字符达本姓张清河东武城人也仕于周张仲为孝友谋于晋张老为忠臣韩有开地则五世强国赵有孟谈则三卿不战祖庆少习边将凭仗智勇虽复五车竹简不取博士之名一卷兵书即以将军自许角端在手必无齐鲁之侵莲花揷腰甚得蛟龙之气为车骑大将军仪同三司散骑常侍霸成县开国伯赠河州刺史父璨公子公孙有镃基于天下良弓良冶有世业于家风书则百家可知劔则千人可敌三槐以鼐鼎象物知其神奸五等以桓珪班瑞守其宫室君以才望兼而受之终于持节车骑大将军仪同三司散骑常侍武定县开国公赠河州刺史惟公秉山岳之灵受星辰之气年在髫髪甫就胜衣竹马来迎已齐名于郭伋羊车在道即见赏于王澄岂直童子明经书生说卦而已至如禅河清论秋水髙谈故以辨折龟林声驰鹿野国家官族君为首姓起家车骑大将军仪同三司袭爵为公増邑合一千六百户弱冠登朝传呼甚宠汉魏台鼎故无此比中朝方伯罕有其年大冢宰任总机衡是勤王畧惜君忠壮委以爪牙乃领左厢亲信出为梁州防主华阳西极汉水东流巴濮既宁沈黎即静保定四年王师北伐以君骁勇被召将兵师下宜阳身登函谷将烧白马之城以覆乌巢之垒既而中途甚雨未获围原军师闻丧不成侵宋柱国赵王今上之第九弟也文则河间上书武则任城置阵作镇岷丘扬斾锦水白虎之俗难安黄龙之盟不定以君智畧入佐中权天和元年授使持节大都督治柱国总府司录仍转司马余官封如故相如西喻镂石于灵山武侯南征浮船于泸水方之今日彼独何人九品课工为上之下四年入朝归事宰旅即受载师大夫将命齐国寻盟出境即用和邻之仪入国闻丧仍从会葬之礼可使南面此之谓乎寻以本官入治军正至如渭水兵书在心为志轩辕阵法聚石成图既得师不疲劳兵无怨讟入陪中禁更领仪同邸客城池门阑户籍咸资巡警并用司存帝城近臣公室密戚如逢司隶似畏都官既而孤城郑妪不相其年巴水涪翁不医其疾春秋三十有三奄捐官舍吕子明之疾甚叹轸吴王阮元瑜之长逝悲深魏主有诏赠某官礼也以建德四年三月日归葬于河州苑川郡之禁山公六郡良家西河鼎族地壮金行人雄塞气兵书七卷河水浮来射法三篇天弧夜下锋旗不息刁斗恒惊犹得马上读书军中习礼太史子义善于谋策诸葛公休长于抚驭四代仪同三司七世河州刺史钟鼎成列冠盖连阴所谓生为贵臣死为贵神者也但以游魂久客反葬途逺道阻山长妻孤子幼哀声满野愁气连云况复松槚飘飖方临武威之戍丘陵回逺直对临洮之城马援亡于武溪尸柩返于槐里梁鸿死于会计妻子归于平陵呜呼哀哉﨑岖逺矣昔者繁昌祠前即有黄金之碣德阳墓下犹传青石之碑是谓勒功乃为铭曰  

七叶佐汉五世相韩忠臣入仕孝友当官青城仙洞黄石祠坛台堪走马书足回鸾武定风飙霸城严肃并驰双传俱分两竹重世刺举连镳衮服草靡青丘风驰赤谷世不乏贤挺兹上嗣孝有三德忠无二志剑足身挺书堪面试旍节既秉髙蝉且珥龟转印函虵盘绶笥左右将军前后常侍继踵五侯因循三事旍■〈施，冉代也〉九坂舻舳双流还枢木马更引金牛江波锦落火井星浮鐏酒望帝安歌蜀侯受赈河阳偏师洛浦署阵成皋连旗广武朝兵减灶夜营多鼓箭起六麋锋摧九虎倐忽人世俄然今古崇发两星医惊二竖游魂通梦言返旧茔紫泥赐册黄肠赠行途登石纽路入金城寒闗树直秋塞云平剑埋合柱书藏凿楹武侯为庙栾公为社云盖低临霓裳纷下碑枕金龟松横石马永矣身世留名华夏  

周大将军崔说神道碑【`庾信`】  

公讳说字某慱陵郡安平县人也昔者华阳之野降龙首之神烈山之都启龟文之繇匡周则孟津有会佐夏则龙门始凿西游则起家秦相东入则载世齐卿备乎史籍可得言矣祖辨平逺将军定州刺史父楷镇北将军司马烈侯并厉风霜俱张锋颖邸史迭迹官曹凛然是谓鲍恢都官百城振惧葛丰握节京师敛手公特禀英灵徧锺山岳雄姿俊茂眉目疎朗观虎于槛龆髪不惊称象于船胜衣能对至于拉虎羁熊摧班碎掌忘归繁弱落鴈吟猿故得气盖闗中威申河外解褐领军府录事转咨议参军时当涂失御政在权门始论函谷之兵即起韩陵之战太师贺抜胜作牧西京公为假节冠军将军防城都督及南阳失守卷甲奔梁乐毅羇旅犹思燕路陈轸怆凄终恋秦声幸値和邻言归旧国授卫将军都督封安昌县开国子食邑三百户弘农克复沙苑挥锋进爵为侯増邑并前一千一百户信珪则更授司勲谷璧则还输典瑞鐡马有河桥之战戈船有汾水之兵除京兆太守移民下邑未学边韶走马章台不同张敞迁帅都督持节抚军通直散骑常侍大都督防御使持节车骑大将军仪同三司都管尚书定州大中正五曹奏事有朱穆之忠九品论人见杨乔之直改封安国县侯益邑合前一千四百户赐姓宇文改名为说汉王改娄敬之族亊重论都魏后变程昱之名恩深捧日迁车骑大将军开府仪同三司加侍中窦宪连官单于之寳鼎可致张寛固位渭桥之流星可识司木七工既掌丘陵之赋司会六典乃均邦政之才居官得人于斯为盛进爵为公改封万年县通前二千四百户除陇州刺史都督陇州诸军事陇坻路遥秦川望逺邓仲华之不去马文渊之愿归寻除凉州刺史总督河西甘瓜诸军事地似伏龙城如飞鸟炖煌实录宛在胸襟玉门亭障无劳图画有马如羊不以入廏有金如粟不以入懐柱国齐王今上之介弟龚行薄伐问罪河阳以公为行军长史参谋帷幄中军之司既举魏绛上卿之佐实用荀林以公方之差无惭德除使持节大将军大都督崇德安义建忠九曲安乐三泉伏流周张平泉固安蛮通谷凡十三防御熊和中三州黄庐起谷王晏供超牵羊温狐交河大岭避雨木栅等一十戍诸军崇德防主宜阳上地更有秦兵熊耳山前还逢积伏用是连营函谷猎骑黎阳威振两河名陵三晋改封安平县公淮阴一国韩信之故人户牖万家陈平之乡里公此衣锦足为连类建德四年正月十日薨于长安之永贵里私第春秋六十有四诏赠敷延丹绥恒五州诸军事敷州刺史谥曰庄公礼也即以某年二月二十四日葬于京兆平原乡之吉迁里北陵追逺大司马有赐绶之恩西京赠行冠军侯有诏葬之礼呜呼哀哉世子仪同衍生事以礼死葬以礼爱亲有王祥之孝同气有姜肱之睦百行之本于斯备焉况复松槚深沈既封青石之墓丘陵标榜须勒黄金之碑乃为铭曰  

华阳之神厉山之祖鳯野匡周龙门佐禹日浴溟池山浮海浦甫穆霸国营丘乐土胤斯宗邑承此壤王移封东武就君安阳中军节目鎭北锋铓商飙猎草电火驱霜公之轮焕继体贞干仪表丘墟风神墙岸孝有至德忠能匡赞不废横琴无妨欹案既班三事又贰六官卫青受诏韩信登坛长城马窟广武兵栏军吏无犯营民不寒乃用六谋乃论三策城垒向背星辰主客剑起沈犀弓开伏石楚后让盟秦君还璧百龄危脆千仞摧藏诸侯地裂边将星亡轻车骑士玄甲黄肠杜如齐地庙似桐乡铭功赞德碑阙相望  

周太子太保步陆碑【`庾信`】  

公讳逞字秀明本姓陆吴郡人也君子至止既绍虞宾鳯凰于飞实兴齐国南越使者解汉帝之衣西陵将军覆吴王之盖曽祖载为宋王司马留镇闗中赫连之乱仗剑魏室黄河参陵或亡追路乌江舣船更无归迹今为河南洛阳人也髙祖冠军将军荣州刺史吴人有降附者悉领为别军自是官师拥铎更为吴越之兵君子习流别有楼船之阵父政骠骑大将军仪同三司恒州刺史中都献公太祖扶危济倾经纶夷阻报君之耻逺袭平原以髙平霸业所基委命留事闗中馈食非直荣阳之师河内供军岂但淇园之竹公秉照晋之灵降明神之德猛虎振槛七年不惊羝羊触藩九龄能对诸兄以公先君爱子称之曰仁推而袭封虽复季末大成之心守节【`疑有阙误`】既遭熏穴翻从压纽太祖初封函谷始合诸侯以公词令参谋机密故得戎政克宣师言无漏赐姓步陆孤氏委鹿辂而论都入鸿门而舞剑方之吹律绰有余荣出身羽林监轻车将军除尚书右丞官联会计务殷平凖水衡贯朽常平粟红授使持节车骑大将军仪同三司増邑千户寻迁驾部中大夫领兵部中大夫领蕃部【`疑误`】东京鼎实先加邓隲之勲西晋官人多用山涛之启岂若五王登朝必司宾主之礼六龙御辔取定鸾和之节御正以官触父名不拜会稽有王会之名其子不为太守博陵有王沈之封其儿不为刺史迁骠骑大将军开府入掌纳言治司宗伯又为军司马职居常伯勤问于南宫位管王言连官于北斗岂止郊天祀地龙门嶰谷之声赞鼔颁旗白露凉风之月闇夜有人饷罗数十匹公闭门不受行人干触具以闻奏朝野称之太尉杨震直推故吏之金凉州张奂髙揖羌人之马清畏人知我无惭德齐国通和封人受使以公有出境之才见命张檀之礼既珠盘歃血定楚国之连名匕首登坛反齐人之侵地是谓使乎固称光国三辅公侯五陵锺鼎桐街柳市尘起风飞乃授京兆尹増邑通前一千六百户余官如故上林兵息兰池盗静不学王杨平生铸金之术未同张敞终日章台之游家僮暮行还得遗钱于道并白絁十疋公访得其主即以还之见金于路指以示人得钱于道留持挂树方之今日异代同风俄迁司会治小司马重总六军再操八柄考绩入于岁成论功书之年表寻授宜州诸军事宜州刺史露冕观风停车待雨百城解印惮朱穆之威千里相迎受王基之德曽未期月被勅追还眷眷吏民不无河内之请依依故老实念黎阳之别少阳养德前星守器尊师让齿必俟贤能乃授太子太保方之刘实道髙于大邦譬以山涛荣深于小辇本有消渇之疾常饵金石自理旧疾微増奄捐馆舍茂陵之下不留封禅之书校尉之营惟余服食之器呜呼哀哉春秋四十有七建德二年五月十一日也天子以大臣之丧躬辍听讼东朝以师傅之尊亲临攒祭诏赠某官【`本传作赠大将军`】谥某公礼也以今三年正月十日葬于京兆之髙阳原夫人郁久闾西遇王姬爱敬肃恭言容令淑有闻箴爨无废纮綖爰在盛年先从大夜今节妇开坟松栢已拱季孙成寝丘陵始同况复图画贤妃【`一作姻`】方在甘泉之室瘗埋才子即用髙阳之原公仪表外明风神内照器量深沈阶基不测事君惟忠事亲惟孝言为世范行为士则留连坟索怊怅文词霜府录于尚书天官总于司会出入匡赞常带数职身具六龟腰恒四绶陈平密谋既非天子所见荀彧上策又非诸侯所闻其为郡也惟取赤土封书其为州也唯以青盐换粟留家则千树无资遗子则一经而已嫡子操至性过礼纯考不遗坟前之树染泪者先枯庭际之禽闻悲者则下铭曰  

山连日观水枕滇机富春沙起开阳柱飞大夫屈节将军振威南越受吏西陵解围昔我烈祖垂翅秦中白马无路乌江不通笛吟乡里琴哀土风营州恒州拥旄世载壮节旃矜入雄闗塞直河穿赵平云临代生谓立功没为留爱降兹岳渎诞此贞明祥符云气庆合星精宫帷定策殿柱书名忠泉暗漏孝笋寒生世属殷周时逢楚汉天下三分鸿沟一半以我明略来参匡赞日乃再中天成两旦逓参三事歴副六卿天师【`一作司`】光宅地载谟明春官定礼夏官治兵谶言黙识温树无名谦恭周密言行无乖忠公兕殪阴德虵埋军国纷总部领填阶【`一作偕`】马不入廏金不入懐具瞻惟德髙山惟仰甲观初登龙楼初上东国桓荣西京疎广年龄俄顷风电相推铭旌两没池柳双回茕茕胤子衔疚衔哀身彰野火心惧天雷日月其除荣终哀始马归司隶书还太史歴对天星坟连地市山势接飞松形盖起德音无絶平原忽矣  

## 文章辨体彚选卷六百八十三

（明）贺复征 编  

○墓碑十九  

玄宗御书故中书令梁国公姚文贞公神道碑铭【`唐张说`】  

叙曰八柱承天髙明之位定四时成岁亭育之功存画为九州岛禹也尧享鸿名播时百谷弃也舜称至德由此言之知人则哲非人罔乂致君尧舜何代无人有唐元宰曰梁文贞公者位为帝之四辅才为国之六翮言为代之轨物行为人之师表盖惟岳降神应时间出者也公讳崇字符之姚姓有虞之后逺自呉兴近徙于陜今家洛阳焉烈考长沙文献公树勲王室建旟巂府公纨绮而孤克广前业激昂成学荣问日流武库则矛戟森然文房则礼乐尽在弱冠补孝敬挽郎又制举髙第歴佐濮郑并有声华入为司刑丞天授之际狱吏峻宻公持法无颇全活者众进夏官员外郎郎中侍郎朝廷曰能遂掌军国迁凤阁侍郎监修国史兼相王府长史始则天人让王承置醴之顾终以飞龙利见延叅乘之恩自时厥后恒当大任凡三处兵部尚书三入中书令一为礼部尚书左庶子又肃政大夫总灵武军兵马又司仆卿知陇右监牧出典亳宋常越许申徐潞扬同十郡景云初以藩邸旧僚封梁国公食赋百室公性仁恕行简易虚懐泛爱而泾渭不杂真率径尽而应变无穷常推是心以御于物故所莅必甿庶风偃骜狠化从言不厉而教成政不威而事理去思覩颂来暮闻歌既登邦政卒乘辑睦及在宗伯神人允谐今之中书是为理本谋事兼于百揆论道总于三台公执国之钧金玉王度大浑顺序休征来臻懋德格天名遂身逊拜开府仪同三司崇其秩逸其志也开元九年九月寝疾薨于东都慈惠里皇上悼焉国人慕焉抚床辍舂曽未云比制赠扬州大都督谥曰文贞礼也十年二月葬于万安山之南原在疾也王人赐膳御医视药于薨也中使吊临羽仪哀送君臣之义厚莫重焉帝乃洒恩仙翰镂泽丰珉日月照临于佳城云烟变态于神道寳其文字别为羣玉之山禁其樵苏即表三司之墓  

陇西节度大使赠凉州都督郭公神道碑铭【`张说`】  

四序平分清秋之气劲五方异俗崆峒之人武故陇上多豪山西出将其有云龙感召星象特生金鼓登坛隠如敌国麾幢指塞自比长城得之于太原公矣公讳知运字逢时一门连誉时人号曰三儒四海齐名天下谓之八凯碛卤之地戎马生郊业战斗而弘勲仕州县而为达启莫京之繇福不在于其身积无声之善庆必流于后嗣公太白之精雷泉之灵膺家之祯为国而生身长七尺力能扛鼎猨臂虎口虬鬓鹗瞵射穿七札剑敌万人子卿路逢遥识将军之相唐举一见足辨封侯之骨解褐以善战授昭武校尉开元二年吐蕃入陇右掠垧牧公兵以竒胜冦不复踪积甲山齐而有余牧马谷量而未尽归功庙算朝议多之拜羽林将军持节陇右诸州节度大使兼鄯州都督河源军使镇西邮信国之藩屏坐北落亦王之爪牙故入奉期门而出寄分阃执宪总军典属乗障増爵益邑遇厚恩深俄而六州羣冦相率大叛命公统陇右之骑济河曲之师锋镝争先玊石俱碎拜左武卫大将军授一子官金银器百事杂彩千段班师临洮遘兹虐疾嗟乎匈奴未灭宿志不申生也有涯死而犹视蕃夷边镇血面摧心悲惨风云号恸山谷岂非良将视人如子人亦视犹父乎皇帝悯焉诏赠凉州都督米粟五百石锦帛五百段命都水使者张景佚备物护葬遵朝典也惟公气猛而性和量寛而精锐沈谋可以掩蓍蔡雄断可以夺鬼神故常糟粕韬钤蒭狗风角然其树恩结信立威用武烜赫如风涛震荡如雷雨战必克攻必取每有奏谒帝特称叹孝文之得魏尚敌不足忧太祖之见郭嘉知成吾事前后锡锦衣寳带文马素女烂其盈门长鸣在廏感知巳之主陈必死之力皇情西顾则九羗舋鼓诏书北伐则六狄焚旗上成圣君之玄鉴下効武臣之素节其竟也如此其子咸善居丧而过哀或从王事而夺礼则知辛贤父子继位将军祭彤弟兄望叅师律皇上念功以惜逝厚终以遇存有诏词人为其碑志介士送葬即封征虏之坟单于入朝当祭度辽之墓铭曰  

洸洸将军雄畧冠羣平西征北震戎慑獯亭障卧鼓屯田馈军伏此白刅致彼青云郭侯宴喜既多受祉玄牡黻友清庙蠲祀鼎食金奏炮鳖脍鲤既来不庭有严天子流沙博望羽林飞骑河曲回兵临洮旧祉手握金节魂沈玉帐千里送丧三军凄怆诏葬礼崇恩碑义丰生为神将死为鬼雄身世一灭荣华万空祁连之墓长旌武功  

拨川郡王神道碑【`张说`】  

珠玊无逺而登辇辂之饰寳也松栝无幽而入殿堂之构材也物贵其用人亦如之拨川王论方仁者源出于疋未城吐蕃赞普之王族也曽祖赞祖尊父陵代相蕃国号为东赞戎言谓字曰论因而氏焉公有由余之深识日磾之先见陋偏荒之韦毳慕上国之衣冠圣歴二年以所统吐浑七千帐归于我是岁吐蕃大下公勤兵境上纵谍招之其吐浑以论家世恩又曰仁人东矣从之者七千人朝家大勲授左玉铃卫将军封酒泉郡开国公食邑二千户国语曰犬戎树敦守终纯固今其俗犷而轻死其法折而不挠故前代无降人中国无童仆自公拔身向化首变华风泽潞之间始见我州矣若夫河南胡苑垧牧所利每岁氷合鐡骑是虞中军必谋于元老亚将固选于时杰神龙三年以为朔方军前锋逰奕使景云二年换右骁卫将军开元五年兼归德州都督使皆如故八年迁本卫大将军改朔方节度副大使公之理兵也坚三甲【`一作革`】利五刃偶拳勇齐足力信赏罚分甘苦六辔如手千夫一心接獯猃犹蚊蚋卧沙塞犹袵席犹居露食垂二十年雨毕而成师氷泮而休卒寒气入于肌骨夜霜侵于鬓须人不堪其勤公不改其节韩公之建三城也公洗兵诺真之水刷马屮心之山以为外斥而叛徒安堵郑卿之和黙啜也公授馆李陵之台致饔光禄之塞以为内侯而宾至如归九姓之乱单于也公四月度碛过白柽林收火拔部帐纳多真种落弥川满埜懐惠忘亡漠南诸军韪其计也降户之叛河曲也公千骑奋击万骑奔走戡剪畧定师旅方旋而延陁■〈夹〉■〈夹〉复相啸聚上军败于青冈元帅没于赤栁涧公越自新堡奔命冦场赢粮之徒不满五百凶丑四合众寡万倍公杀牛为垒噉敌为饷决命再宿冲溃重固【`一作围`】连兵蹑踵千里转战全薛公【`一作合薛纳`】于河外反知运于冦手朔方诸军壮其战矣研磨之奔也邀于黒山口覆其精锐布思之背也追至红桃帐掩其辎重乳洎之会刜兰池之强敌木盘之役缧方渠之逋冦凡前后大战数十小战数百算无遗策兵有全胜是以六狄逃遁三垂久宁声暴露于天下业光华于世载信皇威之所加亦武臣之力也故锦衣寳玊允答戎功甲第良田丕承王命帝锡其智効累其优宠黄头黒齿比价齐名积战多疮累劳生疹恩命尚药驰徃诊之晋竖已深秦医无及及十一年四月十五日薨于位享年六十有六制赠为拨川王称故国本其志也太常议谥曰忠由旧典昭其行也长子云忠袭官封继事业次子旧久特拜郎将十二年四月诏葬于京城之南懐逺人也太常鼓吹介士龙旗虎帐貂裘封牦殉马吉凶之义举夷夏之物备长安令总徒以护事鸿胪卿士序宾以观礼哀荣之道着【`一作极`】矣君臣之义厚矣爰命国史立碑表墓吾尝同僚敢陈遗烈铭曰  

黄河接天青海殊壤举世安裕抜俗谁敢倬哉论侯利有攸往奋飞横絶抟空直上以众款塞因敌立勲吐浑【`一作蕃`】万户吟啸成羣精感天地气合风云既封酒泉乃位将军朔方阴塞直秉獯虏帝命先锋阚家虓虎上北尸■〈宀黾〉【`一作山北加电`】汉南击鼓数年之间耀国威武我有师旅将军鞠之我有边甿将军育之栁涧亡师一剑复之兰池叛人三战覆之武节方壮朝雾不待王爵送终宿恩未改时来世往人亡物在铭勲谥忠以告四海  

右羽林将军王公神道碑【`张说`】  

维大唐开元十五年九月二十三日庚申右羽林大将军持节河西陇右两道节度营田九姓转运十副大使兼赤水大使专知节度事摄御史中丞判凉州都督上柱国晋昌公薨于巩芚亭故也夫事君効命之谓忠杀敌荣亲之谓勇干星袭月之谓气逐日拔山之谓力有一于此名犹盖代矧兼其四人何间焉是晋昌所以错落将星峥嵘山岳者也公讳君■〈毚，大代兔〉字威明瓜州常乐人也父寿因公建绩致位九卿临难守死褒赠特进审塞翁之倚伏达家叟之浮休老而益壮殁而名位者矣公威声发于雷泉武义标于峒岭小头锐上猿臂虬髯龙剑推百胜之锋虵矛得万人之敌拔自行军果有吕蒙之才拜于坛场不爽韩信之用始仕镇戍歴班外府及郎将中郎至军副率虽聚移官守而恒在疆埸郭知运推毂河源握符陇外公未登一命事主将之旌麾不出十年代总戎之节钺慷慨之士以为美谈于是自骁卫将军迁羽林大将军既督陇右兼统河西绾塞垣之十军佩节制之两印大田多稼而屯廪百亿搜乘藉马而铁骑数万乃蹈赤山焚罽幕猎青鸟驱犂牛喑鸣则七戎避勇烜赫则千里震动亭侯恃其长城庙堂赖其神将月献戎揵岁行军赏王侯无种屠狗起于将军战伐有功烂羊超于都尉前后翻飞幕下奋跃行间跨军曲郡腰金冠玉者数十百人矣每至入朝奏谒升殿论边山川险易立成于聚米攻守方畧一决于前筹遥诏置兵先合于汉光之旨亲书从事暗同于魏武之心故得延誉上腾风云郁其气色恩华下沓日月借其光辉当斯时也躇踌攘袂三垂可以气压百蛮可以力制即叙者老生之常谈和亲者竖儒之怯计安足为神武非常之主道哉誓请先收近冦次击逺羌尽区域于西海辟郡县于北荒辉皇灵于天外图壮节于云阁其事如果旷古未俦惟君知臣俾斯言之可复何神与善负厥志而无成是年秋八月吐蕃犯边瓜州失守盗憎呉将执政其亲公以为背父立威非孝也顿兵纵敌非忠也大义逼而忘家方寸乱而供国其定计也成列而出讨贼尽狄而退杀身忠在孝先将之道也公驰驿要谍而回纥内叛以八九之从人当数百之强敌然犹虓瞰击射杀伤畧半亭孤兵尽流矢横及所谓朴而余威折而不挠矣嗟乎尝胆之愤空结噉肝之怨莫雠天子闻之黯然兴叹人言以命许国夫岂忘其言哉茍收必死之忠焉问不虞之过至矣盖圣主推恕心于天下悬大信于后人爱欲其生恋晋侯再克之喜恶伤其殁抱秦伯犹用之诚婉独见之端岂常情所逮谋臣饮恩于望表猛将感德于事外然后任人之固众可知也乃下诏追赠特进荆州大都督礼命窀穸加常二等死事之经也公之伉俪曰武威郡夫人夏氏韩母筑城之智孟光举臼之才拔棘解围三军慑其徤妇崩城恸哭四海伤其孝妻此又两间之一竒一家之两絶者也嗣子尚衣奉御承荣天奬赐兰星祥名寳礼义形于桥梓哀戚过于缞麻禀训帷堂克持门户特奉恩旨收其二荫饰柩玊关归魂上国以十六年十月诏葬于万年县见子之原卤簿齐列方相双引京尹护丧史官颂石千乘送葬观骠骑之威仪十里开茔识龙骧之丘墓铭曰  

合众在仁正兵维义将为天目国命所寄曲乃老师轻实儿戏安我封畧才难不易﨣﨣将军貔貅絶羣超腾白地骞翥青云朝盛勇爵时称战勲众考飞举帝曰予闻予闻伊何甲兵缮肃屯积万庾马量百谷甘心大敌指掌异族大军当跐单于可掬壮计先达王师未张城隳孤塞冦及髙堂前忠后孝拒敌而忘外雠易复内变难防克日将战呼天不假岑彭诈客张飞帐下流矢何人交钱去马苍黄反复哀哉命也美殓姑藏宠归芷阳东都门外南登路傍髙坟累累列树行行父子同兆何殊故郷诏刻金石意形意气隠善必书殇魂不讳事弃忠在生轻节贵嗟尔明灵衔恩永慰  

唐元城府左果毅赠郎将葛公碑【`张说`】  

公讳威德字某曰葛氏京兆泾阳人也其先嬴姓咎繇之后夏有葛伯氏族兴焉宁陵之傍尚传侯国绥山之下独有仙祠婴则威服五城袭则绩称二县鸿胪秀于呉会散骑崇于晋京【`集作景`】在其子孙是宜繁羡公生而开朗长而英抜非因马郑之学动合礼经不待孙呉之书暗同兵法有拳勇尚气槩顾盼棱华风神都爽五驭善于东野六射劲于西霜少以嫖姚之才入光供奉之选御桥骖驾犯清跸而不惊辇道啼乌应鸣弓而自落便蕃左右星岁重深赠上柱国拜元城府左果毅天下大定李广之用无施云中荐贤冯唐之言已老春秋六十有五神功二年某月终于落师藁殡邙阜夫人太原郡王氏夫人郭氏实生大将军福顺一见圣主再纽干纲重位冠乎北军茂功藏乎南史故象服临祭鱼轩以朝天子深嘉叹冯勤之母羣公列拜贺虞潭之亲享年七十有五薨于京兆之三真里公爱敬奉亲轨则可移于后代义方训子福禄来及于先人葬有日矣乃下制曰礼着饰终情惟悼往询之前列抑有旧章前左羽林军大将军葛福顺亡父某字某谦素弘此艺能未展才术奄从凋陨而嗣子克家式昭勲业既念功以追逺亦自叶而流根宜伸奬赠俾慰泉壤可赠游击将军守左骁卫翊府郎将开元九年二月九日葬我郎将君暨前夫人王氏后夫人郭氏祔焉礼也章芾以遂辂旗在列庙食备其牲牢法葬陈其箫鼓孝慈之道着矣哀荣之礼备矣寻彼平生之事忽如絶光系乎碑版之才永存遗烈铭曰  

硁硁都尉角立杰坚神锐玊剑气雄金鼓六艺爰设射驭为武百行虽多【`集作名`】忠信为主时不兼命位不充才善流庆答身谢荣来太原棣棣实惟嘉耦羽林桓桓克大其后  

鄎国长公主神道碑铭【`张说`】  

臣闻尧有娥英承九族之敦序舜有宵烛动百里之光耀大圣之后天必纵之积善之家神所庆矣岂惟上帝之女云汉为灵平王之孙肃雍其德连华前志世有其人皇唐鄎国长公主者睿宗之第七女也母曰崔国妃构累圣而成门各济美而为室藴乾坤之纯粹演日月之清明神媛诞灵常言所絶免懐之岁天夺圣善不食三日哀比成人文母流胎教之慈曽子得生知之孝繇是宫闱延瞩邦国逺闻及乎玊筓耀首油軿在驭锡之美地邑以荆山求之令族嫔于薛氏尔其居翫图史动修法度服其澣濯恭俭之教兴鼓其琴瑟敬让之风被其行己也安亲惠下之谓仁敬宗好合之谓义降贵接卑之谓礼恕情周物之谓智推心而行罔不该备其理家也侍饍饔餗之均和主馈醴■〈施，酉代方〉之品齐丝竹五音之徽靡纂组九华之缛丽经目所涉莫不精诣每至三元上贺五日中参进对详华折旋舒婉故以式瞻贵里仪范通门如千花之泛惠风百卉之涵膏露窈窕之仪克举蕃衍之福大来有男子四女子五瑶碧生阶芝兰满室也习礼明诗日渐庭闱之训银章艾绶地连恩泽之侯自先朝彻扆之辰迄今公主成筓之日外降过制内疾余哀手冩金字梵经三部躬绣彩线佛像二铺贝叶真偈现心相于银钩莲花妙容呈意生于玊指孝思维则道逺乎哉开元继明推恩由己进封鄎国长公主食邑一千二百户田赋广而弥俭礼秩尊而益恭其后君子晨歌夫人昼哭未亡为称生意尽矣抚视遗孤将守栢舟之誓志期剃落永从奈苑之游朝制断恩改降郑氏陵谷可移隋和之德不昧寒暑有迁松筠之性如一均养七子庥荫二宗汾阴之室忘亡荥阳之党相庆既而善福虚应寝疾弥留尽国医之伎逺方毕至供御府之药中使相望命之必至不可支也堂邑山林忽焉倅色平阳歌舞适足愁人开元十三年二月庚午薨于河南县之修业里春秋三十有七震悼紫庭伤哀朱邸倾家若坠举国同悲有诏光禄卿孟温礼监护丧葬京兆尹能延体副焉窀穸之礼一如凉国公主故事夏四月恩旨陪葬于桥陵不祔不从古之道也皇上念同气之致美感阅川之永谢恨棣华之半缺悲瑶草之先化乃命国史昭铭懿迹降恩礼于云露写哀辞于金石水非湘渚还起帝子之祠山是洛阳即封天妹之冢铭曰  

帝系白雪仙源紫气涨家成国承天作贵赫赫圣祖曰文曰武皇皇睿宗一变万邦挺生淑媛慈和孝恭清胪如神蛾眉无双邸第立官汤沐建封爰及筓总礼施环佩鸣凤献祥乗龙择对帝唐降女天乙归妹珠玉过庭苹蘩正内蛟门早閴龙湖忽上无地何载无天何仰金殿书经华丝绣像欲报之德昊天罔极孰是言归良人永违银垆烟断罗幕霜飞恳愿毁形托身壊衣不谅人只改嫔他士奉命曰从从人曰顺息妫绳楚懐嬴霸晋反经合权与道同柄归休二室均欢等润四海谧清九族和平万物向荣众雏未成心恋盛明形随落英祖载鼎城归穸咸京挽歌扬声卤簿凶行哀哀圣情恻恻同生桥山片石千秋令名  

郑国夫人神道碑【`张说`】  

郑国夫人者弘农杨氏之女也开元十年三月终于通化里哀子衔血号旻仰诉怨报德之不待托思齐以永慕皇帝挹銮殿之内忧怅鹤池之外惨扬淑声而金石刻掲髙行而天地感国史司文命为郑志若清明下济岳渎上升祥惠德门庆育邦媛神授孝德之性天启聪达之心加以润泽诗书游玩图传伯宗好直预诫将亡重耳羇游先称必霸岂知汉廷章奏假借仲长之才周官礼仪资禀宣父之学昌言嘉论有如此者螓首蛴领修眉横波既工嚬笑易为容止肃恭而不局舒和而不倨商周革命遇屯有怡怿之颜桑藿儆如在贵无骄矜之色端容一貌有如此者纮綖祭服阙翟朝衣纂组入神剪制惊国雕葫之饭露葵之羹五齐六清三臡七醢咸一见而洞理或不习而知和女工中馈有如此者惠妃载诞皇子在者四人骊泉多龙丹穴多凤克岐克嶷预见元凯之才实覃实吁蚤闻宵烛之艳亦关阴德之潜袭胎教之密传乎又名子以义成家以礼忠者以令德为忠信者以不欺为信传云去食存信信而有征经云移孝为忠孝则不匮周宗咸服纪季独存至德深图有如此者辟司徒之妻邑其合礼南成侯之妇封其旧功况夫人慎徽四德四德咸举经纶二仪二仪克从匿武收继赵之勲产姚承配夏之庆吹凯风于椒掖外王母于梧宫盛德大业穷光极宠启国西郑不亦宜乎十数年间二子荣立每至四时令节六参嘉会鱼轩照门龟艾交室为寿则珠贝山积侑币则锦绮霞舒白玉满堂聚姻亲而同有黄金作穴散邻里而无余君子钦其市义圣人嘉其寳俭故寝疾则饮食天厨汤药御府匪日伊夕上宫络绎于闺庭送终则威仪倾都车骑曀日自宫徂野中使相望于道路哀荣之盛书记罕闻猗欤所谓小君之遗美圣善之髙烈者也如使后代考南史议西陵披简牍而叹息临山原而茫昧旌贲之道不期阙而然则外甥之碑武檐之石非明淑之垄其何所设焉辞成进御帝称曰善顾谓尚札我其书之于是洒翰黄缣缕字青琬云横波蹙神变艳烂于山门鹤倚鸾翔生气宛延于松路礼尊事絶恩徽迹逺斯又玄德动天幽诚回日之竒致也谁昔未覩名言莫逮  

延州豆卢使君万泉县主薛氏神道碑【`张说`】  

或称达性命者齐生死之域违忧怖者一修短之数斯盖无心之伦耳焉足与议于精哉何则云虹灭彩辞人于是咏谣华秀从风君子为之叹息岂不以对仙丽之景懐变化而遗恋在昭棻之节悼零落而徧愤吾见豆卢氏之子于其伉俪有焉县主讳字姓薛氏河东汾阴人大父讳讙尚城阳公主考讳绍尚镇国太平公主其在昔也夏有车正先封周有薛侯事长其在今也立宗姻于帝室重叶母于王姬河水经天上积星辰之气霍山镇地下多珠玊之林县主幼而敏惠长而洵淑贞孝义烈之传吉凶宾祭之仪一闻成诵纮綖紃组之制湆芼酝羞之品一见悬解至乃鹤回清泛蚕聚崩云月韵玖砧花秾彩树妇人能事咸臻妙焉大圣天后炼石补天有王母之神器分茆列地启弄孙之美邑封旧有礼义引而亲封万泉县主天爱下流日新上简乗龙之举和凤为难络八纮以选门奄千官而求俊夫以龙图帝寳祈步摇之华源虎戟侯门袭燕京之雄胄人之信美帝用嘉焉归于豆卢氏六宫送行百僚供事迓以銮辂遗以翟车环佩冕旒璆然在御黼藻朱黛烂其盈门诏昏之礼于斯为盛尔乃移其爱敬以事舅姑伸其友恭以谐公妹举宗洽比如鼓琴瑟每至婚姻会同少长咸集珩璜节步金翠耀首有婉嬺之心无骄矜之色晞盼睐者若迟日之泛涟漪瞻词气者犹光风之转蘅薄加以引纳懐和馈分周赈疎属自附穷归忘窘故兰行彰信于闺门而蕙风满盈于邦国谅惟琬琰之性自美抑亦劬劳之训致焉中宗孝和皇帝云回南土龙见东京二仪更辟九族还叙望我兄兮公主赞陶钧之力曰吾甥也县主开井邑之赋县主奉御天子巡游宫观觞乐池台我有周亲无时不从主家外幸比齐后而聮恩子婿中参与赵王而均礼或醉饱踰度寒燠未平何尝不御药在门王人接路当时厚泽莫之尚也奉御出为丹延二州刺史保传下堂随朱轮而同去辎軿入郡与皂盖而齐飞辞宫阙兮岁阑恋庭闱兮日逺肥泉永叹邪气攻衷楚祝招而不来秦医来不及倾逝于延州之廨舎美玊禠颜明珠晦色平阳旧宇遂无望于归寕懐县新文空流涟于永逝有子三人或龀或岐呱呱而泣天何以罚神其忍之归葬于长安之洪渎原窀穸营护有命加等器服祖遗率由旧章生之也荣死之也礼若夫柔加好治善之元也肃雍降贵谦之道也山河其德容润广也熊罴其祥祚胤大也总众美于修嫭落骄晖于小年此所以哀中之又哀也昔袁亡马氏蔡笔斯奋郑丧曹姬潘文亦作矧兹内范事华无媿砥望夫之石以表灵丘缉幼妇之辞将传终古铭曰  

薛之皇祖胄轩国禹相阴侯周氏其土宇英英白云郁彼河汾公门蕃衍铭鼎氛氲则仁则义则戚则勲余庆介祉诞灵士女中宗之甥镇国之子皎若霜雪华如桃李舜族爰叙尧封咸秩万泉开赋三百其室守盛以俭居满不溢亦既鸣雁宜尔家人谦恭下下抚纳亲亲倾财致客对馌如宾我有邸第前临黄道我有池塘却望青草汉辇停暮秦萧拂早岁月易忘欢娯难保良人出守将命北徂与子偕往饮别东都望母肠絶辞家涙枯露萎径草霜酸众雏魂兮何归京师之野葬于何处杜陵之下岩岩双阙列列行槚勒是徽音永观来者  

## 文章辨体彚选卷六百八十四

（明）贺复征 编  

○墓碑二十  

唐右将军魏哲神道碑【`唐杨烱`】  

天经地纬之帝求制礼作乐之才拨乱反正之君资抜山超海之力继韶夏而崇号谥非无阵战之风披皇图而稽文武或用干戈之道故能弥纶宗庙弹压山川苞四海以为家一六合而光宅是以二十八宿悬列将而察休征三十五星聚天军而赫符彩吕望垂竿于渭涘道峻匡周张良受策于圯桥功崇佐汉乃有心如铁石气若风云洛谶书名河图秘象青聮雷烛歴大块以三休碧羽霜凄倚浑天而一息岑彭许允征南镇北之名冯异王昌大树中军之号杜太行而泥函谷猛气无前戮封豕而斩长鲸雄图不测元戎十乗驱卫霍于前矛甲士三千列孙呉于后殿秋风白露执金皷而齐六军太山黄河折铜符而光百代建庙堂之策为社稷之臣孰能与于此乎在我真将军矣公讳哲字知人巨鹿曲阳人也七代祖靖非前秦征北大将军镇北地上郡其后子孙因居于宁州襄乐县开国承家之始诞姓命氏之源大名发于本支当途峻于层构三辰郁郁天街分毕昴之都九野茫茫地崄列山河之境丞相以万机论道匡大运以震威严尚书以八座当官赞金行而标领袖文昭武穆方驾齐驱公子王孙朱轮华毂大鹏垂翰驭风伯而指南溟天马腾姿偶云师而集东道祖唐隋天水郡丞河阳都尉瑶林琼树擢标格以千寻圆折方流委波涛而万顷雄飞有望岂惟京兆之丞阴德不愆何直丹阳之尉父寳皇朝通议大夫总管府司叅军事东家孔子至德生于上天南国申侯明灵诞于中岳居朝翊赞道先王之法言公府弼谐对上天之休命若夫圣人作而万物覩元首明而庶事康日月粲其光华山川郁其云雨则有英灵间出丹陵谐白兽之旌符瑞挺生黒帝感苍龙之杰隋珠一寸魏后扬眉和璧千金秦王动色颜生殆庶闻于竹马之年杨子参玄发自铜车之岁建情峰而直上疏笔海以横流雕墙则百堵皆兴峻宇则千门并列可大可久无忘简易之途为子为臣率由忠孝之境郭林宗之披雾岂敢名言孔文举之钦风每相推荐若乃五才并用谁能去兵七德兼施止戈为武出师于九天之上暗合兵书取法于十日之前悬符射法固以文武之道揄扬满于城中将相之才籍甚闻于海内贞观十五年起家补国子博士乔林扫日惊白鳯于词条璧水澄天骇雕龙于义壑班超慷慨常懐万里之心季路平生每负三军之气十六年勅授左翊卫北门长上禄赐同京仍命为飞骑等讲礼邓司徒之旧事马上读书祭征虏之前闻营中习礼宫花如锦还临拜将之坛槐叶成帷复对闻军之市自皇王眷命大帝应期运璇衡而制八方调玉烛而临四极玄菟白狼之野来奉衣簪蟠桃折木之乡尚迷声教太宗文皇帝操斗极把钩陈回百姓之心问三韩之罪胜残去杀上冯宗庙之威禁暴戢兵下藉熊罴之用公丹心白刃本自轻生六郡三河由来重气乌江讨逆剖项籍于五陵涿野惩奸磔蚩尤于四宰二十年诏除游击将军右武侯信义府右果毅都尉长上如故显庆二年以内忧解职痛深呉隠哀极颜丁蹐厚地以崩魂诉髙天如泣血紫泥垂焕频降玺书墨缞临戎遂从金革三年诏除左卫清官府左果毅都尉寻圉谷府折冲都尉并长上如故又以应诏举对策甲科迁左骑尉郎将于时长榆歴歴烽火犹惊髙栁依依边风尚急关山夜月遂为朔漠之秋西北浮云翻作穷庐之景四年诏公为铁勒道行军总管陈兵玉塞按节金微学长山之蛇拟丽谯之鹤钟鼓嘈囋上闻于天旌旗缤纷下蟠于地伏尸百万因瀚海而藏舟辟地数千即燕山而筑观武臣雄畧气慑西零神将宏图威加北狄麟德元年诏迁左骁骑中郎将寻检校右监门左武卫将军本官如故昔者封禅陟云亭之后七十二君图书出河洛以还三千余岁振兵释旅方崇荐帝之仪道洽功成必致禋天之礼粤以皇家辟统之五十年今上开基之十七载登封告禅玉谍金绳建显号而施尊名扬英声而腾茂实华夷辑睦皆承万岁之恩朝野欢娯咸奉千年之庆干封元年诏加明威将军本官如故大风遗孽叛换青丘小水残魂慿陵碧海率百官于文祖尚兴彭蠡之师会万国于涂山犹有防风之戮是岁也诏公为辽东道行军总管营雄对日兵气横天开玉堂而按部坐金城而勒阵关巩之甲犀兕七重艅艎之船舳舻千里驾鼍梁于圣海秦皇息鞭石之威泛鳌钩于仙洲愚叟罢移山之力然后风行云卷斩将屠城塞丹浦之遥源伐黒林之奥本王孙公子名沾皂之臣深谷太山境入樵渔之囿二年诏加上柱国仍检校安东都护道之以德齐之以刑威振六官风扬五部兵戈载戢无劳尉侯之虞桴皷希闻宁有穿窬之盗仰太阳而晞湛露方预四朝临逝水而急寒风俄悲一去齐孟尝之下涙髙榭曲池鲁司冦之悲歌頺山壊木长安杳杳还符日近之言京兆悠悠理絶天髙之问紫关生入判自无期绣服危还竟知何日总章二年三月十六日遘疾薨于府第春秋五十有四呜呼哀哉诏赠左监门将军礼也惟公被服忠孝周旋礼乐仁者见之谓有仁知者见之谓有知研几册府金縢玉版之书索隠兵钤玄女黄公之法每建旟推毂三令五申躬擐甲胄亲当矢石军井未建如临盗水之源军灶未炊似对嗟来之食由是南驰北走东讨西伐掷之无旁按之无下载匡宫里遥登将军之坛飞阁星边独列中军之位虽龙泉匿字熏歇光沈而麟阁飞名天长地久夫人扶风氏隋濠州刺史圆之孙也五松春艳牵少女之祥风八桂秋云降仙娥之寳魄谢家之子歌栁絮而知惭刘氏之妻颂椒花而自耻三周按礼无亏内则之风四德扬蕤载阐中闺之训宿盘龙于月镜早没鸾床矫飞翼于霞栖先沈鳯穴珠星璧月终陪季子之阶金鼎银鐏竟列齐侯之寝以贞观十五年五月五日终于某所越咸亨元年某月日祔于某原长子瓜州司仓择木次子右卫亲卫玄封等门传万石庭列双珠花蕚争荣芝兰蔼秀天经地义钦承避席之谈日就月将虔奉趋庭之教变槐檀而沥胆木石悲酸代露霜以崩心幽明感动葬之以礼祭之以时生民之本尽矣死生之义备矣孝子之事亲终矣如是门生故吏共缉家声才子闻人思传盛德庶使蔺相如之壮气歴千载而犹存随季子之余风尽九原而可作其词曰  

文王受命毕公余庆玉树聮芳金枝迭映三分并列七雄齐竞建国承家重熈累盛功宣舞蹈德流歌咏河洛垂文山川吐云骊珠育照虹玉呈文直立孤耸天然不羣栖迟胶塾恱怿丘坟耻为儒者自许将军伊祈不怿轩辕讨逆阵拥辽河岳镇碣石班超投翰扬雄执戟弓合三才刀长四尺爰清尉侯载洛疆埸得人者昌失人者亡皇恩俾乂帝曰明扬幽桂含馥滋兰吐芳承天待诏观国宾王茂实斯逺音声克彰鹏池淼漫鸡山祸乱出阃辞家夷凶静难金微瓦解玉亭氷泮扈驾命旋陪祠日观万邦胥悦千龄启旦斗骨危城占蹄举兵丸山雾塞渤海波惊帝赫斯怒王师有征虔刘北貌勘翦东明遵以文轨宣其德刑太微上将文昌贵相非熊非罴令闻令望宠踰军幕荣叅武账本谓来朝何期返葬原野萧瑟风烟凄怆天道如何吞恨者多松风夜响薤露晨歌秋月如练春波似罗荣华灭后寒暑经过青鸟丘陇白马山河  

唐恒州刺史建昌公王公神道碑【`杨烱`】  

王氏之先代为佐命秦之霸也则王离灭楚国而三将连衡汉之兴也则王陵诛项籍而五侯同拜南阳定命应图谶而作司空西晋聿兴合歌谣而济天下昔者伊尹伊陟但保乂于商朝太公桓公惟夹辅于周室萧何之后居食禄而无闻邓禹之孙在当涂而不嗣未有夏殷三统金木五迁册命重光轩裘代袭则我琅琊之郡有冠盖之里乎建昌之县有公侯之子乎公讳义童字符稚其先琅琊临沂人也永嘉之末徙于江外皇运之始迁于五陵今为雍州万年人也祖僧兴齐会稽令梁安郡守南安县开国侯禄位千石珪符五等营室回于羽仪山河入于盟誓父方赊梁正阁主簿伏波将军梁安郡守隋上仪同三司以惠和之性有文武之才伏波将军从征等于马援仪同三司开府均于邓隲家余积庆郡不乏贤代临本州岛则元宾之父喜形于色继为太守则张翕之子送者如云自齐国逊位于梁庭及隋人内禅于皇室夏禹之鼎寳命集于周朝御龙之家世禄归于范氏公台阶茂绪昴宿精灵五百岁之贤才一千里之皇佐忠规武节学府词林元方闺门敬其有德少游乡里称其善人实惟清庙之器是曰皇居之寳韵谐金石奏虞廷之八音德合珪璋列涂山之万国黄河一曲之水莫测其源赤城千丈之岩未阶其峻羣童忽聚缀帛而引旛旗父老相呼授履而传兵法隋授左勲卫率非其好也汉东离析海内风尘天子溺于胶船诸侯问于金鼎能扶天下之危者必据天下之安能除天下之忧者必享天下之乐我髙祖神尧皇帝就之如日望之如云发三河之雷电平四海之歴象武王之仗黄钺一月临于孟津髙帝之执朱旗五星会于东井公瞻乌于屋射隼于墉陈平则间行而去楚郦生则长揖而归汉奉符系组观轵道之降王偃武修文见山阳之散马初拜车骑将军稍迁右屯卫将军录有功也考于周典崇德报功稽于春秋策勲舎爵车骑万队备凉士之羗戎卫军千兵掌京师之屯禁于时天下初定边方未辑二十八舎尚有呉越之妖氛一十三州犹积东南之杀气武德四年诏公为江南道招尉使皷琴而送受命而行乗使者之輶车掌行人之旌节陆贾至于南海先责尉佗随何入于九江即征黥布诏除泉州都督封建昌县男食邑三百戸斗牛星象舜禹精灵境接东瓯地邻南越言其寳利则玳瑁珠玑叙其风俗则丹鸡白犬公门容驷马位列三刀防薏苡之讥嫌絶简书之流谤岂直广州清节酌贪泉于石门合浦神君返明珠于涨海贞观三年诏迁散骑常侍行果州刺史授期天帝肇迹人皇南充国之旧都西岩渠之古邑冈峦纷纠天彭双阙而作门珠贝浮沈巴水三回而成字公入叅师友出居方伯金蝉右貂朱旗曲盖纔临蜀郡即闻来暮之歌初践益州已聴中和之乐七年诏迁银青光禄大夫行恒州刺史西街毕昴北岳恒山天开太乙之宫地列并州之镇境分灵寿魏将乐羊之所封邑对行唐赵王惠文之所筑公政成期月风行万里邓晨一郡汉帝称为主人李广数年匈奴号为飞将行尝计日郭伋不负于童儿郡异中平王观无私于任子既道德而齐礼亦胜残而去杀三禾在殿将拜郑弘两雁随车坐悲虞国享年若干以十五年冬某日薨于洛阳之清化里公家传将相世有忠贞属离乱之弘多值风雷之草昧河宗两日负鼎而谒成汤渭水七年垂钓而逢西伯将军再命刺史三迁仲暠栾巴牧人之良翰龎叅虞诩将帅之宏规立事于当年扬名于后代兄国卬谷州刺史弟国稀仁州刺史荆枝擢秀棣蕚生光何止平舆之二龙是为贾家之三虎唐虞之际四岳分居赵魏之间八男为郡公虽勲叅缔构位总班条金友玉昆良田广宅而能吐食下士倒屣迎宾无笑客之美人有拜宾之童隶策名委质善始令终生当封侯克成丈夫之志死而可作无忘事君之道越十六年二月二日葬于伊阙县之万安山诏赐杂物百段给仪仗往还礼也亭连长乐城枕髙都守阙塞者汝寛适伊川者辛有北瞻洛汭尚想元亮之境东望邢山依然国侨之基夫人杨翟县君河南褚氏即太常卿杨翟康侯亮之女中书令河南郡公遂良之妹也宋公子之流派禇先生之苗裔弘夫人之礼传淑女之诗有文在手归于鲁国有鳯和鸣适于陈氏邑之石窌县以封丘夫尊于朝妻贵于室仙人暂别初悲寡鹤之声寳剑纔分终合双龙之气以某年月日薨于某所越某年月日祔建昌公之旧兆长子师本太穆神皇后挽袭郎建昌公歴韩王府祭酒岐州司士参军定州安喜县令誉闻州里学富丘山以卿子而为郎以象贤而开国朝游楚泽暮宿燕宫东临石柱雍为积高之地古会长星唐是中山之邑出游邻国不以陪臣见朝上谒邦君不以属官相待洛阳朝觐适见双鳬东都墓田行悲驷马以年月日终于某所越某年月日即陪葬于先兆次子师表左千牛备身迁尚辇直长歴许州临颕博州堂邑沧州乐陵绵州万安果州西充五县令能传祖业克嗣家声有言偃之文章兼仲由之政事晨陪紫极应钩陈之六星旦奉黄麾屯玉车之千乗至若繁昌土宇魏文帝之墠坛堂邑堤封汉陈婴之侯国河分九道渤海东临江派五津昆崘北指莫不爱人以礼为政以德锺离意之禁暴不用尺刀公孙述之有神能持五县次子师玄巂州都督府台征县丞次子师楚夔州都督府云安县令芝兰有秀羔雁成行滇北数十尹莫大卬都之县邑东七百里惟有巫山之峡言其县职黄龙入于阙门叙其宰人鸾鸟翔于学舎咸能生尽其孝丧尽其哀积粟万锺思负米而何得榱题三尺泣吾亲而不见卜其宅兆麟鳯匝其冈峦陈其簠簋春秋变其霜露思传旧德式建丰碑戴安道作颂于郑玄蔡伯喈披文于郭泰魏武王读而称妙非所望焉夏侯堪见而陋之固其宜也  

益州温江县令任君神道碑【`杨烱`】  

汉丞相之尊官大位秉车满于十人齐景公之利用厚生有马盈于千驷羽旄冠剑摐金鸣玉迭其前苑囿池台清歌妙舞喧其后崇髙在于宠禄大欲存于食货义然后取横玉带以当仁道不虚行坐盐梅而自得若乃时之不与数之不通贵贱任于天穷通由于命左太冲之咏史下寮实英俊之扬嵇叔夜之著书贱职为老庄之地虽复势力以髙下相悬尊卑以商周不敌孔宣父中都之小宰幽厉多谢于陪臣陈仲弓太丘之一宫公卿有惭于县长是以德成者上道在斯尊陶潜则安枕北窓言偃则鸣弦东武柳杨足以仪四海顾盼足以破三军代有人焉于斯为盛公讳晃乐安博昌人也其后因官遂家蒲州之永乐天子令德轩皇为诞姓之源诸侯计功薛国在宗盟之后西京执法则有御史大夫东汉循良则有会稽都尉任光乡里之忠厚任隗朝臣之鲠直益州从事术数知名临海真人清贞克巳况乎东西海岱强齐九合之都表里山河全晋三分之国车马雷骇衣冠鼎盛盟书百代可谓功臣迁徙丘陵实惟豪族曽祖显祖熈考憬并策名天爵独步人师懐素履之幽贞保黄裳之元吉张家碑碣荆州有七代孝亷荀氏乡亭颕川有八人才子君外资刚健内育文明合千载圣贤之间锺五行金木之秀王恭濯濯春栁懐风和峤森森寒松列景有曽参之孝有史鱼之直有子夏之文有冉求之艺先王德行固名言而在兹大圣温良亦颠沛而于是当朝一见许其王佐之才行路相逢知其美人之赠解褐为家令寺主簿天王太子之位赫赫前星天地长男之宫岩岩左阙出身事主元良永固于万邦束髪登朝匕鬯不惊于百里秩满授将作监主簿千门万户张华穷壮丽之图东主西宾班固致讴谣之实职掌宫观是名将作大司马桓温之府绩用在于元琳大将军窦宪之曹文章寄于亭伯累迁右卫长史南京左掖上将陪藩北落师门天军例卫东观汉记梁统有清白之名中兴晋书薛兼有恪勤之誉诏迁朝散大夫行益州温江县令华阳西极汉水东流背面通秦越之乡左右夹巴凉之地风烟可接悬车束马之山云物潜通织女牵牛之象神仙所宅则有二十四居途路所经则有五千余里金城石郭还闻上代之风国富人安时聴中和之乐于是乎龙泉独断龟旐旁求品命千名封疆万户暂过云亭乗轩之望可知且诣中军理剧之才有属旌孝弟勤农桑省徭役育鳏寡所以一县称平所以百城尤最萧育是杜陵男子不入后曹黄浮非乡里所知不寛同岁洛阳行马门士无心齐国池鱼权家絶望岂惟縳柱鞭丝操刀制锦巫马期之任力弊起乗星锺离意之恱人灾生解土享年五十有九以鳯仪二年六月二十五日卒于官第夫人姚氏征士神人之女也寿丘僊叶妫水灵苗定姚信之机衡审姚光之术艺明星焰焰不临太丘之前暮雨沉沉不散巫山之曲妇人谓嫁曰归女子有行织纴组紃枣修榛栗南斗千龄之匣忽怆沈江北方三代之仪终悲共穴先以咸亨三年七月二日终西京翊善里之私第越仪鳯三年冬十一月一日归祔于永乐县歴山之平原卜虞芮之闲田带关河之设险居人致祭桐乡有朱邑之祠怪力成坟叶县有王乔之墓君燕赵竒士神仙中人容貌魁梧衣冠甚伟扬子云之穷巷好事来游段干木之阁居通侯展敬自陈力就列居家可移妾本絶于织蒲马无闻于食粟原子思之厚秩偏给乡人孔文举之中鐏延留坐客加以徧观国史尤精释教梦幻泡电知一切之皆空园林货财见三阳之已凈遭时屯坎浮生蹇剥佳人不再荀奉倩之伤神赤子无期潘安仁之惨恸天乎到此命也如何及其瞑目少城归懐旧壤平原古树惟余孺子之坟春露秋霜非复皋繇之祀于是乡邻作主朋友如麻撰德铭之于素表披文刻之于翠石鲁哀公作仲尼之诔天不慗遗蔡伯喈为有道之碑人无媿色其铭曰  

轩帝之族汉朝之臣西州智士东海真人豪杰天缩衣冠日新实生其德必有其邻道在为贵知几则神气冲南斗价直西秦大蒙之信太平之仁辨穷非马学究成麟孝友为政观光利宾重朋比德少海为春宫室之象南斗北辰甲兵之卫阊阖钩陈山控金马江回玊轮天文井络地纪梁岷庭前置水甑内生尘园蚕有茧野雉来驯时命屯蹇生涯苦辛实叙虚赠玊树长沦厚德无辅清仁不亲百年夭枉一旦归真雷鸣之下长河之滨旌旃委郁徒御逡巡悲风泊起血下沾巾死而可赎人百其身  

唐赠范阳大都督忠烈公李公神道碑【`杨炎`】  

秦霸也张禄去魏汉兴也淮阴离楚龙鸣风雨之会蛇变泥蟠之中逶迤感通精气相合斯冥契也岂人力也皇唐赠司空范阳大都督李公讳楷其本出于陇西八代祖节后魏雁门太守燕齐之乱族没鲜卑东迁号良将之家北郭实大人之种其生勃碣其居戴斗海塞回抱兴公之气天星下直为公之祥英气混茫熊据龙骧望其形得山河之状覩其锐见金鼓之威神明为徒义勇为器久视中以骁骑岁入于辽西临太原南震燕赵云火照于河上天兵宿于北门朝廷忧之有命招谕合以信誓际于天人话言感寤抚剑叹息是岁以控弦之士七百骑垂櫜入塞解甲来朝以其本枝复赐李氏授玊铃卫将军左奉宸内供奉图形云阁之中置酒蓬莱之上君臣相贺羽卫生光君子曰井谷不可以游龟龙蚁垤不可以戴松柏汉于是始靖敌于是始忧是后殪靺■〈革葛〉于鸭绿之野挺矛戟于榆关之外北出障塞懐其王庭南救河源复其死地石壑之役以一旅定三军冷陪之师以虚声鼓精劲东封之岁外将天军河湟未宁西护监牧云麾铁骑山动地踊右据清海北登狼山氷泮则会师风髙则出塞皇威振于四海王化敷于无外故得大命三锡天马辂骖定国难者两朝拖侯服者四纪会兵车者百胜出帐下者千人国有事未尝不勤劳无私可谓知礼于戏天道暧昧胡星未殒以营平之年不终大用以伏波之病再出穷荒天寳元年五月二十日自河源薨于懐逺县之师次春秋六十七赠营府都督明年诏葬于富平县坛山原维公智之大窦神之异门心和体刚虑逺精彻思乎耳目之外行乎变化之中震呼戎獯啸咤风云貔虎之悍以礼成百万之强以谋胜故鲜卑因之以疲中国天后取之以空大漠干中宗开朔方之地四百里于睿宗食佐命之邑三千户于玄宗则主禁卫吞诸戎东西南北动罔不克御戎安边凡十命焉祚于后也负河图以列四星遇英主而当三杰肃宗之功复区宇更为桓文今上之道训华夷并为召毕干元中天子以公炳德丕赫积仁流庆大福再成没而不朽乃命太常追考功绩谥曰忠烈赠司空范阳大都督夫人赠号韩国夫人于是建庙堂命宗纪室有山龙之服乐有锺石之和  

云麾将军郭公神道碑【`杨炎`】  

山之西出将地之右主兵故前有辛李之荣后称周郭之盛四族者貔武其人风云其气出入千载戎狄忧之皇唐一宇宙之初数蛮夷之罪太白上而天兵利阴精盛而神将出于是郭氏之室世并五侯丹华毂者三十人分采地者三千户剑骑鼎食气盖关山开合而珠履成行宴享而山玄满座中兴之后鸿胪间出始提一剑而震清海【`一海作汉`】年未三十名冠云台位为国之长君身主人之大命铭旗羽葆小韩侯之故事龙斾青社増召伯之旧封则祖宗之盛未始闻也鸿胪即世关陇不震天其永思戡定之代故盛业集于金吾金吾名千里即鸿胪之孙出于荆蓝之中长于松柏之下虎头骈胁曲踊雷声猿臂过挟辀之材鹰扬表下鞴之志始以将门子往还陇上开元中西讨石国负羽先登特拜游击将军折冲都尉驾龙媒于殷路舞双剑于前席二十六载诏公与中使刘元复开葱岭以功胜敌不能军班师授左武卫将军特赐衣甲一副超才也后五载有苑门之后走射鵰之羣拜左卫将军岭岩人阵既成列而破石城天险不待战而降累迁左金吾卫大将军骤兼玊门军使未行而遇疾嗟呼病至刮骨志屈噉肝累喉白刃之中垂翅青云之上以天寳十一载二月薨于武威之第春秋若干夫人弘农郡君杨氏绛郡长史之孙临洮军使云之女河华茂气齐姜盛族知【`疑作和`】于鸣鳯而外姻致驾宜尔干母而君子好逑始于龙剑双飞中而云虹独感春秋若干有子一人曰某果毅都尉山西将种塞下雄儿周郎之豪勇冠军终子之精魂先返年二十一先公而夭郭氏本自周王之穆其在昔也汉有司徒司空魏有车骑骠骑或竹马垂信或金玊【`疑作穴`】称豪世后佐汉以补天贤王筑馆而为道其在今也一门三戟六乗七侯伊吾反昭于前鸿胪特坐于后长河万里敌国四方每宾祭往来搜除大阅望带裳者知宗庙之盛执金皷者成父子之军世德后来公其济美则勲配祀典中乏主祭之名哀反路人内无朝哭之位此窈窕之数孰可问哉犹子子鸾善达礼以继门族乐主辨以济险艰荀令君为不亡赵将军其有子以十三载某月葬我公于武威东原非缓也实卜年龙蟠天井冈伏山形閟星象于玄宫起风烟于松阙将军皷吹回过细栁之营天子辂车出祖茂陵之道铭曰  

壮哉强魂凛然风雨一剑刳鲸空拳搏虎锡以翿皷觼■〈角内〉鞗玱骍骑佩组革彼庄姜揄狄珩璜言念君子乃心无忘精返太白魂归故乡双坟巍然流水汤汤秦云如牛磵石如羊二龙于此父子同冈  

## 文章辨体彚选卷六百八十五

（明）贺复征 编  

○墓碑二十一【`碑铭`】  

昭容上官氏碑铭【`唐苏颋`】  

天降时雨山川出云乃生灵媛祚我圣君精微其道焕炳其文三光错行昭容纲纪百揆繁会昭容条理外图邦正内谂天子忧在进贤思皇【`集作求`】多士忠孝必【`集作心`】感天焉报之吉凶有数丘焉祷之如彼九日羿焉报之如彼三良秦焉悼之汉宫选材班氏其特楚史书霸樊妹之力或穆齐公叙明其德嗟尔彤管是鉴是则  

唐故德仪赠淑妃皇甫氏神道碑铭【`杜甫`】  

积气之清积阴之灵汉曲回月髙堂丽星惊涛汹汹过云溟溟洗涤苍翠诞生娉婷婉彼柔惠迥然开爽绸缪之故昔在明两恩渥未渝康哉大往展如之媛孰与争长珩佩是加翚褕克备先德后已累功居位壸仪孔修宫教咸遂天子奬饰礼亦尊异小苑春深离宫夜逼花间度月同辇未归池畔临风焚香不息呜呼变化惠好终极冯相视祲太史书氛藏舟晦色逝水寒文翠幄成彩金炉罢熏燕赵一马潇湘片云恍惚余迹苍芒具美王子国除匪他之耻公主愁色永懐于彼日居月诸丘陇荆杞岩岩禹凿弥弥伊川列树栱矣丰碑岿然爰谋作述歘就雕镌金石照地蛟龙下天少室东立缭垣西走佛寺在前宫墙在后维山有麓与碑不朽维水有源与词永久  

唐故常州刺史独孤公神道碑铭【`崔佑甫`】  

常州之孝行为大蒸蒸翼翼以敬以爱友于兄弟如捧如戴常州之义笃于友用之有常行之可久扶危拯溺尔身我手常州之才施于政抚柔三部以仁为柄龚遂国峤千古迭映常州之文究其本质取其正艳从其损在星之纬在衣之衮常州之年止中身去昭昭之盛世与万鬼而为邻白马江上青鸟洛滨鹡鸰在原嗟尔元昆缞绖沾血长号诉寃纂述遗美谓余不谖我觏之子将二十年相投药石胡疹不痊譬我于池子为之泉譬我于桐子为之弦荣不独遂难不只全如何淑明摧馥碎坚廞衣楚挽徘徊墓田望之不见赴之无缘狸首斑如女手拳如天如天如泣涕涟如  

## 文章辨体彚选卷六百八十六

（明）贺复征 编  

○墓表一【`以下正体`】  

徐师曽曰按墓表自东汉始安帝元初元年立谒者景君墓表其文体与碑碣同以其树于神道故又称神道表其为文有正体有变体又有阡表并附于末则遡流而穷源也葢阡墓道也  

集贤校理丁君墓表【`宋欧阳修`】  

君讳寳臣字符珍姓丁氏常州晋陵人也景佑元年举进士及第为峡州军事判官淮南节度掌书记杭州观察判官改太子中允知剡县徙知端州迁太常丞博士坐海贼侬智髙陷城失守夺一官徙置黄州久之复得太常丞监湖州酒税又复博士知诸暨县编校秘阁书籍遂为校理同知太常礼院君为人外和怡而内谨立望其容貌进趋知其君子人也居乡里以文行称少孤与其兄笃于友悌兄亡服丧三年曰吾不幸幼失其亲兄吾父也庆厯中诏天下大兴学校东南多学者而湖杭尤盛君居杭学为教授以其素所学问而自修于郷里者教其徒久而学者多所成就其后天子患馆阁职废特置编校八员其选甚精乃自诸暨召居秘阁君治州县听决精明赋役有法民畏信而便安之其始治剡也如此后治诸暨剡邻邑也其民闻其来讙曰此剡人爱而思之谓不可复得者也今吾民乃幸而得之而君亦以治剡者治之由是所至有声及居阁下淡然不以势利动其心未尝走谒公卿与诸学士羣居恂恂人皆爱亲之葢其召自诸暨也以材行选及在馆阁久而朝廷益知其贤英宗毎论人物屡称之国家自削除僣伪东南遂无事偃兵弛备者六十余年矣而岭外尤甚其山海荒阔列郡数十皆为下州朝廷命吏常以一县视之故其守无城其戍无兵一日智髙乘不备陷邕州杀将吏有众万余人顺流而下浔梧封康诸小州所过如破竹吏民皆望而散走独君犹率羸卒百余拒战杀六七人既败亦走初贼未至君语其下曰幸得兵数千人伏小湘峡扼至险以击骄兵可必胜也乃请兵于广州凡九请不报又尝得贼觇者一人斩之贼既平议者以君文学宜居台阁备侍从以承顾问而眇然以一儒者守空城提百十饥羸之卒当万人卒至之贼可谓不幸而天子亦以谓县官不素设备而责守吏不以空手捍贼宜原其情故一切轻其法而君以尝请兵不得又能拒战杀贼则又轻之故他失守者皆夺两官而君夺一官已而知其贤复召用后十余年御史知杂苏寀受命之明日建言请复治君前事夺其职而黜之天子知其贤不可以一眚废而先帝已察其罪而轻之矣又数更大赦且罪无再坐然犹以御史新用故屈君使少避而不伤之也乃用其校理岁满所当得者即以君通判永州方待阙于晋陵以治平四年四月某甲子暴中风眩一夕卒享年五十有八累官至尚书司封员外郎阶朝奉郎勲上轻车都尉曽祖讳某祖讳某皆不仕父讳某赠尚书工部侍郎母张氏仙游县太君君娶饶氏封晋陵县君先卒子男四人曰隅曰除曰隮皆举进士曰恩儿才一岁女一人适著作佐郎集贤校理胡宗愈君既卒天子悯然推恩录其子隅为太庙斋郎君之生平履忧患而遭困阸处之安焉未尝见戚戚之色其于穷达寿夭知有命固无憾于其心然知君之贤哀其志而惜其命止于斯者不能无恨也于是相与论著君之大节伐石纪辞以表见于后世庶几以慰其思焉熙宁元年六月十四日庐陵欧阳修述  

尚书屯田员外郎张君墓表【`欧阳修`】  

君讳谷字应之世为开封尉氏人曽祖节祖遇皆不仕父炳为郑州原武县主簿因留家焉今为原武人也君举进士及第为河阳河南主簿苏州观察推官开封府士曹参军迁著作佐郎知阳武县通判睂州累官屯田员外郎复知阳武县以疾致仕卒于家享年五十有九君为人刚介好学问事父母孝与朋友信其为吏洁亷所至有能称其在河南时予为西京留守推官与谢希声尹师鲁同在一府其所与游虽他掾属宾客多才贤少壮驰骋于一时而君居其间年尚少独苦羸病肺唾血者已十余年幸其疾少间輙亦从诸君饮酒诸君爱而止之君曰我岂久生者耶虽他人视君亦若不能胜朝夕者其后同府之人皆解去而希声师鲁与当时少壮驰骋者丧其十八九而君癯然唾血如故后二十年始以疾卒君虽病羸而力自为善居官为吏未尝废学问多为贤士大夫所知乃知夫康强者不可恃以久而羸弱者未必不能生虽其迟速长短相去几何而强者不自勉或死而泯灭于无闻弱者能自力则必有称于后世君其是己君尝谓予曰吾旦暮人耳无所取于世也尚何区区于仕哉然吾尝哀禄之及于亲者薄若幸得不死而官登于朝冀得国家褒赠之宠以荣其亲然后归病于原武之庐足矣乃益买田治室于原武以待君自河南苏州累为名公卿所荐乃迁著作为郎官赠其父太子中允母宋氏京兆县太君于是遂致仕归于原武营其徳政乡之张固村原将葬其亲卜以皇佑五年十一月某日用事前四日君亦卒遂以某日从葬于原上予与君逰久记其昔所谓予者且哀君之贤而不幸又嘉君之志信而有成于其葬也不及铭乃表于其墓君娶祝氏封华阳县君有子曰损试将作监主簿至和二年三月七日翰林学士尚书吏部郎中知制诰充史馆修撰欧阳修撰  

太常博士周君墓表【`欧阳修`】  

有笃行君子曰周君者孝于其亲友于其兄弟居父母丧与其兄某弟某居于倚庐不饮酒食肉者三年其言必戚其哭必哀除丧而癯然不能胜人事者葢久而后复自孔子在鲁而鲁人不能行三年之丧其弟子疑以为问则非鲁而他国可知也孔子殁而其后世又可知也今世之人知事其亲者多矣或居丧而不哀者有矣生能事而死能哀或不知丧礼者有矣或知礼而以谓丧主于哀而已不必合于礼者有矣如周君者事生尽孝居丧尽哀而以礼者也礼之失久矣丧礼尤废也今之居丧者唯仕宦婚嫁听乐不为此特法令之所禁尔其衰麻之数哭泣之节居处之别饮食之变皆莫知夫有礼也在上位者不以身率其下在下者无所望于其上其遂废矣乎故吾于周君有所取也君讳尧卿字子俞道州永明县人也天圣二年举进士累官至太常博士歴连衡二州司理叅军桂州司录知髙安宁化二县通判饶州未行以庆厯五年六月朔日卒于朝集之舍享年五十有一皇佑五年某月日葬于道州永明县之紫微冈曾祖讳某祖讳某父讳某赠某官母唐氏封某县太君娶某氏封某县君君学长于毛郑诗左氏春秋家贫不事生产喜聚书居官禄虽薄常分俸以赒宗族朋友人有慢已者皆厚为礼以媿之其为吏所居皆有能政有文集二十卷君有子七人曰谕鼎州司理叅军曰诜湖州归安主簿曰谧曰讽曰諲曰说曰谊皆未仕呜呼孝非一家之行也所以移于事君而忠仁于宗族而睦交于朋友而信始于一乡推之四海表于金石示之后世而劝考君之所施者无不可以书也岂独俾其子孙之不陨也哉  

永春县令欧君墓表【`欧阳修`】  

君讳庆字贻孙姓欧氏其上世为韶州曲江人后徙均州之郧乡又徙襄州之谷城干德二年分谷城之阴城镇为干德县建光化军欧氏遂为干德人修尝为其县令问其故老乡闾之贤者皆曰有三人焉其一人曰太傅赠太师中书令邓文懿公其一人曰尚书屯田郎中戴国忠其一人曰欧君也三人者学问出处未尝一日不同其忠信笃于朋友孝悌称于宗族礼义达于乡闾干德之人初未识学者见此三人皆尊礼而亲爱之既而皆以进士举于乡里而君独黜于有司后二十年始以同三礼出身为潭州湘潭主簿陈州司法叅军监考城酒税迁彭州军事推官知泉州永春县事而邓公已贵显于朝君尚为州县吏所至上官多邓公故旧君絶口不复道前事至终其去不知君为邓公友也君为吏亷贫宗族之孤幼者皆养于家居乡里有讼者多就君决曲直得一言遂不复争人至于今传之嗟夫三人之为道无所不同至其穷达何其异也而三人者未尝有动于其心虽干德之人称三人者亦不以贵贱为异则其幸不幸岂足为三人者道哉然而达者昭显于一时而穷者泯没于无述则为善者何以劝而后世之来者何以考德于其先故表其墓以示其子孙君有子世英为邓城县令世绩举进士君以天圣七年卒享年六十有四葬干德之西北广节山之原  

石曼卿墓表【`欧阳修`】  

曼卿讳延年姓石氏其上世为幽州人幽州入于契丹其祖自成始以其族间走南归天子嘉其来将禄之不可乃家于宋州之宋城父讳补之官至太常博士幽燕俗劲武而曼卿少亦以气自豪读书不治章句独慕古人竒节伟行非常之功视世俗屑屑无足动其意者自顾不合于时乃一混于酒然好剧饮大醉颓然自放由是益与时不合而人之从其游者皆知爱曼卿落落可竒而不知其才之有以用也年四十八康定二年二月四日以太子中允秘阁校理卒于京师曼卿少举进士不第真宗推恩三举进士皆补奉职曼卿初不肯就张文节公素竒之谓曰母老乃择禄耶曼卿矍然起就之迁殿直久之改太常寺太祝知济州金乡县叹曰此亦可以为政也县有治声通判干宁军丁母永安县君李氏忧服除通判永静军皆有能名充馆阁校勘累迁大理寺丞通判海州还为校理庄献明肃太后临朝曼卿上书请还政天子其后太后崩范讽以言见幸引尝言太后事者遽得显官欲引曼卿曼卿固止之乃已自契丹通中国徳明尽有河南而臣属遂务休兵养息天下晏然内外弛武三十余年曼卿上书言十事不报已而元昊反西方用兵始思其言召见稍用其说籍河北河东陜西之民得乡兵数十万曼卿奉使籍兵河东还称旨赐绯衣银鱼天子方思尽其才而且病矣既而闻边将有欲以乡兵捍贼者笑曰此得吾粗也夫不教之兵勇怯相杂若怯者见敌而动则勇者亦率而溃矣今或不暇教不若募其敢行者则人人皆胜兵也其视世事蔑若不足为及听其施设之方虽精思深虑不能过也状貌伟然喜酒自豪若不可绳以法度退而质其平生取舍大节无一悖于理者遇人无贤愚皆尽忻欢及可否天下是非善恶当其意者无几人其为文章劲健称其意气有子济滋天子闻其丧官其一子使禄其家既卒之三十七日葬于太清之先茔其友欧阳修表于其墓曰  

呜呼曼卿宁自混以为高不少屈以合世可谓自重之士矣士之所负者愈大则其自顾也愈重自顾愈重则其合愈难然欲与共大事立竒功非得难合自重之士不可为也古之魁雄之人未始不负髙世之志故宁或毁身污节卒困于无闻或老且死而幸一遇犹克少施于世若曼卿者非徒与世难合而不克所施亦其不幸不得至乎中寿其命也夫其可哀也夫  

内殿崇班薛君墓表【`欧阳修`】  

公讳塾字宗道姓薛氏资政殿学士兵部尚书简肃公之弟薛之世德终始有简肃公之志与碑公官至内殿崇班以某年某月某日卒官于蜀州其子仲孺以其丧归葬于绛州之正平先葬而来乞铭以志予幸尝纪次简肃公之德而又得铭公其铭曰公躬直清官以材称惟贤是似不愧其兄既葬而仲孺又来请曰铭之藏诚以永吾先君于不朽然不若碣于隧以表见于世之昭昭也予惟薛氏于绛为着姓简肃公于公为兄弟而公之世德予既见之铭而其子又欲碣以昭显于世可谓孝矣然予考古所谓贤人君子功臣烈士之所以铭见于后世者其言简而着及后世衰言者自疑于不信始繁其文而犹患于不彰又偹其行事惟恐不为世之信也若薛氏之着于绛简肃公之信于天下而予之铭公不愧于其兄则公之铭不待繁言而信也然其行事终始予亦不敢略而志诸墓矣今之碣者无以加焉则取其可以简而著者书之以慰其子之孝思而信于绛之人云  

河南府司录张君墓表【`欧阳修`】  

故大理寺丞河南府司录张君讳汝士字尧夫开封襄邑人也明道二年八月壬寅以疾卒于官享年三十有七卒之七日葬洛阳北邙山下其友人河南尹师鲁志其墓而庐陵欧阳修为之铭以其葬之速也不能刻石乃得金谷古砖命太原王顾以丹为隶书纳于矿中嘉佑二年某月某日其子吉甫山甫改葬君于伊阙之教忠乡积庆里君之始葬北邙也吉甫纔数岁而山甫始生余及送者相与临穴视窆且封哭而去今年春余主试天下贡士而山甫以进士试礼部乃来告以将改葬其先君因出铭以示余葢君之卒离今二十有五年矣初天圣明道之间钱文僖公守河南公王家子特以文学仕至贵显所至多招集文士而河南吏属适皆当时贤材知名士故其幕府号为天下之盛君其一人也文僖公善待士未尝责以吏职而河南又多名山水竹林茂树竒花怪石其平台清池上下荒墟草莽之间余得日从贤人长者赋诗饮酒以为乐而君为人静黙修洁常坐府治事省文书尤尽心于狱讼初以辟为其府推官既罢又辟司录河南人多赖之而守尹屡荐其材君亦工书喜为诗间则从余游其语言简而有意饮酒终日不乱虽醉未尝颓堕与之居者莫不服其德故师鲁志之曰饬身临事余尝愧尧夫尧夫不余愧也始君之葬皆以其地不善又葬速其礼不备君夫人崔氏有贤行能教其子而二子孝谨克自树立卒能改葬君如吉卜君其可谓有后矣自君卒后文僖公得罪贬死汉东吏属亦各引去今师鲁死且十余年王顾者死亦六七年矣其送君而临穴者及与君同府而游者十葢八九死矣其幸而在者不老则病且衰如余是也呜呼盛衰生死之际未始不如是是岂足道哉惟为善者能有后而记于文字者可以无穷故于其改葬也书以遗其子俾碣于墓且以写余之思焉吉甫今为大理寺丞知缑氏县山甫始以进士赐出身云  

胡先生墓表【`欧阳修`】  

先生讳瑗字翼之姓胡氏其上世为陵州人后为泰州如皋人先生为人师言行而身化之使诚明者达昏愚者励而顽傲者革故其为法严而信为道久而尊师道废久矣自景佑明道以来学者有师惟先生暨泰山孙明复石守道三人而先生之徒最盛其在湖州之学弟子去来尝数百人各以其经转相传授其教学之法最备行之数年东南之士莫不以仁义礼乐为学庆厯四年天子开天章阁与大臣讲天下事始慨然诏州县皆立学于是建太学于京师而有司请下湖州取先生之法以为太学法至今着为令后十余年先生始来居太学学者自逺而至太学不能容取旁官署以为学舍礼部贡举岁所得士先生弟子十尝居四五其髙第者知名当时或取甲科居显仕其余散在四方随其人贤愚皆循循雅饬其言谈举止遇之不问可知为先生弟子其学者相语称先生不问可知为胡公也先生初以白衣见天子论乐拜秘书省校书郎辟丹州军事推官改宻州观察推官丁父忧去职服除为保宁军节度推官遂居湖学召为诸王宫教授以疾免已而以太子中舍致仕迁殿中丞于家皇佑中驿召至京师议乐复以为大理评事兼太常寺主簿又以疾辞岁余为光禄寺丞国子监直讲乃居太学迁大理寺丞赐绯衣银鱼嘉佑元年迁太子中允充天章阁侍讲仍居太学已而病不能朝天子数遣使者存问又以太常博士致仕东归之日太学之诸生与朝廷贤士大夫送之东门执弟子礼路人嗟叹以为荣以四年六月六日卒于杭州享年六十有七以明年十月五日葬于乌程何山之原其世次官邑与其行事莆阳蔡君谟具志于幽堂呜呼先生之德在乎人不待表而见于后世然非此无以慰学者之思乃掲于其墓之原六年八月三日庐陵欧阳修述  

## 文章辨体彚选卷六百八十七

（明）贺复征 编  

○墓表二  

鄠郊友人王君墓表【`宋范仲淹`】  

五行之秀见乎人有清而贤有蔽而愚五行之数存乎命或修而寿或速而夭颜子其犹病诸吾友人王君贤而夭之其不幸矣夫君讳镐字周翰其先澶渊人也曾祖鼎邢台之督邮祖楷尚书兵部贠外郎考衮太子右赞善大夫妣秦氏封太原县君赞善公慷慨有英气善为唐律诗厯著作佐郎通判彭州会太守不法愤而辱之失官居长安中与豪士游纵饮浩歌有稽阮之风人特骇之公不安其髙复起家就禄得请监终南山上清太平宫从吏隐也时祥符纪号之初载某薄游至止及公之门因与君交执复得二道士汝南周德寳临海屈元应者早暮过从周精于篆屈深于易且皆善琴君常戴小冠衣白纻跨白驴相与啸傲于鄠杜之间开樽鸣弦或醉或歌未尝有荣利之语一日会君之别墅当圭峰之下山姿秀整云意闲暇紫翠万迭横絶天表及月髙露下羣动一息有笛声自西南依山而起上拂寥汉下满林壑清风自发长烟不生时也天地人物洒然在氷壶之中客大异之君曰此一书生既老且贫每风月之夕则操长笛奏数曲而罢凡四十年矣嗟乎隐君子之乐也岂待乎外哉暨予东归长白山以亲之故就禄飬者仅十五秋君犹隐而未出今殿中丞致仕母君随居鄠郊喜谈名理见君之贤而语之曰子美田百顷枕琴籍书酿醇酒飬灵药优游云泉踰二十年人生此世中安得独善自乐如此之久耶不若俯就乡老书少劳于人间又长安秀造皆推引之君不得已天圣四年秋起冠京兆之荐明年春官氏较天下之士第君于甲等忽焉构疾以三月九日不起于京师之建隆观时周道士在焉亲视药食而至于终乃赍其柩行哭道中归于鄠郊又数年予倅河中府因王事至长安传舍中会周道士夜话平昔及君之始末道士涕泗交下终夕不止君善与人交也如此又十年予经畧西事遇君之长子以塟期来告呜呼君幼而竒敏能歌诗笔札有声于闗中长安人惟呼小秀才长而有文著书乐道不愿荣禄有肥遁之节后感母君之言僶俛一进遽以不寿妻谯氏生子五人长曰规谨厚克家奉父母之丧藏于鄠县某山某原礼也次曰慨景佑元年登明经第除临晋主簿而亡次曰览曰觐曰观尚幼俱嗣其业二女适孙周道早卒噫予与君别三十七载风波南北﨑岖百状今兹方面宾客满坐钟鼔在廷白髪忧边对酒鲜乐岂如圭峰月下倚髙松听长笛忘天下万物之际乎追念故人乃揭石而表之书曰有君子焉生兮云山葬兮云山始终不垢兮其清而贤  

程伯淳墓表【`程颐`】  

先生名颢字伯淳葬于伊川潞国太师题其墓曰明道先生弟頥序其所以而刻之石曰周公殁圣人之道不行孟轲死圣人之学不传道不行百世无善治学不传千载无真儒无善治士犹得以明乎善治之道以淑诸人以传诸后无真儒天下贸贸焉莫知所之人欲肆而天理灭矣先生生于四百年之后得不传之学于遗经志将以斯道觉斯民天不憗遗哲人早世乡人士大夫相与议曰道之不明也久矣先生出倡圣学以示人辨异端辟邪说开厯古之沉迷圣人之道得先生而后明为功大矣于是帝师采众议而为之称以表其墓学者之于道知所向然后见斯人之为功知所至然后见斯名之称情山可夷谷可堙明道之名亘万世而常存勒石墓旁以诏后人  

贵池主簿沈君墓表【`王安石`】  

予先君女子三人其季嫁沈子也他日有问予先君之壻而予告以沈子其知沈子之家者必曰是其父能文学他日从沈子于铜陵而游观其县县人得沈子必曰是其父能政事已而予求其父所为书于沈子沈子曰先君卒于逆旅其书悉为人取去无在者又问其政事曰吾尝闻于祖母矣先君为池州贵池县主簿令不能而县大治者先君之力也尝摄铜陵县事县人有兄弟争财者先君能为辨其曲直而卒使之感寤让财相与同居其去也两县人追送涕泣逺焉而后去其施设之方则吾不得其详也沈子遂言曰先君事生严丧死哀自族人至于婚友无所不尽其心终身好书未尝一日不读而于酣乐嫚戏未尝豫也循道守官以不谄其上而几至于殆者数矣故其仕尝有去志而无留心唯不得寿考富贵以卒其学问究其施设故其文章不多见而独为士友所知其行义不博闻而独为亲党所称其政事不大传而独为邑人所记日月行矣不即论次惧将卒于无传也吾愿以此属子矣予应曰然子之先君固贤而又有贤子其后世将必大不可使无考也于是为之论次曰君讳某字某再世家于杭州之钱塘而其先湖州之武康人也武康之族显久矣至唐有既济者为尚书礼部贠外郎有传师为尚书吏部侍郎赠吏部尚书尚书生询为潞州刺史昭义军节度使自昭义以上三世皆有名迹列于国史昭义生丹为舒州团练判官舒州生牢江南李氏时为饶州刺史饶州生廷苹为濠州军事推官濠州生承诲大宋为明州定海县主簿累赠光禄卿光禄生玉尚书屯田郎中知真州军州事君真州之子天圣二年以进士起家楚州司法参军再调为池州贵池县主簿年三十六疾卒于京师之逆旅夫人元氏生男子伯庄季长叔通皆为进士而季长则予先君之壻也君以某年某月某甲子葬真州城北之原盖其行义文学政事皆如其子之言云  

外祖母黄夫人墓表【`王安石`】  

外祖夫人黄氏生二十二年归呉氏归五十年而卒卒三月而葬康定二年十二月也夫人渊静裕和不强而安事舅姑夫抚子皆顺适呉氏内外族甚大朝夕相与居歳时以辞币酒食相缀接卒夫人之世戚疏愚良一无间言又喜书史晓大致往往引以辅导处士信厚闻于乡子为士无亏行繄夫人之助夫人资寡言笑声若不能出虽族人亦不知其晓书史也某外孙也故得之详明道中过舅家夫人春秋髙矣视其礼犹若女妇然视其色不知其有喜愠也病且革以薄葬命子亿其可谓以正始终也已舅藩既志其葬四年某还自扬州哭其墓复表曰圣人之教必由闺门始后世志于教者亦未之勤而已天下相重以利相荡以侈疣然斁矣自公卿大夫无完德岂特女妇然或者女妇居不识听屏笑言不闻邻里是职然也置则悖矣然其死也无闻人传焉以美之是亦教之熄也人人之不能然也传焉以美之宜也矧如夫人者有不可表耶于戏  

熊氏令人陆氏孺人墓表【`刘子晕`】  

建炎已酉歳余兄侍郎从戎川陜时余嫂熊氏已婴病明年冬十一月十一日卒侍郎书来曰闻汝嫂讣弥剧伤悼曩尝忧其疾也属吾在行不得视其棺殓故以是为恨也吾归而葬之慰夫亡者又明年春三月二十七日余室陆氏病卒侍郎书来曰国事未济怀恩则亏义弃成则失武一售吾私二疵深矣何以归乎时方艰虞涂殡非策汝嫂汝妇可共营窀穸相地惟吉涓日惟良送终之礼惟尽则犹吾归也于是葬于建州拱辰山开善寺之东原熊氏建州建阳人故朝奉郎安行之女也慈懿知书年二十为侍郎之配生二男五女长男珙承务郎女恩娘尚幼余皆早亡封令人享年三十六以绍兴二年十月十七日葬陆氏家越州左丞佃之孙奉直大夫寘之女谦淑能琴年十八归余生一女失之享年二十四先熊氏六十二日而葬毕事复于侍郎兄仍刻文以表之辞曰熊氏居左陆氏居右异穴同丘辞诏厥后  

屏山先生刘公墓表【`朱熹`】  

屏山先生刘公既殁二十有一年一日其嗣子玶涕泣为其故学者朱熹言曰玶不幸蚤孤先人葬既不及铭而墓道亦至今未克表大惧不孝获戾幽明亟欲建石琢辞以觉于后而唯先人不及用于世其事业无得而称唯道德之懿不可以不白而知者又益鲜未有所属笔独吾子尝学于先人盍以所见闻者为我书之熹窃伏原念所以得游先生之门者具有颠末其于今日之谊固不敢辞而又有不敢不辞者盖先人疾病时尝顾语熹曰籍溪胡原仲白水刘致中屏山刘彦冲此三人者吾友也其学皆有渊源吾所敬畏吾即死汝往父事之而惟其言之听则吾死不恨矣熹饮泣受言不敢忘既孤则奉以告于三君子而禀学焉时先生之兄侍郎公尤以收恤孤穷为已任以故熹独得朝夕于先生之侧而先生亦不鄙其愚穉所以教示期许皆非常人之事今乃幸得属辞比事以相兹役顾恨弗获其何敢辞唯是驽劣老矣无闻盖未有以副先生畴昔之意而慰吾父泉壤之思其何能有以究阐幽微信示久逺此又熹之所以不能不辞者则起拜辞谢不敢当而玶重以大谊要责于是不能终辞而辄论次其事如左云谨按建之刘氏至忠显公始大公以节死于靖康之难而归葬其乡崇安县拱辰山之南今其墓西二十有五步少南丘焉则先生之所藏也先生忠显公之季子讳子翚而彦冲其字也世系本末具刻于忠显之赐碑此不复着先生少负竒才未冠游太学声誉出等夷以父任补承务郎辟真定幕府旋属祸乱忠显公薨京师先生痛愤家国非常之变执丧过礼哭墓三年服除通判兴化军事秩满以最闻诏还莅故官先生始以哀毁致羸疾至是自以不复堪吏责遂丏闲局主管武夷山冲真观以归世家屏山下潭溪之上有园林水石之胜于是俯仰其间尽弃人间事自号病翁独居一室危坐或竟日夜嘿然无一言意有所得则笔之于书咸咏歌焉以自适间数日辄一走拱辰墓下瞻望裴回涕泗呜咽或累日而后返事继母吕夫人尽诚敬兄弟之间怡怡如也侍郎公之子珙幼开爽嗜学先生爱且竒之教以文行经业不少懈而必使务其逺者大者与胡刘二先生为道义交相见讲学外无一杂言它所与游亦皆海内知名士靡不叹服深逺自以为不及而先生之心未尝少自足虽闻常人有片言之善无不从容咨叩必竭两端而后巳至族党后生来问学者则亦随其材质告语成就终日无倦色如是者盖十有七年四为崇道祠官累阶右承议郎享年四十有七以绍兴十七年十有二月丙申卒始得病甚微即入谒家庙泣别母夫人前徧以书告诀素所与往来者召珙付以家事指示葬处中外孤遗人人为计久逺昏宦舍业之既已则日与学者论说修身求道之要作训戒数百言弹琴赋诗淡然如平日熹时以童子侍疾一日请问先生平昔入道次第先生欣然告之曰吾少未闻道官莆田时以疾病始接佛老子之徒闻其所谓清净寂灭者而心悦之以为道在是矣比归读吾书而有契焉然后知吾道之大其体用之全乃如此抑吾于易得入德之门焉所谓不逺复者则吾之三字符也佩服周旋罔敢失坠于是尝作复斋铭圣传论以见吾志然吾忘吾言久矣今乃相为言之汝尚勉哉熹顿首受教居两日而先生没所著书诗合为文集二十卷娶陆氏封孺人先先生十七年卒无子葬忠显公墓东三十有五步有先生所纪其家世德善刻焉盖先生不再聘则以侍郎公之幼子玶为后今为右修职郎实立此表熹方为次其文而西府延安公亦以书来曰叔父之墓弗识珙则与有责焉熹读之矍然曰是乃吾之辠也乃亟起书石而系以铭铭曰神光惚怳经纬万方孰握其机而挈其纲嗟惟先生立德之本既觉而存复则不逺亦曰于仕我止我行亦生而死我安且宁拱辰西南有铭斯碣嘉与后人仰止遗烈  

张进中墓表【`元王士熈`】  

贵齿尊老之义尚矣古之有天下者皆养之以求其言居民间则为父师生于治世涵濡德泽故保其生也无伤更事知艰故言之发也有则厥后三老董公求举大义之时沛中父老预歌舞成功之日斯老者之着明于世者也圣朝建都燕山民物日富八九十歳翁敦茂龎硕朝廷优之徭役勿事歳时得升殿上上皇帝寿每大朝会百官衣朝服鞠躬以进视班次惟谨毋敢越寸尺而诸耆老髙帻博褐从容暇裕以齿后先门者不加谁何俟百官退乃陟峻陛承清光归而娯嬉井陌或骑或步更过饮食和气粹如大驾出宫则龎眉黄髪序勾陈环卫间见者咸曰乐哉太平之民也张进中居京师有年耆老之一也进中字子正善为笔其为笔也管以坚竹毫以鼬鼠极精鋭宜书人争售之由是四方咸知进中名得其一者以为珍异而尚方时有所需非进中所为者不用也进中自持笔以入必赐以酒年益髙被玺书蠲其徭役至八十以终时延佑七年某月某日也葬宛平县罔村妻某氏子某余识京师耆老多矣所敬者惟君及何失失家善织纱縠最能为诗充然有得如宋陆务观可传也日出买丝骑驴歌吟道中指意良逺张君雅重厚毅然有容坐室中自珍其笔有来求之者目其貌非儒生虽多予价终不肯出其善者畀之学士先生如淇上王仲谋上党宋齐彦呉中赵子昻皆与之善三家皆世称善书者其知君良有以夫今何君张君相继以陨求似者未之见呜呼生治世以乐其身不必仕之及也擅一艺以寿其名不必文之多也张君亦何憾焉揭辞墓前用以告来者  

故宋勇胜军统制官詹侯墓表【`吴澄`】  

宋勇胜军统制官詹侯开庆已未之夏战死于蜀勇胜军屯鄂之城外其秋大兵奄至降其军而侯之妻子在军中俱北徙子生始四歳时世祖皇帝以亲王总兵柄河北董忠献公从世祖具知侯在蜀力战不降状命公曰佳父必生佳儿汝其善护视公鞠诲同已子名之曰士龙既成人仕州县以廉惠称追痛其父死节而未白于世常怱忽不乐及擢江南诸道行御史台监察御史按厯荆楚所至访其父遗迹有宋士录国亡之际能城守野战死者人各为传而侯与焉得其传又稽诸故老遗黎退卒之口参伍附益归以语其友友辑为事状持示临川呉澄曰吾父以节死居北之五年吾母亦死仅存不肖孤一缕之脉大德壬寅冬具衣冠招吾父之魂与吾母合葬镇江丹徒崇德之砚山惧弗克扬先烈将遂沉没则终天无涯之痛愈不可塞愿有述以表于墓敢以累子澄礼辞许于是读传与状而哀侯之所以死呜呼欧阳公论五代之臣全节而死者三王彦章其首彦章北面朱梁盖路人一旦为君臣歳月甚浅鲜无足道而弗贰所事百世之公议犹韪之宋三百年仁义之国岂朱梁比而其季也死宗庙社稷死城郭封疆求如项籍田横刘湛诸葛瞻颜杲卿张巡许逺南霁云辈一何寥寥耶侯以下官微禄出入行陈屹屹不挫如此世亦曷尝无人哉呜呼唏矣侯之死以蜀崇庆告急宋大将往援侯率偏师以前破营垒十数攻蜀之帅号纽邻有能战声大将畏惮得小捷遽谋左次以遁侯见帅深入不惑骤领数十骑来往有敌辄迎又喜逺追谓其轻脱可获也大将逼遛侯率所部独进进至叙州南平隆化县界遇游骑什什伯伯接战无大胜负日中率以精骑数千至侯之众不满千人皆敢死士驰突冲击力战不少慑遣卒请大将求救方引众趣山顾望竟不赴侯弃所乗马立射发无不毙帅兵屡却然以步敌骑众寡几十倍帅兵生力分畨迭斗日具战未罢所杀已过当而侯之兵死伤者十七八矢贯侯臂裂帛裹创复战连中数十创创甚矢尽众稍稍散逸聚者犹数士人伤重莫能军侯被执帅壮其勇期生之侯大骂求速死亦不加害翼日帅亲视其创馈之食与药侯标去弗受络置马上载以行八日不食至播州土门逼令诏城中不行遇害年五十二帅还都辄对俦党言唶唶奬叹曰好人好人且曰其箭不可当侯之从子二其一失其名先数歳戍巴州战死其一名灿然后数歳要随州归师至缺陂战死壻王杞守樊城城陷不降亦死一门死者四人侯光州固始人讳钧少负竒气嗤龌龊儒弊精神事无用语每云读书了大意可暇日挟劲弓驱马出平原旷野指南北东西射曰大丈夫立功名当以是万殿帅器之妻以兄女繇边郡材技良家子选补军职隶武定军屯光徙屯黄勇胜军后剏取将于武定而以侯为副其将后走马襄阳城上堕城上死侯叱曰大丈夫不为国死敌而死于是儿女子耳制置使遂以侯代将充统制制官寳佑间蜀歳歳被兵侯往来峡渠开达等州扞御用少击众数数以多最深入蛮徼筑达城堡化服羣獠抚以恩信任事不避艰险类如此捐躯徇国其素志也而竟以敢战死呜呼唏矣夫人万氏早卒再娶胡氏生士龙士龙之子澍亦嗜书愿而周于务呜呼自古忠臣义士身不食其报者往往报于其子孙然则侯之后宜大盖已覩其兆  

## 文章辨体彚选卷六百八十八

（明）贺复征 编  

○墓表三  

故元翰林侍讲学士陈公墓表【`明蘓伯衡`】  

在昔元至正已丑盗发海上又明年汝隶继变不五六年淮东西江左右湖南北罔不煽乱如海中沤前者未灭而后者复起土崩之患危在朝夕其君臣当夙夜惕厉忧勤殚竭心膂拨乱而反之正若救焚拯溺之不暇乃诞相与盘乐淫荒视宴安之日犹有甚者畧不以攘除事置之思虑盖懐奸怙宠专权稔恶蛊惑帝至于此则图们特穆尔也公于时官文学愤激于衷忧形于色率御史善材抗疏弹击不少顾忌万壹帝心感悟使帝因公之言立诛奸臣以谢天下反昔所为图弭菑变犹可以登中兴之功救湏臾之运奈何奸臣甫窜而遽用顾以公非宜言而欲杀之由是众正解体盗贼横行兵交阙下拥众观望者相随属■〈宀禹〉县割裂生民涂炭大明问罪之师至通州帝遂弃宗庙遁而社稷墟矣是虽运祚之有所终厯数之有所归抑岂不以疏法家拂士忽忠言至计也哉嗟夫亡国之主未有不以奸邪为贤而以忠谠为狂者也亦未有柄用非人以言为讳而国能存者也故公伯祖宋相宜中景定初以攻丁大全而编管建昌军公以劾图们特穆尔而几见杀丞相之言不用后二十余年而宋社以屋公之言不用后十余年而元社以屋书曰与乱同事罔不亡信矣夫丞相也公也生与阨会何其絶相似也岂非不幸与然身踬而名随之则又非不幸也而况元亡公分致死以狥国虽掣之肘而其心则与乃祖行军司马死汾水闗同谅也一门之内百歳之间风烈相终始所谓世笃忠贞者哉呜呼公姓陈氏讳达字符达温之永嘉人家婺之兰溪妣江氏封温国夫人而公沈氏出也三歳而孤伯母陈留郡夫人江氏鞠育之长大年十五征入宿卫二十学书于平章康里公库库待制杜公本学诗于张贞君天雨马教授伯诚年三十书名于康里公上下钦安殿成在廷善笔札者咸书榜上进独用公所进者至正壬辰擢端本堂司经寻转正字又迁文学立朝慕汲黯之为人事无大小言必剀切皇太子礼貌之不徒以其善书也劾图们特穆尔实丁酉冬赖太子苦谏得不杀遂辞所居官明年遵海南归永嘉即墓下以居从进士陈髙授尚书周易语及时事辄流涕于邑既而帝见乱甚始思公顾其兄大都留守爱穆歌问公安在对曰病卧故里即日以征事郎同佥太常礼仪院事召不拜又召拜集贤直学士同修国史同知经筵事后两召皆有御衣上尊之赐而公终已不赴其言曰吾尝见病者不早使医师治之及在膏肓始召医从事虽扁鹊亦望而走矣今国事如此岂臣子之所忍见然贤如先丞相处辅弼之地犹不能存于垂亡况吾之才职以论思独能存元于垂亡乎王师克温公自沉渊军士出之引佩刀自裁军士夺之乃断髪示无用犹安置濠州后遇赦任便居住乃还兰溪病风痹且三年矣闻有荐之于朝者遂却药不御而卒公生以元之至治壬戌七月一日卒以洪武乙夘十月六日葬兰溪县甘棠乡门村原  

伯衡曰惟君子所贵大节为先公所树立岂不伟哉乃若既贵且富而孜孜问学施德于人而不自以为恩人或负之而亦不以为恨他人所未易能者在公何难焉出入两宫待遇之隆赐予之渥他人不可致者何足为公荣虽其字画一代不数人亦公余事以故不备述而独书其闗于国者表诸神道其辞不杀盖以公言不用于当时为可惜公行无愧于先租为可贵也庶有国者以惩而事君者以劝云辞曰  

火之初爇未至烈烈升斗之水沃可以灭及其燎原烟熖涨天虽竭江河乌能捄旃国步方艰不用公言国步孔棘乃召公还有策莫施还也何裨不荣以禄乃分之宜国破城亡誓欲捐躯不获直遂天欤人欤死虽不果义则无媿世其家者庶其在是  

周君宗祥墓表【`解缙`】  

君讳监字宗祥吉水醪市人祖原善父本立皆笃厚隐约君少有智识父甚竒之曰振吾门者此儿也稍长内外承迎罔有违阙元季之乱一市人皆求请君为保障君与子吾文誓众为义兵不蹈非礼皆挈家引却东山下以伺贼衅贼果焚醪市纵掳掠君之子率众逐人人皆奋以一当百贼大败走众志既定为营水陆以应官兵时吉安守臣梁克中治水军于大州大喜赉以白金彩币俄以功升吉水州判官甲午歳饥告籴于军门得粟以赈所活甚众邻邑之居民避贼者扶老携幼来依庇君君抚纳之如将不及有山寨致重赀请其仇家将甘心焉君答书加赠黄金委曲谕解之其人释然愧谢为家塾训其子孙其延先生亲执礼甚恭世方抢攘弦诵之声不絶由是名士皆喜过之其性尤喜接宾客久而益虔歳时欢宴必尽醉乃已与宗弟瑞最相友爱今天兵南来君以兵属其子从征贑还亦辞荣归养君晩歳安徤子孙满前同堂而食庭无间言先公归自元都时与梁克中协谋守吉往来醪市尝主宗祥父子尤相敬爱家君每为予言而予生也晩皆不及与之游而尝过其门识其后进子弟抚其手植庭砌之木皆已苍然可念名园台榭依然尚存门俯碧流之水毫髪可鉴而其傍有庙丹青漫漶君之题字犹在壁间想其冠盖之都宾朋之盛而君之平生志意岂不乐哉君生皇庆壬子七月十日没以洪武辛酉五月十五日享年七十娶陈氏能勤俭内助子男四人吾文吾信吾敏孙男十三人其墓在里大塘之原请之表者其为孙宜哲也  

元乡贡进士周君墓表【`解缙`】  

宋承中华之统三百余年致治几于三代不幸辽金二敌蘖牙其间至于元氏遂以外国入而代之诚有天地以来转移之局然一统者亦几百年有不得而废之者于是正统之论益纷纷然矣当元至正中危素始建言修宋史而二敌皆有故臣遂为三史于时以布衣慨然争之不合径去者吾家季大父伯中与里人周公以立也岂非伟男子哉盖当是时入史馆以为至幸一俯首听事即富贵可指得而二公不屑也其视区区之富贵为何如哉以立所上书万言其畧曰辽与本朝不相涉又其事首已具五代史虽不论可也所当论者宋与金而已然本朝平金在先而事体轻平宋在后而事体重宋之为宋嫓之汉唐而有光辽金之为辽金比之元魏而犹歉或曰金人常甘心于徽钦靖康统絶则金当续矣臣愚应之曰周幽王尝陷犬戎之难平王东迁宗周黍离矣仲尼作春秋乃明尊周之义周之统未尝由幽王而絶也晋怀愍亦罹青衣之辱元帝南渡神州陆沉矣朱述纲目亦申帝晋之义晋之统未尝随怀愍而遂亡也圣贤经世立法正以存天下之大防焉耳书奏不报伯中复上书当时惟揭文安公与二公言合同馆皆讙然以为狂揭公深是之而不能主也呜呼虽一时废不用万世之下虽与日月争光可也季大父之没以至正庚子周公没亦以是歳距今永乐丙戌春秋四十有七而公之孙岐凤为国子学官奉其族兄寛仲容所为公行状请为文表公之墓余不敢辞按状公讳闻孙字以立世家吉水之泥田其先自呉将公瑾之子都县侯胤居庐陵以卒子孙由是家庐陵之乌东至隋有讳汾翁者为会稽刺史遂复荣显又一世以唐长庆中徙家泥田遂为吉水人髙祖子渊宋上舍生祖泽之擢宏词科号磻洲先生当时之称大儒若郭湜溪罗涧谷皆门人也为建书楼时称书楼下周家磻洲年八十余乃卒赵文敏公以道学称之祖镇国与兄世国俱登咸淳进士第世国仕直寳谟阁以论事斥贾似道忠言谠论天下诵之父厚素竒爱之手写汉书以授而戒以无近名公由是从事于博约至夜不就枕当食忘餐精思力践问辨炳如也母宋夫人疾病病逾二年昼夜侍不解带终丧哭泣几不能生至正辛已举进士明年会试得乙榜特赐燕文馆赋诗揭文安公大称赏之遂荐入史馆由是也财数月径归为鳌溪书院山长丁父忧服除为贞文书院山长弟子弥进与磻溪时相埒也免学田逋租小民甚德之已而遇乱还乡里族人宗谨倾赀奋义为保障公为之谋主一日谍报羣冦谋攻刼之宗谨以众寡为忧公方食笑曰冦虽众皆乌合我兵保乡井人自为战吾宗不可一举足誓与乡闾俱存亡贼闻果散去宗谨由是保障十余年公启之也丙申载贡居前列行省以便宜除白鹭州书院山长寻擢袁州教授未及赴而乱已极行中书省大参全公领兵数万来吉公为画取袁城策手冩数言策甚备不能用公隐于新淦之石洞其后全公果败而公亦寻卒矣年纔五十四葬吉水大■〈入上畨下〉山之原公娶罗氏有妇德后公八年卒子男一人曰曾子加先卒曰观子宾以弟元瑞之子为后也女一人适福州卫知事孔体忠孙男三人岐凤其长也为之表而系以诗曰  

穷经学古博以约文艳天葩露新萼羣羽低飞慕巢幕矫首秋空泪双鹤直道三黜穷且乐借箸筹机屹城郭片言坐镇万夫却惜哉命与时枘凿千载英灵奠山岳  

溪涧周先生墓表【`解缙`】  

退处士而进奸雄汉史之失也予为史官鉴其失行天下求孝友笃行隐德而叙次之吾乡溪涧周先生其一人焉天性至孝事继母龙氏尤谨人无间言先生没时年四十五临终稽首惟以不终养为至痛哭其子启而属养之母氏哭之哀恸闻者先生有弟榘字仲芳友爱笃至勉之仕以图显扬洪武初举进士为侍仪出知中牟县同知台州有异政与古循吏等太祖髙皇帝作彰善录榘在首编诵之天下书之国史先生友爱教训所由然也兹非孝友之实乎先生自少聪颖嗜学以亲故宁隐遯丘园周氏大家宗族以千数先生知其从子寛与弟榘之资可成就髙逺也延贤先生教之二人者果先后以文学行义知名当时寛虽终一学官而周宗之千数后生所知艳慕而兴起者必举与仲芳匹休而称二人之善者则又未尝不推本于先生也先生遇乱播迁养生送死备尝险难再造厥家敦睦宗族修明谱牒于时宗先生曰止水桥林潢溪北冥源源隐山六先生者竹林欢聚华髪交映好事绘为六老图而先生侍其间诸老雅敬重之号曰溪涧以此也先生没时年纔四十有五至今厯仕为学官纂书秘府声在士大夫间又与榘寛颉颃而继美也非先生笃隐德之报安能至是乎先生没以后嗣单弱为忧而今既没三十余年诸孙林立皆秀而文先生笃敬隐德之实亦可因是而观之也先生系出呉都乡侯胤世居庐陵乌东唐长庆中徙家吉水泥田十二世祖元礼称孝子生孝感孝感生士元士元生宪尹号湖田湖田生孟声儒学有名号蒙泉蒙泉生学颜号沂溪是为先生之父溯维周氏机宜之父讳云字从龙与益国周文忠公诚斋杨文节公相师友官至广西都钤始居庐兠时称庐兠周路钤家及庭秀居城南之丁田人又以丁田称所至名起盛可知也吉之人士自欧阳子倡为古文而皆从事于经学有古文之实而不矜古文之名与时文相訾病也自濂溪周子与二程子倡明道学而皆从事于行谊有道学之实而无道学之名以俗学相谤嗤也三百年来拟于邹鲁既无过情之誉亦鲜不虞之毁文章著述有功名教亦既不少若周纶萧服彭醇胡杓杨长孺鲁三聘皆程朱之门刘静春晩居螺江之上若胡淡庵周平园杨诚斋李复斋王三松又皆朱子之同志吉之人士所传之实有源流哉余少闻过庭之训昏昧无应恐其久而忘也谋与彦竒刻石表于君之墓初予六世祖生春龙翔兄弟与路钤诸子皆受业东山杨长孺之门生春从兄齐贤又尝受业于刘静春静春当宁宗之末卜居螺冈齐贤卒诸士人世家实经纪之所传性命义理微言之书皆静春手笔齐贤没传龙翔龙翔传梦斗了髙大父也家君嗣累世传以淑诸人尝慨然曰数十年来观尚志之谊不辱吾门者也盖尚志少家君六十有二年家君始教而受学焉家君年垂九十而君亦六十余年矣歳时过从予及见其师弟子之情文论议明辨真一代衣冠眉髪皓白相辉无一毫怠髦自肆之意见于颜面之间予尝与彦奇私谓真古君子之仪刑也君少失怙事母马氏尽孝马氏训之益笃元季之乱奉母侨居乡落间犹务赈恤宗亲死于兵者葬祭之无违礼外舅宋与文无子养之终身临终指其爱妾曰必嫁之毋令失其所有强暴欲污之且刼君固不许卒嫁之族有遗孤子女教育之尽恩义世家避乱者由是来依归乱定乃去家家怀慕有感泣者然平生正直虽至亲厚未尝一语相阿附乡人有争竞多诣折之或望庐而返路钤公有奉祠墓田式遵其典不坠族故有谱牒继续纂修之甚明彦竒之筮仕为宣城之教官也纂宣城佳山水与俱至官厯览而归与家君语移日欣然有所得者不能窥其际也君三男曰广寿曰语寿即彦竒也季曰寿南寿为县学生墓在里黄冈之原是为表  

呜呼谓学有源流源深则流长又其蓄也厚发必宏尚志既承家学得师传竟以隐遯及观彦竒年少起布衣试吏部尚书左右皆惊动连试文章禁中滔滔万言不穷擢给事中陈义忠厚识大体疏奏天子嘉纳传示羣臣皆心悦大叹服未几峻擢彦竒慊然以为学未至也周氏将益盛大兹非学有源流哉  

倚富萧师文墓表【`解缙`】  

宋丞相信国文公兵败于吉空坑也有石大如数间屋忽然自山顶震落当路径元兵望而大惊稍却丞相由是得脱去邹■〈氵凤〉辈以余兵拒战死伤涂地父子兄弟相朂冒白刃以为荣吉水倚富萧文琬父子督馈饷亦在是役幸而不死退而笔记是日事甚详予获见之可羡哉吾乡之多忠义也而今宋史乃元之丞相传云空坑之战得赵孟濚绍元兵以免而已盖宋史作于元盛时故于丞相事时诬陋至云丞相求为黄冠等语欺罔尤甚顾岂足为丞相轻重然恐相袭讹谬不可辨也文琬南唐御史大夫俨之后倚富之墟俨之墓在焉文琬上距俨十世家世节义本其风流文信公尝大书余庆堂以朂之文琬生献可献可生季章季章生德祥字符佐皆忠厚人也元佐生天佑字师文元季倾赀奋义保障其乡乡道官军举宗血战贼每望其旌而靡元参知政事全公子仁承制授主簿不拜时里有剧贼拥众数万师文宗族梗其喉牙贼不胜愤图掘其先墓以逞师文与之苦战贼势益炽师文度不免即自取墓中遗骸身负之出走藏匿还与官军合势大破之其忠义节孝类如此诚有光于文琬常恨不得主帅如文信公者与之一死光明俊伟可书也不然师文岂在邹■〈氵凤〉辈下哉惜哉守吉安者纔一梁克中尚完城数年师文等不为无力也及天兵南来师文不忍贾勇谢散其徒遣弟师贤率壮士从宁河王邓愈破熊天瑞于贑亦奉身归第口不言功予因萧氏重有感于吉士多忠义又重有感于宋史之谬也考元史又独着全子仁传而梁克中无之至如子仁极不足道骄淫不事事无智畧其死为人所逼非得已者谬言美名不如梁克中殆不如萧氏兄弟也而隐显若此可胜叹哉师文容貌儒者直谅敦实家富累千金一门三世同产百余口饮食衣服一出公帑庭无间言抚兄弟之孤逾于已出未尝一饭无宾客每食前方丈考钟鼔大饮髙会连日夜人不以为侈逺宗贫乡人赒恤之备至其卒于外而子扶榇以归吊哭之声震于戏何必附青云之士哉吾知其施于后世矣其母彭氏配李氏子士益字时用侧室张氏子士季字时选士郁早卒士柔字时徽女适泥田周子鼎孙茂实英声海雩颖干震其生元延佑丁已八月二十七日没以洪武辛酉二月六日葬里溪陵之原前葬里之下嵩今改卜焉前志有奉议大夫刑部郎中萧公用初作今为表特加详焉则按士柔所为状也士柔好学善为诗少时尝与之登倚富诸山临泷江之上想师文兄弟之髙风英杰豪杰之气尚凌厉于烟云落照之间可激昻而兴慕故为之表而不辞也系之以诗曰  

溪陵有原青烟盘盘其瘗璠玙采云团团泷江之滨华第嶙峋昔有英杰令其子孙食报之长怵愓露霜有此兰蕙接其荣光义烈轩天九族蒙恩于戏百世式象其贤  

## 文章辨体彚选卷六百八十九

（明）贺复征 编  

○墓表四  

华三山墓表【`明唐顺之`】  

华三山翁讳从智字克祯按察副使金之父也副使为户部主事时封翁以其官副使廉静朴木有古人之风余心敬慕其为人后乃稍闻三山公之行事而知副使之树立有自也则又敬慕三山翁已而得翁所为畲山百咏诗其语类古之隐君子自足于一丘一壑而不奸于物者余尝欲走畲山访翁以庶几获见所谓山泽之癯而未能也嘉靖壬寅四月十有四日翁以病卒年八十有二于是副使来请余表翁之墓呜呼余于翁有感矣翁生为富人而以子贵为封官诸富人率阴阳予夺多其网络以力争锥刀其贵人父兄或凭其气力渔猎其人餍其溪心翁乃约已而丰人一切屏机穽不事贾田宅从其赢敛租息从其朒衣食人也从其赢自衣食也从其朒又诸富人与贵人父兄率饰冠带都驺奴日夜碌碌以刺侯造请结纳为事以厚其交而多其势或时节往来府县门入则偻偻柔色词以媚出则诩诩张眉目以矜翁独一切谢去塞窦自藏在余山三十年束带见宾客之日可数也盖翁之泊于利而疏于势若此宜其发之诗歌而特有类乎古之隐君子也哉余是以诺副使君之请而表于其墓翁墓在畲山翁所自营也翁少尝力于治生以逸其父西野翁后西野翁没翁遂去其故居而老于畲乃自为茔塜因山而迭植一木必其材甃一石必其无■〈氵防〉费可若千金以上经营勤瘁且数十年而后完虽然古有说矣声利腐鼠也形骸委蜕也故达者解焉翁能不恡情于其一乃若不能不恡情于其一焉者何耶且夫役一生之力营营焉以计其身后委蜕之藏与彼役其一生之力营营焉以计其身前腐鼠之奉其较亦何能大相逺而翁乃躭之不置其亦未可以为达欤或曰唐司空生尝为之矣司空生达人也故达乎死生之际则王孙之裸葬可也司空生之为茔塜而饮酒赋诗其中可也翁父西野翁讳某祖某家于无锡之鹅湖华氏自翁十五世祖当宋南渡始自汴徙无锡居某地几世祖自某地徙某地而五世祖又自某地徙鹅湖其墓亦随所徙族大而墓散往往蔽草莽间翁遂为巨碑数通各题小传碣诸其墓为识而翁始墓于畲翁配云云  

户部主事陈君墓表【`唐顺之`】  

嘉靖已丑歳吾郡之士同举进士者凡八人于是此八人者得羣然咸聚于京师未几则或去或留或去者复留而留者又踵以去其间得相聚京师者率不过四五人或三二人再不能及于八人之数而其后无锡张君舜举与余相继罢出则此八人之中罢其两人其后江阴陈君又卒于京师则八人之中丧其一人矣呜呼是可叹也忆昔此八人相与日夕具杯酒相欢笑此时固亦知其聚者终不能不散然殊不意其遽然散去犹冀且复聚纵使散去不复聚亦不意升沉存没邈然分隔遽至于此然此犹七八年之间耳使更复此七八年或数十年则人事之错迕消息愈益不齐而其聚散升沉存没之感计亦不止如此而已呜呼此可以知人生之若浮与天地之为逆旅矣而亦何怪其然也欤然方其聚也则为之欢然以喜其散也则为之慨然以忆其罢而去也则或为之怅然以唁其没而不可作也则或为之欷嘘流涕以悲亦有情者之所不能已欤然则子达之亡此七人者莫不悲焉而余独有所深悲于子达者以子达有朴茂愿悫之质有务为君子之志而学未及充乎其质力未及竟乎其志非惟大官老寿限于命而不可得而问学事业之可以自致者亦若有所限焉而未究乎其止也此子达之所以为悲欤彼区区聚散升沉存没之感固又不足较矣子达讳词自号茶丘居士以进士授户部山东司主事厯官若干年而卒卒时年纔三十有六陈氏故饶于赀而君能刻苦自植立其在众人中衣裳言貌絶不类纷华子弟而其在官絶不营营然广交游借声誉为富人事其为户部尝监太仓军储又监淮安清江浦漕务最后检校诸司章奏皆精炼谨洁能于其官而君自少孤事其叔青田如事父之礼友其从兄子和如其亲弟兄室之筦钥一总于青田而君不知焉君出入必禀于青田翁而后从事观君居家与其居官而予所称君之质与其志大率可知也君始有二子而天后君卒之八月其妻呉安人始生一子名之曰之才安人系出恭靖王侯良之后有贤行而青田又为之纲纪于外其必能相与立孤以成君志也呜呼陈氏之以善闻也久矣而君父敔山公既举于乡又不显以死至君且显矣而天又啬之固将以昌其后乎曩癸已之歳余再官京师会君亦继至于是所谓八人者独予与君二人在京师后虽继有至者又不久以去而君与予至再更寒暑而后别且以余之迂戅无似幸不为此七人所弃斥而君尤若以予为可与者盖君于予交深而信笃如此君之没予安得黙然无一言也君墓志行状既自属于学士张公与户部主事曹君独墓表未有所属青田以请于予盖君未尝有言而青田翁揣知君之意或在予也君世谱履厯则志已详故予独序交游始终以道君之可悲者以揭于君之墓而又将以贻诸此六人者云  

春坊中允方泉李君墓表【`唐顺之`】  

方泉李君既卒其父推官公谓余与君同寮相好也以书来请余表君之墓君姓李氏讳学诗字正夫世为莱州府平度州人大父讳琮父推官公慧也生二子而君为长君少颖异沈静治经通尚书乙酉秋郡守李君霆梦桃花洞中一少年得隽已而君中试君结庐读书处则桃花洞之麓也丙戌第进士为永平府推官法丽于情数决滞狱三年以荐召入为稽勲司主事顷之升考功司贠外郎会朝觐考察君与有司佐其长僚黜陟用精已而调文选贠外郎君之在考功也而余亦入为考功主事始与君相识君为人丰肉疎眉目进止雍容与人接婉婉若处女腹中坦坦不蓄鳞甲以此能在处协于僚友间其治狱也未尝以钩距为巧其考课也未尝以按吏为功是时都御史王浚川公有物望不轻一言假人自君为诸生而浚川公为提学则已竒君后君居吏部浚川公熟视君益以为逺器数言于诸公卿间诸公卿自是知君亦以为逺器也君居闲独喜为诗然在众中絶口未尝言诗其自晦多如是在文选未几改官为翰林院编修顷之丁母杨宜人忧既葬庐于墓侧产芝三本髙尺许然君不自以为瑞而亦不言于人服除赴官戊戌春同考会试事已亥东朝建君拜左春坊左中允兼翰林院修撰未几充经筵讲官庚子秋主顺天府乡试踰年以病卒嘉靖辛丑六月某日也年三十有九君之入翰林也是时与君同入先后十有一人皆取之科道与诸部属而君与余则皆自吏部入居二年余罢归而编修鄞陈君束出为按察佥事是年编修山阳卢君淮卒明年修撰东平王君汝孝出为按察副使又三年余起为春坊司谏是年中允闽陈君节之卒明年陈君以副使卒是年余再罢归明年而君又卒呜呼维昔官翰林者进士髙甲与庶吉士两途而巳今天子在位以为此不足以博求硕士遂改其制癸已之歳乃得君等十有一人于是此十有一人者入则陪侍经幄退则校雠东观景从响附人思自竭以报殊恩暇则相与接杯酒或限韵赋诗分曹壶奕或杂以诙谐嘲笑以极文儒墨士之乐于此之时彬彬雅雅争先恐后何其盛邪七八年间在鬼录者几及其半出者罢者亦又几人其尚在院者纔两三人耳呜呼何其有终之鲜与自古文儒之士委弃于草野者不少乃其间得自致于金马玉堂之列以桀然自见其才者千百而一两人耳其遇不可谓不幸天子度常格而用人亦冀以得魁梧瓌伟之隽盖搜于千百庶僚之中获此数人其致之不可谓不艰而沦落销歇若此其奄忽也岂非怜才者之所叹与故为表君之墓而并名其人以志余之所感云  

都察院都事秦君墓表【`唐顺之`】  

锡之言孝弟笃行有家法者必归秦氏秦氏之先贞静先生讳旭隐居行谊既没而乡人私谥贞静先生以长子夔官封中宪大夫然乡人不称其官而称之曰贞静先生贞静次子永孚以孝子旌弟仲孚亦孝乡人称之曰双孝秦氏君讳镗字国和号类樗山人贞静先生之孙而孝子公之子也自少为邑诸生治所谓时文者最精每御史歳试诸生诸生心拟甲乙多目君君亦每自负及案出卒无前君者然六试于乡而后第五试于会皆不第已而罢试家居若干年嘉靖辛丑即家授南京都察院都事以卒年七十有九君之罢试也以亲老且病故竟二亲死君亦遂不仕也曰吾禄不及吾亲乃欲以衰年为子孙窃禄耶初孝子公事其父贞静与其母殷恭人惟其志而不忍伤至于刺血吮疮不惮为之及君事孝子公一如其所以事贞静者其事母张孺人一如其所以事殷恭人者孝子公仁慈俭朴至其待羣下不轻鞭呵中堂无叱咤之声平生自飨匕筯不出蔬豆之外惧少失孝子公意张孺人尝病瘫不能起又瘖不能言君以意揣其寒温饱饥而时食衣之便溺起坐必君自扶抱朝夕必侧如是者十九年虽女使亦不以属然此盖君之所谓孝者即甚劳勚亦不过乎煦愉抑搔人子之常事独念君束髪即以文自奋人亦期君于当时所谓功名荣显纵不有得于前必有得于后而君乃鋭然自割于强盛之年非孝爱纯至一不中热于世味有所不能是为难耳抑人亦有言子而仕虽有离忧乐也子而在侧虽无离忧不乐也人情岂异是哉君乃能使其亲忘乎人情之所乐而深乐乎人情之所不乐者其必有委曲感移乎亲之心而人不能知是尤所以为难也君事寡姊曲有恩礼姊亦以节见旌君为人悃愊无表暴之饰然重节槩厉廉隅不妄交游不轻谒于有司君既自以诗书行谊守为家法于教子孙也尤笃子孙化之街衢之间褒衣矩步不问可知其为君家弟子庚子歳子涵孙禾举于乡癸夘孙梁又举乡之人不以子孙之阶于荣进为秦氏贺而以子孙恂恂谨让守家法为秦氏贺也盖吾友施君子羽状君之行而为之说以比于汉石氏其说然矣然石氏自建庆而下不再世孝谨遂衰岂非其质行有余而诗书问学之泽不足以维持之耶有石氏之孝弟矣而又能从事乎齐鲁诸儒之所谓文学者以益修乎其所未至则秦氏孝谨之风其将不衰矣乎余故因表君之墓而并书之以诏其后之人  

## 文章辨体彚选卷六百九十

（明）贺复征 编  

○墓表五  

孙少卿墓表【`明崔铣`】  

正德六年蜀盗冦汉中略阳汉中间道也都御史蓝公章集省台议畧阳知县严顺懦扶风知县孙玺毅而多知可使遂檄玺往城略阳扶风君既至略阳将下令顺耻之教邑人赂扶风君金求勿城扶风君不听日周行相地势布民筑之期一月成城未届期蜀盗卒至城三面成东门观堵始立城中兵适调他所严顺曰城必不可守已曷亡扶风君又不听顺故令也城中人闻之哗欲亡扶风君抽佩刀斫坐机曰敢言亡者如机乃尽出城中弓矢刀令士贾舆隶人持之登城礌石积城上如阜水沃毡披之障矢小甲统十人总甲统五十人总甲五十人官与士统之曰令尔守南城曰簿尔守北城曰典史尔守西城曰东城未坚惟予守曰尔士尔甲贼如陷城戮尔父子妻尔女火尔室伤尔蓄尔宁勿伤心义生勇勇则无敌曰凡我官存亡视城民胡可弃天子命吏勿奔曰尔士尔甲昼传食夜张火鸣柝尔甲执予扇传命断者刑舟人为令发箧上舟获之割舟人耳鼻以徇阅三日贼弗克攻欲去会贼势告急人杀之发公移知城中窘贼悉众环攻之攻东城自晨至晡不下有徤贼戴木案趋城下礌石下破脑而死已而顺奔城陷南城入执扶风君扶风君骂贼贼脔杀之七月十四日也贼大掠三日去顺渡江还牍报曰与扶风知县同奔而溺水荡扶风知县尸都御史怒责求尸棘顺大窘与簿谋取江滨一尸棺之还其乡其兄弟暨子暨族人启视之多髯而硕体非扶风君也乃走京师投匦辨事下御史王廷相治乃得实奏上制赠光禄寺少卿赐祭荫子绍卿为国子生呜呼顺非宿憾君惟耻其无能语曰忮心惨于戈小忿必败大谋扶风君死信烈矣汉中非荒裔也犹待辩而核否则上下罔于顺而不知自蜀盗起至扶风君死时巳数年是时蓟盗寇中域桃源盗冦江西敌数入边值世久平文臣短于谋武臣短于勇长吏习于奔初枣强陷民于城下得尸肘系县印知为令段豸也朝廷创闻死事者嘉之赠太仆少卿荫子为锦衣百户世袭已而予所闻上蔡令霍恩西平令王佐裕倅郁采与扶风君事甚伟夫廹而死偶而死畏而死激亢而死彼犹有驱之也志定矣功修于素节坚于危而安真大夫哉扶风君字廷信山西代州人明春秋深慕荀息之为人少举于乡初令诸城再令扶风有治绩死时年四十七其兄璒弟珂从子太史绍先绍祖子绍卿具衣冠招魂  

明故承直郎刑部福建清吏司主事东君墓表【`王九思`】  

自予先大人与考功东先生同举于乡其后两世三人又辄同举又以姻娅之欢予故与主事东君通家相爱称兄弟焉君举进士及为知县考绩又超拜为主事予皆在京师贺焉其卒也哀哭之焉当是时君之仲兄希曾请予表君之墓会罹变故有淮上之役乃至于今君之墓木拱矣始能为之辞东氏其先巩昌人也有商州守良惠元季兵乱自商徙华遂为华州人良惠生骥骥生商河县丞公讳升升生四川按察副使公讳思忠副使公配夫人薛氏生五男子君其季子也君且蓐会副使公有四川之役自都城出居于野故曰野及冠字希孟云君三歳丧父五歳读书学礼十五从师而受尚书二十举于乡明年举进士又明年为陈留知县陈留去藩服近民多徤讼讼辄赴台省不于县吏县吏顾无可奈何君至为听其大者剧者而于细事以义遣之无留滞焉于是皆仰戴君呼君为神明而于大且剧者不复赴台省惟赴愬于君其一切细故辄相解释无敢以烦君者河滥于县北害于耕稼君乃谋诸治河者筑堤拒河河之旧污于是为桑麻之地百里焉流亡之民皆复来归君贷之各有业焉盖户口增以千计逻卒赵献者有雠夜入刺献死匿去弗可得众以为弗得也君竟得之县故多盗于是尽散去为农无敢复为盗者陈州侠刘某者都指挥之子也尝怀千金为侠侠尝杀典史善赂自脱事故久不决事下君法当往阅死者君与期曰某日当往乃谬谓有他不往矣盖是时指挥已伏数百人刼侠闻不往即散君竟往得穷其事杀侠于是河朔数百里之间又皆仰戴君呼君为神明皆欲赴愬于君向者学舍诸生惟知有科举书不复知有古文遗书诸史子集也于是购得之俾诵习焉而又设小学择师傅教童子亲为校阅勤恳甚偹也开封辖县三十余先是言破弊者必于陈留至是沃野绵亘耒耜相望风雨之会又适其时年谷屡登盗贼稀少歌诵之声徧于乡邑东西行过是县者罔不改视易听而都御史御史按察使交章论荐问劳之使结辙于道正徳丁夘秋吏部以御史起君君年不当为御史乃为刑部福建清吏司主事云其年冬视狱狱中夜三四起视狱未久疾病犹视狱狱中既代出旬日乃遂不起十一月十四日也距生成化壬寅十月七日仅二十有六歳配孺人王氏生男子曰頥寿君卒之明日乃生一女子云伯兄希旦自京师归其丧以卒之二年已已月日葬其地先茔之次君少子性又早慧美貌如画而又先诸兄以兴故薛夫人所以怜爱君者甚至君亦能周旋左右奉母氏之欢至于诸兄亦善相爱也是皆可老寿不夭者也然竟夭以死岂非命哉予为之表曰主事东君墓于斯君子之藏过者其式焉  

止庵詹先生墓表【`罗玘`】  

予少则闻正统之季云南孟养用兵有上言其将帅失律张王病民者天子大嘉异之诏即用往参其军事事虽中止然一时名震海内将卒慑惧用命克底成功为时一助葢教官也而失其名又官于朝闻诸长老言知为詹君言名英字秀实也最后乃得其孙大理寺丞副习言之则君也殁于甲辰六月某日今二十年矣其言事时方训导于蜀之会川会川与云南接而君之侨寓在贵贵兵入道也害之切于肌肤而事之熟于备尝然孰敢出身当之而君独言之实竒士先是疏言边务十三事皆已见诸施行而在职以俾夷为华为已任会川夷陬也有贡与科实自君之教始人用是信之知其非一旦偶然发者其始闻诏也恐事掣肘非便自诣阙以不可状辞公卿闻其至皆欲识其面或内交或招致为重客或欲荐以台职处之会已已之变止归会川考转云南河西教谕虽去蜀犹忧其患疏荐可抚蜀者侍郎张固上可之蜀赖以安其忧世不少置多此类初贵之学以宣慰司置戎卫限不与君时尚少以书抵都府拟请如司例行之着为令君首事发解于云南士蹑踵起起必曰是由詹氏詹故玉山仕族也宋多闻人洪武中始以定襄知县坐累谪戍于贵遂为贵人于君为王父讳珍寳定襄生处士讳源是实生君君生三歳处士识其非常儿取目前器物人伦字类引声指训渐及于逺引物连类旁推曲贯约久截中泛抽试之百不失一因惊喜知詹之将必复振比少长从童子师游辄难以骈句无不落声而应或若天成古文竒字惟其目所流注矢口纵衡莫不如志贵寄蛮壤为藩庶事草草竒童崛出咸讶瑞降以为兴端时同舍生号王三遍者三遍者读三过之云也后以君偶之曰一览一览云者尤杀其数之二也若曰过之之云也积数歳学益进发为文章气盎盎熏人宣慰宋侯伯仲方擅文场壁立坚甚独开一面纳君王后终教授雅有盛名终身不昌言为敌君葬城西原王为志墓焉君年止七十二距解官几二十年始娶于杨继于段封大理寺评事木义官未【`疑`】其二子大理左寺副恩程番学生惠其二孙适学生陆邻适乡贡士张宇其女与孙女云表云章其曾孙也大理又与予言君纯孝天至至老歳时忌奠悲啼如少时散所藏以家室族之人与其乡人往往折负偿之券嬉笑临之擅丘壑之趣于壶觞歌咏间有止庵先生藁行于时此则君之髙也茍不役于物者或能之至其大节宪宪在人耳目则有不在是者于乎已已之先变未衅也而四方亦既骚动日入于多事矣而疎逺之小臣有能奋不顾身言天下事如君者而天子又能听之不徒听而又用之当时大臣不徒不嫉之而又欲荐之是可谓不讳之朝而言犹不壅于上闻也故虽遭是莫大之变而卒亦莫之能灾者岂无是哉大理乞表君之墓予于次第之末因并载是以志敌国外患法家拂士之有益人国者信夫正所以旌君也  

封郎中郑殖庵公暨配伍宜人墓表【`王慎中`】  

往予谪倅常州今户部郎中郑君汝德为县于无锡余以事至县县人言其尹不多扑人榎楚栖于廊间庭中诤词常空矣尹故早起晏休无朝夕变细民一物之馈不敢至其室予既善郑君得其言于县人私以为君藉且勉卒之君谓予曰此非普之贤维吾父母之教始吾至县颇嫉民之不如法者杖之患其不痛吾亲闻之辄戒曰夫孰非人之肌肤痛在人之肌肤而心不少动何其忍也且民不如法教之可耳乌在杖之痛乎吾以亲在邸数入内问省辄止之曰堂上须臾不坐县官庭中门外之人积矣有裹饭茧足而来者卒不得见县官腹枵然而徒反事安得不滞而下之情安得尽也呉中人士最善治珍巧饮食一日有士持饷以见吾受而进焉问何所从得此非舍中具也吾以实对且曰是士人可与礼接儿为亲故受之耳终不肯尝曰吾家故疏粝今每食有鱼肉蔬豉口甚甘之此非所尝食当不甘也固劝之乃言曰吾非不甘顾而为县于此乃以亲故受馈县固无他士人乎是可以礼接孰非可以礼接者而胡以拒其它民将觇意僴间有献备味当渐广而虽不受彼已费矣吾终不食此以杜其后盖普之能不以刑毒其民而知勤于政慎于取与非敢自贤实重吾亲之训勉而不坠云尔越歳余有山东督学之行过县问起居郑曰归矣始吾亲之来非以就吾养盖以视吾为政既以儿为可教也遂去不复可留曰海滨之庐将秽田园其莱矣吾少所治习其劳而安焉粪除芸植还吾旧事岂以而为吏辄忘故所业茍躭微俸之养遽渝吾乐之常哉盖郑君之父母所以自安其身与谕其子者其言如此郑君既以贤进显于世为郎尚书省天子嘉之若曰维吾有才臣能其官其封郑普父某为郎中母伍氏为宜人吏部司封行其事久之郑君丧其父未毕丧又丧其母铭父葬得故少司徒顾公新山为之而张司马半洲公为母铭盖郑君自力于世以褒显其亲又托不冺于名卿之言足以酬劬焘之恩而慰其无穷之情事矣犹哭而告余曰愿有以表二亲余既得其安身谕子之详可记也而与郑君相好久益深其胡可辞乃为表于其墓曰是为封南京户部郎中郑君之墓字曰某号曰殖庵配曰伍宜人  

## 文章辨体彚选卷六百九十一

（明）贺复征 编  

○墓表六【`以下别体`】  

元鲁县墓表【`唐元结`】  

天寳十三年元子从兄前鲁县大夫德秀卒元子哭之哀门人叔盈问曰夫子哭从兄也哀不亦过乎礼欤对曰汝知礼之过而不知情之至叔盈退谓其徒曰夫子之哭元大夫也兼师友之分亦过矣元子闻之召叔盈谓曰吾诚哀过汝所云也元大夫弱无所固壮无所专老无所存死无所余此非人情人情所躭溺喜爱似可恶者大夫无之如戒如惧如憎如恶此其无情此非有心士君子知焉不如也吾今之哀汝知之焉而不知也呜呼元大夫生六十余年而卒未尝识妇人而视锦绣不颂之何以戒荒淫侈靡之徒也哉未尝求足而言利茍辞而便色不颂之何以戒贪猥佞媚之徒也哉未尝主十亩之地十尺之舍十歳之童不颂之何以戒占田千夫室宇千柱家童百指之徒也哉未尝皂布帛而衣具五味而食不颂之何以戒绮纨粱肉之徒也哉于乎吾以元大夫德行遗来世清独君子方直之士也欤  

著作郎赠秘书少监权君墓表【`李华`】  

君姓权氏讳皋字仕繇天水人符秦尚书仆射翼之后世为着姓祖某某官父某某官咸有令德君既冠进士及第试临清尉持节兼本道使藉君髙名表为蓟县尉充判官无何主将以逆节露君乃诈死扶榇涉江免祸累知几其神先帝闻而叹之除评事御史议大用属太夫人病危君侍奉忧劳因中痼疾无何太夫人终君泣血三年厥疾用加服除迁起居舍人著作郎大厯元年四月某日不幸逝于丹徒因殡焉享龄四十呜呼识者恸哭闻者痛心君有大节不可夺大名不可掩大才不可及大行不可名天与之仁不与之年哀哉自开元天寳已来髙名下位华方疾不能备举然所忆者曰河南元君德秀元终十年而南阳张君有畧张殁二年而君夭元之志如其道德张之行如其经术君之才如其声望人伦其瘁乎公素与昌黎韩幼深京兆王镇卿洎华友善韩评君曰可以为宰辅王评君曰可以为师保华评君曰可以分天下之善恶一人而已矣夫人陇西李氏仁贤有一子某生七年哀礼过成人呜呼有后哉朝廷赠君以秘书少监悼贤也华自疾病风曳杖而往哭之常闻师乙之言曰温良而能断者宜歌齐权君可谓温良而能断者也故为齐风表君之墓云忠于而国孝于而家洁而不滓瑜而不瑕仁胡不寿为善者何君不幸耶时不幸耶  

唐故给事中皇太子侍读陆文通先生墓表【`柳宗元`】  

孔子作春秋千五百年以名为传者五家今用其三焉秉觚牍焦思虑以为论注疏说者百千人矣攻讦狠怒以辞气相击排冒没者其为书处则充栋宇出则汗牛马或合而隐或乖而显后之学者穷老尽气左视右顾莫得而本则专其所学以訾其所异党枯竹护朽骨以至于父子伤夷君臣诋悖者前世多有之甚矣圣人之难知也有呉郡人陆先生质与其师友天水啖助泊赵匡能知圣人之旨故春秋之言及是而光明使庸人小童皆可积学以入圣人之道传圣人之教是其德岂不侈大矣哉先生字某既读书得制作之本而获其师友于是合古今散同异联之以言累之以文盖讲道者二十年书而志之者又十余年其事大备为春秋集注十篇辨疑七篇微指二篇明章大中发露公器其道以圣人为主以尧舜为的苞罗旁莵胶轕下上而不出于正其法以文武为首以周公为翼揖让升降好恶喜怒而不过乎物既成以授世之聪明之士使陈而明之故其书出焉而先生为巨儒用是为天子争臣尚书郎国子博士给事中皇太子侍读皆得其道刺二州守人知仁永贞年侍东宫言其所学为古君臣图以献而道达乎上是歳嗣天子践祚而理尊优师儒先生以疾闻临问加礼某月日终于京师某月日葬于某郡某里呜呼先生道之存也以书不及施于政道之行也以言不及覩其理门人世儒是以增恸将葬以先生为能文圣人之书通于后世遂相与谥曰文通先生后若干祀有学其书者过其墓哀其道之所由乃作石以表碣  

絶编生墓表【`刘禹锡`】  

顾彖呉郡人食力于武陵沅水上以读易闻病且死饬其子曰吾年十有五而受易于师积六十五年于兹未尝一日不吟乎系象里中儿从吾读其文多矣死则必葬我于党庠之侧尚其有知且闻吾书君子曰若彖者可谓笃志于学矣因以絶编生谥之且表其墓后之读功令者或采焉予既谪居是邦始至之日问能道古语可与言者邑子以生为对既而执贽请见之生危冠大袂阔视雅拜及门知让候肃而后入又肃而跻阶心存圣言润彻眉睫有野态而亡茍容问其所执曰幼学易老而尤嗜问安学曰始闻于师晩熟于心自尼父兼三才绌八索系辞焉以通微言与伏羲文王并行犹天三辰同丽太极秦脱大患完又显行汉之田丁京刘而东京有马郑魏之何荀两王而呉有韦陆前者导源后者浚之沨融混合百泒犇奏唐兴沙门一行方泄天几以探古人神爻造物智斟人事制动也有柅变道也亡方向之支流委输于我其它紬绎祖述三十有余家朱蓝之朴斵之为羽翼为鼓吹畴咨天人之际旁魂上下骛精于攟摭匮巧于穿凿犹制氏之于乐铿锵而已徐氏之于礼善容而已然而前修之尽心也得以味腴搴芳焉手胝于运管目■〈目蔑〉于临烛而气耗于咏呻家居亡訾不能与计偕地偏宜逺亡有能晤语者心愈苦而迹愈卑寒肤嗛腹以至于耋老微夫子之问持是安施乎它日予造其室庐瓢簟在左污尊在右有龟枵然有箧甚泽余擫蓍指骨而讯之曰是亹亹者曾不予欺乎生攸尔而对云古先圣人知道之妙不可抟而得也故设象以致意梯有以取亡取当其粗用当其精夫权衡所以揣轻重不为棰钓者设也寻尺所以商逺迩不为运斤者设也龟筴所以决羣疑不为知几者设也几存乎人是则以天时为卦体以地理为爻位外附人事以象焉内取诸身以彖焉得枢于寰中迎数于象外自然之理不知其然虽欲强名措说亡地彼枯茎朽殻安能与于此乎今夫揲之以至刓灼之以殆尽徒与夫蚩蚩者问歉穰占熊虺起讼需食亡羊丧牛之间耳资其握粟以糊予口乌足为夫子道哉予以斯言邃于易故书之噫国有大学学有馆以延颛门若生者苦形役志如是其颛也茹经于腹堙灭粪坏壁水汤汤不闻其声摧藏朴遫与山木同朽岂地逺然邪彼文甲綷毛剽筋寿革岭峤之华实炎溟之蜃虾飞苞驿篚所至而贵夫岂贵尔也哉悦者众故也生之死在元和七年秋七月由死之日推而上求直治生之辰得四百有七十甲子葬在征渚西右矶上其坟可隐东望里墪尚行其志云  

寳文阁待制常公墓表【`宋王安石`】  

右正言寳文阁待制特赠右谏议大夫汝阴常公以熙宁十年二月已酉卒以五月壬申葬临川王某志其墓曰公学不期言也正其行而已行不期闻也信其义而已所不取也可使贪者矜焉而非雕斵以为廉所不为也可使弱者立焉而非矫抗以为勇官之而不事召之而不赴或曰必退者也终此而已矣及为今天子所礼则出而应焉于是天子悦其至虚已而问焉使莅谏职以观其迪已也使董学政以观其造士也公所言乎上者无传然皆知其忠而不阿所施乎下者无助然皆见其正而不茍诗曰胡不万年惜乎既病而归死也自周道隐观学者所取舍大抵时所好也违俗而适已独行而特起呜呼公贤逺矣传载公久莫如以石石可磨也亦可泐也谓公且朽不可得也  

处士征君墓表【`王安石`】  

淮之南有善士三人皆居于真州之杨子杜君者寓于医无贫富贵贱请之辄往与之财非义辄谢而不受时时穷空几不能以自存而未尝有不足之色盖善言性命之理而其心旷然无累于物而予尝与之语久之而不厌也徐君忠信笃实遇人至谨虽病疾召筮不正衣巾不见寓于筮日得百数十钱则止不更筮也能为诗亦好属文有集若干卷两人者以医筮故多为贤士大夫所知而征君独不闻于世征君者讳某字某事其母夫人至孝于乡里恂恂恭谨乐振人之穷急而未尝与人较曲直好蓄书能为诗有子五人而教其三人为进士某今为某官某今为某官某亦再贡于乡征君与两人者相为友至驩而莫逆也两人者皆先征君以死而征君以某年某月某甲子终于家年七十七噫古者一乡之善士必有以贵于一乡一国之善士必有以贵于一国此道亡也久矣余独私爱夫三人者而乐为好事者道之而征君之子又以请于是书以遗之使之镵诸墓上杜君讳婴字大和徐君讳仲坚字某  

何君墓表【`陆游`】  

诗岂易言哉一书之不见一字之不识一理之不穷皆有憾焉同此世也而盛衰异同此人也而老壮殊一卷之诗有淳漓一篇之诗有善病至于一联一句而不可玩者有可疵者有一读再读至十百读乃见其妙者有初悦可人意熟味之使人不满者大抵诗欲工而工亦非诗之极也锻炼之久乃失本旨斵削之甚反伤正气虽曰名不可幸得以名求诗又非知诗者纎丽足以移人夸大足以盖众故论久而后公名久而后定呜呼艰哉予固不足为知此道者亦致其意久矣顾每不敢易于品藻盖彼皆广求约取极数十年之力仅得其所谓自喜者以示人而我乃欲一览而尽其可乎何君名逮字思顺能诗终身不自足而卒卒后予友人曾乐道巩仲至始介思顺之子羡以遗稿属予表墓且言思顺平生欲见予而不果故有斯请予年近九十病卧镜湖上凡以文章来者积架上不能省一日取思顺诗读之不觉起坐太息曰今世岂无从事于此者如思顺盖未易得也不以字害其成句不以句累其全篇超然于世俗毁誉之外予之恨不一见其人甚于其人之愿见予也思顺曽大父讳粹中大父讳汝能父讳松东阳人嘉泰三年九月十一日卒年五十有一两娶郭氏皆先卒以开禧元年十一月二十日合葬于仁寿乡陂头山之原子一人女长适进士郭槩次尚幼开禧二年四月戊寅太中大夫寳谟阁待制致仕山阴县开国子食邑五百户赐紫金鱼袋陆某表  

孝子田君墓表【`元刘因`】  

呜呼天地至大万物至众而人与一物于其间其为形至微也自天地未生之初极天地既坏之后前瞻后察浩乎其无穷人与百年于其间其为时无几也其形虽微而有可以参天地者存焉其时虽无几而有可以与天地相终始者存焉故君子当平居无事之时于其一身之微百年之顷必慎守而深惜惟恐其或伤而失之实非有以贪夫生也亦将以全夫此而巳矣及其当大变处大节其所以参天地者以之而立其所以与天地相终始者以之而行而回视夫百年之顷一身之微曾何足为轻重于其间哉然其所以参天地而与之相终始者皆天理人心之所不容已而人之所以生者也于此而全焉一死之余其生气流行于天地万物之间者凛千载而自若也使其舍此而为区区歳月筋骸之计而禽视鸟息于天地间而其心固已死矣而其所不容己者或时发焉则自视其身亦有不若死之为愈者是欲全其生而实未尝生欲免一死而继以百千万死呜呼可胜哀也哉先人尝手录金源贞佑以来致死于其所天者十余人而武臣战卒及闾巷草野之人为多而予每览之未尝不始焉而惭惕若不自容中焉而感激为之泣下终则毛骨竦然若有所振励者故为之访诸故老揆诸小说考其姓里增补而详记之惟恐其事之不传也近复得清苑孝子田君焉贞佑元年十二月十有七日保州陷尽驱居民出而君及其父与焉是夕下令老者杀卒闻命以杀为嬉未及君之父者十余人而君乃恻然欲代其父死遂潜往伏其父于下以两手据地俯而延颈以待之卒举人未暇省阅君项脑中两刀而死夜及半幸复苏后二日令再下无老幼尽杀时君已以艺被选而行次安肃矣闻其父死谓人曰我当逃归葬吾父遂归求父尸而得之负以涉河水伤胫至血出发母冢下尸而塞之乃还而众不之觉之呜呼此其所以为孝子者欤其子道章资髙爽喜读书而遗山元公陵川郝公皆尝为诗文以美之雅善予一日状其父之孝行访予于易水之上且曰古者孝友虽庶人得书于史官而先人之孝行若是生无一命之旌而死遂无一言之托以传不朽为先人子者亦何以自立于世今谋所以表夫墓惟先生实哀之言巳泣数行下呜呼予尚忍不铭君也哉君讳喜世为保之清苑人其仕至佩金符其寿四十三其卒则歳乙未闰七月考彦妣乔母兄嘉其所娶实望族韩有妇德乡里称为韩孝妇其寿八十六男女三道昭道章裴氏女寅孙五温良恭俭让曾孙四元亚季德昌铭曰  

呜呼蹈斧钺而致死犹渊氷之归全其死者藐焉此身之微其全者浩乎此心之天有累虽丘匪丘者存有圆虽石匪石维文百世之下有旌古而励俗者必名此曰孝子之原过者其式之孰独匪人  

真定张君墓表【`宋本`】  

真定之真定县人曰张君讳德林字茂卿夙丧怙恃兄弟众且贫既长遂赘壻于郡董氏董氏多财无子委君家事君长治生久之资益饶又哀董宗将絶为外舅买妾觊有以世其祀果生一子名笥亡几何外舅妾皆死君夫妇鞠笥保抱乳哺之壮悉致家资以去笥力留同居不可乃与田百亩屋一区为报君课家人耕蚕以自衣食至治元年七月十四日病卒年六十四至顺二年某月某日葬县之新市乡安封原子男一人天佑和宁路儒学正女二人长适朝列大夫监察御史苏天爵次适郡士宫思敬孙男二中立中和日蘓君持君事状告予曰昔杭有富民病且死子生甫三岁遗命壻主家宅它时子取三壻取七子长而讼乖崖张公为守曰使遗命子七则死壻手矣茍无刚明若张公者则子受屈无疑今张君非迫于孤子之愬非怵于官府禁令非不理于乡党亲戚之口慨然舍所已据遗诸不争求之时俗亦鲜矣能为我文以表其墓为齐民劝乎茍得之将归刻诸石予诺而未遂苏君再请三请且歳余不懈时苏君室恒山郡君者已亡予怜其拳拳故妻之父若是乃撮其事之概附以卒葬歳月子女孙息之数而系以论曰古未有赘壻秦黔首家贫子壮则出赘始见史传实弊俗也妻之家不以骨肉视赘壻虽赘壻亦自不以我为妻家骨肉张延赏韦皋犹尔矧余人乎阳为翕翕热而阴相漠然者争鬬相责望者皆有之盖实非骨肉而然也故有国者至发民赘壻为卒将以用其愤忿不平勤劳困苦之气耳至财者则又民之心也百金之产出入掌握可没齿温饱赘壻于妻之父母之子何有于戏处非骨肉之地当风俗世下之时而张君出焉真鲜哉方于杭民之讼则大非其伦彼富民者惧死其子于巳生而君则求董之子于未有讵不相万万哉当买妾时君固已无心于其所殖不待推致于笥而后知也然予又有感于苏君者昔予大父亦壻京师富民张氏张亦无子约曰死后园田屋室金帛皆子物数歳侧室有子大父告去张翁媪惊曰何至是纵有子女不得产之半耶大父曰某不欲处嫌地竟去旧当状其事泊其余行实欲求当世有文者表着金石未能也孙于祖顾久有阙然者苏君乃能以斯先我岂天赏君尽心外舅而生苏君俾岂弟亲亲女以君女而取报乎则乡所谓弊俗者镇定之间由董张苏三氏可少■〈氵〈艹刖〉〉矣用于世而观民风者过君墓道以读是尚有征焉  

故宋兵部侍郎徐公墓表【`徐琰`】  

国朝自至元初元用兵襄汉以来驿书狎至日告克捷既下襄阳渡大江所向风靡有城郭封疆之任者若崩厥角恐后卒之混一区宇际天薄海罔不臣妾是虽庙谟雄断师武臣力之故而江南谋国用世之士亦从是可知独时时闻赵昂发死池州李芾死泽州马暨死靖江如是者不过十数人止最后又闻文天祥以宰相使军前遁海上被执不屈久乃伏节若可起人意者而于先几之识前知之见未之敢论十数年来南士车驰毂击北来不絶间坐论对语及其所以亡者则深忧逺计危言剀论之士亦尝有之而所用非人以言为讳抑而不求求而不听听而不用是以驯至此极始知人谋非尽不臧抑亦国运之有所穷而天命之有所属故不得不归于有德也呜呼是岂一人之力一朝之故哉今观余君恁所状故宋尚书兵部侍郎徐公之行则前言信有证不诬公讳卿孙字麒仲临江之清江人曾祖源祖大经父森赠宣教郎妣熊氏赠宜人按状公在宋朝起身儒科即以治县最当时其事盖不胜书人视以为谱升朝一再迁为御史为谏官垂三年时其国之事莫急于边备初见即以励人才饬军政结民心三事为告襄阳之不守元帅之无谋我军之在行者犹无不知之而彼相挟私蒙蔽上下畧不正其偾军之罚位于朝者视为软熟恬不之怪独公能抗议弹击第一义巳甚可观继是累十百疏反复谆切无非论边之日言大而不遗其细谋逺而不畧于近料事精宻置论切宜使吾徒其为国计亦不过尔取是谋帅而拔李芾于久废荐文天祥于列郡以襄事而陈李庭芝之决不可用即责时宰陈宜中循行故事如坐而待亡其后或抗节死义或误国谋身无一不如其言此则非知人如权衡识时如蓍龟则世孰能之殆天与为谋神授之策者乎不用其言而用其身虽簪笔持橐把节持麾于我何加至是公去盖益逺矣国亡未几而身亦随之悲夫余闲居坐念自有宇宙以来亡国何限以为其国之有人则其时其事言之可为太息以为无人则斯人斯言散在史传何国无之而卒亦无捄于须臾之运者信在人则在乎用才者为何人在天则亦顾迓续者之何如耳后有君子论一代兴亡之由于千载之上其有取于吾言乎若公之文学政事散见如状以非大节所在故不详录公生以宋丙戌二月十九日卒以至元庚辰三月十日葬某乡以至元丁亥十二月二十四日娶杨氏赠宜人继黄氏封宜人子男二长震先卒次必茂女二丰城李杲庐陵文升其壻孙男二女三曾孙男三女二异时余参秉江西以修从祖汉髙士之祠于东湖固已起敬公之名节尝欲列吾宗人之有德有爵者升侑之属去官不果会文升来京师一日致其妇兄之辞曰必茂先亲殁且葬有年而墓道未表大惧陨越无以显扬惟公中州典刑以词翰重一世敢以不朽为请余知公悉且欲着其可鉴者示后来故不复辞而系之辞曰  

亡国之臣莫知所亡一或有知国指为狂由异代观惟狂惟圣我知其人有死无殒千载而下其言则存刻表墓门示尔子孙  

## 文章辨体彚选卷六百九十二

（明）贺复征 编  

○墓表七  

兵部武选贠外郎郭君墓表【`明李东阳`】  

君讳玺字文瑞姓郭氏兖之武城人君少失怙养母甚孝事诸兄谨与人不易合负意气勤问学学成举天顺甲申进士奉诏入翰林为庶吉士拜工部营缮主事风岸卓卓监局诸工掾多出入曹省无所惮至相与抗礼君方坐治事有噪于侧者君执而笞之其人有所愬中君以法竟下诏狱坐赎人皆危君君固自若也会武选贠外郎阙吏部谓非强有力者弗任乃擢补君君家无私谒曹事有不能决者往往以一言定之人服其能甲午君得疾冬益剧乃上疏乞归命未下而卒卒之日家无余赀鬻舍偿券而后返葬自公卿而下知君者皆嗟悼不置云夫材与气二者恒相为用然论士者必先气而后材故虽有庖丁之刃郢人之斤茍非其气足以盖物未必不敛手缩臂趦趄而自失其故不能者弗论也郭君平居议论汹汹无谄辞佞色居官未尝阿意所事其所奋激虽横罹刑罚不少挫故临事处职皆能有以自遂其胜于脂韦耎脆视人之颜色以为进退者亦逺矣使天假之年君又充拓之不止其所建立固可限哉初君居翰林而志在曹署既得剧地乃日以益显向使君局文事又蚤死岂得遽以自见称良吏若是籍籍也呜呼予固叹夫宅材者茍处非其职鲜有能尽其用者也夫既具材负气且得官以为用而又不得尽以死士之用于世亦甚难矣哉初予与同为庶吉士者十有八人其既卒者河南杜大勉太兴王器之及君为三人大勉在翰林辄病归卒于家予知之弗及详大抵朴厚士也器之予同学生其人笃厚和易而中介介有分别勃然向于义拜南京户部主事卒于官昔王荆公表征处士墓及其友二人况三君者皆同仕有名籍诚不宜使没没故予因郭君附论之  

张毅斋先生墓表【`王慎中`】  

议国之大事而处其祸之必至幸则其议行而国享于安而其处之也为不中之言不幸则事及于祸而其言中蒙国之大难而矢其身之必捐幸则其难济而身获其利而其矢之也为不践之盟不幸则身及于难而其盟践前识足以决议而节不副竒节足以殉身而识不豫此力之不可两能者也有两能者矣职及于议而不当蒙难之役则思复济以死而无由身从于难而不在揆议之列则欲先闗其忠而不得此又其事之不必兼尽者也若夫始及于议卒蒙其难至于言中而盟践其亦仕者之不幸矣以其不为徒死而可以有传于世则人犹将幸之仕于人国者至以此幸其传亦可悲夫其人虽幸而其国有大不幸由其国败君出故彼有以着节而成其名也国大不幸而死者以其自不幸为人幸之死者有知决不以人之幸自幸矣身之不幸而大幸在国卓然効死之节独以国完君复而揜其名使人不得以其传幸之于不幸之中宜若又不幸焉惟其大幸之有所存死者之心宜不以为不幸也正统已已歳值额森犯塞权珰王振实倡亲征之计以误庙谋车驾戒发备百官以从而刑部之属以主事张公塘应诏公首率同曹具疏极陈万乗不可轻动而深斥近奸献计之非其言甚危卒不见省则慷慨从行不处家事而去家人固问曰君出与出君入与入何问焉师次居庸时仓卒出师士无宿备而纪律尤不整公策其必败三疏请还跸为权珰所阻不报及土木而难作车驾蒙尘公本誓不独入遂死之已而强敌悔祸化逆为顺羣执羁绁御衔橛奉车驾还都鸾铃不爽节鋈靷无脱者而国势尊巩曽靡障陴戍垒之隳盖国之大幸也嗟乎公始议见沮而后六师轻出师已出而再议见沮而后轻入逺地方事之未然其虑审而忧深而言诎于不省使晋臣庆郑怀违谏废卜之怨且快于君止以实其言而公之在仕黾勉职业守洁而行髙仕十三年犹为主事而髙官厚禄以宠于朝者何限使卫之士大夫当之必有使鹤之诟公独践必死之盟毕其身以殉所事之重不为茍遁以求全呜呼可为烈矣然亦何其不幸也以彼其烈而人之幸公而传之者当与庾珉王隽辛宾李若水同其传然今之讲慕公者自不得以与四人者同谈而他日之记者亦不当与四人者同书则以国完君复列其事无所当而名因为之揜也公之存不为晋臣卫人之诟而一意于国死而不冺诚知国完君复方且慊其期于安国之本怀与存君之初志乌以名不得列于昔之死君者之间为不幸哉噫此公之心也公没百年某始从公之族孙■〈贸刂〉西君谦得闻其事相与歔欷慨叹想见其烈而余又有感也予尝好观国朝故事窃窥英庙实录载扈从死事之臣已遗公名所谓事烈而其名掩为不得与昔之死君者同书耳其事固当书也孰知其身死而事不存巳不得在史氏记则其名殆将殁矣此吾党之所宜图也于是张君出故都宪王节斋公小传以示予曰传以藏之家墓上有石不可以不识也盖公没既久而其子抚州推官圭始敛衣冠而葬焉浊墨形魄公既决弃不复顾怀齿髪骼胔化为朔陲之惊尘以从飘风其混于沙砾委蔓草而啖乌鸢皆非公所恨惜其魂气之清英昭爽必且飞扬怆凄睠故都而栖旧里附衣冠之洁庄而常遨游于鄮山甬水之侧则亦何以异于全归而深藏于此年运而往木拱且抱虆葛施石而狐兔穴室牧竖樵子顽懵不灵将有箕踞号跳于其上而睨草木以为薪槱之资胡以严往烈而象幽光宁独其家孙子之戚且愧而已惟刻词于石以表于其阡庶其免夫予谓公之魂气既常栖幽于兹阡土魍木夔犹知呵庇崇护而不敢狎而永免于冈陁石泐之患然以其烈如此而事巳不在史氏记才及百年而昧陋如某者非张君以告则莫由闻而藏衣冠之域又当絶去城郭在辽墟榛莽之间乡里后生与四方之游客有讲古尚友之好者入其境登其山而不知有斯人之墓忽焉过之而不致其肃则无以告之者之罪也至于时移事改此石幸不颠踣或不幸而仆犹不为风霜之所剥蚀访古之士或得之于蒙荟蔽翳之中模而传之复出于人间虽史氏所不记而一旦震耀諠诧播为竒闻异迹卒可以补其遗而终以不没于后则吾党之所图庶不为无益于是为撮其事而论其意书以授■〈贸刂〉西君使归刻焉而表于其墓  

按察司照磨呉君墓表【`唐顺之`】  

文字之变于今世极矣古者秉是非之公以荣辱其人故史与铭相并而行其异者史则美恶兼载铭则称美而不称恶善恶兼载则以善善为予以恶恶为夺予与夺并故其为教也章称美而不称恶则以得铭为予以不得铭为夺夺因予显故其为教也微义主于兼载则虽家人里巷之碎事可以广异闻者亦或采焉故其为体也不嫌于详义主于称美则非劳臣烈士之殊迹可以系世风者率不列焉故其为体也不嫌于简是铭较之史犹严也后世史与铭皆非古矣而铭之滥且诬也尤甚汉蔡中郎以一代史才自负至其所为碑文则自以为多愧辞岂中郎知严于史而不知严于铭耶然则铭之不足据以轻重也在汉而已然今又何怪余两为史官皆以不称罢而姻戚闾里以其尝职史故往往以铭辞见属呜呼试点检前后所为铭其如中郎之愧辞者有之乎无也余进而位于朝不能信予夺于其史退而处于乡不能信予夺于其铭是余罪也虽然予夺非予之所敢也是以欲絶笔于铭焉其或牵于一二亲故之请有不能尽絶者则谨书其姓名里宦系世卒葬月日此外则不敢轻置一言虽不尽应古铭法亦庶几从简近古之意焉墓有铭有表表亦铭也今予所为表者是维按察司照磨呉君之墓据君之族孙进士祯所为状君讳文字从周号鲠斋世为无锡之闾江大父讳某云云君少读书为邑诸生后援例入太学凡两试不中第已而选福宁州幕官升山东按察司照磨不赴任遂乞致仕家居凡几年病脾一歳卒嘉靖某年月日也年七十有五墓在闾江第二湾祖茔之次葬以卒之又明年某月某日将葬君之二子忞慰诣余请文而君族弟从夏实为之先二子且致君遗言曰吾死汝必于唐太史乞言焉从夏为吾母任宜人后母之弟其人恬静有守余雅重之故其为君请不可辞而余尝两会君于京师其气温然谦厚人也始改官而乞身贤乎冒竞不知返者君之遗言又如此呜呼君岂以余不能为愧辞也乎故余叙所以不敢轻为铭之说及所以铭君之故而谨书君之姓名里宦系世卒葬月日为文而授之忞慰使镵之墓上  

贞节妇季氏墓表【`归有光`】  

呜呼男女之分天地阴阳之义并持于世其道一而巳矣而闺门之内罕言之亦以阴从阳地道无成有家之常事故莫得而着焉惟夫不幸而失其所天茕然寡俪其才下者往往不知从一之义先王悯焉而势亦莫能止也则姑以顺其愚下之性而已故礼有异父昆弟之服至于髙明贞亮之姿其所出有二其一决死以徇夫其一守贞以殁世是皆世之所称而有国家者之所旌别然由君子论之茍非廹于一旦必出于死为义而出于生为不义是乃为可以死之道不然犹为贤智者之过焉耳由是言之则守贞以殁世者固中庸之所难能也妇之于其夫犹臣之于其君君薨世子幼六尺之孤百里之命国家之责方殷臣子之所以自致于君者在于此时耳三代以来未有以臣徇君者也以臣徇君者秦之三良也此黄鸟之诗所以作而圣人之所斥也夫不幸而死而夫之子在独可以死乎就使无子茍有依者亦无死可也要于能全其节以顺天道而巳矣常熟之文村女子季氏为同县人蒋朝用之妻少而丧夫抚其孤世卿比于成立寡居二十有七年以嘉靖某年月日卒黎平太守夏君玉麟髙其行为贞节孺人传独称其所以能教世卿者为有功于蒋氏而未有墓石盖季氏之附在虞山之阳邵家湾其舅汝州守蒋君之兆域也予因世卿来请因论著之以表其墓上使知女子不幸而丧其夫者当以季氏之徒为中道云  

## 文章辨体彚选卷六百九十三

（明）贺复征 编  

○阡表  

泷冈阡表【`宋欧阳修`】  

路南北曰阡汉京兆尹曹氏葬茂陵谓其道曰京兆阡原渉慕之起父冢表曰南阳阡公表泷冈葢取其义  

呜呼惟我皇考崇公卜吉于泷冈之六十年其子修始克表于其阡非敢缓也葢有待也修不幸生四岁而孤太夫人守节自誓居穷自力于衣食以长以教俾至于成人太夫人告之曰汝父为吏亷而好施与喜宾客其俸禄虽薄常不使有余曰毋以是为我累故其亡也无一瓦之覆一垄之植以庇而为生吾何恃而能自守耶吾于汝父知其一二以有待于汝也自吾为汝家妇不及事吾姑然知汝父之能飬也汝孤而幼吾不能知汝之必有立然知汝父之必将有后也吾之始归也汝父免于母丧方踰年岁时祭祀则必涕泣曰祭而丰不如飬之薄也间御酒食则又涕泣曰昔常不足而今有余其何及也吾始一二见之以为新免于丧适然耳既而其后常然至其终身未尝不然吾虽不及事姑而以此知汝父之能养也汝父为吏尝夜烛治官书屡废而叹吾问之则曰此死狱也我求其生不得尔吾曰生可求乎曰求其生而不得则死者与我皆无恨也矧求而有得耶以其有得则知不求而死者有恨也夫常求其生犹夫之死而世常求其死也回顾乳者抱汝而立于旁因指而叹曰术者谓我岁行在戍将死使其言然吾不及见儿之立也后当以我语告之其平居教他子弟常用此语吾耳熟焉故能详也其施于外事吾不能知其居于家无所矜饰而所为如此是真发于中者耶呜呼其心厚于仁者耶此吾知汝父之必将有后也汝其勉之夫飬不必丰要于孝利虽不得博于物要其心之厚于仁吾不能教汝此汝父之志也修泣而志之不敢忘先公少孤力学咸平三年进士及第为道州判官泗绵二州推官又为泰州判官享年五十有九葬沙溪之泷冈太夫人姓郑氏考讳徳仪世为江南名族太夫人恭俭仁爱而有礼初封福昌县太君进封乐安安康彭城三郡太君自其家少微时治其家以俭约其后常不使过之曰吾儿不能茍合于世俭薄所以居患难也其后修贬夷陵太夫人言笑自若曰汝家固贫贱也吾处之有素矣汝能安之吾亦安矣自先公之亡二十年修始得禄而飬又十有二年列官于朝始得赠封其亲又十年修为龙图阁直学士尚书吏部郎中留守南京太夫人以疾终于官舍享年七十有二又八年修以非才入副枢宻遂叅政事又七年而罢自登二府天子推恩褒其三世盖自嘉佑以来逄国大庆必加宠锡皇曽祖府君累赠金紫光禄大夫太师中书令曽祖妣累封楚国太夫人皇祖府君累赠金紫光禄大夫太师中书令兼尚书令祖妣累封呉国太夫人皇考崇公累赠金紫光禄大夫太师中书令兼尚书令皇妣累封越国太夫人今上初郊皇考赐爵为崇国公太夫人进号魏国于是小子修泣而言曰呜呼为善无不报而迟速有时此理之常也惟我祖考积善成徳宜享其隆虽不克有于其躬而赐爵受封显荣褒大实有三朝之锡命是足以表见于后世而庇頼其子孙矣乃列其世谱具刻于碑既又载我皇考崇公之遗训太夫人之所以教而有待于修者并碣于阡俾知夫小子修之徳薄能鲜遭时窃位而幸全大节不辱其先者其来有自熈宁三年岁次庚戍四月辛酉朔十有五日乙亥男推诚保徳崇仁翊戴功臣观文殿学士特进行兵部尚书知青州军州事兼管内劝农使充京东东路安抚使上柱国乐安郡开国公食邑四千三百户食实封一千二百户修表  

诸暨方孝妇石表辞【`明宋濓`】  

呜呼是惟孝妇方氏之墓夫孝未易称予独归之孝妇而不靳者将以愧为人妇之不孝者也孝妇姓方氏讳迎越之暨阳人生二十七岁归同里杨君敬敬有毋何氏孝妇左右就飬惟恐违其志何病腑道涩不能亲御偃溷孝妇浸之汤盆中以指深出之积岁之久手文皆龟裂而孝妇未尝有倦色昔人有为亲浣厕牏者史臣尚以为难载之于策矧孝妇之事尤人所难者邪人之所难者且若是则孝妇其它之行弗问而可知也呜呼是尚不得为孝妇矣乎使如此而不得为孝则夫勃溪而不恭者乃足为孝乎予自成童时读刘向所传古孝妇事以为斯世何为无此人心虽未敢必其无然厯三十余年卒不能一逄呜呼予岂意今于暨阳乃见之也暨阳距余金华仅二百里予昔尝两至其处而不知有孝妇至今始得知之呜呼予又意世之如孝妇者夫岂少哉特以不遇于君子故湮灭草莱而人弗闻之耳其弗闻者予固无如之何其幸而得闻者可不大书揭之崇阡以愧人妇之不孝者耶非惟愧人妇也抑将愧人子也孝妇性俭慈颇知读书尝粥田教子父悳在毋张皆宦族年六十一生二子恒慧其卒以至正二年九月五日其葬于马鞍山以三年十二月二十二日云  

彭氏义阡表【`王直`】  

彭氏义阡者塟彭氏之死于义者也当元之季豪杰并起椎埋剽窃之徒亦相煽为乱龙泉罗邦其一也彭氏居邑之雩溪世为仕族于时有文逺者英伟有才略卓然为一乡之望岁辛卯贼势浸盛官军不能制乃散财发粟集义兵以保乡里贼颇畏之壬辰江西行省叅政全普庵萨里开分省于赣命张万户守龙泉许辟署从事张辟文逺为护民廵检叅其军领民兵守北门贼引众及城下张与文逺屡出战不胜因闭城坚守以待救癸巳春城中食尽且无援张夜率众弃城去文逺殿舟至螺滩贼追及合战众饥困不能支势且北文逺使从弟大逺驰骑请兵于吉以图兴复率敢死士大呼奋矟入贼中欲刺邦不得杀数人贼亦攅槊向之文逺创重遂被擒大逺走告吉安总管为移檄泰和同知杨某使以兵复龙泉兵至境大逺为前锋踰章村河渉南洲河会风雨大作河水暴涨兵大半不得渡贼以众蹴之遂擒文逺兄弟同日死于贼是年三月十一日也贼既得志愤彭氏倡义图巳其兄弟子侄有先在军中或窜伏田里者皆捕而杀之自文逺而下凡十九人又妇女二人我太祖髙皇帝既受天命削除僣乱以兴太平彭氏族属之存者休飬生息今七八十年日以繁盛葢诗书礼义之泽未艾也然其老长闲居族坐相与谈向时事未尝不嘅叹文逺兄弟之英风义烈且深念夫死于其难者之无辜而皆不能归塟或无以嗣其后葢衋然伤之嶷文逺之再从曽孙项城令仲恭甫之贤子也闻诸老长而有概于其心乃即雩溪大塘口之原开兆域营冢矿仿礼各为木主以宣徳三年七月望日招其魂而塟焉又以项城命置近田九畆以供岁时祭祀曰死者有知庻几能安于此而无所恨矣呜呼丧乱以来奸宄纵恣善柔多陨于非命有能奋励以讨贼而舍生取义如文逺兄弟者诚少矣虽曰有之其宗族兄弟有能兴哀于既久之后而为之归使祭奠有所如嶷者亦少矣然则彭氏其诚能笃于义哉是皆可表也嶷来京师因其姊婿督府经厯项斐求予言故为之书使归而刻诸石凡塟者之名讳次第则偹载于碑阴  

## 文章辨体彚选卷六百九十四

（明）贺复征 编  

○碣铭一【`以下正体`】  

呉讷曰碣谓石之特立者近世五品以下则用诸墓以别于碑也文与碑同墓表则有官无官皆可其辞则叙学行徳履焉　徐师曽曰按潘尼作黄门碣则碣之作自晋始也唐碣制方趺圆首五品以下官用之故其题有曰碣有曰碣铭有曰碣颂并序至于专言碣而却有铭或兼言铭而却无铭则亦犹志铭之不可为典要也文有正体有变体  

后汉征君徐君碣铭【`唐张九龄`】  

后汉髙士徐君讳穉字孺子南昌人也先生受天元休含道杰岀生知而上贯之以一体资清纯动适玄妙知道之将废乃穷则独善躬耕取资非力不食邻落所处率化无讼在汉之季遭时溷浊不抗迹以庇物故退接山林不茍利以辱身故进无禄位五辟宰府四举孝亷又举有道就拜太原太守皆辞疾不起延熹二年尚书令陈蕃仆射南郡胡广相与上疏极言先生宜为辅弼协和人神汉桓帝犹能安车玄纁备礼征聘而竟不屈志知时之不可久也然而诸公嘉招虽不之屑及闻薨卒卒徒歩吊祭礼有所尚只鸡不薄意有所将生刍为贵士之虑义实衰世之有补仁而见徳俾后生之可寻其废中权行中虑皆此之类也昔者夷齐介洁而逺去沮溺野逸而离羣颜阖凿坏以遁逃接舆狂歌而诡激此诚作者或类沽名夫有所不为志则偏也无适不可用之极也先生则贬絶在心而经修于世纯俭以存戒博爱以体仁应物以会通全己以归正汉庭所以宗其徳天下所以服其行岂与彼数子直径庭而已哉灵帝初欲蒲轮聘会先生以疾终时年七十二有子曰季登笃行孝悌亦髙尚不仕皇唐开元十五年予忝牧兹郡风流是仰在悬榻之后想见其人有表墓之仪岂孤此地则先生之徳其可没乎铭曰  

灵芝无根醴泉无源角立杰出先生斯存英英先生徳不可名麟出无应鸿飞入冥道髙事逺迹陈名邵勒石旧邦以观其妙  

元鲁山墓碣铭【`李华`】  

维唐天寳十二载九月二十七日鲁山令河南元公终于陆浑草堂春秋五十九服名节者无不痛心呜呼堂内有篇简巾褐枕履琴杖箪瓢而巳堂下有接宾之位孤甥受学之室过是而徃无以送终名髙之士陆浑尉梁园乔潭赙以清白之俸遂其丧塟以明月十二日窆于所居南冈礼也公讳徳秀字紫芝延州使君之子后魏七叶易为元其裔也世有明哲承而述之幼挺全徳长为律度神体和气貌融视色知教不言而信书易之易简黄老之清净惟公备焉延州即世之后昆弟凋落慈亲羸老无小无大仰饴于公及应府贡如京师不忍离亲躬负安舆徃复千里以才行第一进士登科丁艰声动无心既过苴葈刺血畵佛像写经以不赀之身申罔极之报食无盐酪居无爪翦者三年先人未祔于兆身廹当室缄未亡之哀叅调求仕铨试超等补南和尉黜陟使以至行上闻授左龙武军录事因坠足乐正之忧愀然满容以甥侄婚仕为念受署鲁山令以痼疾不能趋拜故后长吏佥以客礼待之常获盗未刑属濵山之乡称猛兽为害盗请于庭曰感明府慈仁愿杀兽赎罪公哀而许焉僚佐坚请公无变虑乃从破械纵之盗果尸兽复命吏人老幼咨嗟震动发于廷宇播于四邻则政化之行可知也公自幼居贫累服齐斩不及亲在而娶既孤之后单独终身人或以絶后谕焉对曰兄有息男不旷先人之祀矣厯官俸禄悉以经营塟祭衣食孤遗代下之日柴车而返南逰陆浑考一畆之宅发八笥之直唯匹帛焉居无扃钥墙藩之禁逹生齐物从其所好时属歉岁渉旬无烟弹琴读书不改其乐好事者携酒食以馈之陶陶然脱遗身世涵泳道徳拔清尘而栖颢气中古以降公无比焉知我或希晦而不耀故也是宜为国老更论道佐世而羔鴈不至没于空山可胜恸耶所著文章根玄极则道演寄情性则玄于思善人则礼水多能而深则广呉公子观乐旷逹而妙则现题穷于性命则塞士赋可谓与古同辙自为名家者也又其恶万金之藏鄙十卿之禄贵富之辨吾得其真至哉元公越轶古今冲邃冥冥纯朗朴浑范于生灵凡与门人吟慕遗风谥曰文行先生从古也夫诔徳铭功厥义有三上以简神明中以铺光烈下以耸示后人斯文之作由此志也其铭曰  

天地元醇降为仁人隠耀韬精凝和葆神道心玄微消息诎伸载袭先猷竭尽报亲贞玉白华不缁不磷纵翰祥风蜕迹泥尘今则巳矣及吾无身仰徳如在瞻贤靡因懐哉永思泣涕铭云  

清河郡公房公墓碣铭【`韩愈`】  

公讳启字某河南人其大王父融王父管仍父子为宰相融相天后事逺不大传管相玄宗肃宗处艰难中与道进退薨赠太尉流声于兹父乘仕至秘书少监赠太子詹事公胚胎前光生长食息不离典训之内目擩耳染不学以能始为凤翔府叅军尚少人吏迎观望见咸曰真房太尉家子孙也不敢弄以事转同州澄城丞益自饰理同官惮伏卫晏使岭南黜陟求佐得公擢摘良奸南土大喜还进昭应主簿裴胄领湖南表公为佐拜监察御史部无遗事胄迁江西又以节镇江陵公一随迁佐胄累功进至刑部员外郎赐五品服副胄使事为上介上闻其名征拜虞部员外在省籍籍迁万年令果辨憿絶贞元末王叔文用事材公之为举以为容州经畧使拜御史中丞服佩视三品管有岭外十三州之地林蛮洞蜒守条死要不相渔刼税节赋时公私有余削衣贬食不立资遗以班亲旧朋友为义在容九年迁领桂州封清河郡公食邑三千户中人使授命书应待失礼客主违言征贰太仆未至贬虔州长史而坐使者以疾卒官年五十九其子越能辑父事无失谨谨致孝既塟碣墓请铭铭曰  

房氏二相厥家以闻条叶被泽况公其孙公初为吏亦以门庇佐使于南乃始已致既办万年命屏容服功绪卓殊氓獠循业维不顺随失署亡资非公之怨铭以着之  

侍御史周君碣【`柳宗元`】  

有唐贞臣汝南周氏讳某字某以谏死葬于某贞元十二年桞宗元立碣于其墓左在天寳年有以謟谀至相位贤臣放退公为御史抗言以白其事得死于墀下史臣书之公公死而佞者始畏公议于虖古之不得其死者众矣若公之死志匡王国气震奸佞动获其所斯盖得其死者欤公之徳之才洽于传闻卒以不试而独申其节犹能奋百代之上以为世轨第令生于定哀之间则孔子不曰未见刚者出于秦楚之后则汉祖不曰安得猛士而存不及兴王之用没不遭圣人之叹诚立志者之所悼也故为之铭铭曰  

忠为美道是履諌而死佞者止史之志石以纪为臣轨兮  

章明扬墓碣【`宋黄庭坚`】  

章君庭字明扬分宁县之石觐人石觐与余所居双井阻一溪余在双井明扬略无一日不来来则嘂嘑剧饮夜醉驱马渉溪而归未尝见其有忧色也余家有急难明扬未尝不竭蹶而趋事且一综理而事皆办乡有斗者明扬必扬臂于其间排难觧纷使皆意满谢不直而去余尝与乡长者评其人似长安大侠髙阳酒徒顾天下安平诙诡谲怪之士虚老田野亦无足怪也元符之元夏六月明扬之子如埙以书走戎州来告明扬死矣且曰将死谓如埙以余之死累黄鲁直余为之出涕而为文碣其墓其文曰  

鄙夫舌反平地蹇嵼明扬坦坦鄙夫嗟咨戚老羞卑明扬熈熈鄙夫干没刮利次骨明扬安拙鄙夫在堂较短量长明扬一觞醉不愦乱简不废弛稽古不售教子雪耻四十盖棺人谓之短吾谓之长彼耄耋老人谓之寿吾谓之殇夫人某氏羞其苹藻如埙如篪尚克有造石觐之峨松竹连阡卜宫其洄亿千万年  

河内李氏先徳碣铭【`元姚燧`】  

至大庚戍鄃王府长史兼经厯典食司与所部人匠都府官李惟恭持其卿士席云汉状其祖润文玉使懐之利用库日民调商征之入吏禄公须之出不遗于受不僣于发如他人侵蠧以溢其家负而责偿罪没产者皆无之与交人以诚御下以寛礼贤乐善者求表其阡燧曰管库之官则古委吏亦下士也所可笔者岂专由孙贵耶葢鄃王之考初尚主世祖再尚主裕宗自称晋王克用裔孙为置守冢数十户于鴈门禁民樵牧由分地在髙唐即是进爵为王世居静安黒水之阳为庙以祠孔子元贞始年表贺圣节独书汉字庶其尊礼斯文者惟恭今臣其子观其所事者贤若不可辞矧有大此者懐之为州宪宗大封同姓初国世祖于秦以户寡益封之至元之末以封其孙顺宗既之国未至疾返成庙赐名懐宁以王今圣时方抚军于北皇太后储皇徃居者二年则懐为三圣龙潜之地传曰小国之君当大国之卿为下士是邦者当冝何哉则君善职管库者有不必言矣卒以大徳乙已三月十有八日年六十七垂绝犹念惟恭不置曰吾平昔钟爱是孙今逺宦数千里不及闻吾顾言可憾也哉妣王后二年亦卒二子从鼎从信孙则惟恭其长初由王府郎中罗忠国使懐闻其好学悫有立志遂与偕比即壻其家进之于王王甚礼之言无不从事必见咨妻卒赐楮缗二千五百为娶元氏子季惟寅铭曰  

荀卿子言臂非长升髙而招所见彰斯若可用为君方惟懐为州河之阳实为三圣渊龙乡其间下士虽守藏或小大国君卿当其贵可参攀鳞翔况复有孙翼贤王逺塞而近孔子堂仕优学以能自强何畏潜徳无辉光  

刘府君碣【`明宋濓`】  

乌伤刘君大音字韶父凝貌寡知抚世一以诚人至于不忍欺当四筵合座嚣声撼屋居处其间黙如也或出一言輙中肯綮而万理皆觧且才识夐絶人多嗜腴田设机穽期必获焉君曽不举目睨之世咸以病君君曰吾将利吾嗣耳子柰何欲陷之耶未几多田夫苦赋敛繁荷械走氷雪中咤曰刘君其智人也哉岁祲盗夜半入君舍攫金以去君揣知其人帅子姓纵迹于野遥见一家灯熠熠红君曰此是已隔虎落侦之盗方轰饮爽昧縳送于官盗为衰止即欲盗齚舌相戒曰刘家翁在何地容吾属乎族人濒死子方乳以业劵泣授君曰非君仁厚不足以保此有子与无子同愿为尽心焉君藏劵箧笥候子长召而觞之枚数以还祖揆弗逮事父训复蚤世君每思之必潸然饮泣奉毋李夫人唯惧有咈其志君之弟晋继于别宗夫人爱之甚泉若布君纵其欲弗敢靳其焚劵周急拯难嫁娶又不一而足鸣呼非古之所谓吉士者耶君之传裔有家谍中奉大夫公亮五世祖也家尝显矣君虽不登仕版其行无歉者娶余生诚刚鲁道四男子及女二贾叔文宋慎其壻也卒以洪武辛亥十二月三日葬以癸丑十二月某日寿七十三墓在潚溪黄垣之原从先兆也刚既从予学经有文声而君女又归于冢孙义当铭铭曰  

玉孕于山其木华滋渊产灵珠水则有辉乡有吉士俗醇而熈一旦死矣吁其悲  

布衣李时飬墓碣铭【`王世贞`】  

李子者釡其讳时飬其字野泉其别号也李子故隶籍锦衣生而敏颕有异姿于象戏慱塞诸技无所不工习而奕为最超絶当是时天下之名奕南则鲍氏北则颜伦而识者羞为颜左袒李子始犹出其下已而渐与之敌至争先颜虞其不胜也为罢奕李子既以奕名燕中贵人争延致之而诸常侍尤数李子坐而奕且饮食也锦衣之校长入白事立庭下顾见而愧之出则呼李子奕使立庭下李子亦愧之遂翩然下金陵巳走吾呉及钱塘诸郡县所抵无不宾重李子者其寓太仓尤久李子有妇留燕中以病死二子一胥事曹郎一入神乐观为道士于是吾兄弟为之授室后举二子一女矣今年九月薄游嘉兴主于李茂才所忽感疮于脑趋归仅七日而卒吾兄弟约李子所厚善者某某葬之北郭毛氏之墓傍李子壮而善噉用可兼三人年虽六十一不异少壮也为人质直无他肠事不避难闻义勇为而性尤慎黙得人之过不以挂口其所主虽累岁月于其家事如不渉也人亦不以嫌避李子以故于其卒咸怪其疾之异而惜其不可再铭曰  

前李子奕而敌者鲍与颜后李子奕而敌者程岑与方国手六人耳独颜与李子仅六十鲍佹及之今其存者方而已所谓程岑者三十余夭死矣将无心神之过役而天真之劖毁耶抑若用兵之发杀机造物者之所不喜耶野泉生于燕都死于呉而葬于呉葬者谁尔之友有雏者二畴为守我铭尔藏不尔朽  

## 文章辨体彚选卷六百九十五

（明）贺复征 编  

○碣铭二  

河中府法曹张君墓碣铭【`唐韩愈`】  

有女奴抱婴儿来致其主夫人之语曰妾张圆之妻刘也妾夫常语妾云吾常获私于夫子且曰夫子天下之名能文辞者凡所言必传世行后今妾不幸夫逄盗死途中将以日月葬妾重哀其生志不就恐死遂沈泯敢以其稚子汴见先生将赐之铭是其死不为辱而名永长存所以葢覆其遗嗣子若孙且死万一能有知将不悼其不幸于土中矣又曰妾夫在岭南时尝疾病泣语曰吾志非不如古人吾材岂不如今人而至于是而死于是耶若尔吾哀必求夫子铭是尔与吾不朽也愈既哭吊辞遂叙次其族世名字事始终而铭曰  

君字直之祖讙父孝新皆为官汴宋间君尝读书为文辞有气有吏才尝感激欲自奋拔树功名以见世初举进士再不第因去事宣武军节度使得官至监察御史坐事贬岭南再迁至河中府法曹叅军摄虞乡令有能名进摄河东令又有名遂署河东从事绛州阙刺史摄绛州事能闻朝廷元和四年秋有事适东方既还八月壬辰死于汴城西双丘年四十有七明年二月日葬河南偃师妻彭城人世有衣冠祖好顺泗州刺史父泳卒蕲州别驾女四人男一人婴儿汴也是为铭  

亡友故校书省校书郎独孤君墓碣【`柳宗元`】  

呜呼有唐仁人独孤君之墓袝于其父太子舍人讳助之墓之后自其祖赠太子少保讳问裕而上其墓皆在灞水之左今王父营陵于其侧故再世在此呜呼独孤君之道和而纯其用端而明内之为孝外之为仁黙而智言而信其穷也不忧乐也不淫读书推孔子之道必求诸其中其为文深而厚尤慕古雅善赋颂其要咸归于道昔孔子之世有颜回者能得于孔子后之仰其贤譬之如日月而莫有议者焉呜呼独孤君之明且仁遭孔子是有两颜氏也今之世有知其然者其信于天下乎使夫人也夭而不嗣世之惑者犹曰尚有天道噫乎甚邪君讳申叔字子重年二十二举进士又二年用博学宏词为校书郎又三年居父丧未练而没葢贞元十八年四月五日也是年七月十日而葬乡曰某乡原曰某原呜呼君短命行道之日未久故其道信于其友而未信于天下今记其知君者于墓韩泰安平南阳人李行谌元固其弟行敏仲明赵郡赞皇人桞宗元河东解人崔广略清河人韩愈退之昌黎人王涯广津太原人吕温和叔东平人崔羣敦诗清河人刘禹锡梦得中山人李景俭致用陇西人严休复玄锡冯翊人韦词致用京兆杜陵人  

张丞墓碣【`明汪道昆`】  

郑诸生张寅贡太学受浦江丞丞亷归而殣死葢自丙寅迄于庚午不能丧余故习丞浦江乃今复在行部属有司视地南郊外举丞丧葬之嗟乎士而不餍糟糠则终身阨也丞登泽官贰岩邑非阨矣彼刀笔吏或以簿尉卒史起家率捆载归犹然厌粱肉即丞非膴浦江非饶奚不簿尉卒史若也且也上农九人上贾千指其下犹能自食百工亦然乃丞闵焉以沟壑终余尝伤之矣徃丞居邑为名髙余独多丞浊世奚宜得此顾羣吏逓若潮汐时至则以新没故何论清浊哉丞一旦罢累累然从诸捆载者归如之何其不瘠且死也彼其捆载而还乡里岂不扬扬有道者视之犹御耳将不得与农贾百工齿况士乎即丞闵焉以沟壑终卒不失为亷士齐侯千驷夷齐首阳诵义者在此不在彼矣嗟乎邓伯梁武犹不免为饿人故道有污隆命有嬴诎君子亦惟修身俟之耳如命何余故封丞墓而碣之将以愧簿尉卒史之务自封者  

张季翁墓碣【`归有光`】  

古之言能孝者生以致其飬死以致其哀而已生以致其飬至于千钟之奉饮食膳羞百品味之物以为无加焉然犹有啜菽饮水可以尽其情者死以致其哀至于朱绿龙輴题凑之室以为无加焉然犹有敛手足还葬蓬颗敝冢可以尽其情者凡皆先王所以尽性命之理顺万物之情而使人得而为之者也若人之行善不善不可以责诸其子使为人子务扬前人之善而亲之行不能皆善则将有诬其亲者矣故不以槩于礼而礼之所得为者生飬死哀尽之矣虽然此虑其亲之有不善者也人不能皆无不善故不以责诸其子若其父有善而不彰是非其子之情也然则礼不止于生飬死哀而已矣余识张季翁之子献翼尝造其室与之饮食而未及见翁然闻其贤久矣先是季翁年六十献翼与其兄凤翼征诸文士为传叙数十篇余闻之疑季翁以生人之欢而豫死者之事于是尽终矣季翁其不久乎明年嘉靖四十一年五月五日季翁卒然翁之行卒頼诸文以显故以为翁之子能尽于生飬死哀之外者也于是请余碣其墓之左夫诸作者详矣余敢着其大略翁讳冲字应和其先濠州人国初始占名数于呉数世为富家翁为人孝友以财让其昆弟刲股以疗父疾尝游燕还受人寄千金为盗所掠金主闻被盗颇来讯翁绐曰金皆在尽以已资偿之而卒不言飬寡侄代其户徭翁好为髙髻小冠短衣楚制携呉姬度歌曲为蹴踘诸戏常在呉城西山水间人以少年轻侠目之而其大节乃如此至于师史之业而好聚古书为子致千里客葢皆彬彬有文学矣子即凤翼献翼皆太学生燕翼府学生葬在塘湾百花山实四十二年三月六日云  

文章辨体彚选卷六百丸十六  

（明）贺复征 编  

○碣铭三【`别体`】  

诸葛亮故宅碣文【`晋李兴`】  

天子命我于沔之阳听鼓鞞而永思庻先哲之遗光登隆山以逺望轼诸葛之故乡葢神物应机大器无方通人靡滞大徳不常故谷风发而驺虞啸云雷升而潜鳞骧摰解褐于三聘尼得招而纂裳管豹变于受命贡感激以回庄异徐生之摘寳释卧龙于深藏伟刘氏之倾葢嘉吾子之周行夫有知巳之主则有竭命之良固所以三分我汉鼎跨带我邉荒抗衡我北面驰骋我魏疆者也英哉吾子独含天灵岂神之祗岂人之精何思之深何徳之清异世通夣恨不同生推子八阵不在孙吴木牛之竒则亦般模神弩之功一何微妙千井齐甃又何秘要昔在颠夭有名无迹孰若吾侪良俦妙画臧文既殁以言见称又未若子言行并征夷吾反坫乐毅不终奚比于尔明哲守冲临终受寄让过许由负扆莅事民言不流刑中于郑教羙于鲁蜀民知耻河渭安堵匪皋则伊宁彼管晏岂徒圣宣慷慨屡叹昔尔之隠卜惟此宅仁智所处能无规廓日居月诸时殒其夕谁能不殁贵有遗格惟子之勲移风来世咏歌余典懦夫将厉遐哉邈矣厥规卓矣凡若吾子难可究已畴昔之乖万里殊涂今我来思觌尔故墟汉高归魂于豊沛太公五世而反周想魍魉以髣髴冀影响之有余魂而有灵岂其识诸  

许由庙碣【`唐杨植`】  

尧之聪明由先生成尧之至理由先生始尧不以天下让先生先生之道犹昏先生不以清节避唐尧唐尧之道何尊是知天地间尧而许之日而月之生人巳来避让之大未有如先生者也若非锱铢九有亢极一夫安能以岩泽枯槁之姿下圣文神武之徳则知丹朱得尧之体而遗尧之性先生得尧之性而遗尧之名是得之者守之不足遗之者宰之有余天用先生粃糠帝王牢笼六倽欲先生躬戴清规首出万古僣贼为臣之道拜先生庙者得不戒之哉使汤之智读先生书夏祀不夷也使发之圣得先生梦商庙不墟也然汤武圣人之用也先生圣人之洁也于乱则吾用于治则吾洁二者圣人经时之大柄使汤武逄尧舜是必韬用而先洁矣先生逄桀纣是必舍洁而趋用矣则圣道变化岂有殊耶故喜为云霞怒为雷雨先生神也生为春夏杀为秋冬先生功也结为山岳融为川渎先生寿也星罗月帐岩灵壑静先生宅也圣人无为金玉在璞先生富也功而不宰人文化成先生道也休光列仪仰道垂师先生文也天机自洁虽死不亵先生武也噫先生所谓禀天之徳合地之式居天地中立帝王则噫先生所谓徃矣谁能宗见寥廓但箕颍之上唯余清风噫先生所谓为圣人之大标天地之外揖尧谢舜畴为吾軰我来独寻请祷意深再拜刻石取文于心  

叚君墓碣铭【`明杨慎`】  

罢谷之山珥水出焉其清洛洛英灵之渊仲庻氏叚徙自金城来宦来居积世有庆粤贞靖君谷兰蚤芳晚益沉馨隠之而文旣学弗试既颕而异有茁玉芽在我阶戺山曰点苍峰曰斜阳有夜者台君灵攸藏可祭于社可范于里誉有试也辞无圯巳  

## 文章辨体彚选卷六百九十七

（明）贺复征 编  

○碑阴文  

徐师曽曰凡碑面曰阳背曰阴碑阴文者为文而刻之碑背也亦谓之记古无此体至唐始有之或他人为碑文而题其后或自为碑文而发其未尽之意皆是也  

大明和尚碑阴【`唐桞宗元`】  

凡葬大浮图无竁穴其于用碑不宜然昔之公室礼得用碑以塟其后子孙因宜不去遂铭徳行用图久于世及秦刻山石号其功徳亦谓之碑而其用遂行然则虽浮图亦宜也凡葬大浮图其徒广则能为碑晋宋尚法故为碑者多法梁尚禅故碑多禅法不周施禅不大行而律存焉故近世碑多律凡葬大浮图未尝有比丘尼主碑事今唯无染寔来涕泪以求其志益坚又能言其师他徳尤偹故书之碑阴师凡主戒事二十二年宰相齐公映李公泌赵公憬尚书曹王皋裴公胄侍郎令狐公峘或师或友齐亲执经受大义为弟子又言师始为童时夣大人缟冠素舄来告曰居南岳大吾道者必尔也巳而信然将终夜有光笙磬之音众咸见闻若是类甚众以儒者所不道而无染勤以为请故末传焉无染韦氏女世显贵今主衡山戒法  

归解书彭阳公碑阴【`朱阅`】  

古者以死为归也然则岂死者皆得归哉故有凶肆之徒压溺而毙贪暴之軰刑戮以亡谓之不得其死不得其死是不得所归也父母全而生之子全而归之不亏其身不辱其亲是得所归矣所归者犹有数品焉有跛躄而归者有困穷而归者有忧鞫而归者有暇豫而归者有荣显而归者有欣喜而归者佞媚于生前而得其死者跛躄而归也愚鄙于生前而得其死者困穷而归也强暴于生前而得其死者忧鞫而归也三者皆茀其归路也正直于生前得其死者暇豫而归也敏达于生前得其死者荣显而归也仁惠于生前得其死者欣喜而归也三者皆坦其归路也呜呼公昔有遗徳于其生前矣而今之归也岂有跛躄困穷忧鞫之苦而无暇豫荣显忻喜之逸哉公归之道光矣予感公之知独来吊作归解或曰子不识彭阳公而云知岂诬也哉曰公尹洛礼陈商为郓荐蔡京莅京辟李商隠予偶不识公耳公之知予如春潦之奔壑夏云之得龙秋弧之发矢冬垆之纳火埶岂后于三子哉是则公亦知予者也何必识然后知乃曰之知也在道之相望尔昔殷汤与周公不相识孔子与周公不相识孟轲与孔子不相识掦雄与孟轲不相识韩愈与扬雄不相识果不相知哉伊尹与夏桀相识比干与殷纣相识果相知哉今天下大国之侯小国之伯予尝识之矣目且相视言亦相交岂得为余知也哉予感叹碑下归解于是书之  

书处州韩吏部孔子庙碑阴【`杜牧`】  

天不生夫子于中国中国当何如曰不夷狄如也荀卿祖夫子李斯事荀卿一日宰天下尽诱夫子之徒与书坑而焚之曰徒能乱人不若刑名狱吏治世之贤也彼啇鞅者能畊能战能行其法基秦为强曰彼仁义虱官也可以置之自董仲舒刘向皆言司马迁良吏也而迁以儒分之为九曰博而寡要劳而无功不如道家者流也自有天地已来人无有不死者海上迂怪之士特出言曰黄帝炼丹砂为黄金以饵之昼日乗龙上天诚得其药可如黄帝以燕昭王之贤破强齐几于覇秦始皇汉武帝之雄材灭六强擗四夷尽非凡主也皆甘其说耗天下捐骨肉而不辞至死而不悟莫尊于天地莫严于宗庙社稷梁武帝起为梁国者以笋脯麫牲为荐祀之礼曰佛之教生不可杀以天子之尊舍身为其奴散髪布地亲命其徒践之有天地日月为之主阴阳鬼神为之佐夫子巍然统而辩之复引尧舜禹汤文武周公为之助则其徒不为劣其治不为僻彼四君二臣不为无知一日不信背而之他仍族灭之傥不生夫子纷纭冥昧百家鬬起是己所是非己所非天下随其时而宗之谁敢非之纵有非之者欲何所依据而为其辞是杨墨骈愼已降百家之徒庙貌而血食十年一变法百年一改教横斜髙下不知止泊彼夷狄者为夷狄之俗一定而不易若不生夫子是知其必不夷狄如也韩吏部夫子庙碑曰天下通祀惟社稷与夫子社稷坛而不屋取异代为配未若夫子巍然当座用王者礼以门人为配自天子至于庶人亲北面师之夫子以徳社稷以功固有次第哉因引孟子曰生人已来未有如夫子者也自古称夫子者多矣称夫子之徳莫如孟子称夫子之尊莫如韩吏部故书其碑阴云  

刻武侯碑阴【`孙樵`】  

赤帝子火炽四百年天厌其热洎献烬矣武侯独不愤不顾收死灰于蜀欲嘘而再燃之艰乎为力哉是以四称武岐雍间地不尺阔抑非智不周天意炳炳然也夫以武侯之贤宁靡筹其不可也葢激备隆中天下托不欲曲肱安糓终儿女子手将驱驰死备志耶由是核武侯之所为殆庻几矣然跨西南一隅与呉魏抗国提卒数万绰绰乎去留无我枝者是亦善为兵矣史寿以为短应变真抑武侯哉俾武侯不早入地曹之君臣将奔走固圉之不暇锺邓寜能越岩悬兵决胜指取耶是井络之野与武侯存亡俱矣天殱武侯其不爱刘愈明白其姜维何力焉曩蟠南阳时人不与仲毅伍洎受社稷寄擅刑赏柄曽心不愧畏人不疑黩何意气明信卓卓也武侯死五百载迄今梁汉之民歌道遗烈庙而祭者如在其爱于民如此而久也独谓武侯之治比于燕奭彼屠齐城合诸侯在下矣  

## 辨体彚选卷六百九十八

（明）贺复征 编  

○墓志铭【`一以下正体`】  

徐师曾曰按志者记也铭者名也古之人有德善功烈可名于世没则后人为之铸器以铭而俾传于无穷若蔡中郎集所载朱公叔鼎铭是也至汉杜子夏始勒文埋墓侧遂有墓志后人因之葢于葬时述其人世系名字爵里行治寿年卒葬日月与其子孙之大畧勒石加葢埋于圹前三尺之地以为异时陵谷变迁之防而谓之志铭其用意深远而于古意无害也至论其题则有曰墓志铭有志有铭者是也曰墓志铭幷序有志有铭而又先有序者是也然云志铭而或有志无铭或有铭无志者则别体也曰墓志则有志而无铭曰墓铭则有铭而无志然亦有单云志而却有铭单云铭而却有志者有题云志而却是铭题云铭而却是志者皆别体也其未葬而权厝者曰权厝志曰志某殡后葬而再志者曰续志曰后志殁于他所而归葬者曰归祔志葬于他所而后迁者曰迁祔志刻于葢者曰葢石文刻于砖者曰墓砖记曰墓砖铭书于木版者曰坟版文又有曰葬志曰志文曰坟记曰圹记曰椁铭曰埋铭其在释氏则有曰塔铭曰塔记凡二十题或有志无志或有铭无铭皆志铭之别题也其为文则有正变二体正体惟叙事实变体则因叙事而加议论焉　呉讷曰凡碑碣表于外者文则稍详志铭埋于圹者文则严谨其书法则惟书其学行大节其小善寸长则皆弗录近世弗知者至将墓志亦刻墓前斯失之矣大抵碑铭所以论列德善功烈虽铭之义称美弗称恶以尽其孝子慈孙之心然无其羙而称者谓之诬有其羙而弗称者谓之蔽诬与蔽君子之所弗繇也  

贞节先生范史云铭【`汉蔡邕`】  

先生讳丹字史云陈留外黄人陶唐氏之后也其在周室有士会者为晋大夫以受范邑遂以为氏汉文景之际爰自南阳来家于成安生惠延熹二年官至司农廷尉君则其后也君受天正性志高行洁在乎幼弱固已藐然有烈节矣时人未之或知屈为县吏亟从仕进非其好也退不可得乃托死遁去亲戚莫知其谋遂隐窜山中渉五经览书传尤笃易与尚书学立道通久而后归游集太学知人审友茍非其类无所容纳介操所在不顾贵贱其在乡党也事长惟敬飬稚惟爱言行举动斯为楷式郡县请召未尝屈节其有备礼招延虚已迓止亦为谋奏尽其忠直以处士举孝亷除郎中莱芜长未出京师丧母行服故事服阕后还郎中君遂不从州郡之政凡其事君过则弼之阙则补之通清夷之路塞邪枉之门举善不拘阶次黜恶不畏强御其事繁多不可详载雅性谦俭体勤能苦不乐假借与从事荷负徒行人不堪劳君不胜其逸辟大尉府俄而冠带或以羣党见嫉时政用受禁锢君罹其罪闭门静居九族中表莫见其面晩节禁寛困于屡空而性多检括不治产业以为卜筮之术得因吉凶道治民情以受薄偿且无咎累乃鬻卦于梁宋之域好事者觉之应时輙去禁既蠲除太尉张公司徒崔公前后四辟皆不就仕不为禄故不牵于位谋不茍合故特立于时是则君之所以立节明行亦其所以后时失途也年七十有四中平二年四月卒太尉张公兖州刘君陈留太守淳于君外黄令刘君佥有休命使诸儒叅按典礼作诔着谥曰贞节先生昭其功行录记所履谋于耆旧刋石树铭光示来世铭曰  

于显贞节天授懿度诞兹眀哲允廸德誉如渊之清如玉之素溷之不浊湼之不污用行思忠舎藏思固伯夷是师史鳅是慕荣贫安贱不恡穷迕甘死守道遗名之故身没誉存休声载路  

玄文先生李子材铭【`蔡邕`】  

玄文先生名休字子材南阳宛人也其祖李伯阳周柱下史觌衰世而遁焉其后雄俊豪杰往往崛出自战国及汉名臣继踵支胄散逸其迁于宛尚矣王莽窃位汉祚中移考翼佐世祖匡复郊庙锡封茅土卿相牧守于时相逐休少以好学游心典谟既综七经又精羣纬钩深极奥竆览妙旨居则玩其辞动则察其变云物不显必考其占故能独见前识以先神意若古今常难疑义错缪前人所希论后学所不览休尽剖判剥散幽暗靡不昭烂犹发愤于目所不睹体所不闲遂登东岳观百王遗风习容阙里以恊礼衷退而讲诲童冠仰焉僔僔如也郡署五官掾功曹司空胡公显以儒誉特进大鸿胪仍优礼固请秉让执虚辞此三命不为利回不为义疚临宠审己不动其守可谓纯洁皓素绰有余裕者已其于乡党细行敦睦九族笃信交友不可得而详也初娶配出后配未字年既五十苖胤不嗣以永寿二年夏五月乙未卒凡其亲昭朋徒相与大会而葬之鼎爼之礼节文曲备时令戴君临丧命谥郡遣丞掾冠葢咸届既定而后罢焉于是故好朋旧佥以仲尼旣没文不在兹韫椟美玉丧莫贾之求而无继慺尔永思乃刋斯石懿德是丕铭曰  

吁兹先生秉德恭勤天启哲心其学孔纯经纬是综雅丽是分行己守道匪礼不遵处约不戚闻宠不欣荣不能华威不能振天淑厥命以让以仁有惠云载惟邦之珍按典考谥谥以玄文身没名彰配黔作邻遗誉罔极丕昭亿年呜呼哀哉  

自撰墓志【`唐王绩`】  

王绩者有父母无朋友自为之字曰无功焉或问之箕踞不对葢以有道于己无功于时也不读书自达理不知荣辱不计利害起家以禄位歴数职而一进阶才高位下免责而已矣天子不知公卿不识四十五十而无闻焉于是退归以酒德游于乡里徃往卖卜时时著书行若无所之坐若无所据乡人未有逹其意也尝耕东皋世号东皋子身死之日自为铭焉曰  

有唐逸人太原王绩若顽若愚似矫似激院止三径堂惟四壁不知节制焉有亲戚以生为附赘悬疣以死为决疣溃痈无思无虑何去何从垄头刻石马鬛裁封哀哀孝子空对长松  

文林郎陈公墓志铭【`陈子昻`】  

公讳元敬字某其先陈国人也五世祖太乐梁大同中为新城郡司马生高祖方庆方庆好道得墨子五行秘书白虎七变法遂隐于郡武东山生曾祖汤汤为郡主簿汤生祖通通早卒生皇考辩为郡豪杰公河目海口燕颔虎头性英雄而志尚玄黙羣书秘术无所不览年弱冠早为州闾所服耆长童幼见之若大宾二十一乡贡眀经擢第拜文林郎属忧艰不仕潜道育德穆其清风邦人驯致如众鸟之从鳯也时有决讼不取州郡之命而信公之言四方豪杰望风景附朝廷闻名或以君为西南大豪而不知深慈恭懿敬让以得也州将县长时或陈议青龙癸未唐厯云微公乃山栖絶榖放息人事饵云母以怡其神居十八年玄图天象无所不逹尝晏坐谓其嗣子子昂曰吾幽观大运贤圣生有萌芽时发乃茂不可以智力图也气同万里而合不同造膝而悖古之合者百无一焉呜呼昔尧与舜禹合得之四百余年汤与伊尹合天下归之五百年文王与太公合天下顺之四百余年幽厉版荡天纪乱也贤圣不相逢老聃仲尼沦溺溷世不能自昌弥四百余年战国如縻至于赤龙赤龙之兴四百年天纪复乱冦盗奔突贤圣沦亡至于今四百年矣天意其将周复乎于戏吾老矣汝其志之太岁己亥享年七十有四七月七日己未隐化于私馆孤子子昂愚昧鞠然在疚不知所从乃致驯圣人卜宅之义是岁十月己酉遂开拭旧茔奉宁神于此山石佛谷之中冈也铭曰  

贤者避地邈其往兮鳯兮鳯兮谁能象兮呜呼我君怀寳不试孰知其深广兮悠悠白云自怡飬兮大运不齐圣贤同兮南山四君不遭汉天子固亦商丘之遗壤兮  

馆陶郭公姬薛氏墓志铭【`陈子昂`】  

姬人姓薛氏本东眀国王金氏之胤也昔金王有爱子别食于薛因姓焉世与金氏为姻其高曾皆金王贵臣大人也父永冲有唐高宗时与金仁问归国帝畴厥庸拜左武将军姬人幼有玉色发于浓华若彩云朝升微月宵映也故家人美之少号仙子闻嬴台有孔雀鳯凰之事瑶情悦之年十五大将军薨遂剪髪出家学金仙之道而见寳手菩萨靓心六年青莲不至乃謡曰化云心兮思淑贞洞寂灭兮不见人瑶草芳兮思氤氲将柰何兮青春遂返初服而归我郭公公豪荡而好奇者也杂佩以迎之寳瑟以友之其相得如青鸟翡翠之婉娈矣华繁艶歇乐极悲来以长寿二年太岁癸已二月十七日遇暴疾而卒于通泉县之官舎呜呼哀哉郭公恍然犹若未亡也寳珠以含之锦衾以举之故国途遥言归未迨留殡于县之惠普寺之南园不忘贞也铭曰  

高立之白云兮愿一见之何期哀淑人之永逝感绀园之春时愿作青鸟长比翼魂魄归来游故国  

上殇高氏墓志铭【`陈子昂`】  

维唐垂拱二年太岁景戌七月二十日殇子高氏卒呜呼哀哉琼敷而不玉实者有矣夫吾观颢元机化出入夭寿之数荣落之原皆一受而不易者也悲夫古人之懿中庸不幸短命今复见之于高子子渤海蓨人也黄州府君之幼孙宛丘府君之叔子生而岐嶷实覃实华越在襁褓神明滋茂童蒙渊敏光润玉颜八岁始教方书受甲子已知孝悌之道诗礼之规宛丘府君钟爱之他日尝趋庭与诸儿戏神情涵泳绰然如鸿雏鹄子有青云之意也府君美之曰能光我家者此儿十五通左氏春秋及尚书渊骞之志日新宏大矣不幸享年十七遇疾而夭呜呼哀哉宛丘府君感恸哀过于礼不恨尔寿之不长惜尔器之不彰夫何苖育今也则亡呜呼吾将老矣远尔何哉某年七月殡于家园日月云徂六载于兹矣天鳯二年龙集辛卯府君方大崇元域以安先兆诸子之柩皆祔焉其年一月癸卯朔十八日庚申启殡归瘗之茔礼也铭曰  

来不可遏去不可止唯死与生由生以死于戏殇子噫何往矣伤慈父之肝情独冥冥而长已死而有知可也若其无知悲尔  

## 文章辨体彚选卷六百九十九

（明）贺复征 编  

○墓志铭二  

故江南西道观察使赠左散骑常侍太原王公墓志铭【`唐韩愈`】  

公讳仲舒字弘中少孤奉其母居江南游学有名贞元十年以贤良方正拜左拾遗改右补阙礼部考功吏部三员外郎贬连州司戸参军改夔州司马佐江陵使改祠部员外郎复除吏部员外郎迁职方郎中知制诰出为峡州刺史迁庐州未至丁母忧服阕改婺州蘓州刺史征拜中书舎人既至谓人曰吾老不乐与少年治文书得一道有地六七郡为之三年贫可富乱可治身安功立无愧于国家可也日日语人丞相闻问语验即除江南西道观察使兼御史中丞至则奏罢搉酒钱九千万以其利与民又罢军吏官债五千万悉焚簿文书又出库钱二千万以丐贫民遭旱不能供税者禁浮屠及老子为僧道士不得于吾界内因山野立浮屠老子像以其诳丐渔利夺编人之产在官四年数其蓄积钱余于库米余于廪朝廷选公卿于外将征以为左丞吏部已用薛尚书代之矣长庆二年十一月十七日未命而薨年六十二天子为之罢朝赠左散骑常侍逺近相吊以四年二月某日葬于河南某县先茔之侧公之为拾遗朝退天子谓宰相曰第几人非王某耶是时公方与阳城更疏论裴延龄诈妄士大夫重之为考功吏部郎也下莫敢有欺犯之者非其人虽与同列未尝比数收拾故遭谗而贬在制诰尽力直友人之屈不以权臣为意又被谗而出元和初婺州大旱人饿死戸口亡十七八公居五年完富如初按劾羣吏奏其赃罪州部清整加赐金紫其在蘓州治称第一公所至辄先求人利害废置所宜闭合草奏又具为科条与人吏约事备一旦张下民无不抃呌喜悦或初若小烦旬岁皆称其便公所为文章无世俗气其所树立殆不可学曽祖讳玄暕比部员外郎祖讳景肃丹阳太守考讳政襄邓等州防御使鄂州采访使赠工部尚书公先妣渤海李氏赠渤海郡太君公娶其舅女有子男七人初哲贞弘泰复洄初进士及第哲文学俱善其余幼也长女婿刘仁师高陵令次女婿李行修尚书刑部员外郎铭曰  

气锐而坚又刚以严哲人之常爱人尽已不倦以止乃吏之方与其友处顺若妇女何德之光墓之有石我最其迹万世之藏  

唐故朝散大夫商州刺史除名徙封州董府君墓志铭【`韩愈`】  

公讳溪字惟深丞相赠太师陇西恭惠公第二子十九岁明两经获第有司沈厚精敏未尝有子弟之过宾接门下推举人士侍侧无虚口退而见其人淡若与之无情者太师贤而爱之父子间自为知已诸子虽贤莫敢望之太师累践大官臻宰相致平治终始以礼号称名臣晨昏之助葢有赖云太师之平汴州年考益高挈持维纲锄削荒类纳之大和而已其囊箧细碎无所遗漏繄公之功上介尚书左仆射陆公长源齿差太师标望絶人闻其所为每称举以戒其子杨凝孟叔度以材德显名朝廷及来佐幕府诣门请交屏所挟为太师薨始以秘书郎选参军京兆府法曹日伏阶下与大尹争是非大尹屡黜已见岁中奏为司录参军与一府政以能拜尚书度支员外郎迁仓部郎中万年令兵诛恒州改度支郎中摄御史中丞为粮料使兵罢迁商州刺史粮料吏有忿争相牵告者事及于公因征下御史狱公不与吏辨一皆引伏受垢除名徙封州元和六年五月十二日死湘中年四十九明年立皇太子有赦令许归葬其子居中始奉丧归元和八年十一月甲寅葬于河南河南县万安山下太师墓左夫人郑氏祔公凡再娶皆郑氏女生六子四男二女长曰全正惠而早死次曰居中好学善为诗张籍称之次曰从直曰居敬尚小长女嫁吴郡陆畅其季女后夫人之子公之母弟全素孝慈友弟公坐事弃同官令归公殁比葬三年哭泣如始丧者大臣高其行白为太子舎人将葬舎人与其季弟澥问铭于太史氏韩愈愈则为之铭辞曰  

物以久弊或以轹毁考致要归孰有彼此由我者吾不我者天斯而以然其谁使然  

孔左丞墓志铭【`韩愈`】  

孔子之后三十八世有孙曰戣字君严事唐为尚书左丞年七十三三上书去官天子以为礼部尚书禄之终身而不敢烦以政吏部侍郎韩愈常贤其能谓曰公尚壮上三留奚去之果曰吾敢要君吾年至一宜去吾为左丞不能进退郎官唯相之为二宜去愈又曰古之老于乡者将自佚非自苦闾井田宅具在亲戚之不仕与倦而归者不在东阡在北陌可杖屦来往也今异于是公谁与居且公虽贵而无留资何恃而归曰吾负二宜去尚奚顾子言愈面叹曰公于是乎贤逺于人明日奏疏曰臣与孔戣同在南省数与相见戣为人守节清苦论议正平年纔七十筋力耳目未觉衰老忧国忘家用意至到如戣辈在朝不过三数人陛下不宜茍顺其求不留自助也不报明年长庆四年正月已未公年七十四告薨于家赠兵部尚书公始以进士佐三府官至殿中侍御史元和元年以大理正征累迁江州刺史谏议大夫事有害于正者无所不言加拜太子侍读改给事中言京兆尹阿纵罪人诏夺京兆尹三月之俸权知尚书右丞明年拜右丞拜华州刺史明州岁贡海虫淡菜蛤蚶可食之属自海抵京师道路水陆逓夫积功岁为肆十三万六千人奏疏罢之下邽令笞外按小儿系御史狱公上疏理之诏释下邽令而以华州刺史为大理卿十二年自国子祭酒拜御史大夫岭南节度等使约以取足境内诸州负钱至二百万悉放不收蕃舶之至泊步有下碇之税始至有阅货之燕犀珠磊落贿及仆隶公皆罢之絶海之商有死于吾地者官藏其货满三月无妻子之请者尽没有之公曰海道以年计往复何月之拘茍有验者悉推与之无算逺近厚守宰俸而严其法岭南以口为货其荒阻处父子相縳为奴公一禁之有随公吏得无名儿蓄不言官有讼者公召杀之山谷诸黄世自聚为豪观吏厚薄缓急或叛或从容桂二管利其掳掠请合兵讨之冀一有功有所指取当是时天子以武定淮西河南北用事者以破诸黄为类向意助之公屡言逺人急之则惜性命相屯聚为冦缓之则自相怨恨而散此禽兽耳但可自计利害不足与论是非天子入先言遂敛兵江西岳鄂湖南岭南会容桂之吏以计之被雾露毒相枕籍死百无一还安南乗势杀都护李象古桂将裴行立容将杨旻皆无功数月自死岭南嚣然祠部岁下广州祭南海庙庙入海口为州者皆惮之不自奉事常称疾命从事自代唯公岁常自行官吏刻石为诗美之十五年迁尚书吏部侍郎公之北归不载南物奴婢之籍不増一人长庆元年改右散骑常侍二年而为尚书左丞曽祖讳务本沧州东光令祖讳如珪海州司戸参军赠尚书工部郎中皇考讳岑父秘书省著作佐郎赠尚书左仆射公夫人京兆韦氏父种大理评事有四子长曰温质四门博士遵孺遵宪温裕皆明经女子长嫁中书舎人平阳路隋其季者幼公之昆弟五人载戡戢戵公于次为第二公之薨戢自湖南入为少府监其年八月甲申戢与公子葬公于河南河阴广武原先公仆射墓之左铭曰  

孔世卅八吾见其孙白而长身寡笑与言其尚类也莫与之论德则多有请考于文  

栁子厚墓志铭【`韩愈`】  

子厚讳宗元七世祖庆为拓跋魏侍中封济阴侯曽伯祖奭为唐宰相与褚遂良韩瑗俱得罪武后死高宗朝皇考讳镇以事母弃太常博士求为县令江南其后以不能媚权贵失御史权贵人死乃复拜侍御史号为刚直所与游皆当世名人子厚少精敏无不通达逮其父时虽少年已自成人能取进士第崭然见头角众谓栁氏有子矣其后以博学宏词授集贤殿正字儁杰亷悍议论证据今古出入经史百子踔厉风发率常屈其座人名声大振一时皆慕与之交诸公要人争欲令出我门下交口荐誉之贞元十九年由蓝田尉拜监察御史顺宗即位拜礼部员外郎遇用事者得罪例出为刺史未至又例贬永州司马居闲益自刻苦务记覧为词章泛滥停蓄为深博无涯涘而自肆于山水间元和中尝例召至京师又偕出为刺史而子厚得栁州既至叹曰是岂不足为政邪因其土俗为设教禁州人顺赖其俗以男女质钱约不时赎子本相侔则没为奴婢子厚与设方计悉令赎归其尤贫力不能者令书其佣足相当则使归其质观察使下其法于他州比一岁免而归者且千人衡湘以南为进士者悉以子厚为师其经承子厚口讲指画为文词者悉有法度可观其召至京师而复为刺史也中山刘梦得禹锡亦在遣中当诣播州子厚泣曰播州非人所居而梦得亲在堂吾不忍梦得之穷无辞以白其大人且万无母子俱往理请于朝将拜疏愿以栁易播虽重得罪死不恨遇有以梦得事白上者梦得于是改刺连州呜呼士穷乃见节义今夫平居里巷相慕悦酒食游戏相征逐诩诩强笑语以相取下握手出肝肺相示指天日涕泣誓生死不相背负真若可信一且临小利害仅如毛髪比反眼若不相识落陷穽不一引手援反挤之又下石焉者皆是也此宜禽兽所不忍为而其人自视以为得计闻子厚之风亦可以少愧矣子厚前时少年勇于为人不自贵重顾藉谓功业可立就故坐废退既退又无相知有气力得位者推挽故卒死于穷裔材不为世用道不行于时也使子厚在台省时自持其身已能如司马刺史时亦自不斥斥时有人力能举之且必复用不穷然子厚斥不久穷不极虽有出于人其文学词章必不能自力以致必传于后如今无疑也虽使子厚得所愿为将相于一时以彼易此孰得孰失必有能辨之者子厚以元和十四年十一月八日卒年四十七以十五年七月十日归葬万年先人墓侧子厚有子男二人长曰周六始四岁季曰周七子厚卒乃生女子二人皆幼其得归葬也费皆出观察使河东裴君行立行立有节槩重然诺与子厚结交子厚亦为之尽竟赖其力葬子厚于万年之墓者舅弟卢遵遵涿人性谨顺学问不厌自子厚之斥遵从而家焉逮其死不去既往葬子厚又将经纪其家庶几有始终者铭曰  

是惟子厚之室既固既安以利其后人  

试大理评事王君墓志铭【`韩愈`】  

君讳适姓王氏好读书懐竒负气不肯随人后举选见功业有道路可指取有名节可以戾契致困于无资地不能自出乃以干诸公贵人借助声势诸公贵人既志得皆乐熟软媚耳目者不喜闻生语一见辄戒门以絶上初即位以四科募天下士君笑曰此非吾时耶即提所作书缘道歌吟趋直言试既至对语惊人不中第益困久之闻金吾李将军年少喜事可撼乃蹐门告曰天下竒男子王适愿见将军白事一见语合意往来门下卢从史既节度昭义军张甚奴视法度士欲闻无顾忌大语有以君生平告者即遣客钩致君曰狂子不足以共事立谢客李将军由是待益厚奏为其卫胄曹参军充引驾仗判官尽用其言将军迁帅凤翔君随往改试大理评事摄监察御史观察判官栉垢爬痒民获蘓醒居岁余如有所不乐一旦载妻子入阌乡南山不顾中书舎人王涯独孤郁吏部郎中张惟素比部郎中韩愈日发书问讯顾不可强起不即荐明年九月疾病舆医京师某月某日卒年四十四十一月某日即葬京城西南长安县界中曽祖爽洪州武宁令祖微右卫骑曹参军父嵩蘓州昆山丞妻上谷侯氏处士高女高固竒士自方阿衡太师世莫能用吾言再试吏再怒去发狂投江中初处士将嫁其女惩曰吾以龃龉穷一女怜之必嫁官人不以与凡子君曰吾求妇氏久矣惟此翁可人意且闻其女贤不可以失即谩谓媒妪吾明经及第且选即官人侯翁女幸嫁若能令翁许我请进百金为妪谢诺许白翁翁曰诚官人耶取文书来君计穷吐实妪曰无苦翁大人不疑人欺我得一卷书粗若告身者我袖以往翁见未必取视幸而听我行其谋翁望见文书衔袖果信不疑曰足矣以女与王氏生三子一男二女男三岁夭死长女嫁亳州永城尉姚挺其季始十岁铭曰  

鼎也不可以柱车马也不可使守闾佩玉长裾不利走趋祗系其逢不系巧愚不谐其须有衔不袪钻石埋辞以列幽墟  

尚书库部郎中郑君墓志铭【`韩愈`】  

君讳羣字弘之世为荥阳人其祖于元魏时有假封襄城公者子孙因称以自别曾祖匡时晋州霍邑令祖千寻彭州九陇丞父廸卾州唐年令娶河南独孤氏女生二子君其季也以进士选吏部考功所试判为上等授正字自鄠县尉拜监察御史佐卾岳使裴均之为江陵以殿中侍御史佐其军均之征也迁虞部员外郎均镇襄阳后以君为襄府左司马刑部员外郎副其支度使事均卒李夷简代之因以故职留君岁余拜复州刺史迁祠部郎中会衢州无刺史方选人君愿行宰相即以君应诏治衢五年复入为库部郎中行及扬州遇疾居月余以长庆元年八月二十四日卒春秋六十即以其年十一月二十二日从葬于郑州广武原先人之墓次君天性和乐居家事人与待交游初持一心未尝变节有所缓急曲直薄厚疎数也不为翕翕热亦不为崖岸斩絶之行俸禄入门与其所过逢吹笙弹筝饮酒舞歌诙调醉呼连日夜不厌费尽不复顾问或分挈以去一无所爱憎不为后日毫髪计留也遇其空无时客至清坐相看或竟日不能设食客主各自引退亦不为辞谢与之游者自少及老未尝见其言色有若忧叹者岂列御冦庄周等所谓近于道者邪其治官守身又极谨慎不挂于过差去官而人民思之身死而亲故无所怨议哭之皆哀又可尚也初娶吏部侍郎京兆韦肇女生二女一男长女嫁京兆韦词次嫁兰陵萧攒后娶河南少尹赵郡李则女生一女二男其余男二人女四人皆幼嗣子退思韦氏生也铭曰  

再鸣以文进涂辟佐三府治蔼厥迹郎官郡守愈着白洞然浑朴絶瑕谪甲子一终反玄宅  

给事中清和张君墓志铭【`韩愈`】  

张君名澈字某以进士累官至范阳府监察御史长庆元年今牛宰相为御史中丞奏君名迹中御史选诏即以为御史其府惜不敢留遣之而密奏幽州将父子继续不廷选且久今新收臣又始至孤怯须强佐乃济发半道有诏以君还之仍迁殿中侍御史加赐朱衣银鱼至数日军乱怨其府从事尽杀之而囚其帅且相约张御史长者毋侮辱轹蹙我事无庸杀置之帅所居月余闻有中贵人自京师至君谓其帅公无负此土人上使至可因请见自辩幸得脱免归即推门求出守者以告其魁魁与其徒皆骇曰必张御史张御史忠义必为其帅告此余人不如迁之别馆即与众出君君出门骂众曰汝何敢反前日吴元济斩东市昨日李斯道斩于军中同恶者父母妻子皆屠死肉餧狗鼠鸱鸦汝何敢反汝何敢反行且骂众畏恶其言不忍闻且虞生变即击君以死君抵死口不絶骂众皆曰义士义士或收瘗之以俟事闻天子壮之赠给事中其友侯云长佐郓使请于其帅马仆射为之选于军中得故与君相知张恭李元实者使以币请之范阳范阳人义而归之以闻诏所在给船轝传归其家赐钱物以葬长庆四年四月某日其妻子以君之丧葬于某州某所君弟复亦进士佐汴宋得疾变易丧心惊惑不常君得间即自视衣褥薄厚节时其饮食而匕筯进养之禁其家无敢高语出声医饵之药其物多空青雄黄诸竒怪物剂钱至十数万营治勤剧皆自君手不假之人家贫妻子常有饥色祖某某官父某某官妻韩氏礼部郎中某之孙汴州开封尉某之女于余为叔父孙女君尝从余学选于诸生而嫁与之孝顺祗修羣女效其所为男若干人曰某女子曰某铭曰  

呜呼澈也世慕顾以行子掲掲也噎喑以为生子独割也为彼不清作玉雪也仁义以为兵用不缺折也知死不失名得猛厉也自申于闇明莫之夺也我铭以贞之不肖者之呾也  

## 文章辨体彚选卷七百

（明）贺复征 编  

○墓志铭三  

唐故河南令张君墓志铭【`唐韩愈`】  

君讳署字某河间人大父利贞有名玄宗世为御史中丞举弹无所避由是出为陈留守领河南道采访处置使数岁卒官皇考讳郇以儒学进官至侍御史君方质有气形貌魁硕长于文词以进士举博学宏词为校书郎自京兆武功尉拜监察御史为幸臣所谗与同辈韩愈李方叔三人俱为县令南方三年逢恩俱徙掾江陵半岁邕管奏君为判官改殿中侍御史不行拜京兆府司录诸曹白事不敢平面视共食公堂抑首促促就哺歠揖起趋去无敢阑语县令丞尉畏如严京兆事以办治京兆改凤翔尹以节镇京西请与君俱改礼部员外郎为观察使判官帅它迁君不乐久去京师谢归用前能拜三原令岁余迁尚书刑部员外郎守法争议棘棘不阿改虔州刺史民俗相朋党不诉杀牛牛以大耗又多捕生鸟雀鱼鳖可食与不可食相买卖时节脱放期为福祥君视事一皆禁督立絶使通经史与诸生之旁大郡学乡饮酒丧婚礼张施讲说民吏观听从化大喜度支符州折民戸租岁征绵六千屯比郡承命惶布立期日唯恐不及事被罪君独疏言治迫岭下民不识蚕桑月余免符下民相扶携守州门呌讙为贺改沣州刺史民税出杂产物与钱尚书有经数观察使牒州征民钱倍经君曰刺史可为法不可贪官害民留噤不肯从竟以代罢观察使使剧吏案簿书十日不得毫毛罪改河南令而河南尹适君平生所不好者君年且老当日日拜走仰望阶下不得已就官数月大不适即以病辞免公卿欲其一至京师君以再不得意于守令恨曰义不可更辱又奚为于京师间竟闭门死年六十君娶河东栁氏女二子升奴胡师将以某年某月某日葬某所其兄将作少监昔请铭于右庶子韩愈愈前与君为御史被谗俱为县令南方者也最为知君铭曰  

谁之不如而不公卿奚养之违以不久生惟其颃颃以世厥声  

国子助教河东薛君墓志铭【`韩愈`】  

君讳公达字大顺薛姓曽祖曰希荘抚州刺史赠大理卿祖曰元晖果州流溪县丞赠左散骑常侍父曰播尚书礼部侍郎侍郎命君后兄据据为尚书水部郎中赠给事中君少气高为文有气力务出于竒以不同俗为主始举进士不与先辈揖作胡马及圆丘诗京师人未见其书皆口相传以熟及擢第补家令主簿佐凤翔军军帅武人君为作书奏读不识句传一幕以为笑不为变后九月九日大会射设标的高出百数十尺令曰中酹锦与金若干一军尽射莫能中君执弓腰二矢指一矢以兴揖其帅曰请以为公欢遂适射所一座皆起随之射三发连三中的壊不可复射中辄一军大呼以笑连三大呼笑帅益不喜即自免去后佐河阳军任事去害兴利功为多拜协律郎益弃竒与人为同今天子修太学官有公卿言诏拜国子助敎分教东都生元和四年年三十七二月十四日疾暴卒君再娶初娶琅邪王氏后娶京兆韦氏凡产四男五女男生辄即死自给事至君后再絶皆有名遗言曰以公仪之子已已后我其年闰三月二十二日弟试太子通事舎人公仪京兆府司录公干以君之丧归以五月十五日葬于京兆府万年县少陵原合袝王夫人茔铭曰  

官不遂归讥于时身不得年又将尤谁世再絶而绍祭以不隳  

孔司勲墓志铭【`韩愈`】  

昭义节度卢从史有贤佐曰孔君讳戡字君胜从史为不法君阴争不从则于会肆言以折之从史羞面颈发赤抑首伏气不敢出一语以对立为君更令改章辞者前后累数十坐则与从史说古今君臣父子道顺则受成福逆辄危辱诛死曰公当为彼不当为此从史常耸听喘汗居五六岁益骄有悖语君争无改悔色则悉引从事空一府往争之从史虽羞退益甚君泣语其徒曰吾所为止于是不能以有加矣遂以疾辞去卧东都之城东酒食伎乐之燕不与当是时天下以为贤论士之宜在天子左右者皆曰孔君孔君云会宰相李公镇扬州首奏起君君犹卧不应从史读诏曰是故舎我而从人耶即诬奏君前在军有某事上曰吾知之矣奏三上乃除君卫尉丞分司东都诏始下门下给事中吕元膺封还诏书上使谓吕君曰吾岂不知戡也行用之矣明年元和五年正月将浴临汝之汤泉壬子至其县食遂卒年五十七公卿大夫士相吊于朝处士相吊于家君卒之九十六日诏缚从史送阙下数以违命流于日南遂诏赠君尚书司勲员外郎葢用尝欲以命君者信其志其年八月甲申从葬河南河阴之广武原君于为义若嗜欲勇不顾前后于利与禄则畏避退处如怯夫然始举进士第自金吾卫录事为大理评事佐昭义军军帅死从史自其军诸将代为帅请君曰从史起此军行伍中凡在幕府唯公无分寸私公茍留唯公之所欲为君不得已留一岁再奏自监察御史至殿中侍御史从史初听用其言得不败后不听信恶益闻君弃去遂败祖某某官赠某官父某某官赠某官君始娶弘农杨氏女卒又娶其舅宋州刺史京兆韦屺女皆有妇道凡生一男四女皆幼前夫人从葬舅姑兆次卜人曰今兹岁未可以袝从卜人言不袝君母兄戣尚书兵部员外郎母弟戢殿中侍御史以文行称朝廷将葬以韦夫人之弟前进士楚材之状授愈曰请为铭铭曰  

允义孔君兹惟其藏更千万年无敢壊伤  

唐故河南府王屋县尉毕君墓志铭【`韩愈`】  

毕氏出东平歴汉魏晋宋齐梁陈士大夫不絶入国朝有为司卫少卿贝邢庐许州刺史者曰憬憬之子构累官至吏部尚书卒赠黄门监是为景公景公生抗为广平太守抗安禄山城陷覆其宗赠户部尚书尚书生垧家破时垧生始四岁与其弟増以俱小漏名籍得不诛为赏口贼中宝应二年河北平宗人宏以家财赎出之求増不得増长为河北从事兼官至御史中丞垧既至长安宏养于家教读书明经第宏死垧益壮始自别为毕氏厯尉临涣安邑王屋年六十一以元和六年二月二日卒于官初罢临涣徐州节度张建封慕广平之节死闻君笃行能官请相见署诸从事摄符离令四年及尉王屋徐之从事有为河南尹者闻君当来喜谓人曰河南库岁入钱以千计者五六十万湏谨亷吏今毕侯来吾济矣继数尹诸署于府者无不变而毕侯固如初竟以其职死君睦亲善事过客未尝问有无既卒家无一钱凡棺与墓事皆同官与相识者事之娶清河张氏女生男四人曰镐鉟銶锐女子三人其长学浮屠法为比丘尼其季二人未嫁以其月二十五日从葬偃师之土娄铭曰  

上古爱民为官求人茍可以任位加其身其后喜权人自求官退而缓者身后人先故广平死节而子不荷其泽王屋谨亷而神不福其谦呜呼天与人茍无伤其冗与坟  

集贤院校理石君墓志铭【`韩愈`】  

君讳洪字浚川其先姓乌石兰九代祖猛始从拓跋氏入夏居河南遂去乌与兰独姓石氏而官号大司空后七世至行褒官至易州刺史于君为曽祖易州生婺州金华令讳懐一卒葬洛阳北山金华生君之考讳平为太子家令葬金华墓东而尚书水部郎刘复为之铭君生七年丧其母九年而丧其父能力学行去黄州录事参军则不仕而退处东都洛上十余年行益修学益进交游益附声号闻四海故相国郑公余庆留守东都上言洪可付史笔李建拜御史崔周桢为补阙皆举以让宣歙池之使与浙东使交牒署君从事河阳节度乌大夫重胤间以币先走庐下故为河阳得佐河阳军吏治民寛考功奏从事考君独于天下为第一元和六年诏下河南征拜京兆昭应尉校理集贤御书明年六月甲午疾卒年四十二娶彭城刘氏女故相国晏之兄孙生男二人八岁曰壬四岁曰申女子二人顾言曰葬死所七月甲申葬万年白鹿原既病谓其游韩愈曰子以吾铭铭曰  

生之艰成之又艰若有以为而止于斯  

贞曜先生墓志铭【`韩愈`】  

唐元和九年岁在甲午八月已亥贞曜先生孟氏卒无子其配郑氏以告愈走位哭且召张籍会哭明日使以钱如东都供葬事诸常与往来者咸来哭吊韩氏遂与书告兴元尹故相余庆闰月樊宗师使来吊告葬期征铭愈哭曰呜呼吾尚忍铭吾友也夫兴元人以币如孟氏赙且来商家事樊子使来速铭曰不则无以掩诸幽乃序而铭之先生讳郊字东野父庭玢娶裴氏女而选为昆山尉生先生及二季酆郢而卒先生生六七年端序则见长而愈骞涵而揉之内外完好色夷气清可畏而亲及其为诗刿目鉥心刄迎缕解钩章棘句掐擢胃肾神施鬼设间见层出唯其大翫于词而与世抹摋人皆刼刼我独有余有以后时开先生者曰吾既挤而与之矣其犹足存耶年几五十始以尊夫人之命来集京师从进士试既得即去间四年又命来选为溧阳尉迎侍溧上去尉二年而故相郑公尹河南奏为水陆运从事试协律郎亲拜其母于门内母卒五年而郑公以节领兴元军奏为其军参谋试大理评事挈其妻行之兴元次于阌乡暴疾卒年六十四买棺以敛以二人舆归酆郢皆在江南十月庚申樊子合凡赠赙而葬之洛阳东其先人墓左以余财附其家而供祀将葬张籍曰先生掲德振华于古有光贤者故事有易名况士哉如曰贞曜先生则姓名字行有载不待讲说而明皆曰然遂用之初先生所与俱学同姓简于世次为叔父由给事中观察浙东曰生吾不能举死吾知恤其家铭曰  

于戏贞曜维执不猗维出不訾维卒不施以昌其诗  

南阳樊绍述墓志铭【`韩愈`】  

樊绍述既卒且葬愈将铭之从其家求书得书号魁纪公者三十卷曰樊子者又三十卷春秋集传十五卷表笺策状书序传记纪志说论今文赞铭凡二百九十一篇道路所遇及器物门里杂铭二百二十赋十诗七百一十九曰多矣哉古未尝有也然而必出于已不袭蹈前人一言一句又何其难也必出入仁义其富若生蓄万物必具海含地负放恣横纵无所綂纪然而不烦于绳削而自合也呜呼绍述于斯术其可谓至于斯极者矣生而其家贵富长而不有其藏一钱妻子告不足顾且笑曰我道葢是也皆应曰然无不意满尝以金部郎中告哀南方还言某师不治罢之以此出为绵州刺史一年征拜左司郎中又出刺绛州绵绛之人至今皆曰于我有德以为谏议大夫命且下遂病以卒年若干绍述讳宗师父讳泽尝帅襄阳江陵官至右仆射赠某官祖某官讳泳自祖及绍述三世皆以军谋堪将帅策上第以进绍述无所不学于辞于声天得也在众若无能者尝与观乐问曰何如曰后当然已而果然铭曰  

惟古于词必已出降而不能乃剽贼后皆指前公相袭从汉迄今用一律寥寥久哉莫觉属神徂圣伏道絶塞既极乃通发绍述文从字顺各识职有欲求之此其躅  

施先生墓【`韩愈`】  

贞元十八年十月十一日太学博士施先生士丐卒其寮太原郭伉买石志其墓昌黎韩愈为之词曰先生明毛郑诗通春秋左氏传善讲说朝之贤士大夫从而执经考疑者继于门太学生习毛郑诗春秋左氏传者皆其弟子贵游之子弟侍先生之说二经来太学帖帖坐诸生下恐不卒得闻先生死二经生丧其师仕于学者亡其朋故自贤士大夫老师宿儒新进小生闻先生之死哭泣相吊归衣服货财先生年六十九在太学者十九年由四门助教为太学助教由助教为博士太学秩满当去诸生辄拜疏乞留或留或迁凡十九年不离太学祖曰旭袁州宜春尉父曰婼豪州定逺丞妻曰太原王氏先先生卒子曰友直明州鄮县主簿曰友谅太庙斋郎系曰  

先生之祖氏自施父其后施常事孔子以彰雠为博士延为太尉太尉之孙始为吴人曰然曰续亦载其迹先生之兴公交车是召纂序前闻于光有曜古圣人言其旨密微笺注纷罗颠倒是非闻先生讲论如客得归平让肫肫出言孔扬今其死矣谁嗣为宗县曰万年原曰神禾高四尺者先生墓邪  

## 文章辨体彚选卷七百一

（明）贺复征 编  

○墓志铭四  

故襄阳丞赵君墓志【`唐栁宗元`】  

贞元十八年月日天水赵公矜年四十二客死于栁州官为敛葬于城北之野元和十三年孤来章始壮自襄州徒行求其葬不得征书而名其人皆死无能知者来章日哭于野凡十九日唯人事之穷则庶于卜筮五月甲辰卜秦誗兆之曰金食其墨而火以贵其墓值丑在道之右南有贵神冢土是守乙巳于野宜遇西人深目而髯其得实因七日发之乃觏其神明日求诸野有叟荷杖而东者问之曰是故赵丞儿耶吾为曹信是迩吾墓噫今则夷矣直社之北二百举武吾为子蕝焉辛亥启土有木焉发之绯衣緅衾凡自家之物皆在州之人皆为出涕诚来章之孝神付是叟以与龟偶不然其协焉如此哉六月某日就道月日葬于汝州龙城县期城之原夫人河南源氏先没而祔之矜之父曰渐南郑尉祖曰倩之郓州司马曽祖曰弘安金紫光禄大夫国子祭酒始矜由明经为舞阳主簿蔡师反犯难来归擢授襄城主簿赐绯鱼袋后为襄阳丞其墓自曽祖以下皆族以位时宗元刺栁用相其事哀而旌之以铭铭曰  

誗也挈之信也蕝之有朱其绂神具列之恳恳来章神实恫汝锡之老叟吿以兆语灵其鼔舞从而父祖孝斯有终宜福是与百越蓁蓁羁鬼相望有子而孝独归故乡涕盈其铭旌尔勿忘  

故岭南经畧副使御史马君墓铭【`栁宗元`】  

元和九年月日扶风马君卒命于守龟祔于先君食卜葬明年某月庚寅亦食其孤使来以状谒铭宗元删取其辞曰君凡受署往来桂州岭南江西荆南道皆大府凡命官更佐军卫录王府事番禺令江陵户曹录府事监察御史皆为显官凡佐治由巡官判官至押番舶使经畧副使皆所谓右职凡所严事御史中丞良司徒佑嗣曹王皋尚书胄尚书伯仪尚书昌皆贤有劳诸侯其善事凡管岭南五府储跱出卒致糓以谋叶平哥舒晃假守州邑民以便安殄火讹杀吏威海盐増筭邦赋大减所至皆用是理年七十不肯仕曰吾为吏逾四十年卒不见大者今年至虑耗终不能以■〈觔〉力为人赢缩因罢休以经书教子弟不问外事加七年卒君始以长者重许与闻凡交大官皆见礼司徒佑尝以国事征顾谓君曰愿以老母为累受托奉视优崇至忘其子之去君讳某字某曽祖某某官祖某某官父某某官嗣子陇西李氏出曰征由进士为右卫胄曹早殁次四子皆京兆韦氏出曰儆曰仿曰敏曰庭女一人嫁栁氏婿曰宗一其铭曰  

不懈于位不替于谋虑冦以平抚民以蘓僭火不孽悍吏不牟惟宝于盐亦赢其筹公以忠施私以义跻既至于年乃静于懐衣柔膳甘子侍孙携观经考古教导斯齐克寿克乐呜呼终哉于阴之原爰位其墓千万子孙来拜来附  

故秘书郎姜君墓志【`桞宗元`】  

秘书郎姜蕚字某开元皇帝外孙也始楚国公皎与上游益贵幸子庆初得尚某公主生蕚蕚生三日上曰他物无以饷吾孙即勅有司以第六品诰与绯衣银鱼得通籍出入凡名是官七十某年终不徙然其间在蜀汉荆楚以大诸侯命守州邑辄以劳称时缺则复命好游嗜音以生富贵蓄妓能传宫中声贤豪大夫多与连欢后加老风病手足竒右可用不能就官士有载酒来则出妓搏髀笑戏观者尚识承平王孙故态元和十四年月日终桂州都督御史中丞裴公曰噫帝戚也葬不可以亷为具物祭以豚酒月日葬州东南一里子某年若干母曰雷姬铭曰  

始贱终贵于世为遂幼荣老穷在物为凶均之得丧谁缺谁丰若君者银朱于始生钟鼎以及壮不矍矍于进取不施施于骄伉左弦右壶乐以自放虽老而客死未尝戚乎已与夫拳拳恐悸蒙谄负义得之拘拘荣不葢愧以终其身而不能止者不犹优乎  

覃季子墓铭【`栁宗元`】  

覃季子其人生爱书贫甚尤介特不茍受施读经传言其说数家推太史公班固书下到今横竖钩贯又且数十家通为书号覃子史纂又取鬻老管庄子思晏孟下到今其术自儒墨名法至于狗彘草木凡有益于世者为子纂又百有若干家笃于闻不以仕为事黜陟使取其书以氏名闻除太子校书某年月日死永州祁阳县某乡将死叹曰宁有闻而穷乎将无闻而丰乎宁介而踬乎将溷而遂乎葬其乡后若干年栁先生来永州戚其文不大于世求其墓以石铭铭曰  

困其独丰其辱  

筝郭师墓志【`栁宗元`】  

郭师名无名无字父爽云中大将无名生善音能鼔十三弦其为事天姿独得推七律三十五调切宻邃靡布爪指运掌掔使木声丝声均其所自出屈折愉绎学者无能知自去乳不近荤肉以是慕浮图道既失父母即弃去兄弟自秃缁入代清凉山又南来楚中然遇其故器不能无抚弄吴王宙刺复州或以告乃延入强之宙号知声音抃蹈以为神竒会宙贬贺州遂以来性爱酒不能已因纵髪为黄老术薛道州伯高抵宙以书必致之至与坐起伯高褒邪人也嗜其音知善处辄自为撃节教阍管谨视出入饵仄栢不食谷三年变服遁逃九嶷丛祠中披取之益善亲遇终不屑卒乗暴水入小船下■〈山勾〉嵝山求道箓会欧阳师死不果受张诫副岭南又强与偕诫死至是抵余时已得骨髓病日犹鼔音四五行居数日益笃既病自为歌死三日葬州北岗西志其词曰  

云州生栁州死年五十病骨髓天与之音今已矣丁酉之年秋既季月阙其团于是始心为浮图形道士仁人我哀埋勿弃  

大府李卿外妇马淑志【`栁宗元`】  

氏曰马字曰淑生广陵母曰刘客倡也淑之父曰总既孕而卒故淑为南康讴者李君为睦州诋狂冦见诬左官为循州录过而慕焉纳为外妇偕窜南海上及移永州州之骚人多李之旧日载酒往焉闻其操鸣弦为新声抚节而歌莫不感动其音美其容以忘其居之逺而名之辱方幸其若是也元和五年五月十九日积疾卒于湘水之东葬东岗之北垂年二十四铭曰  

容之丰兮艺之功隠忧以舒和乐雍佳冶雕殒逝安穷谐鼔瑟兮湘之浒嗣灵音兮永终古  

## 文章辨体彚选卷七百二

（明）贺复征 编  

○墓志铭五  

秘书少监史馆修撰马墓志【`唐李翱`】  

公讳某字卢符宣州刺史玄庆之曽孙著作郎赠少府监恬之子公九岁贯渉经史鲁山令元德秀行高一时公往师焉鲁山令竒之号公为马孺子为之着神聪赞由是名闻中书令郭公子仪奏为懐州参军充四镇伊西庭节度巡官从事河阳三城河东三府累转试大府丞因得太原府仓黜陟使裴伯言谓公堪为谏官荐之于朝并殿中御史充昭义军节度参谋召为太子左赞善大夫迁主客员外郎使于海东复命授兴元少尹入为将作少监改国子司业迁秘书少监又加史馆修撰元和十三年十一月巳酉寝疾卒公博览多艺奕棊居第三品家贫未尝问生业祗以纂录自乐为事撰歴代纪录类史凤池录纂宝折桂录新罗纪行将相别传及所为文总四百八十八卷年登八十官贰秘书职领太史虽不及于富贵亦儒者之难及也夫人颍川陈氏赠颍川郡君先公终三十年余矣有子七人曰文则由进士补钱塘尉第二第四子文范并早卒曰文同曰文约读书着文有名于进士场曰文舆曰溪郎皆恭守家法女五人其存者三人未笄文同等奉公之丧以明年二月祔葬于偃师从先茔谓翱尝从于史氏之列来请为志  

唐故浦城县尉元君墓志铭【`元稹`】  

君讳某字莫之有魏昭成皇帝十七世而生某官某君即某官之次子也少孤母曰渤海封夫人提捧教训不十四五其心卓然读书为文举进士每岁抵刺使以上求与计去且取衣食之资以供养意义渐闻于朋友间无何宗侄义方观察福建子幼道逺自孤其行拜言勤求请君俱去太夫人曰吾有尔兄养足矣尔其遂行旋授建州浦城尉宗侄之心腹耳目之重以至闺门之令尽寄于君上下不怨诚且尽也又无何宗侄观察鄜坊君亦俱去心腹耳目之寄皆如初宗侄殁子公庆号骇迷谬无所据君自始至卒任持之公庆事公虽及喜愠不敢专元和中丁封夫人丧痛毒哽咽结气膏肓既丧遂卒不散十五年八月二日终于京城南享年五十八公庆襄其事夫人濮阳吴氏贤善恭干生一女女亦惠和夭君前累月呜呼吴夫人可谓生人太苦矣予与君伯季之间十岁相得师学然诺出入宴游无不同也及逾三十年予亦窃位偷名官进不已然而终无濡缕之力及于君君何足悲适自悲耳铭曰  

维元和庚子十一月之四日禽交加六神没于嗟元君归此室  

醉吟先生墓志铭【`白居易`】  

先生姓白名居易字乐天其先太原人也秦将武安君起之后高祖讳志善尚衣奉御曽祖讳温检校都官郎中王父讳锽侍御史河南府巩县令先大父讳季庾朝奉大夫襄州别驾大理少卿累赠刑部尚书右仆射先大父夫人陈氏赠颍川郡太夫人妻杨氏弘农郡君兄幼文皇浮梁县主簿弟行简皇尚书膳部郎中一女适监察御史谈弘謩三侄长曰味道卢州巢县丞次曰景回淄州司兵参军次曰晦之举进士乐天无子以侄孙阿新为之后乐天幼好学长工文累进士拔萃制策三科始自校书郎终以少傅致仕前后厯官二十任食禄四十年外以儒行修其身中以释教治其心旁以山水风月歌诗琴酒乐其志前后着文集七十卷合三千七百二十首传于家又着事类集要三十部合一千一百三十门时人目为白氏六帖行于世凡平生所慕所感所得所丧所经所遇所适一事一物已上布在文集中开卷而尽可知也故不备书大厯六年正月二十日生于郑州新郑县东郭宅以会昌六年月日终于东都履道里私第春秋七十有五以某年月日葬于华州下邽县临津里北原祔侍御仆射二先茔也启手足之夕语其妻与侄曰吾之幸也寿过七十官至二品有名于世无益于人褒优之礼宜自贬损我殁当敛以衣一袭送以车一乗无用卤簿葬无以血食祭无请太常谥无建神道碑但于墓前立一石刻吾醉吟先生传一本可矣语讫命笔自铭其墓云  

乐天乐天生天地中七十有五年其生也浮云然其死也委蜕然来何因去何縁吾性不动吾行屡迁已焉已焉吾安往而不可又何足厌恋乎其间  

唐太原白氏下殇墓志【`白居易`】  

白氏下殇曰幼美小字金刚奴其先太原人高祖讳志善尚衣奉御曽祖讳温都官郎中王父讳锽河南府巩县令先府君讳季庾大理少卿山东别驾先太夫人颍川陈氏封颍川县君幼美即第四子也既生而慧既孩而敏七岁能诵诗赋八岁能读书鼔琴九岁不幸遇疾夭徐州符离县私第贞元八年九月权窆于县南原元和九年春二月二十五日改葬于华州下邽县义津乡北冈祔于先府君宅兆之东三十步其兄居易行简邈然已孤抚哀临穴断手足之痛其心如初且号其铭志于墓曰  

呜呼刚奴痛矣哉念尔九岁逝不回埋魂閟骨长夜台二十年后复一开昔葬符离今下邽魂兮魂兮随骨来  

淮南支使杜君墓志铭【`杜牧`】  

君讳顗字胜之曾祖凉州节度使襄阳公赠左仆射希望大父司徒平章事太保致仕岐国公赠太师佑皇考驾部员外郎赠礼部尚书从郁君幼孤多疾目视昏近先夫人不令就学年十七读尚书十三篇礼记七篇汉书至贾谊传不复执卷年二十四明年当举进士始握笔草阙下献书与裴丞相度指言时事成合数千字不半岁遍传天下进士崔岐有文学峭涩不许可人诣门赠君诗曰贾马死来生杜顗中间寥落一千年二十五举进士二十六一举登上第时贾相国餗为礼部之年朝士以进士干贾公不获有杰强毁嘲者贾公曰我只以杜顗敌数百辈足矣始命试秘书正字匦使判官李丞相德裕出为镇海军节度使辟君试协律郎为巡官后贬袁州语亲善曰我闻杜巡官言晚十年故有此行太和九年夏君客扬州六月授咸阳尉直史官君曰训注必乱可徐行俟之至汴二凶败及洛以疾辞东下居州之龙兴寺丞相牛公僧孺请君入幕府君谢曰李公在困未愿副知已开成二年春目益昏冬遂丧明李为淮南节度使复请为试评事兼监察御史支使兄牧自冯翊迎医石生曰是状脑脂下融名曰内障如蜡塞管蜡去管明俟脂凝可以抉去无不愈者后二年石曰可治治不效自冯翊别迎医医曰嗟乎障有赤脉如木根横出牢不可断是法名曰日脚内瘴生日脚者法不可治君因居淮南筑室治生不复言治眼事闻于天下无不嗟叹君安泰自如令人旁读十三代史书一闻不遗客来与之议论证引听者忘去年四十五大中二年五月二十五日卒男曰麟师年十岁女曰署儿始五岁六年二月八日归葬先茔实万年县洪原乡少陵西南二里牧今年五十假使更生十年为六十人不夭矣与君别止三千六百日耳况早衰多病敢期六十人乎忍不抑哀以铭吾弟铭曰  

古之逹人以生为寄为梦以死为归为觉不知生偶然乎其有裁受乎偶然即冺为大空与不生同其有裁受乎呜呼胜之今既归而觉矣其自知矣何为其然乎呜呼哀哉  

平卢军节度巡官李府君墓志铭【`杜牧`】  

牧太和元年举进士第贡于上都有司试于东都在二都羣进士中往往有言前十五年有进士李飞自江西来貌古文高始就礼部试赋吏大呼其姓名熟视符验然后入飞曰如是选贤耶即求贡如是自以为贤耶因袖手不出明日径返江东牧曰诚有是人吾辈不可得与为伍矣后二年事故吏部沈公于锺陵宣城为幕吏两府凡五年间同舎生兰陵萧寘京兆韩乂博陵崔寿每品量人之等第必曰有道有学有文如李处士勘者寡矣是卑进士不举尝名飞者牧益恨未面其人且喜其人之在位也大和九年为监察御史分司东都今谏议大夫李仲敏左拾遗韦楚老前监察御史卢简求咸言于牧曰御史法当检谨子少年设有与游宜得长厚有学识者因访求得失资以为官洛下莫若李处士勘牧谢曰素所恨不见者即日造其庐遂旦夕往来开成元年春二月平卢军节度使王公彦威闻君名挈卑词于简副以币马请为节度巡官明年春平卢府改君西归病于路卒于洛阳友人王广思恭里第享年若干君讳勘字定臣七代祖渤海王奉慈祖杠衢州盈川令父登婺州浦阳尉浦阳晚无子夫人吴兴沈氏梦一人状甚伟捧一婴儿曰予为孔丘以是与尔及期生君因名曰天授君幼孤旁无羣从可以附托年十余岁即好学寒雪拾薪自炙夜无燃膏黙念所记年三十尽明六经书解决微隠蘓融雪释郑玄至于孔颖达辈凡所为疏注皆能短长其得失一举进士耻不肯试归晋陵阳羡里得山水居之始开百家书缘饰事业每有小功丧讫制不食肉饮酒语言行止皆有法度阳羡民有斗诤不决不之官人必皆以诣君所著文数百篇外于仁义一不闗笔常曰诗者可以謌可以流于竹鼔于丝妇人小儿皆欲讽诵国俗薄厚扇之于诗如风之疾速常痛自元和以来有元白诗者纎艶不逞非庄士雅人多为其所破壊流于民间疏于屏壁子父母女交口教授滛言媟语冬寒夏热入人肌肤不可除去吾无位不得用法以治之欲使后代知有发愤者因集国朝已来类于古诗得若干首编为三卷目为唐诗为序以道其志居江南秀人张智实萧寛韩乂崔寿宋邧杨发王广皆趋君交之后皆得进士第有声名官职君尚为布衣然于君不敢稍怠君在洛中困甚河南节度使萧洪移镇鄜州谏议大夫萧俶以君言于洪洪素敬谏议郎欲谒君以请君曰人间哗言洪盗籍外威一窥其面能易吾死尚且不忍死况为其党乎居数月洪果败娶弘农杨氏女早卒子二人长曰审之次曰鼎郎始五岁以某月日权葬于常州宜兴县某乡里某于君为晚交得君最厚因为之铭曰  

命如烟云道比宫宅烟云飘扬莫知往来为道不至无以偃息有道有命偶然相值命不在我不肖亦贵岂可指此与彼为市呜呼定臣曰德孔修曰学必圣饬我兢兢不一言命可传其心以教后生呜呼哀哉  

自撰墓铭【`杜牧`】  

牧字牧之曽祖某河西陇右节度使祖某司徒平章事岐国公赠太师考某驾部员外累赠礼部尚书牧进士及第制策登科弘文馆校书郎试左武卫兵曹参军江西团练巡官转监察御史里行御史淮南节度掌书记拜真监察分司东都以弟病去官授宣州团练州判殿中侍御史内供奉迁左补阙史馆修撰转膳部比部员外郎皆兼史职出守黄池睦三州迁司勲员外郎史馆修撰转吏部员外以弟病乞守湖州入拜考功郎中知制诰周岁拜中书舎人某平生好读书为文亦不出人曹公曰吾读兵书战策多矣孙武深矣因注其书十三篇乃曰上穷天时下极人事无以加也后当有知之者去岁七月十日在吴兴梦人告曰尔当作小行郎复问其次曰礼部考功为小行矣言其终典耳今岁九月十九日归夜困亥初就枕寝得被势久酣而不梦有人朗告曰尔改名毕十月二日奴顺来言炊将熟甑裂予曰皆不祥也十一月十日梦书片纸皎皎白驹在彼空谷傍有人曰空谷非也过隙也予生于角星昴毕于角为第八宫曰病厄宫亦曰八杀宫土星在焉火星继木星上杨晞曰木在张于角为第十一福德宫木为福德大君子救于其旁无虞也予曰自湖守不周岁迁舎人木还福于角足矣土火还死于角宜哉复自视其形视流而疾鼻折山根年五十斯寿矣某月某日终于安仁里妻河东裴氏朗州刺史偃之女先某若干时卒长男曰曹师年十六次曰柅柅年十二别生二男曰兰曰兴一女曰真皆幼以某年月日葬于少陵司马村先茔铭曰  

后魏太尉颙封平安公及子九世皆葬少陵嗟尔小子亦克厥终安于肃宫  

## 文章辨体彚选卷七百三

（明）贺复征 编  

○墓志铭六  

徐文质墓志铭【`宋穆修`】  

进士徐孝山丧其父以其友张道卿所录父事来请曰孝山未即殒生尚惟丧事不可缓卜葬以某月日且迫敢托铭于先生用刻而纳之以光永幽穸予阅其始卒乃谓曰是葬也葢得礼矣今贵家富族将葬必惑葬师说拘以岁月畏忌违礼过时久不克葬者多矣生能葬以其道正合士礼踰月之制安得拒而勿铭也君讳文质字处中其先祖父尝寓籍并土之文水逮君之考犹为晋人考生未龀而孤教育于季父会朝廷以兵取太原徙并民处之京辅考于时至京师遂家焉游太学为生徒治春秋经传前后四举有司竟不及禄而终并俗刚厚而勤啬能自节损以立衣食诸来徙之户初虽贫极者居久皆为富室矧其宿有赍者故考亦用是而殖其家考之殁贻其规法于君君于此益为之善守也初君亦尝授经于儒官马龟符有慕仕进心至亲之丧顾无强子弟可任惧覆先人遗业因刻力事生非庆吊大事不出门如此者葢有年天圣八年适五十忽得疾医累月勿愈以是年七月日卒君凡四娶四男五女长子孝山次景山德山皆未及娶五女子亦幼在室孝山谋葬得其年八月之日藏君于东京之祥符县开封乡先墓之次斯实礼也铭曰  

惟古之葬等杀异宜日月有数举无越斯末代不然惑于葬师阴阳拘忌率常过时其孰警此伊徐氏子以时而葬顺礼之轨既合既祔有铭有纪如君之藏民亦鲜矣  

穆夫人墓志铭【`柳开`】  

汉开运元年开叔父讳承赞卒叔母穆年二十有七嫠居四十五年岁已丑五月殁于家后七年葬叔父墓中唐季我先人茔馆陶县北三十里周广顺中始葬叔父大名府西南二十里村曰冯社开近岁连上书天子哀之赐钱三十万使葬先臣之属得华州进士王焕襄其事焕义者也恭恪弗懈成开之心栁宫姓为地法利坤艮自叔父墓东下十七歩我皇考之墓又东下仲父讳承昫之墓各以子位从之又东下叔父讳承陟之墓步悉如九数叔陟无嗣以季父讳承逺之墓同域焉故昭义军节度推官闵叔母长子也闵叔父卒始生次子也赵氏故妇女也次病废老于室开为儿时见我烈考治家孝且严视叔母二子常先开与闰我母万年君爱犹已勤勤储储常惧有阙乃叔母至老我二兄至成人不类诸孤儿寡妇月见望之叔母拜堂下毕即曰上手抵面听奉我皇考诫告之曰人之家兄弟无不义尽因娶妇入门异姓相聚争长竞短渐渍日闻偏爱私藏以至背戾分门割戸患若贼雠皆汝妇人所作男子有刚肠者几人能不为妇人言所役吾见多矣若等宁是乎退即惴惴闭息恐然如有大诛责至死不敢道一语为不孝事抵开辈赖之得全其家也如此呜呼君子正已直其言居上其善也家国治焉小人枉已私为言上不善也家国乱焉旨哉君子也铭曰  

昔我叔之去世兮垂严诫之深辞旨穆母而告云兮惟夫妇之有仪伊生死之孰免兮于贞节而勿亏代厚养以多属兮家复贵而偶时宁不完于安佚兮胡适彼而去斯介如石之克鲜兮众犹草之离离母血涕以奉教兮哀心以自持毕考命之惸孤兮终天地而弗移噫嚱过此兮母曷为知  

种世衡墓志铭【`范仲淹`】  

君讳世衡字仲平国之劳臣也不幸云亡其子泣血请于予予尝经畧陜西知君最为详惧遗其善不可不从而书之初康定元年春夏戎犯延安我师不利朝廷以堡障众多有分兵之患其间逺不足守者即命罢之冦骄而贪益侵吾疆百姓被其毒君时为大理丞任鄜州从事建言延安东北二百里有故寛州请因其废垒而兴之以当冦冲左可致河东之粟右可固延安之势北可图银夏之旧有是三利朝廷从之以君董役事君胆勇过人虽俯逼戎落曽不畏惮与兵民暴露数月且战且城然处险无泉议不可守凿地百有五十尺始至于石工徒拱手曰是不可井矣君曰过石而下将无泉耶尔攻其石屑而出之凡一畚偿尔百金工复致其力过石数重泉果沛发饮甘而不耗万人欢呼曰神乎虽戎兵重围吾无困渇之患矣用是复作数井兵民马牛皆大足自兹西陲堡障患无泉者悉仿此大蒙利焉既而朝廷署故寛州为青涧城授君内殿承制知城事复就迁供备库副使旌其劳也塞下多属羌向时汉官不能恩信羌皆持两端君乃亲入部落中劳问如家人意多所周给常自觧佩带与其酋豪可语者有得冦中事来告于我君方与客饮即取坐中金器以奬之属羌爱服皆愿効死青涧东北一舎而逺距无定河河之北有冦寨冦常济河为患君屡使属羌击之往必破走前后取首级数百牛羊万计未尝劳士卒也故功多而费寡建营田二千顷岁取其利募商贾使通其货或先贷之本速其流转岁时间其息十倍乃建白凡城中刍粮钱币暨军湏城守之具不烦外计一请自给使一子专视士卒之疾调其汤饵常戒以笞责期于必瘳士卒无不感泣今翰林承旨王公尧臣安抚陜西言君治状上悦降诏褒之曰边臣若此朕复何忧二年就兼鄜延路驻泊兵马都监制置本路粮草迁洛苑副使庆厯二年春予按巡环州患属羌之多而素不为用与夏戎潜连助为边患乃召蕃官慕恩与诸族酋长仅八百人犒于麾下与之衣物缯彩以悦其意又采忠顺者増银带马绂以旌之然后谕以好恶立约束而俾之遵向然悍猾之性久失其驭非智者处之虑复为变时青涧既完人可循守乃请于朝愿易君理环朝廷方以青涧倚君又延帅上言人重其去命予更择之予谓夏戎日夜诱吾属羌羌爱其类益以外向非斯人亲之不能革其心朝廷始如其请君既至环安边之利害大要在属羌难制愳合夏戎为暴发之患又地瘠谷贵屯师为难聚粮则力屈损兵则势危斯急病也君乃周行境内入属羌聚落抚以恩意如青涧焉有牛家族首奴讹者屈强自处未尝出见官长闻君之声始来郊迎君戒曰吾诘朝行劳尔族奴讹曰诺是日大雪三尺左右曰此羌凶诈尝与高使君继嵩挑战又所处险恶氷雪非可前君曰吾方与诸羌树信其可失诸遂与士众缘险而进奴讹初不之信复会大雪谓君必不来方坦卧帐中已至蹙而起之奴讹大惊曰我世居此山汉官无敢至者公了不疑我耶乃与族众拜伏諠呼曰今而后惟父所使自是属羌咸信于君有兀二族受夏戎伪署君遣人招之不听即使慕恩出兵诛之死者半归者半尽以其地暨牛羊赏诸有功其僭受伪署如兀二族者百余帐咸伏栗请命纳其所得文劵袍带由是属羌无复敢贰君戒诸族各置其烽火夏戎时来抄掠则举烽相告众必介马而持之破贼者数四泾原帅葛懐敏定川之败戎马入纵于渭予领庆州蕃汉兵往扼邠城又召君分授泾原君实时而赴羌兵从者数千人属羌为吾用自此始君曰羌兵既可用矣乃复教土人习弧矢以佐官军吏民有请某事辞某事者君咸使之射从其中否而与夺之坐过失者亦用此得赎吏农工商无不乐射焉繇是缘边诸城独环不求増兵不烦益粮而武力自振夏戎闻羌属不可诱土人皆善射烽火相望无日不备乃不复以环为意前后经畧使交荐君之才能朝廷益知可倚明年迁东染院使充环庆路兵马钤辖仍领环州惟环西南占原州之疆有明珠灭臧康奴三种居属羌之大素号强梗在原为孽寖及于环抚之狠不我信伐之险不可入北言二州交通于夏戎朝廷患焉其二州之间有古细腰城复之可断其交路又明年余为宣抚使乃谕君与原守蒋偕共干其事君久悉利病即日起兵会偕于细腰使甲士昼夜筑之夏戎固忌此城君遣人入冦中以计疑之兵遂不至又召明珠等三族酋长犒抚之俾以御冦彼既出其不意又亡外援因而服从君之谋也君处细腰月余逼以寒苦城成而疾作庆厯五年正月七日甲子启手足神志不乱享年六十一葬于京兆万年县之神和原君之先河南洛阳人也曽祖存启河南寿安令祖仁诩京兆长安令赠太常博士父昭衍登进士第累赠职方员外郎季父放字明逸初隐于终南山君少孤依之服勤左右以力学称明逸道高德纯太宗朝再诏以事亲不起真宗复加聘礼起拜左司谏直昭文馆累迁尚书工部侍郎大中祥符五年君用工部荫得将作监主簿五迁至太子中舎初监秦州太平监以母老求养又监京兆府渭桥仓卭州惠民监知泾之保定京兆之武功泾阳三邑在武功毁淫祠崇夫子庙以来学者在泾阳有里胥王知谦者奸利事露逃之逼郊礼乃出君曰送府则会恩益以长恶从所坐杖脊于县庭而请待罪府君李公谘奏释之自是豪黠莫不敛手其嫉恶如此又邑有三白渠比年浚疏用数邑力主者非其才而劳逸弗等功利日削君使勤堕齐其力故功倍贫富均其流故利广至今民能言之厯通判镇戎军环凤二州凤之守王蒙正托章宪外姻以私干君复欲以贿污君君正色不纳蒙正大怨之乃使人谕王知谦讼君蒙正内为之助狱成流窦州上亲政量移汝州君之弟世材以一官让君乃除孟州司马龙图阁直学士李公纮雪于朝授卫尉丞主随州榷酤又礼部尚书宋公绶工部侍郎狄公棐皆言君非辜改知虔州赣县君辞得监京兆军资库以同鄜交辟改签署同州判官事又移鄜州因从军延安乃有故寛州之请君少尚气节昆弟有欲析其家者君推资产与之惟取季父图书而已莅官能摘恶庇民青涧与环人皆画君之像而享事之及终吏民暨属羌酋长朝夕临柩前者数日朝廷深惜之赐三子恩君娶刘氏封万年县君男八人长曰诂文雅纯笃养志不仕有叔祖明逸之风次曰诊试将作监主簿曰咏同州澄城尉曰谘郊社斋郎曰谔三班奉职皆有立人也欣记谊三子尚幼一女适西头供奉官田守政君在边数年聚货食教弧矢抚养士卒牢笼羌夷无贤不肖皆称之又出竒以济几事尝遣谍者入冦中凡半岁间而冦诛握兵用事二三入谍者还言某谋得行会君已殁又天子方懐来故其绩不显铭曰  

呜呼种君出于贤门吾志必立吾力是陈宁以刚折果由直伸还自瘴海试于塞垣权以从事意其出人捍冦之患又边之民夙夜乃职星霜厥身生则有涯死宜不冺边俗祀之子子孙孙  

卲康节先生墓志铭【`程颢`】  

熈宁丁已孟秋癸丑尧夫先生疾终于家洛之人吊者相属于途其尤亲且旧者又聚谋其所以葬先生之子泣以告曰昔先人有言志于墓者必以属吾伯淳噫先生知我者以是命我何可辞仅按卲本姬姓系出于召公故世为燕人大王父令进以军职逮事艺祖始家衡漳祖新父古皆隠德不仕母李氏其继杨氏先生之幼从父徙共城晚迁河南葬其亲于伊川遂为河南人先生生于祥符辛亥至是葢六十七年矣雍先生之名而尧夫其字也娶王氏伯温仲良其二子也先生之官初举遗逸试将作监主簿后又以为颍州团练推官辞疾不赴先生始学于百原勤苦刻厉冬不炉夏不扇夜不就席者数年卫人贤之先生叹曰昔人尚友于古而吾未尝及四方遽可已乎于是走吴适楚过齐鲁客梁久而乃归曰道其在是矣葢始有定居之意先生少时自雄其才慷慨有大志既学力慕高逺谓先王之事为可必致及其学益老德益卲玩志高明观天地之运化阴阳之消长以达乎万物之变然后颓然其顺浩然其归在洛几三十年始也蓬毕环堵不蔽风雨躬爨以养其父母居之裕如讲学于家未尝强以语人而就问者日众乡里化之逺近尊之士人道之凡之洛者有不之公府而必之先生之庐先生之德气粹然望之可知其贤然不事表襮不设防畛正而不谅通而不污清明坦夷洞彻中外接人无贵贱亲疎之间羣居燕饮笑语终日不取甚异于人顾吾所乐何如耳病畏寒暑常以春秋时行游城中士大夫家听其车音倒屣迎致虽儿童奴隶皆知欢喜尊奉其与人言必依于孝弟忠信乐道人之善而未尝及其恶故贤者悦其德不贤者服其化所以厚风俗成人材者先生之功多矣昔七十子学于仲尼其传可见者惟曽子所以告子思所以授孟子者耳其余门人各以其材之所宜为学虽同尊圣人所因而入者门户则众矣况后此千余岁师道不立学者莫知其从来独先生之学为有传也先生得之于李挺之挺之得之于穆伯长推其源流逺有端绪今穆李之言及其行事葢可见矣而先生纯一不杂汪洋浩大乃其所自得者多矣然而名其学者岂所谓门户之众各有所因而入者与语成德者昔难其居先生之道若就所至而论之可谓安且成矣先生有书六十卷命曰皇极经世古律诗二千篇题曰击壤集先生之葬祔于先茔寔其终之季孟冬丁酉也铭曰  

呜呼先生志豪力雄阔步长趋凌高厉空探幽索隠曲畅旁通在古或难先生从容有问有观以饫以丰天不慗遗哲人之凶鸣皇在南伊流在东有宁一宫先生所终  

## 文章辨体彚选卷七百四

（明）贺复征 编  

○墓志铭七  

太子太师致仕杜祁公墓志铭【`宋欧阳修`】  

故太子太师致仕祁国公赠司徒兼侍中杜公讳衍字世昌越州山阴人也其先本出于尧之后歴三代常为诸侯后徙其封于杜而子孙散适他国者以杜为氏自杜赫为秦将军后三世御史大夫周及其子建平侯延年仍显于汉又九世当阳侯预显于晋又十有四世岐国公佑显于唐又九世而至于祁公其为家有法其吉凶祭祀斋戒日时币祝从事一用其家书自唐灭士丧其旧礼而一切茍简独杜氏守其家法不迁于世俗葢自春秋诸侯之子孙厯秦汉千有余岁得不絶其世谱而唐之盛时公卿家法存于今者惟杜氏公自曽高以来以恭俭孝谨称乡里至公为人尤洁亷自刻其为大臣事其上以不欺为忠推于人以行已取信故其动静纎悉谨而有法至考其大节伟如也公享年八十官至尚书左丞方其六十有九岁且尽即上书告老明年以太子少师致仕累迁太子太保太傅太师封祁国公于其家天子祀明堂遣使者召公陪祠将有所问以疾不至而岁时存问劳赐不絶公少举进士高第为扬州观察推官知平遥县通判晋州知干州迁河东京西路提点刑狱知扬州河东陕西路转运使入为三司户部副使拜天章阁待制知荆南府未行以为河北路都转运使遂知天雄军召为御史中丞判流内铨知审官院拜枢密直学士知永兴军徙知并州迁龙图阁学士复知永兴军权知开封府康定元年以刑部侍郎同知枢密院事即拜副使庆厯三年迁吏部侍郎枢密使明年以本官同中书门下平章事公治吏事如其为人其听狱讼虽明敏而审核愈精故屡决疑狱人以为神其簿书出纳推析毫髪终日无倦色至为条目必使吏不得为奸而已及其施于民者则简而易行始居平遥常以吏事适他州而县民争讼者皆不肯决以待公归知干州未满岁安抚使察其治行以公权知凤翔府二邦之民争于界上一曰此我公也汝夺之一曰今我公也汝何有焉夏人初叛命天下苦于兵而自陜以西尤甚吏縁侵渔调发督廹至民破产不能足往往自经投水以死于是时公在永兴语其人曰吾不能免汝然可使汝不劳尔乃为之区处计较量物有无贵贱道里逺近寛其期会使以次输送由是物不踊贵车牛刍秣宿食来往如平时而吏束手无所施民比他州费省十六七至于缮治城郭器械民皆不知开封治京师常挠于权要有干其法而能不为之屈者世皆以为难至公能使权要不敢有所干凡其为治以听断盗贼为能否尔独公始有余力省其民事如治他州而畿赤诸县之民皆被其惠开封比比出能吏而兼于民政者惟公一人吏部审官主天下吏员而居职者类以不久迁去故吏得为奸公始视铨事一日选者三人争某阙公以问吏吏受丙赇对曰当与甲乙不能争遂授他阙居数日吏教丙讼甲负某事不当得公悟召乙问之乙谢曰业已得他阙不愿争公不得已与丙而笑曰此非吏罪乃吾未知铨法尔因命诸曹各具格式科条以白问曰尽乎曰尽矣明日勅诸吏无得升堂使坐曹听行文书而已由是吏不得与铨事与夺一出于公居月余翕然声动京师其在审官有以贿求官者吏谢不受曰我公有贤名不久见用去矣姑少待之庆厯之初上厌西兵之久出而民弊亟用今丞相富公枢密韩公及范文正公而三人者遂欲尽革众事以修纪纲而小人权幸皆不悦独公与相佐佑而公尤抑絶侥幸凡内降与恩泽者一切不与每积至十数则连封而面还之或诘责其人至惭恨涕泣而去上尝谓谏官欧阳修曰外人知杜某封还内降耶吾居禁中有求恩泽者每以杜某不可告之而止者多于所封还也其助我多矣此外人及杜某皆不知也然公与三人者卒皆以此罢去公多知本朝故实善决大事初边将议欲大举以击夏人虽韩公亦以为可举公争以为不可大臣至有欲以沮军罪公者然兵后果不得出契丹与夏人争银瓮族大战黄河外而雁门麟府皆警范文正公安抚河东欲以兵从公以为契丹必不来兵不可妄出范公怒至以语侵公公不为恨后契丹卒不来二公皆世俗指公与为朋党者其论议之际葢如此及三人者将罢去公独以为不可遂亦罢以尚书左丞知兖州岁余乃致仕公自布衣至为相衣服饮食无所加虽妻子亦有常节家故饶财诸父分产公以所得悉与昆弟之贫者俸禄所入分给宗族赒人急难至其归老无屋以居寓于南京驿舎者久之自少好学工书画喜为诗读书虽老不倦推奬后进今世知名士多出其门居家见宾客必问时事闻有善喜若已出至有所不可忧见于色或夜不能寐如任其责者凡公所以行之终身者有能履其一君子以为人之所难而公自谓不足以名后世遗戒子孙无得纪述呜呼岂所谓任重道逺而为善惟日不足者欤曾祖太子少保讳某赠太师祖鸿胪卿讳叔詹追封吴国公父尚书度支员外郎讳遂良追封韩国公皆赠太师中书令兼尚书令娶相里氏封晋国夫人子男曰诜大理评事欣太常博士讷将作监主簿诒秘书省正字三子早卒女长适集贤校理苏舜钦次适秘阁校理李綖次适毕州团练推官张遵道公以嘉佑二年二月五日卒于家其子欣以其年十月十八日葬公于应天府宋城县之仁孝原铭曰  

翼翼祁公率履自躬一其初终惟德之恭公在于位士知贪亷退老于家四方之瞻岂惟士夫天子曰咨尔曲尔直绳之墨之正尔方圆有矩有规人莫之踰公无尔欺予左予右惟公是毘公虽告休受宠不已宫臣国公即命于第奕奕明堂万邦从祀岂无臣工为予执法何以召之惟公旧德公不能来予其往锡君子恺悌民之父母公虽百龄人以为少不俾黄耉丧于元老宠禄之隆则有止期惟其不已既去而思铭昭于逺万世之贻  

翰林侍读学士右谏议大夫杨公墓志铭【`欧阳修`】  

庆厯八年春翰林侍读学士右谏议大夫杨公年六十有九告老即以工部侍郎致仕归于常州其行也天子召见宴劳赐以不拜公卿大夫咸出饯于东门瞻望咨嗟相与言曰杨公归哉于公计为可荣于国家计为可惜其明年九月十三日公疾革出其兵论一篇示其子忱慥而授以言曰臣子虽死不敢忘其君父者天下之至恩大义也今臣偕不幸犹以垂闭之口言天下莫大之忧为陛下无穷之虑者其事有五以毕臣志死无所恨惟陛下用臣言不必哀臣死也言讫而卒不及其私忱慥以其语并其兵论以闻天子震悼顾有司问可以宠公者有司举故事以对天子曰此何足以慰吾思乃诏特赠公兵部侍郎公少师事种放学问为文章长于议论好读兵书知古兵法以谓士不兼文武不足任大事当四方无事时数上书言边事后二十余年元昊叛河西契丹举众违约三边皆警天下弊于兵公于此时耗精疲神日夜思虑创作兵车阵图刀楯之属皆有法天子以步卒五百如公之法试于庭以为可用而世多非其刀楯修尝奉使河东得边将王吉言元昊出兎毛川为吉所败者用杨公楯也葢世未尝用其术尔然公素刚少合而议者不一故不得尽用其言夏竦经畧陜西请益置土兵公言竦据内地无破贼之谋而坐请益兵葢虞败事则欲以兵少为解竦复论公不忠沮计公不能忍以语诋之其后三路农民壮者咸墨为兵公又言兵在精不在众众而不练则不整而易败困国而难供时自将相大臣议者皆务多兵独公之论能如此刘平兵败元昊围延州甚急而救兵不至公在河中乃伪为书驰告延州救兵十万至矣因命旁郡县具刍粮什器如其数以俟已而元昊亦解去后公守并州即诏公为并代麟府路经畧安抚招讨等使兼兵马都部署公执勅告其羣吏曰天子用我矣然任其事必图其效欲责其效必尽其方乃列六事以请曰能用臣言则受命不然则已朝廷难之公论不已坐是徙知邢州公志之不就皆此类也公尝为御史章献太后兄子刘从德为团练使以卒其门人亲戚厮养用从德拜官爵者数十人马季良以刘氏婿为龙图阁直学士公上书言汉吕太后王禄产欲强其族而反以覆宗唐武三思杨国忠之祸不独其身几亡其国太后大怒贬监舒州酒税居二岁复召为御史言事愈切公祥符元年进士及第以上书言事真宗竒之召试不赴拜著作佐郎累官至工部侍郎为天章阁待制龙图阁枢密直学士遂侍讲于翰林尝为审刑院详议官知淮阳江阴军三司度支判官知御史杂事判吏部流内铨三司度支副使河北河东都转运使知河中府陜并邢沧杭五州所至皆有能绩为人亷洁刚直少屈而难犯其仁心爱物至其有所能容人多所不及也公字次公曾祖讳伟祖讳某父讳守庆初娶张氏又娶李氏又娶李氏又娶王氏太原郡君公卒之明年秋其子忱以其丧归于河南又明年二月十七日葬于洛阳县宣武管平洛乡之先茔公有文集十卷兵书十五卷读其书可以见公之志考其始终之节可以知公之心呜呼可谓忠矣修为谏官时尝与公争议于朝者而且未尝识公也及其葬也其子不以铭属于它人而以属修者岂以修言为可信也欤然则铭之其可不信铭曰  

逺矣杨氏有来其始赤泉侯功与汉俱起震官太尉四世以公于陵正直仆射于唐师复理卿振左拾遗文蔚获嘉其后益衰避乱中州曽祖始南祖屈伪邦令于乌江又适南粤皇考是生晦显有时发于皇明在考司马始仕坊州遂家中部道德之优司马四子唯公克大非徒大之将又长之世有官族孰无系谱或絶于微或亡其序不絶不亡由屡有人谁如杨世愈久而蕃次第弗迷昭穆绵聨公其归此安千万年  

集贤院学士刘公墓志铭【`欧阳修`】  

公讳敞字仲原父姓刘氏世为吉州临江人自其皇祖以尚书郎有声太宗时遂为名家其后多闻人至公而益显公举庆厯六年进士中甲科以大理评事通判蔡州丁外艰服除召试学士院迁太子中允直集贤院判登闻鼔院吏部南曹尚书考功于是夏英公既薨天子赐谥曰文正公曰此吾职也即上疏言谥者有司之事也且竦行不应法今有司各得守其职而陛下侵臣官疏凡三上天子嘉其守为更其谥曰文庄公曰姑可以止矣权判三司开拆司又权度支判官同修起居注至和元年九月召试迁右正言知制诰宦者石全彬以劳迁宫苑使领观察使意不满退而愠有言居三日正除观察使公封还辞头不草制其命遂止二年八月奉使契丹公素知其山川道里彼时道自古北口回曲千余里至栁河公问曰自松亭趋栁河甚直而近不数日可至中京何不道彼而道此葢往常故迂其路欲以国地险逺夸使者且谓莫习其山川不虞公之问也相与惊顾羞媿即吐其实曰诚如公言时顺州山中有异兽如马而食虎豹人皆不识以问公曰此所谓驳也为言其形状声音皆是于是益叹服三年使还以亲嫌求知扬州岁余迁起居舎人徙知郓州兼京东西路安抚使居数月召还糺察在京刑狱修玉牒知嘉佑四年贡举称为得人是岁天子卜以孟冬祫既廷告丞相用故事率文武官加上天子尊号公上书言尊号非古也陛下自宝元之郊止羣臣毋得以请迨今二十年无所加天下皆知甚盛德奈何一旦受虚名而损实美上曰我意亦谓当如此遂不允羣臣请而礼官前祫请祔郭皇后于庙自孝章以下四后在别庙者请毋合食事下议议者纷然公之议曰春秋之义不薨于寝不称夫人而郭氏以废薨按景佑之诏许复其号而不许其谥与祔谓宜如诏书又曰礼于祫未毁庙之主皆合食而无帝后之限且祖宗以来用之传曰祭从先祖宜如故于是皆如公言公既骤屈廷臣之议议者已多仄目既而又论吕溱过轻而责重与台谏异由是言事者亟攻之公知不容于时矣会永兴阙守因自请行即拜翰林侍读学士充永兴军路安抚使兼知永兴军府事长安多富人右族豪猾难治犹习故都时态公方发大姓范伟事狱未具而公召由是狱屡变连年吏不能决至其事闻制取以付御史台乃决而卒如公所发也公为三州皆有善政在扬州夺发运使冐占雷塘田数百顷予民民至今以为德其治郓永兴皆承旱歉所至必雨雪蝗辄飞去岁用丰稔流亡来归令行民信盗贼禁止至路不拾遗公于学博自六经百氏古今传记下至天文地理卜医教术浮图老庄之说无所不通其为文章尤敏赡尝直紫微阁一日追封皇子公主九人公方将下直为之立马却坐一挥九制数千言文辞典雅各得其体公知制诰七年当以次迁翰林学士者数矣久而不迁及居永兴岁余遂以疾闻八年八月召还判三班院太常寺公在朝廷遇事多所建明如言渭州可弃孟阳河不可开枢密使狄青宜罢以保全之之类皆其语在士大夫间者若其规切人主直言逆耳至于从容进见开导聪明贤否人物其事不闻于外廷者其补益尤多故虽不合于世而特被人主之知方嘉佑中嫉者众而攻之急其虽危而得无害者仁宗深察其忠也及侍英宗讲读不专章句解诂而指事据经因以讽谏每见听纳故尤竒其材已而复得惊眩疾告满百日求便郡上曰如刘某者岂易得也复赐以告上每宴见诸学士时时问公少间否赐以新橙五十劳其良苦疾少间复求外补上怅然许之出知卫州未行徙汝州治平三年召还以疾不能朝改集贤院学士判南京留司御史台熈宁元年四月八日卒于官舎享年五十呜呼以先帝之知公使其不病其所以用之者岂一翰林学士而止哉方公以论事忤于时也又有构为谤语以怒时相者及归自雍丞相韩公方欲还公学士未及而公病遂止于此岂非其命也夫公累官至给事中阶朝散大夫勲上轻车都尉开国彭城爵公邑户二千一百实食者三百曾祖讳琠赠大理评事祖讳式尚书工部员外郎赠户部尚书考讳立之尚书主客郎中赠工部尚书公再娶论氏皆侍御史程之女前夫人先公早卒后夫人以公贵累封河南郡君子男四人长定国郊社掌座早卒次奉世大理寺丞次当时大理评事次安上太常寺太祝女三人长适大理评事韩宗直二尚幼公既卒天子推恩录其两孙望旦一族子安世皆试将作监主簿公为人磊落明白推诚自信不为所虑至其屡见侵害皆置而不较亦不介于胸中居家不问有无喜赒宗族既卒家无余财与其弟攽友爱尤笃有文集六十卷其为春秋之说曰传曰权衡曰说例曰文权曰意林合四十一卷又有七经小传五卷弟子记五卷而七经小传今盛行于学者二年十月辛酉其弟攽与其子奉世等葬公于某所以状来请铭乃为之铭曰  

呜呼惟仲原父学强而博识敏而明坦其无疑一以诚见利如畏义必争触机履险危不倾畜大不施夺其龄惟其文章粲日星虽欲有毁知莫能维古圣贤皆后亨有如不信考斯铭  

翰林侍读学士右谏议大夫赠工部侍郎张公墓志铭【`欧阳修`】  

翰林侍读学士朝散大夫右谏议大夫上柱国清河县伯张公讳锡字贶之其先京兆长安人也其祖山甫从唐僖宗入蜀留不返蜀遭王孟再乱絶于中国中国更五代天下为宋而蜀平张氏留蜀葢亦已五世矣始得去为汉阳人又二世而张氏遂以大显公为人清方敏黙为善不倦而喜自晦敛若不欲人知其遇人怡怡若无所不可及视其发施于事者其义有可畏其守有不可夺其能有不可及既已则若未尝有所为者少喜读书至其疾革犹不释手自经史子集百家之说无不记览通达而絶口不道于人故晚始侍读于中上尝叹曰自吾得张锡日益有所闻以飞白为博学二字赐之曰锡老矣恨得之晚也公初举进士中大中祥符元年甲科试秘书省校书郎知南昌县迁萍乡令改著作佐郎又知安逺县徙知新州兴学校以教新人新人有进士自公始再迁太常博士监染院诏选能吏治畿县公以选知东明前为令者阖门重帘以壅隔废治公至则辟门去帘告其人曰吾所治者三而已强恃力富恃赀刑恃赎者吾所先也其人以谓公言简必信法简必严于是豪势者屈而善弱者伸县以大治工部侍郎李及荐公材堪御史上曰李及清慎人未尝妄有所举此可信也乃以为监察御史故相丁谓贬崖州至是议徙内地公疏言谓奸邪弄国罪当死无可怜且大臣窜逐本与天下弃之今复内还是违天下意由是止徙道州玉清昭应宫灾坐火事劾当死者百余人公疏言天灾可畏不可反以罪人而重天怒愿益修德以塞谴人乃获免公于御史自监察歴殿中侍御史侍御史知杂事于尚书为员外郎郎中累官至谏议大夫于外为荆湖北路京东河北转运使江淮两浙荆湖发运制置使利夔路安抚使知河中府滑州于三司为盐铁判官判勾院歴盐铁度支户部副使又尝权知谏院判三班审官院太常寺国子监于侍从为天章阁待制龙图阁直学士翰林侍读学士虽其自晦其所居人皆以为宜其在京东籍淄青齐濮济郓六州之人冐耕河壖地收租缗绢岁二十八万而六州之民争讼遂息其后言利者请税天下桥渡以佐军公建言津梁利人而反税之以为害卒争罢之平居退让未尝肯为人先妖贼王则反贝州兵围久不克而自河以北军饷调发益急转运使受命者以疾留不行公自滑州权河北转运使命至即日驰城下军须皆如其期其于取舎缓急常如此公居家有常法虽贵显衣服饮食如少贱时事母至孝与族兄甚相友爱人以为同产公以皇佑元年七月十日遇疾卒于京师享年六十有八上闻震悼以白金三百两赐其家特赠工部侍郎曽祖讳惟序不仕祖讳文翼复州录事参军赠太子中舎父讳龟从赠右谏议大夫母南阳郡太君邓氏自皇祖中舎君家于汉阳遂葬之至公始葬汝州之襄城某乡某原实五年闰七月十七日也公初娶陈氏再娶孙氏封乐安郡君先公五十日而卒公子五人曰子骏子充子云子谅子真子真子充皆早丧于公之葬也子骏子云皆为大理评事子谅大理寺丞有孙十人女三人长适虞部员外郎杜枢次早卒幼适大理寺丞王縡铭曰  

自足乎其中不求乎其外斯惟公之善晦仁能勇于必为善有应而无逺故公晦其终显难于自进以晚见嗟而寿胡不俾其遐呜呼其奈何  

尚书刑部郎中充天章阁待制兼侍读赠右谏议大夫孙公墓志铭【`欧阳修`】  

公讳甫字之翰许州阳翟人也初举进士天圣五年得同学究出身为蔡州汝阳县主簿八年再举进士及第为华州观察推官转运使李纮荐其材迁大理寺丞知绛州翼城县故丞相杜祁公与纮皆以清节自高尤难于取士闻公纮所荐也数招致之一见大喜已而祁公自御史中丞拜枢密直学士知永兴军辟公司录凡事之繁猥者一以委之公叹曰待我以此可以去矣祁公为谢顾事非他吏不能者不敢烦公公乃从容为陈当世之务所以缓急先后施设之宜又多荐士之贤而在下者于是祁公自以为得益友岁满知彭州永昌县监益州交子务再迁太常博士祁公为枢密副使荐于朝得秘阁校理是时诸将兵讨灵夏久无功天下骚动盗贼数入州县杀吏卒吏多失职而民弊矣天子方锐意更用二三大臣乃极选一时知名士増置谏员使补阙失公以右正言居谏院上好纳谏诤未尝罪言者而至言宫禁事他人犹须委曲开讽而公独曰所谓后者正嫡也其余皆犹婢尔贵贱有等用物不宜过僭自古宠女色初不制而后不能制者其祸不可悔上曰用物在有司吾恨不知尔公曰世为谏臣耳目官所以达不知也若所谓前世女祸者载在书史陛下可自知也上深嘉纳之保州兵变前有告者大臣不时发之公因力言枢宻使副当得罪使乃杜祁公也边将刘沪城水洛于渭州部署尹洙以沪违节度将诛之大臣稍主洙议公以谓水洛通秦渭于国家利沪不可罪由是罢洙而释沪洙公平生所善者也公在谏院所言补益尤多是三者其一人所难言其二人所难处者其后言宰相以某事当去者上亟为罢之因以陈执中为参知政事公又言执中不可用由是上难之公遂求解职于是小人不便大臣执政而朋党之论起二三公相继去位公亦在论中而辨诤愈切不自疑由是罢谏职以右司谏知邓州徙知安州厯江南两浙转运使再迁兵部员外郎改直史馆知陜府又徙晋州河东转运使公素羸性淡然寡所好欲恂恂似不能言而内劲果遇事精明议者谓公道德文学宜在朝廷备顾问而钱谷刀笔非其职然公处之益办至临疑狱滞讼常立得其情大贼张海郭貌山攻刼商邓新破南阳顺阳公安辑有方常曰教民知战古法也乃亲阅县弓手教之击射坐作皆为精兵盗贼为息陜当东西冲吏苦厨传而前为守者顾毁誉不能有所损至公痛裁节之过客畏其清初无所望而亦莫之毁也陜人赖以纾后遂以为法其为转运使所至州县视其职事修废察其民乐否以此升黜官吏而不纳毁誉遇下虽严而不害其在两浙范文正公守杭州以大臣或便宜行事公曰范公贵臣也吾屈于此则不得伸于彼矣由是一切绳以法而常以监司自处范公遇公无倦色及退而不能无恨公遇范公不少下然退而未尝不称其贤也自河东召为度支副使勤其职不以为劳已而得疾嘉佑元年迁刑部郎中天章阁待制河北都转运使不行疾少间乃留侍读公博学强记尤喜言唐事能详其君臣行事本末以推见当时治乱每为人说如其身履其间而听者晓然如目见故学者以谓终岁读史不如一日闻公论也所著唐史记七十五卷论议宏赡书未及成以嘉佑二年正月戊戌卒于家享年六十公既卒诏取其书藏于秘府赠右谏议大夫又有文集七卷公喜接士务扬人善所得俸廪多所施与抚诸孤儿教育如已子曽祖讳恕博州堂邑主簿祖讳贲尚书库部员外郎考讳从革不仕以公贵累赠都官郎中母曰长安县太君李氏娶陈氏寿昌县君子三人长曰宜滑州节度推官次曰实曰寘皆将作监主簿女二人一适将作监主簿程着余皆早亡以五年七月丁酉葬公于阳翟县旧学乡坞头村之北原铭曰  

惟学而知方以行其义惟简而无欲以遂其刚力虽弱兮志则强积之厚兮发也光宜寿兮奄以藏有深其泉兮有崇其冈永安其固兮百世无伤  

## 文章辨体彚选卷七百五

（明）贺复征 编  

○墓志铭八  

尚书户部侍郎参知政事赠右仆射文安王公墓志铭【`欧阳修`】  

公姓王氏其先太原祁人其六世祖某为唐辉州刺史遭世乱因留家砀山砀山近宋其后又徙宋州之虞城今为应天虞城人也公讳尧臣字伯庸天圣五年举进士第一为将作监丞通判湖州召试以著作佐郎直集贤院知光州岁大饥羣盗发民仓廪吏法当死公曰此饥民求食尔荒政之所恤也乃请以减死论其后遂以着令至今用之丁父忧服除为三司度支判官再迁右司谏郭皇后废居瑶华宫有疾上颇哀怜之方后废时宦者阎文应有力及后疾文应又主监医后且卒议者疑文应有奸谋公请付其事御史考按虚实以释天下之疑事虽不行然自文应用事无敢指言者后文应卒以恣横斥死后犹在殡有司以岁正月用故事张灯公言郭氏幸得蒙厚恩复位号乃天子后也张灯可废上遽为之罢景佑四年以本官知制诰赐服金紫同知通进银台司兼门下封驳提举诸司库务迁翰林学士知审官院元昊反西边用兵以公为陜西体量安抚使公视四路山川险易还言某路宜益兵若干某路贼所不攻某路宜急为备至于诸将材能长短尽识之荐其可用者二十余人后皆为名将是时边兵新败于好水任福等战死今韩丞相坐主帅失律夺招讨副使知秦州范文正公亦以移书元昊不先闻夺招讨副使知耀州公因言此两人天下之选也其忠义智勇名动边庭不宜以小故置之且任福由违节度以致败尤不可深责主将由是忤宰相意并其它议多格不行明年贼入泾原战定川杀大将葛懐敏乃公指言为备处由是始以公言为可信而前所格议悉见施行因复遣公安抚泾原路公曰陛下复用韩琦范仲淹幸甚然将不中御兵法也愿许以便宜从事上以为然因言诸路都部署可罢经畧副使以重将权而偏将见招讨使以军礼置德顺军于笼竿城废泾原等五州营田以其地募弓箭手其所更置尤多方公使还行至泾州而德胜寨兵迫其将姚贵闭城叛公止道左解装为牓射城中以招贵且发近兵讨之初吏白曰公奉使且还归报天子尔贵叛非公事也公曰贵土豪也颇得士心然初非叛者今不乗其未定速招降后必生事为朝廷患贵果出降明年四月以学士权三司使自朝廷理元昊罪军兴而用益广前为三司者皆厚赋暴敛甚者借内藏率富人出钱下至果菜皆加税而用益不足公始受命则曰今国与民皆弊矣在陛下任臣者如何由是天子一听公所为公乃推见财利出入盈缩曰此本也彼末也计其缓急先后而去其蠧弊之有根穴者斥其妄计小利之害大体者然后一为条目使就法度罢副使判官不可用者十五人更荐用材且贤者期年民不加赋而用足明年以其余偿内藏所借者数百万又明年其余而积于有司者数千万而所在流庸稍复其业公曰臣之术止于是矣且臣母老愿解烦剧天子多公功以为翰林学士承旨兼端明殿学士羣牧使初宦者张永和方用事请收民房钱十之三以佐国事下三司永和阴遣人以利动公公执以为不可度支副使林潍附永和议不已公奏罢潍乃止益利夔三路转运使皆请増民盐井课岁可为钱十余万公亦以为不可而权幸因縁多见裁抑京师数为飞语及上之左右往往谗其短者上一切不问而公为之亦自若也及公既罢上慰劳之公顿首谢曰非臣之能惟陛下信用臣尔丁母忧去职服除复为学士羣牧使再迁给事中皇佑三年以本官为枢密副使公持法守正遂以身任天下事凡宗室宦官医师乐工嬖习之贱莫不闗枢密而滥恩幸请随其事可损损之可絶絶之至其大者则皆着为定令由是小人益怨构为飞书以害公公得书自请曰臣恐不能胜众怨愿得罢去上愈知公为忠为下令购为书者甚急公益感励在位六年废职修举皆有条理枢密使狄青以军功起行伍居大位而士卒多属目往往造作言语以相扇动人情以为疑而青色颇自得公尝以语众折青为陈祸福言古将帅起微贱至富贵而不能保首领者可以为鉴戒青稍沮畏嘉佑元年三月拜户部侍郎叅知政事三年迁吏部侍郎八月二十一日以疾薨于位享年五十有六公在政事论议有所不同必反复切劘至于是而后止不为独见在上前所陈天下利害甚多至施行之亦未尝自名其所设施与在枢宻时特异岂政事者丞相府也其体自宜如是耶公为人纯质虽贵显不忘俭约与其弟纯臣相友爱世称孝弟者言王氏遇人一以诚意无所矫饰善知人多所称荐士为时名臣者甚众有文集五十卷将终口授其弟纯臣遗奏以宗庙至重储嗣未立为忧天子愍然临其丧辍视朝一日赠左仆射太常谥曰文安曽祖讳化某官赠太传妣戚氏封曹国太夫人祖讳砺某官父讳渎某官皆赠太师中书令兼尚书令祖妣袁氏郓国太夫人妣仇氏徐国太夫人娶丁氏安康郡夫人子男三人同老大理评事周老太常寺太祝早卒明老大理评事二女长适校书郎戚师道早卒次未嫁王氏自迁虞城由公曽祖而下或葬双金或葬土山皆在虞城嘉佑四年八月十日改葬公之皇考于宋城县平台乡石落原而以公从葬焉铭曰  

王为祁人遭乱不还六世之祖初留砀山其后再迁虞宋之间遂安其居葬不逺卜宋多名家王实大族族大而振自公显闻公初奋躬以学以文逢国多事有劳有勤利归于邦怨不避身帝识其忠谓堪予弼俾副枢机出入惟密遂参政事实有谋谟惟中止之不俾相予帝有褒章愍饰之赠长于百寮考德惟称维古载功其在庙器今亦有铭幽宫是閟  

端明殿学士蔡公墓志铭【`欧阳修`】  

公讳襄字君谟兴化军仙游人也天圣八年举进士甲科为漳州军事判官西京留守推官改著作佐郎馆阁校勘庆厯三年以秘书丞集贤校理知谏院兼修起居注是时天下无事士大夫弛于久安一日元昊叛师久无功天子慨然厌兵思正百度以修太平既已排羣议进退二三大臣又诏増置谏官四员使拾遗补阙所以遇之甚宠公以材名在选中遇事感激无所回避权幸畏敛不敢挠法干政而上得益与大臣图议明年屡下诏书劝农桑兴学校革弊修废而天下悚然知上之求治矣于此之时言事之臣无曰不进见而公之补益为尤多四年以右正言直史馆出知福州以便亲遂为福建路转运使复古五塘以溉田民以为利为公立生祠于塘侧又奏减闽人五代时丁口税之半丁父忧服除判三司盐铁勾院复修起居注今参知政事唐公介时为御史以直言忤旨贬春州别驾廷臣无敢言者公独论其忠人皆危之而上悟意解唐公得改英州遂复召用皇佑四年迁起居舎人知制诰兼判流内铨御史吕景初吴中复马遵坐论梁丞相适罢台职除他官公封还辞头不草制其后屡有除授非当者必皆封还之而上遇公益厚曰有子如此其母之贤可知命特赐冠帔以宠之至和元年迁龙图阁直学士知开封府三年以枢宻直学士知泉州徙知福州未几复知泉州公为政精明而世闽人知其风俗至则礼其士之贤者以劝学兴善而变民之故除其甚害往时闽人多好学而专用赋以应科举公得先生周希孟以经术传授学者常至数百人公为亲至学舎执经讲问为诸生率延见处士陈烈尊以师礼而陈襄郑穆方以德行著称乡里公皆折节下之闽俗重凶事其奉浮图会宾客以尽力丰侈为孝否则深自愧恨为乡里羞而奸民游手无赖子幸而贪饮食利钱财来者无限极往往至数百千人至有亲亡秘不举哭必破产办具而后敢发丧者有力者乗其急时贱买其田宅而贫者立劵举责终身困不能偿公曰弊有大于此耶即下令禁止至于巫觋主病蛊毒杀人之类皆痛断絶之然后择民之聪明者教以医药使治疾病其子弟有不率教令者条其事作五戒以教谕之久之闽人大便公既去闽人相率诣州请为公立德政碑吏以法不许谢即退而以公善政私刻于石曰俾我民不忘公之徳嘉佑五年召拜翰林学士权三司使三司开封世称省府为难治而易以毁誉居者不由以迁则由以败而败者十常四五公居之皆有能名其治京师谈笑无留事尤喜破奸隐吏不能欺至商财利则较天下盈虚出入量力以制用必使下完而上给下暨百司因习蠧弊切磨刬剔久之簿书纎悉纪纲除目皆可法七年季秋大享明堂后数月仁宗崩英宗即位数大赏赉及作永昭陵皆猝办于县官经费外公应烦愈间暇若有余而人不知劳遂拜三司使居二岁以母老求知杭州即拜端明殿学士以往二年徙南京留守未行丁母夫人忧明年八月某日以疾卒于家享年五十有六蔡氏之谱自晋从事中郎克以来世有显闻其后中衰隐德不仕公年十八以农家子举进士为开封第一名动京师后官于闽典方州领使一路二亲尚皆无恙闽人瞻望咨嗟不荣公之贵而荣其父母母夫人尤有寿年九十余饮食起居康强如少者岁时为寿母子鬓髪皆皤然而命服金紫煌煌如也至今闽人之为子者必以夫人祝其亲为父母者必以公教其子也公于朋友重信义闻其丧则不御酒肉为位以哭尽哀乃止尝会饮会灵东园坐客有射矢误伤人者客遽指为公矢京师喧然事既闻上以问公公即再拜媿谢终不自辩退亦未尝以语人公为文章清遒粹美有文集若干卷工于书画颇自惜不妄为人书故其残章断藁人悉珍藏而仁宗尤爱称之御制元舅陇西王碑文诏公书之其后命学士撰温成皇后碑文又勅公书则辞不肯书曰此待诏职也公累官至礼部侍郎既卒翰林学士王珪等十余人列言公贤其亡可惜天子新即位未及识公而闻其名久也为之恻然特赠吏部侍郎官其子旻为秘书省正字孙传及弟之子均皆守将作监主簿而优以赙恤以旻尚幼命守吏助给其丧事曽祖讳显皇不仕祖讳恭赠工部员外郎父讳琇赠刑部侍郎母夫人卢氏长安郡太君夫人葛氏永嘉郡君子男三人曰匀将作监主簿曰旬大理评事皆先公卒幼子旻也女三人一适著作佐郎谢仲规二尚幼以某年某月某日葬公于莆田县某乡将军山铭曰  

谁谓闽逺而多竒产产非物宝惟士之贤嶷嶷蔡公其人杰然奋躬当朝谠言正色出人左右弥缝补益间归于闽有政在人食不畏蛊丧不忧贫疾者有医学者有师问谁使然孰不公思有高其坟有拱其木凡闽之人过者必肃  

兵部员外郎天章阁待制杜公墓志铭【`欧阳修`】  

庆厯三年盗起京西掠商邓均房叛兵烧光化军逐守吏吏不能捕天子患之问宰相谁可任者宰相言度支判官尚书虞部员外郎杜某名家子学通知古今宜可用乃以君为京西转运按察使居数月贼平叛兵诛死明年广西欧希范诱白崖山蛮蒙赶袭破环州陷镇宁带溪普义有众数千以攻桂管宰相又言前时杜某守横州言蛮事可听宜知蛮利害天子驿召君见便殿所对合意即除君刑部员外郎直集贤院广南西路转运按察安抚等使君至宜州得州人吴香及狱囚欧世宏脱其械使入贼峒说其酋豪君乗其怠急击之破其五峒斩首数百级复取环州因尽焚其山林积聚希范穷迫走茘波洞蒙赶率伪将相数十人以其众降君与将佐谋曰夫蛮习险恃阻如捕猩猱而吾兵以苦暑难久是进退迟速皆不可为故常务捐厚利以招之葢威不足以制则恩不能以懐此其所以数叛也今吾兵虽幸胜然蛮恃败而来耳岂真降者耶啖之以利后必复动乃慨然叹曰蛮知利而不知威久矣吾将先威而后信庶几信可立也乃击牛为酒大会环州戮其坐中者六百余人而释其尫病胁从与其非因败而降者百余人后三日兵破茘波擒希范至并戮而醢之以醢赐诸溪峒于是叛蛮无噍类而君威振南海言事者论君杀降为国失信于蛮貊天子置之不问诏书谕君赐以金帛君即上书引咎六年徙为两浙转运使筑钱塘堤自官浦至沙陉以除海患明年又徙河北转运使召见奏事移刻天子益知其材赐金紫服以遣之是岁夏拜天章阁待制充环庆路兵马都部署经畧安抚使知庆州君言杀降臣也宜得罪将吏惟臣所使其劳未录不敢先受命天子为君悉录将吏赏之乃受命自元昊称臣听誓而数犯约抄边边吏避生事纵不敢争君始至其酋孟香率千余人内附事闻诏君如约君言如约当还而孟香得罪夏人势无还理遣之必反为边患议未决夏人以兵入界求孟香孟香散走自匿夏兵驱杀边户掠夺牛马而求孟香益急朝议责君亟索而还之君言夏人违誓举兵孟香不可与因移檄夏人不偿所掠则孟香不可得夏人不肯偿所掠君亦不与孟香夏人后亦不复敢动君治边二岁有威爱皇佑二年五月甲子疾卒于官享年四十有六天子震悼赙恤其家以其子照为秘书省校书郎君以荫补将作监主簿累官至尚书兵部员外郎阶朝奉郎勲议军尝以太子中舎知建阳县除民无名租岁以万计闽俗贪啬有老而生子者父兄多不举曰是将分吾赀君上书请立五保俾民相察寘之法由是生子得免闽人久之以君为德多以君姓字名其子曰生汝者杜君也君讳杞字伟长世为金陵人其曽伯祖昌业仕江南李氏为江州节度使江南国灭杜氏北迁今为开封府开封人也曽祖讳某赠给事中祖讳镐官至龙图阁学士尚书礼部侍郎父讳某赠尚书工部侍郎君初娶蒋氏封某县君后娶徐氏封东海县君女六人其二适人四尚幼子男一人照也杜氏自君皇祖侍郎以博学为世儒宗故其子孙皆守儒学而多闻人君尤博览强记其为文章多论当世利害甚辩有文集十卷奏议集二十卷其居官以精敏明干所至有声名学问之余兼喜阴阳数术之说常自推其数曰吾年四十六死矣其亲戚朋友莫不闻其说至其岁果然呜呼可谓异矣所谓命者果有数耶其果可以自知耶皇佑六年某月日其兄驾部员外郎植与其孤葬君于某县某乡某原铭曰  

其敏以达其果以决其守不夺其摧不折其终一节兹谓不没  

大理寺丞狄君墓志铭【`欧阳修`】  

距长沙县西三十里新阳乡梅溪村有墓曰狄君之墓者乃予所记谷城孔子庙碑所谓狄君栗者也始君居谷城有善政尝已见于予文及其亡也其子遵谊泣而请曰愿卒其详而铭之以终先君死生之赐乌虖予哀狄君者其寿止于五十有六其官止于一卿丞葢其生也以不知于世而止于是若其殁而又无传则后世遂将冺没而为善者何以劝焉此予之所欲铭也君字仲庄世为长沙人幼孤事母乡里称其孝好学自立年四十始用其兄棐荫补英州真阳主簿再调安州应城尉能使其县终君之去无一人为盗荐者称其材任治民乃迁谷城令汉旁之民惟邓谷为富县尚书铨吏常邀厚赂以售贪令故省中私语以一二数之惜为竒货而二邑之民未尝得亷吏其豪猾习以赇贿污令而为自恣至君一切以法绳之奸民大吏不便君之政者往往诉于其上虽按覆率不能夺若所为其州所下文符有不如理必辄封还州吏亦切齿求君过失不可得君益不为之屈其后民有讼田而君误断者诉之君坐被劾已而县籍强壮为兵有告讼田之民隐丁以规避者君笑曰是尝诉我者彼寃民能自伸此令之所欲也吾岂挟此而报以罪耶因置之不问县民繇是知君为爱我是岁西北初用兵州县既大籍强壮而讹言相惊云当驱以备边县民数万聚邑中会秋大雨霖米踊贵絶粒君发常平粟赈之有司劾君擅发仓廪君即具伏事闻朝廷亦原之又为其民正其税籍之失而吏得岁免破产之患逾年政大治乃修孔子庙作礼器与其邑人春秋释奠而兴于学时予为干德令尝至其县与其民言皆曰吾邑不幸有生而未识亷吏者而长老之民所记纔一人而继之者今君也问其一人者曰张及也惟及之岁至于君葢三十余年是谓一世矣呜呼使民更一世而始得一良令吏其可不慎择乎君其可不惜其殁乎其政之善者可遗而不录乎君用谷城之绩迁大理寺丞知新州至则丁母夫人郑氏忧服除赴京师道病卒于宿州实庆厯五年七月二十四日也曽祖讳崇谦连州桂阳令祖讳文蔚全州清湘令父讳杞不仕君娶荥阳郑氏生子男二人遵谊遵微皆举进士女四人长适进士胡纯臣其三尚幼其铭曰  

强而仕古之道终中寿不为夭善在人宜有后铭于石着不朽  

永州军事判官郑君墓志铭【`欧阳修`】  

郑君讳平字某衡州衡阳人也少倜傥有大志举进士中天禧三年甲科为郴州军事推官监潭州茶场坐茶恶免官久之试秘书省校书郎知连州阳山县为道州军事推官丁母忧服除调永州军事判官监衡州茭源银冶以疾去官庆厯三年七月某日卒于家享年五十有一以某年某月某日葬于某所曽祖讳某永州祁阳令祖讳某江陵府建宁县令父讳某道州军事判官君娶孙氏赠尚书工部侍郎冕之女子男六人绹总纪经维绶绹早卒总举进士出身亦早卒孙七人皆幼君世仕不显少孤而贫母夫人某氏贤母也教其三子以学皆有立君与其兄本弟革皆举进士及第君初监茶场茶实不恶上官挟他事以罪中之君不自辩竭其赀以偿解官而去无愠色及为阳山有善政民甚爱之其既以疾废慨然叹曰吾少力学而不幸废以疾吾终不用于时矣安事空言哉即取其平生所为文藁悉焚之呜呼君之志可哀也已自三代诗书以来立言之士多矣其始无不欲其言之传也而散亡磨灭冺然不复见于后世者何可胜数或暂见而终没或其言虽传而其人不为世所贵者有矣惟君子有诸躬而不可揜者不待自言而传也君之不欲见于空言其可谓善虑于无穷者矣其志岂不逺哉虽然君之志既不自见于言而宜有为之著者铭所以彰善而着无穷也乃为之铭曰  

夫惟自信者不疑知命者不惑故能得失不累其心喜愠不见其色呜呼郑君学几于此斯可谓之君子  

## 文章辨体彚选卷七百六

（明）贺复征 编  

○墓志铭九  

湖州长史苏君墓志铭【`宋欧阳修`】  

故湖州长史苏君有贤妻杜氏自君之丧布衣蔬食居数岁提君之孤子敛其平生文章走南京号泣于其父曰吾夫屈于生犹可伸于死其父太子太师以告于予予为集次其文而序之以着君之大节与其所以屈伸得失以深诮世之君子当为国家乐育贤材者惜且悲君之不幸其妻卜以嘉佑元年十月某日葬君于润州丹徒县义里乡檀山里石门村又号泣于其父曰吾夫屈于人间犹可伸于地下于是杜公及君之予泌皆以书来乞铭以葬君讳舜钦字子美其上世居蜀后徙开封为开封人自君之祖讳易简以文章有名太宗时承旨翰林为学士叅知政事官至礼部侍郎父讳耆官至工部郎中直集贤院君少以父荫补太庙斋郎调荥阳尉非所好也已而鎻其厅去举进士中第改光禄寺主簿知蒙城县丁父忧服除知长垣县迁大理评事监在京楼店务君状貎竒伟慷慨有大志少好古工为文章所至皆有善政官于京师位虽卑数上疏论朝廷大事敢道人之所难言范文正公荐君召试得集贤校理自元昊反兵出无功而天下殆于久安尤困兵事天子奋然用三四大臣欲尽革重弊以纾民是时范文正公与今富丞相多所设施而小人不便顾人主方信用思有以撼动未得其根以君文正公之所荐而宰相杜公壻也乃以事中君坐监进奏院祠神奏用市故纸钱会客为自盗除名君名重天下所会客皆一时贤俊悉坐贬逐然后中君者喜曰吾一举网尽之矣其后三四大臣继罢去天下事卒不复施为君携妻子居蘓州买水石作沧浪亭日益读书大涵肆于六经而时发其愤闷于歌诗至其所激往徃惊絶又喜行草书皆可爱故其虽短章醉墨落笔争为人所传天下之士闻其名而慕见其所传而喜徃揖其貎而竦听其论而惊以服久与其居而不能舍以去也居数年复得湖州长史庆厯八年十二月某日以疾卒于蘓州享年四十有一君先娶郑氏后娶杜氏三子长曰泌将作监主簿次曰液曰激二女长适前进士陈纮次尚幼初君得罪时以奏用钱为盗无敢辩其寃者自君卒后天子感悟凡所被逐之臣复召用皆显列于朝而至今无复为君言者宜其欲求伸于地下也宜予述其得罪以死之详而使后世知其有以也既又长言以为之辞庶几并写予之所以哀君者其辞曰  

谓为无力兮孰击而去之谓为有力兮胡不反子之归岂彼能兮此不为善百誉而不进兮一毁终世以顚挤荒孰问兮杳难知嗟子之中兮有韫而无施文章发耀兮星日光辉虽冥冥以掩恨兮宜昭昭其永垂  

太常博士尹君墓志铭【`欧阳修`】  

君讳源字子渐姓尹氏与其弟洙师鲁俱有名于当世其论议文章博学强记皆有以过人而师鲁好辩果于有为子渐为人刚简不矜饰能自晦藏与人居久而莫知至其一有所发则人必惊伏其视世事若不干其意已而权其情伪计其成败后多如其言其性不能容常人而善与人交久而益笃自天圣明道之间子与其兄弟交其得于子渐者如此其曾祖讳谊赠光禄少卿祖讳文化官至都官郎中赠刑部侍郎父讳仲宣官至虞部员外赠工部郎中子渐初以祖荫补三班借职稍迁左班殿直天圣八年举进士及第为奉礼郎累迁太常博士厯知芮城河阳二县佥署孟州判官事又知新郑县通判泾州庆州知怀州以庆歴五年三月十四日卒于官赵元昊冦邉围定川堡大将葛怀敏发泾原兵救之君遗怀敏书曰贼举其国而来其利不在城堡而兵法有不得而救者且吾军畏法见敌必赴而不计利害此其所以数败也宜驻兵瓦亭见利而后动怀敏不能用其言遂以败死刘涣知沧州杖一卒不服涣命斩之以闻坐专杀降知宻州君上书为涣论直得复知沧州范文正公常荐君材可以居馆阁召试不用遂知懐州至期月大治是时天子用范文正公与今观文殿学士富公武康军节度使韩公欲更置天下事而权幸小人不便三公皆罢去而师鲁与时贤士多被诬枉得罪君叹息忧悲发愤以谓生可厌而死可乐也徃徃被酒哀歌泣下朋友皆窃怪之已而以疾卒享年五十至和元年十有二月十三日其子材葬君于河南府寿安县甘泉乡龙洲里其平生所为文章六十篇皆行于世男四人曰材植机桴呜呼师鲁常劳其智于事物而卒蹈忧患以穷死若子渐者旷然不有累其心而无所屈其志然其寿考亦以不长岂其所谓短长得失者皆非此之谓欤其所以然者不可得而知欤铭曰  

有韫于中不以施一愤乐死其如归岂其志之将衰不然世果可嫉其如斯  

尹师鲁墓志铭【`欧阳修`】  

师鲁河南人姓尹氏讳洙然天下之士识与不识皆称之曰师鲁葢其名重当世而世之知师鲁者或推其文学或髙其议论或多其材能至其忠义之节处穷达临祸福无愧于古君子则天下之称师鲁者未必尽知之师鲁为文章简而有法博学强记通知古今长于春秋其与人言是是非非务穷尽道理乃已不为茍止而妄随而人亦罕能过也遇事无难易而勇于敢为其所以见称于世者亦所以取嫉于人故其卒穷以死师鲁少举进士及第为绛州正平县主簿河南府户曹叅军卲武军判官举书判拔萃迁山东道掌书记知伊阳县王文康公荐其材召试充馆阁校勘迁太子中允天章阁待制范公贬饶州谏官御史不肯言师鲁上书言仲淹臣之师友愿得俱贬贬监郢州酒税又徙唐州遭父丧服除复得太子中允知河南县赵元昊叛陜西用兵大将葛懐敏奏起为经畧判官师鲁虽用懐敏辟而尤为经畧使韩公所深知其后诸将败于好水韩公降知秦州师鲁亦徙通判濠州久之韩公奏得通判秦州迁知泾州又知渭州兼泾原路经略部署坐城水洛与邉将异议徙知晋州又知潞州为政有惠爱潞州人至今思之累迁官至起居舍人直龙图阁师鲁当天下无事时独喜论兵叙燕息戍二篇行于世自西兵起凡五六岁未尝不在其间故其论议益精宻而于西事尤习其详其为兵制之说述战守胜败之要尽当今之利害又欲训土兵代戍卒以减邉用为御戎长久之策皆未及施为而元昊臣西兵解严师鲁亦去而得罪矣然则天下之称师鲁者于其材能亦未必尽知之也初师鲁在渭州将吏有违其节度者欲按军法斩之而不果其后吏至京师上书讼师鲁以公使钱贷部将贬崇信军节度副使徙监均州酒税得疾无医药舁至南阳求医疾革慿几而坐顾稚子在前无甚怜之色与宾客言终不及其私享年四十有六以卒师鲁娶张氏某县君有兄字子渐亦以文学知名前一岁卒师鲁凡十年间三贬官丧其父又丧其兄有子四人连丧其二女一适人亦卒而其身终以贬死一子三岁四女未嫁家无余赀客其丧于南阳不能归平生故人无逺迩皆徃赙之然后妻子得以其柩归河南以某年某月某日塟于先茔之次余与师鲁兄弟交尝铭其父之墓矣故不复次其世家焉铭曰  

藏之深固之宻石可朽铭不灭  

梅圣俞墓志铭【`欧阳修`】  

嘉佑五年京师大疫四月乙亥圣俞得疾卧城东汴阳坊明日朝之贤士大夫徃问疾者驺呼属路不絶城东之人市者废行者不得往来咸惊顾相语曰兹坊所居大人谁邪何致客之多也居八月癸未圣俞卒于是贤士大夫又走吊哭如前日益多而其尤亲且旧者相与聚而谋其后事自丞相以下皆有以赙恤其家粤六月甲申其孤增载其柩南归以明年五月丁丑塟于宣州阳城镇双归山圣俞字也其名尧臣姓梅氏宣州宣城人也自其家世颇能诗而从父訽以仕显至圣俞遂以诗闻自武夫贵戚童儿野叟皆能道其名字虽妄愚人不能知诗义者直曰此世所贵也吾能得之用以自矜故求者日踵而圣俞诗遂行天下其初喜为清丽闲肆平淡久则涵演深逺间亦琢刻以出怪巧然气完力余益老以劲其应于人者多故辞非一体至于他文章皆可喜非如唐诸子号诗人者僻固而狭陋也圣俞为人仁厚乐易未尝忤于物至其穷愁感愤有所骂讥笑谑一发于诗然用以为驩而不怨怼可谓君子者也初在河南王文康公见其文叹曰二百年无此作矣其后大臣屡荐宜在馆阁尝一召试赐进士出身余辄不报嘉佑元年翰林学士赵槩等十余人列言于朝曰梅某经行修明愿得留与国子诸生讲论道德作为雅颂以歌咏圣化乃得国子监直讲三年冬祫于太庙御史中丞韩绛言天子且亲祠当更制乐章以荐祖考惟梅某为宜亦不报圣俞初以从父荫补太庙斋郎厯桐城河南河阳三县主簿以德兴县令知建德县又知襄城县监湖州塩税签署忠武镇安两军节度判官监永济仓国子监直讲累官至尚书都官员外郎尝奏其所撰唐载二十六卷多补正旧史阙谬乃命编修唐书书成未奏而卒享年五十有九曾祖讳逺祖讳邈皆不仕父讳让太子中舍致仕赠职方郎中母曰仙逰县太君束氏又曰清河县太君张氏初娶谢氏封南阳县君再娶刁氏封某县君子男五人曰增曰墀曰垧曰龟儿一早卒女二人长适太庙斋郎薛通次尚幼圣俞学长于毛氏诗为小传二十卷其文集四十卷注孙子十三篇余尝论其诗曰世谓诗人少达而多穷葢非诗能穷人殆穷者而后工也圣俞以为知言铭曰  

不戚其穷不困其鸣不踬于艰不履于倾飬其和平以发厥声震越浑锽众听以惊以扬其清以播其英以成其名以吿诸  

黄梦升墓志铭【`欧阳修`】  

予犮黄君梦升其先婺州金华人后徙洪州之分宁其曾祖讳元吉祖讳某父讳中雅皆不仕黄氏世为江南大族自其祖父以来乐以家赀赈乡里多聚书以招延四方之士梦升兄弟皆好学尤以文章意气自豪予少家随州梦升从其兄茂宗官于随予为童予立诸兄侧见梦升年十七八眉目明秀善饮酒谈笑予虽幼心已独竒梦升后七年予与梦升皆举进士于京师梦升得丙科初任兴国军永兴主簿怏怏不得志以疾去久之复调江陵府公安主簿时予谪夷陵令遇之于江陵梦升颜色憔悴初不可识久而握手嘘嚱相饮以酒夜醉起舞歌呼大噱予益悲梦升志虽衰而少年意气尚在也后二年予徙干德令梦升复调南阳主簿又遇之于邓间常问其平生所为文章几何梦升慨然叹曰吾已讳之矣穷达有命非世之人不知我我羞道于世人也求之不肯出遂饮之酒复大醉起舞歌呼因笑曰子知我者乃肯出其文读之博辩雄伟意气奔放若不可御予又益悲梦升志虽困而文章未衰也是时谢希深出守邓州尤喜称道天下士予因手书梦升文一通欲以示希深未及而希深卒予亦去邓后之守邓者皆俗吏不复知梦升梦升素刚不茍合负其所有常怏怏无所施卒以不得志死于南阳梦升讳注以宝元二年四月二十五日卒享年四十有二其平生所为文曰破碎集公安集南阳集凡三十卷娶潘氏生四男二女将以庆厯四年某月某日塟于董坊之先茔其弟渭泣而来告曰吾兄患世之莫吾知孰可为其铭予素悲梦升者因为之铭曰  

予尝读梦升之文至于哭其兄子庠之词曰子之文章电激雷震雨雹忽止閴然灭冺未尝不讽诵叹息而不已嗟夫梦升曾不及庠不震不惊鬰塞埋藏孰子其有不使其施吾不知所归咎徒为梦升而悲  

张子野墓志铭【`欧阳修`】  

吾友张子野既亡之二年其弟充以书来请曰吾兄之丧将以今年三月某日塟于开封不可以不铭铭之莫如子宜呜呼予虽不能铭然乐道天下之善以传焉况若吾子野者非独其善可铭又有平生之旧朋友之恩与其可哀者皆宜见于予文宜其来请于予也初天圣九年予为西京留守推官是时陈郡谢希深南阳张尧夫与吾子野尚皆无恙于时一府之士皆魁杰贤豪日相往来饮酒欢呼上下角逐相争先后以为笑乐而尧夫子野退然其间不动声气众皆指为长者予时尚少心壮志得以为洛阳东西之冲贤豪所聚者多为适然耳其后去洛来京师南走夷陵并江汉其行万三四千里山砠水厓穷居独游思从曩人邈不可得然虽洛人至今皆以谓无如向时之盛然后知世之贤豪不常聚而交游之难得为可惜也初在洛时已哭尧夫而铭之其后六年又哭希深而铭之今又哭吾子野而铭于是又知非徒相得之难而善人君子欲使幸而久在于世亦不可得呜呼可哀也已子野之世曰赠太子太师讳某曾祖也宣徽北院使枢宻副使累赠尚书令讳逊皇祖也尚书比部郎中讳敏中皇考也曾祖妣李氏陇西郡夫人祖妣宋氏昭化郡夫人孝章皇后之妹也妣李氏永安县太君子野家聮后姻世久贵仕而被服操履甚于寒儒好学自力善笔札天圣二年举进士歴汉阳军司理叅军开封府咸平主簿河南法曹叅军王文康公钱思公谢希深与今叅知政事宋公咸荐其能改著作佐郎监郑州酒税知阆州阆中县就拜秘书丞秩满知亳州鹿邑县寳元二年二月丁未以疾卒于官享年四十有八子伸郊社掌生次从次幼未名女五人一适人矣妻刘氏长安县君子野为人外虽愉怡中自刻苦遇人浑浑不见圭角而志守端直临事果决平居酒半脱冠垂头童然秃且白矣予固已悲其早衰而遂止于此岂其中亦有不自得者邪子野讳先其上世博州髙唐人自曾祖以来家京师而葬开封今为开封人也铭曰  

嗟夫子野质厚材良孰屯其亨孰短其长岂其中有不自得而外物有所戕开封之原新里之乡三世于此其归其藏  

## 文章辨体彚选卷七百七

（明）贺复征 编  

○墓志铭十  

徂徕石先生墓志铭【`宋欧阳修`】  

徂徕先生姓石氏名介守道字兖州奉符人也徂徕鲁东山而先生非隐者也其仕尝位于朝矣鲁之人不称其官而称其徳以为徂徕鲁之望先生鲁人之所尊故因其所居山以配其有德之称曰徂徕先生者鲁人之志也先生貌厚而气完学笃而志大虽在畎畆不忘天下之忧以谓时无不可为为之无不至不在其位则行其言吾言用功利施于天下不必出乎已吾言不用虽获祸咎至死而不悔其遇事发愤作为文章极陈古今治乱成败以指切当世贤愚善恶是是非非无所讳忌世俗颇骇其言由是谤议喧然而小人尤嫉恶之相与出力必挤之死先生安然不惑不变曰吾道固如是吾勇过孟轲矣不幸遇疾卒既卒而奸人有欲以竒祸中伤大臣者犹指先生以起事谓其诈死而北走契丹矣请发棺以验頼天子仁圣察其诬得不发棺而保全其妻子先生世为农家父讳丙始以仕进官至太常博士先生年二十六举进士甲科为郓州观察推官南京留守推官御史台辟主簿未至以上书论赦罢不召秩满迁某军节度掌书记代其父官扵蜀为嘉州军事判官丁内外艰去官垢面跣足躬耕徂徕之下塟其五世未塟者七十丧服除召入国子监直讲是时兵讨元昊久无功海内重困天子奋然思欲振起威徳而进退二三大臣増置谏官御史所以求治之意甚鋭先生跃然喜曰此盛事也雅颂吾职其可已乎乃作庆厯圣徳诗以褒贬大臣分别邪正累数百言诗出太山孙明复曰子祸始于此矣明复先生之师友也其后所谓奸人作竒祸者乃诗之所斥也先生自闲居徂徕后官于南京尝以经术教授及在太学益以师道自居门人弟子从之者甚众太学之兴自先生始其所为文章曰某集者若干卷曰某集者若干卷其斥佛老时文则有怪说中国论曰去此三者然后可以有为其戒奸臣宦女则有唐鉴曰吾非为一世监也其余喜怒哀乐必见于文其辞博辩雄伟而忧思深逺其为言曰学者学为仁义也惟忠能忘其身信笃于自信者乃可以力行也以是行于已亦以是教于人所谓尧舜禹汤文武周公孔子孟轲扬雄韩愈氏者未尝一日不诵于口思与天下之士皆为周孔之徒以致其君为尧舜之君民为尧舜之民亦未尝一日少忘于心至其违世惊众人或笑之则曰吾非狂痴者也是以君子察其行而信其言推其用心而哀其志先生直讲岁余杜祁公荐之天子拜太子中允今丞相韩公又荐之乃直集贤院又岁余始去太学通判濮州方待次于徂徕以庆厯五年七月某日卒于家享年四十有一友人庐陵欧阳修哭之以诗以谓待彼谤熖熄然后先生之道明矣先生既没妻子冻馁不自胜今丞相韩公与河阳富公分俸买田以活之后二十一年其家始克葬先生于某所将葬其子师讷与其门人姜潜杜黙徐遁等来吿曰谤熖熄矣可以发先生之光矣敢请铭某曰吾诗不云乎子道自能久也何必吾铭遁等曰虽然鲁人之欲也乃为之铭曰  

徂徕之岩岩与子之德兮鲁人之所瞻汶水之汤汤与子之道兮愈逺而弥长道之难行兮孔孟亦云其遑遑一世之屯兮万世之光曰吾不有命兮安在夫桓魋与臧仓自古圣贤皆然兮噫子虽毁其何伤  

江邻几墓志铭【`欧阳修`】  

君讳休复字邻几其为人外若简旷而内行修饬不妄动于利欲其强学博览无所不通而不以矜人至有问輙应虽好辩者不能穷也已则黙若不能言者其为文章淳雅尤长扵诗淡泊闲远往往造人之不至善隶书喜琴奕饮酒与人交久而益笃孝扵宗族事孀姑如母天圣中与尹师鲁蘓子美逰知名当时举进士及第调蓝山尉骑驴赴官每据鞍读书至迷失道家人求得之乃觉厯信潞二州司法叅军又举书判拔萃改大理寺丞知长葛县事通判阆州以母丧去职服除知天长县事迁殿中丞又以父忧终丧献其所著书召试充集贤校理判尚书刑部当庆厯时小人不便大臣执政者欲累以事去之君友苏子美杜丞相壻也以祠神会饮得罪一时知名士皆被逐君坐落职监蔡州商税久之知奉符县事改太常博士通判睦州徙庐州复得集贤校理判吏部南曹登闻检院为羣牧判官出知同州提点陜西路刑狱入判三司盐铁句院修起居注累迁刑部郎中君于治人则曰为政所以安民也无扰之而已故所至民乐其简易至辨疑折狱则或权以术举无不得而不常用亦不自以为能也君所著书号唐冝鉴十五卷春秋世论三十卷文集二十卷又作神吿一篇言皇嗣事以谓皇嗣国大事也臣子以为嫌而难言或言而不见纳故假神告祖宗之意务为深切冀以感悟又尝言昭宪太后杜氏子孙宜录用故翰林学士刘筠无后而官没其赀宜为立后还其赀刘氏得不絶君之论议颇多凡与其游者莫不称其贤而在上位者久未之用也自其修起居注士大夫始相庆以为在上者知将用之矣而用君者亦方自以为得而君亡矣呜呼岂非其命哉君以嘉佑五年四月乙亥以疾终于京师即以其年六月庚申塟于某所君享年五十有六方其无恙时为理命数百言已而疾且革其子问所欲言曰吾已着之矣遂不复言曽祖讳浚殿中丞赠驾部员外郎妣李氏始平县太君祖讳日新驾部员外郎赠太仆少卿妣孙氏富阳县太君考讳中古太常博士赠工部侍郎妣张氏仁寿县太君夫人夏侯氏永安县君金部郎中彧之女先君数月卒子男三人长曰懋简并州司户叅军次曰懋相太庙斋郎次曰懋廸女三人长适秘书丞钱衮余尚幼君姓江氏开封陈留人也自汉轑阳侯德居于陈留之圉城其后子孙分散而君世至今居圉城不去自髙祖而上七世葬圉南夏冈由大王父而下三世乃塟阳夏铭曰  

彼驰而我后彼取而我不岂用力者好先而知命者不茍嗟吾邻几兮卒以不偶举世之随兮君子之守众人所亡兮君子之有其失一世兮其存不朽惟其自以为得兮吾将谁咎  

蔡君山墓志铭【`欧阳修`】  

予犮蔡君谟之弟曰君山为开封府太康主簿时予与君谟皆为馆阁校勘居京师君山数徃来其兄家见其以县事决于其府府尹吴遵路素刚好以严惮下吏君山年少位卑能不慑屈而得尽其事之详吴公独喜以君山为能予始知君山敏于为吏而未知其它也明年君谟南归拜其亲夏京师大疫君山以疾卒于县其妻程氏一男二女皆幼县之人哀其贫以钱二百千为其赙程氏泣曰吾家素以廉为吏不可以此污吾夫拒而不受于是又知君山能以惠爱其县人而以廉化其妻妾也君山间尝语予曰天子以六科策天下士而学者以记问应对为事非古取士之意也吾独不然乃昼夜自苦为学及其亡也君谟发其遗稿得十数万言皆指世之务其后踰年天子与大臣讲天下利害为条目其所改更于君山之稿十得其五六于是又知君山果天下之竒才也君山景佑中举进士初为长溪县尉县媪二子渔于海而亡媪指某氏为仇告县捕贼县吏难之皆曰海有风波岂知其不水死乎且虽果为仇所杀若尸不得则于法不可理君山独曰媪色有寃吾不可不为理乃阴察仇家得其迹与媪约曰吾与汝宿海上期十日不得尸则为媪受捕贼之责凡宿七日海水潮二尸浮而至验之皆杀也乃捕仇家伏法民有夫妇偕出而盗杀其守舍子者君山亟召里民毕会环坐而孰视之指一人曰此杀人者也讯之果伏众莫知其何术以得也长溪人至今喜道君山事多如此曰前史所载能吏号如神明不过此也自天子与大臣条天下事而屡下举吏之法尤欲官无小大必得其材方求天下能吏而君山死矣此可为痛惜者也君山讳髙享年二十有八以某年某月某日卒今年君谟又归迎其亲自太康取其柩以归将以某年某月某日葬于某所且谓予曰吾兄弟始去其亲而来京师欲以仕宦为亲荣今幸还家吾弟独以柩归甚矣老者之爱其子也何以塞吾亲之悲子能为我铭君山乎乃为之铭曰  

鸣呼吾闻仁义之行于天下也可使父不哭子老不哭少嗟夫君山不得其寿父母七十扶行送柩退之有言死孰谓夭子墓予铭其传不朽庶几以此慰其父母  

孙明复先生墓志铭【`欧阳修`】  

先生讳复字明复姓孙氏晋州平阳人也少举进士不第退居泰山之阳学春秋着尊王发微鲁多学者其尤贤而有道者石介自介而下皆以弟子事之先生年逾四十家贫不娶李丞相廸将以其弟之女妻之先生疑焉介与羣弟子进曰公卿不下士久矣今丞相不以先生贫贱而欲托以子是髙先生之行义也先生宜因以成丞相之贤名于是乃许孔给事道辅为人刚直严重不妄与人闻先生之风就见之介执杖履侍左右先生坐则立升降拜则扶之及其徃谢也亦然鲁人既素髙此两人由是始识师弟子之礼莫不叹嗟之而李丞相孔给事亦以此见称于士大夫其后介为学官语于朝曰先生非隐者也欲仕而未得其方也庆厯二年枢宻副使范仲淹资政殿学士富弼言其道德经术宜在朝廷召拜校书郎国子监直讲尝召见迩英阁说诗将以为侍讲而嫉之者言其讲说多异先儒遂止七年徐州人孔直温以狂谋捕治索其家得诗有先生姓名坐贬监虔州商税徙泗州又徙知河南府长水县签署应天府判官公事通判陵州翰林学士赵概等十余人上言孙某行为世法经为人师不宜弃之逺方乃复为国子监直讲居三岁以嘉佑二年七月二十四日以疾卒于家享年六十有六官至殿中丞先生在太学时为大理评事天子临幸赐以绯衣银鱼及闻其丧恻然予其家钱十万而公卿大夫朋友太学之诸生相与吊哭赙治其丧于是以其年十月二十七日葬先生于郓州湏城县卢泉乡之北扈原先生治春秋不惑传注不为曲说以乱经其言简易明诸侯大夫功罪以考时之盛衰而推见王道之治乱得于经之本义为多方其病时枢宻使韩琦言之天子选书吏给纸笔命其门人祖无择就其家得其书十有五篇录之藏于秘阁先生一子大年尚幼铭曰  

圣既殁经更战焚逃藏脱乱仅传存众说乗之汨其原怪迂百出杂伪真后生牵卑习前闻有欲患之寡攻羣往往止燎以膏薪有勇夫子辟浮云刮磨蔽蚀相吐吞日月卒复光破昏博哉功利无穷垠有考其不在斯文  

故霸州文安县主簿苏君墓志铭【`欧阳修`】  

有蜀君子曰苏君讳洵字明允眉州眉山人也君之行义修于家信于乡里闻于蜀之人久矣当至和嘉佑之间与其二子轼辙偕至京师翰林学士欧阳修得其所著书二十二篇献诸朝书既出而公卿士大夫争传之其二子举进士皆在髙等亦以文学称于时眉山在西南数千里外一日父子隠然名动京师而苏氏文章遂擅天下君之文博辨宏伟读者悚然想见其人既见而温温似不能言及即之与居愈久而愈可爱间而出其所有愈叩而愈无穷呜呼可谓纯明笃实之君子也曾祖讳佑祖讳杲父讳序赠尚书职方员外郎三世皆不显职方君三子曰澹曰涣皆以文学举进士而君少独不喜学年已壮犹不知书职方纵而不问乡闾亲族皆怪之或问其故职方君笑而不答君亦自如也年二十七始大发愤谢其素所往来少年闭户读书为文辞歳余举进士再不中又举茂材异等不中退而叹曰此不足为吾学也悉取所为文数百篇焚之益闭户读书絶笔不为文辞者五六年乃大究六经百家之说以考质古今治乱成败圣贤穷逹出处之际得其粹精涵蓄充溢抑而不发久之慨然曰可矣由是下笔顷刻数千言其纵横上下出入驰骤必造于深微而后止葢其禀也厚故发之迟志也悫故得之精自来京师一时后生学者皆尊其贤学其文以为师法以其父子俱知名故号老苏以别之初修为上其书召试紫微阁辞不至遂除试秘书省校书郎会太常修纂建隆以来礼书乃以为覇州文安县主簿使食其禄与陈州项城县令姚辟同修礼书为太常因革礼一百卷书成方奏未报而君以疾卒实治平三年四月戊申也享年五十有八天子闻而哀之特赠光禄寺丞勅有司具舟载其丧归于蜀君娶程氏大理寺丞文应之女生三子曰景先早卒轼今为殿中丞直史馆辙权大名府推官三女皆早卒孙曰迈曰迟有文集二十卷谥法三卷君善与人交急人患难死则恤养其孤乡人多德之葢晚而好易曰易之道深矣汨而不明者诸儒以附会之说乱之也去之则圣人之旨见矣作易传未成而卒治平四年十月壬申葬于彭山之安镇乡可龙里君生于逺方而学又晚成常叹曰知我者惟吾父与欧阳公也然则非予谁宜铭铭曰  

苏显唐世实栾城人以宦留眉蕃蕃子孙自其髙曾乡里称仁伟欤明允大发于文亦既有文而又有子其存不朽其嗣弥昌呜呼明允可谓不亡  

北海郡君王氏墓志铭【`欧阳修`】  

太常丞致仕吴君之夫人曰北海郡君王氏潍州北海人也皇考讳汀举明经不中后为本州岛助教夫人年二十三归于吴氏天圣元年六月二日以疾卒享年三十有七夫人为人孝顺俭勤自其幼时凡于女事其保傅皆曰教而不劳组紃织纴其诸女皆曰巧莫可及其归于吴氏也其母曰自吾女适人吾之内事无所助而吴氏之姑曰自吾得此妇吾之内事不失时及其卒也太常君曰举吾里中有贤女者莫如王氏于是娶其女弟以为继室而今夫人戒其家曰凡吾吴氏之内事惟吾女兄之法是守至今而不敢失夫人有贤子曰奎字长文初举明经为殿中丞后举贤良方正直言极谏今为翰林学士尚书兵部员外郎知制诰夫人初用子恩追封福寿县君其后长文贵显以夫人为请天子曰近臣吾所宠也有请其可不从乃特追封夫人为北海郡君长文号泣顿首曰臣奎不幸窃享厚禄不得及其母而天子宠臣以此俾以报其亲臣奎其何以报当是时朝廷之士大夫吴氏之乡党邻里皆咨嗟叹息曰吴氏有子矣嘉佑四年冬长文请吿于朝将以明年正月丁酉葬夫人于郓州之鱼山夫人生三男曰奎奄胃今夫人生一男曰参女三人孙男女九人曾孙女二人铭曰  

奎显矣奄早亡胃与参仕方强以一子荣一乡生虽不及殁有光孙曾多有后愈昌  

## 文章辨体彚选卷七百八

（明）贺复征 编  

○墓志铭十一  

赠尚书工部侍郎孔公墓志铭【`宋王安石`】  

宋故朝请大夫给事中知郓州军事兼管内河堤司农同羣牧使上护军鲁郡开国侯食邑一千六百户食实封二百户赐紫金鱼袋孔公者尚书工部侍郎赠尚书吏部侍郎讳朂之子兖州曲阜县令袭封文宣公赠兵部尚书讳仁玉之孙兖州泗水县主簿讳光嗣之曾孙而孔子之四十五世孙也其仕当今天子天圣寳元之间以刚毅谅直名闻天下尝知谏院矣上书请明肃太后归政天子而廷奏枢宻使曹利用尚御药罗崇勲罪状当是时崇勲操权利与士大夫为市而利用悍强不逊内外惮之尝为御史中丞矣皇后郭氏废引谏官御史伏阙以争又求见上皆不许而固争之得罪然后已葢公事君之大节如此此其所以名闻天下而士大夫多以公不终于大位为天下惜者也公讳道辅字原鲁初以进士释褐补宁州军士推官年少耳然断狱议事已能使老吏惮惊遂迁大理寺丞知兖州仙源县事又有能名其后尝直史馆待制龙图阁判三司理欠慿由司登闻检院吏部流内铨糺察在京刑狱知许徐兖郓泰五州留守南京而兖郓御史中丞皆再至所至官治数以争职不阿或绌或迁而公持一节以终身葢未尝自诎也其在兖州也近臣有献诗百篇者执政请除龙图阁直学士上曰是诗虽多不如孔道辅一言乃以公为龙图阁直学士于是人度公为上所思且不乆于外矣未几果复召以为中丞而宰相使人说公稍折节以待迁公乃告以不能于是人又度公且不得久居中而公果出初开封府吏冯士元坐狱语连大臣数人故移其狱御史御史劾士元罪止于杖又多更赦公见上上固怪士元以小吏与大臣交私污朝廷而所坐如此而执政又以谓公为大臣地道故出知郓州公以寳元二年如郓道得疾以十二月壬申卒于滑州之韦城驿享年五十四其后诏追复郭皇后位号而近臣有为上言公明肃太后时事者上亦记公平生所为故特赠公尚书工部侍即公夫人金城郡君尚氏尚书都官员外郎讳宾之女生二男子曰淘今为尚书屯田员外郎曰宗翰今为太常博士皆有行治世其家累赠公金紫光禄大夫尚书兵部侍郎而以嘉佑七年十月壬寅葬公孔子墓之西南百歩公廉于财乐振施遇故人子恩厚尤笃而尤不好鬼神禨祥事在宁州道士治真武像有蛇穿其前数出近人人传以为神州将欲视验以闻故率其属徃拜之而蛇果出公即举笏击蛇杀之自州将以下皆大惊已而又皆大服公由此始知名然余观公数处朝廷大议视祸福无所择其智勇有过人者胜一蛇之妖何足道哉世多以此称公者故余亦不得而畧也铭曰  

展也孔公维志之求行有险夷不改其辀权强所忌谗謟所雠考终厥位宠禄优优维皇好直是锡公休序行纳铭为识诸幽  

司封员外郎秘阁校理丁君墓志铭【`王安石`】  

朝奉郎尚书封司员外郎充秘阁校理新差通判永州军州兼管内劝农事上轻车都尉赐绯鱼袋晋陵丁君卒王某曰噫吾僚也方吾少时辅我以仁义者乃发哭吊其孤祭焉而许以铭越三月君壻以状至乃叙铭赴其葬叙曰君讳寳臣字符珍少与其兄宗臣皆以文行称乡里号为二丁景佑中皆以进士起家君为峡州军事判官与庐陵欧阳公游相好也又为淮南节度掌书记或诬富人以博州将贵人也猜而专吏莫敢议君独力争正其狱又为杭州观察判官用举者兼州学教授又用举者迁太子中允知越州剡县葢其始至流大姓一人而县遂治卒除弊与利甚众人至今言之于是再迁为太常博士移知端州侬智髙反攻至其治所君出战能有所捕斩然卒不胜乃与其州人皆去避之坐免一官徙黄州会恩除太常丞监湖州酒又以大臣有解举者迁博士就差知越州诸暨县其治诸暨如剡越人滋以君为循吏也英宗即位以尚书屯田员外郞编校秘阁书籍遂为校理同知太常礼院君质直自守接上下以恕虽贫困未尝言利于朋友故旧无所不尽故其不幸废退则人莫不怜少进也则皆为之喜居无何御史论君尝废矣不当复用遂出通判永州世皆以咎言者谓为不宜夫驱未尝教之卒临不可守之城以战虎狼百倍之贼议今之法则独可守死尔论古之道则有不去之以死有去之以生吏方操法以责士则君之流离穷困几至老死尚以得罪于言者亦其理也君以治平三年待阙于常州于是再迁尚书司封员外郎以四年四月四日卒年五十八有文集四十卷明年二月二十九日葬于武进县懐德北乡郭荘之原君曾祖讳辉祖讳谅皆弗仕考讳柬之赠尚书工部侍郎夫人饶氏封晋陵县君前死子男隅太庙斋郎除隮为进士其季恩儿尚幼女嫁秘书省著作佐郎集贤校理同县胡宗愈其季未嫁嫁胡氏者亦又死矣铭曰  

文于辞为达行于徳为充道于古为可命于今为穷呜呼已矣卜此新宫  

太常博士曽公墓志铭【`王安石`】  

公讳易占字不疑姓曾氏建昌南豊人其世出有公之考赠谏议大夫致尧之碑大夫当太宗真宗世为名臣公少以荫补太庙斋郎为抚州宜黄临川二县尉举三司法中进士第改镇东节度推官还改武胜节度掌书记崇州军事判官皆不徃用举者监真州装卸米仓迁太子中允太常丞博士知泰州之如皋信州之玉山二县知信州钱仙芝者有所丐于玉山公不与即诬公吏治之得所以诬公者仙芝则请出御史当是时仙芝葢有所挟故虽坐诬公抵罪而公亦卒失博士归不仕者十二年复如京师至南京病遂卒娶周氏吴氏最后朱氏封崇安县君子男六人曅巩牟宰布肇女九人公以端拱已丑生卒时庆厯丁亥也后卒之二年而塟其墓在南丰之先莹始公以文章有名及试于事又愈以有名临川之治能不以威而使恶人之豪帅其党数百人皆不复为恶在越州其守之合者倚公以治其不合者有所不可公辄正之荘献太后用道士言作干明观匠数百人作数歳不成公语道士曰吾为汝成之为之捐其费太半役未几而罢如皋岁大饥固请于州而越海以籴所活数万人明年稍已熟州欲收租赋如常公独不肯听岁尽而泰之县民有复亡者独如皋为完既又作孔子庙讽县人兴于学玉山之政既除其大恶而至于桥梁廨驿无所不至葢公之已试于事者能如此既仕不合即自放为文章十余万言而时议十卷尤行于世时议者惩已事忧来者不以一身之穷而遗天下之忧以为其志不见于事则欲发之于文其文不施于世则欲以传于后后世有行吾言者而吾岂穷也哉葢公之所为作之意也寳元中李元昊反契丹亦以兵近邉阳为欲弃约者天子独忧之诏天下有能言者皆勿讳于是言者翕然论兵以进公独以谓天下之安危顾吾自治不耳吾已自治夷狄无可忧者不自治忧将在于近而夷狄岂足道哉即上书言数事以为事不尔后当如此既而皆如其云公之遭诬人以为寃退而贫人为之忧也而公所为十余万言皆天下事古今之所以存亡治乱至其寃且困未尝一以为言公没而其家得其遗疏曰刘向有言谗邪之所以并进者由上多疑心用贤人而行善政如或譛之则贤人舍而善政还此可谓明白之论切于今者夫夷狄动扵外百姓穷于下臣以谓尚未足忧也臣之所谓可忧者特在分诸臣之忠邪而已其大畧如此而其详有人之难言者葢公既病而为之未及上而终云呜呼其尤可以见公之志也夫谏者贵言人之难言而传者则有所不得言读其畧不失其详后世其有不明者乎公之事亲心意几微辄逆得之好学不怠而不以求闻于世所见士大夫之丧塟二人逆一人之柩以归又字其孤又一人者宰相舅尝为赞善大夫死三十年犹殡殡坏公为增修又与宰相书责使塟之此公之行也葢公之试于事者小而不尽其材而行之所加又近唯其文可以见公之所存而名后世故公之故人子王某取其尤可以铭后世者而为铭曰  

夫辨邪正之实去万事之例而归宰相之责合兵为农以立天下之本设学校奨名节以材天下之士正名分定考课通财弊以成制度之法古之所以治者不皆出于此乎而时议之言如此读其书以求其志鸣呼公之志何如也  

大理寺杨君墓志铭【`王安石`】  

君讳忱字明叔华阴杨氏子少卓荦以文章称天下治春秋不守先儒说每发一论一议畅达简明超厉卓越世儒莫能难也及为吏按奸发伏振擿利害夫人之以声名权势骄士者常逆为君自绌葢君有以过人如此然恃其能奋其气不治防畛以取通于世故终于无所就以穷初君以父荫守将作监主簿数举进士不中数上书言事其言有众人所不敢言者丁文简公且死为君求职君辞焉复用大臣荐召君试学士院又久之不就积官至朝奉郎行大理寺丞通判河中府事飞骑尉而坐小法绌监蕲州酒税未赴而以嘉佑七年四月辛已卒于河南享年三十九顾言曰焚吾所为书无留也以柩从先人塟八年四月辛夘从其父塟河南府洛阳县平乐乡张封村君曾祖讳津祖讳守庆坊州司马赠尚书左丞父语偕翰林侍读学士以尚书工部郎致仕特赠尚书兵部侍郎娶丁氏清河县君尚书右丞度之女子男两人景畧守太常寺太祝好书学能自立景彦早卒君有文集十卷又别为春秋正论十卷微言十卷通例二十卷铭曰  

芒乎其孰始以有厥美昧乎其孰止以终于此纳铭幽宫以慰其子  

右领军致仕王君墓志铭【`王安石`】  

君王氏讳乙字次公其望在太原而实家大名之元城不知其始所以徙曾祖讳安当周世宗时为阁门通事舎人祖讳廷温开寳中泰宁军节度副使考讳奉諲右班殿直赠左武卫大将军君尝举进士不中因献其所藏书秘阁而上书言先臣某逮事许王于先皇帝有一日之幸臣实其子天子下其问验以为三班借职累迁至内殿崇班合门祗候淮南东路都廵检使皇佑二年年七十三以右领军卫将军致仕卒于海州而以嘉佑二年塟真州之扬子县某乡某原以后夫人刘氏祔于是先夫人林氏既塟矣君强记博闻刚毅而聪眀好读书虽老矣读书未尝少止于穷人贱士茍义所在乐与之为胶漆一欲以不直加我虽严贵人义终不为受也数上书言事皆中世病而用事者多不听听者两言耳又事之小者然当时蒙其利言楚州可去堰为闸岁省卒二十一万七千人钱一百三十万米六万八千石又言河阴可以茶盐募入谷而漕之河北为十说以排三司之难三司不能绌其一此当时蒙其利者也宋兴百年大定于太宗至真宗内外富矣内外自是遂务以无为养息天下朝廷所尚贤良进士而将相大臣之世用君方慨然懐古人趋赴功业之意欲起贫贱不势左右而以其辩智当人主众圆独方用非其时卒以不合呜呼甚可悲也然天下不肖多畏恶君以其伉直而幸其龃龉不得意以老独贤者哀之耳君子越石秦州观察判官其次子仁杰为进士女二人嫁进士林度陈州项城主簿宋造余尝为君僚而与其子越石同年进士也铭其塟曰  

强能吾嬴吾与之为抗嬴者惴惴吾与之为让卒嬴于强以窒于行维其心之亨以实其声也  

广西转运使屯田员外郎苏君墓志铭【`王安石`】  

庆厯五年河北都转运使龙图阁直学士信都欧阳修以言事切直为权贵人所怒因其孤甥女子有狱诬以奸利事天子使三司户部判官太常博士武功苏君与中贵人杂治当是时权贵人连内外诸怨恶修者为恶言欲倾修鋭甚天下汹汹必修不能自脱苏君卒白上曰修无罪言者诬之耳于是权贵人大怒诬君以不直绌使为殿中丞泰州监税然天子遂寤言者不得意而修等皆无恙苏君以此名闻天下嗟乎以忠为不忠而诛不当于有罪人主之大戒然古之陷此者相随属以有左右之谗而无如苏君之救是以卒至于败亡而不悟然则苏君一动其功于天下岂小也哉苏君既出逐权贵人更用事凡五年之间再赦而君六徙东西南北水陆奔走辄万里其心恬然无有怨悔遇事强果未尝少屈葢孔子所谓刚者殆苏君乎苏君之仁与智又有足称者尝通判陜府当葛懐敏之败邉告急枢宻使使取道路戍还之卒再戍仪渭于是延州还者千人至陜闻再戍大恐即讙聚谋为变吏白闭城城中无一人敢出君徐以一骑出卒间谕慰止之而以便宜还使者戍卒喜曰微苏君吾不得生陜人亦曰微苏君吾其掠死矣有令刺陜西之民以为兵敢亡者死既而亡者得有司治之以死君辄纵去而言上曰令民以死者为事不集也事集矣亡者犹不赦恐其众相率而为盗惟朝廷幸哀怜愚民使得自反天子以君言为然而三十州之亡者皆不死其后知坊州州税赋之无归者里正代为之输岁币大家数十君悉钩治使归其主坊人不忧为里正自苏君始也苏君讳安世字梦得其先武功人后徙蜀蜀亡归家于京师今开封人也曾大考讳进之率府副率大考讳继殿直考讳咸熈赠都官郎中君以进士起家三十二年其卒年五十九为广西转运使而官止于尚书屯田员外郎者以君十五年不求磨勘也君娶南阳郭氏又娶清河张氏为清河县君子台文永州推官祥文太庙斋郎炳文试将作监主簿彦文未仕女子五人适进士会稽江崧单州鱼台县尉江山赵扬三人尚幼君既卒之三年嘉佑二年十月庚午其子塟君扬州之江都东兴宁乡马坊村而太常博士知常州军州事临川王某为铭曰  

皇有四极周绥以福使维苏君奠我南服亢亢苏君不圜其方不晦其眀君子之刚其枉在人我得吾直谁怼谁愠祗天之役日月有丘其下冥冥昭君无穷某之铭  

泰州海陵县主簿许君墓志铭【`王安石`】  

君讳平字秉之姓许氏余尝谱其世家所谓今泰州海陵县主簿者也君既与兄元相犮爱称天下而自少卓荦不覉善辩说与其兄俱以智畧为当世大人所噐寳元时朝廷开方畧之选以招天下异能之士而陜西大师范文正公郑文肃公争以君所为书以荐于是得召试为太庙斋郎已而选泰州海陵县主簿贵人多荐君有大才可试以事不宜弃之州县君亦常慨然自许欲有所为然终不得一用其智能以卒噫其可哀也已士固有离世异俗独行其意骂讥笑侮困辱而不悔彼皆无众人之求而有所待于后世者也其龃龉固宜若夫智谋功名之士窥时俯仰以赴势物之会而辄不遇者乃亦不可胜数辩足以移万物而穷扵用说之时谋足以夺三军而辱于右武之国此又何说哉嗟乎彼有所待而不悔者其知之矣君年五十九以嘉佑某年某月某甲子塟真州之扬子县甘露乡某所之原夫人李氏子男瓌不仕璋真州司户叅军琦太庙斋即琳进士女子五人已嫁二人进士周奉先泰州泰兴县令陶舜元铭曰  

有拔而起之莫挤而止之鸣乎许君而已于斯谁或使之  

## 文章辨体彚选卷七百九

（明）贺复征 编  

○墓志铭十二  

葛兴祖墓志铭【`宋王安石`】  

许州长社县主簿葛君讳良嗣字兴祖其先处州之丽水人而兴祖之父徙居明州之鄞兴祖塟其父润州之丹徒故今又为丹徒人矣曾大父讳遇不仕大父讳旰赠尚书都官郎中父讳源以尚书度支郎中终仁宗时度支君三子当天圣景佑之间以文有声赫然进士中先人尝受其挚阅之终篇而屡叹葛氏之多子也既而三子者伯仲皆蚤死独其季在即兴祖兴祖博知多能数举进士角出其上而刻励修洁笃于亲犮慨然欲有所为以効于世者也年四十余始以进士出仕州县余十年而卒穷于无所遇以死嗟乎命不可控引而才之难恃以自见葢久矣然兴祖于仕未尝茍闻人疾苦欲去之如在已其临视虽细故人不以属耳目者必皆致其心论者多怪之曰兴祖且老矣弊于州县而服勤如此余曰是乃吾所欲与兴祖夫大仕之则奋小仕之则怠忽以不治非知德者也兴祖闻之以余之言为然兴祖娶胡氏又娶郑氏其卒年五十三实治平二年三月辛已其塟以胡氏袝在丹徒之长乐乡显扬村即其年十一月某甲子也兴祖三男子蘩藴皆有文学蘩许州临颕县主簿藴邓州穰县主簿苹尚幼也四女子皆未嫁云铭曰  

蹇于仕以为人尤不憗施以年孰主孰谋无大憾于德又将何求  

孔处士墓志铭【`王安石`】  

先生讳旼字宁极睦州桐庐县尉讳询之曾孙赠国子博士讳延滔之孙尚书都官员外郎讳昭亮之子自都官而上至孔子四十五世先生尝欲举进士已而悔曰吾岂有不得已于此耶遂居于汝州之龙兴山而上塟其亲扵汝汝人争讼之不可平者不听有司而听先生之一言不羞犯有司之刑而以不得于先生为耻庆厯七年诏求天下行义之士而守臣以先生应诏于是朝廷赐之米帛又勅州县除其杂赋嘉佑三年近臣多言先生有道德可用而执政度以为不肯屈除守秘书省校书郎致仕四年近臣又多以为言乃诏以为国子监直讲先生辞乃除守光禄寺丞致仕五年大臣有请先生为其属县者于是天子以知汝州龙兴县事先生又辞辞未听而六月某日先生终于家年六十七大臣有为之请命者乃特赠太常丞至七年月日弟■〈日为〉塟先生于尧山都官之兆而以夫人李氏袝李氏故大理评事昌符之女生一女嫁为士人妻而先物故先生事父母至孝居丧如礼遇人恂恂虽仆奴不忍以辞气加焉衣食与田桑有余辄以赒其乡里贷而后不能偿者未尝问也未尝疑人人亦以故不忍欺之而世之传先生者多异学士大夫有知而能言者葢先生孝弟忠信无求于世足以使其乡人畏服之如此而先生未尝为异也先生博学尤喜易未尝著书独大衍一篇传于世考其行治非有得于内其孰能致此耶当汉之东徙髙守节之士而亦以故成俗故当世处士之闻独多于后世乃至于今知名为贤而处者葢亦无有几人岂世之所不尚遂湮没而无闻抑士之趋操亦有待于世耶若先生固不为有待于世而卓然自见于时岂非所谓豪杰之士者哉其可铭也已铭曰有入而不出以身易物有徃而不反以私其佚呜乎先生好洁而无尤匪佚之私维志之求  

王深父墓志铭【`王安石`】  

吾犮深父书足以致其言言足以遂其志志欲以圣贤之道为已任葢非至于命弗止也故不为小廉曲谨以投众人耳目而取舍进退去就必度于仁义世皆称其学问文章行治然真知其人者不多而多见谓迂阔不足趣时合变嗟乎是乃所以为深父也令深父而有以合乎彼则必无以同乎此矣尝独以谓天之生夫人也殆将以寿考成其才使有后而后显以施泽于天下或者诱其言以明先王之道觉后世之民呜乎孰以为道不任于天德不酬于人而今死矣甚哉圣人君子之难知也以孟轲之圣而弟子所愿止于管仲晏婴况余人乎至于扬雄尤当世之所贱简其为门人者一侯芭而而已芭称雄书以为胜周易易不可胜也芭尚不为知雄者而人皆曰古之人生无所遇合至其没久而后世莫不知若轲雄者其殁皆过千岁读其书知其意者甚少则后世所谓知者未必真也夫此两人以老而终幸能著书书具在然尚如此嗟乎深父其智虽能知轲其于为雄虽几可以无悔然其志未就其书未具而既早死岂特无所遇于今又将无所传于后矣天之生夫人也而命之如此葢非余所能知也深父讳回本河南王氏其后自光州之固始迁福州之侯官为侯官人者三世曾祖讳某某官祖讳某某官考讳某尚书兵部员外郎兵部塟颖州之汝阴故今为汝阴人深父尝以进士补亳州卫真县主簿岁余自免去有劝之仕者辄辞以养母其卒以治平二年七月二十八日年四十三于是朝廷用荐者以为某军节度推官知陈州南顿县事书下而深父死矣夫人曾氏先若干日卒子男一某人女二人皆尚幼诸弟以某年某月某日塟深父某县某鄊某里以曾氏祔铭曰  

鸣乎深父惟徳之仔肩以廸祖武厥艰荒遐力必践取莫吾知庸亦莫吾侮神则尚反归形此土  

金溪吴君墓志铭【`王安石`】  

君和易罕言外如其中言未尝及人过失至论前世善恶其国家存亡治乱成败所繇甚可听也尝所读书甚众尤好古而学其辞其辞又能尽其议论年四十三四以进士试于有司而卒困于无所就其塟也以皇佑六年某月日抚州之金溪县归徳乡石廪之原在其舍南五里当是时君母夫人既老而子世隆世范皆幼三女子其一卒其二未嫁云呜呼以君之有与夫世之贵富而名闻天下者计焉其独歉彼邪然而不得禄以行其意以祭以养以遗其子孙以卒此其士友之所以悲也夫学者将以尽其性尽性而命可知也知命矣于君之不得意其又何悲耶铭曰  

蕃君名字彦弼氏吴其先自姬出以儒起家世冕黻独成之难幽以折厥铭维甥订君实  

临川王君墓志铭【`王安石`】  

孔子论天子诸侯卿大夫士庶人之孝固有等矣至其以事亲为始而能竭吾才则自圣人至于士庶其可以无憾焉一也余叔父讳师锡字某少孤则致孝于其母忧悲愉乐不主于已以其母而已学于他州凡被服饮食玩好之物茍可以惬吾母而力能有之者皆聚以归虽甚劳窘终不废丰其母以及其昆弟姑姊妹不敢爱其力之所能得约其身以及其妻子不敢慊其意之所欲为其外行则自乡党邻里及其尝所与游之人莫不得其欢心其不幸而蚤死也则莫不为之悲伤叹息夫其所以事亲能如此虽有不至其亦可以无憾矣自庠序聘举之法壊而国论不及乎闺门之隠士之务本者常诎于浮华浅薄之材故余叔父之卒年三十七数以进士试于有司而犹不得禄赐以寛一日之养焉而世之论士也以茍难为贤而余叔父之孝又未有以过古之中制也以故世之称其行者亦少焉盖以叔父自为则由外至者吾无意于其间可也自君子之在势者观之使为善者不得职而无以成名则中材何以勉焉悲夫叔父娶朱氏子男一人某女子一人皆尚幼其葬也以至和四年祔于真州某县某乡铜山之原皇考谏议公之兆为铭铭曰  

夭孰为之穷孰为之为吾能为已矣无悲  

曾公夫人万年太君黄氏墓志铭【`王安石`】  

夫人江宁黄氏兼侍御史知永安场讳某之子南豊曾氏赠尚书水部员外郎讳某之妇赠谏议大夫讳某之妻凡受县君封者四萧山江夏遂昌雒阳受县太君封者二会稽万年男子四女子三以庆厯四年某月日卒于抚州寿九十有二明年某月塟于南豊之某地夫人十四岁无母事永安府君至孝修家事有法二十三歳归曾氏不及舅水部府君之养以事永安之孝事姑陈留县君以治父母之家治夫家事姑之党称其所以事姑之礼事夫与夫之党若严上然视子慈视子之党若子然毎自戒不处白人善否有问之曰顺为正妇道也吾勤此而已矣处白人善否靡靡然为聪眀非妇人宜也以此为女与妇其传而至于没与为女妇时弗差也故内外亲无老幼疎近无智不能尊者皆爱辈者皆附卑者皆慕之为女妇在其前者多自叹不及后来者皆曰可矜法也其言色在视听则皆得所欲其离则涕洟不能舍有疾皆忧及丧来吊哭皆哀有余于戏夫人之德如是是宜有铭者铭曰  

女子之德煦愿愉愉教隳弗行妇妾乗夫趋为亢厉励之颛愚猗嗟夫人惟德之经媚于族姻柔色淑声其究女初不倾不盈谁疑不信来监于铭  

郑公夫人李氏墓志铭【`王安石`】  

尚书祠部郎中赠户部侍郎安陆郑氏讳纾之夫人追封汝南郡太君李氏者尚书驾部郎中赠卫尉乡文蔚之子也光州仙居县令赠工部员外郎讳岵之孙以祥符九年嫁至天圣九年年三十二以八月壬辰卒于其夫为安州应城县主簿之时后三十七年为熈宁元年八月庚申祔于其夫安陆太平乡进贤里之墓于是夫人两子狝为秘书丞知潭州攸县獬为翰林学士尚书兵部员外郎知制诰一女子嫁郊社斋郎张蒙山夫人敏于徳详于礼事皇姑称孝内谐外附上下裕如郑公大姓尝以其富主四方之游士至侍郎则始贫而专于学夫人又故富家尽其资以助宾祭补纫澣濯饎爨朝夕人有不任其劳苦夫人欢终日如未尝贫故侍郎亦以自安于困约之时如未尝富郑氏盖将日显矣而夫人不及其显禄呜呼良可悲也于其塟临川人王某为铭曰  

于嗟夫人归孔昭兮窈其为德婉有仪兮命云如何壮则萎兮烝烝令子悲慕思兮有严塟祔祭配祗兮告哀无穷铭此诗兮  

曾公夫人吴氏墓志铭【`王安石`】  

夫人吴氏太常博士南豊曾君之配世家临川二十四归曾氏三十有五以病终子男三巩年宰女一时博士方为越州节度推官某年月日乃启其殡临川葬南豊之某地前葬巩谋于宗之长者而请于博士曰夫人事皇姑万寿太君承颜色教令一主于顺斟酌衣服饮食尽其力皇姑爱之如已女于大人得辅佐之宜于族人上下适其分今其葬宜得铭秘之墓中于以永延夫人之德无不可者博士曰然乃来求铭夫人固蚤没不及见其存时虽然博士先人行也而又巩于犮莫厚焉于夫人之塟而铭也其何让铭曰  

宋且百年江之南有名世者先焉是为夫人之子葬夫人于此于戏  

## 文章辨体彚选卷七百十

（明）贺复征 编  

○墓志铭十三  

虞部郎中戚公墓志铭【`宋曽巩`】  

余观三王所以教天下之士而至于节文之者知士之出于其时者皆世其道德盖有以然也去三王千数百年之间教化既已壊士之学行世其家若汉之杨氏袁氏陈氏唐之栁氏其操义风概有以厉天下矫异世否邪以余所闻若宋之戚氏其事可以次序焉公其家子也叙曰公宋之楚丘人大父讳同文唐天佑元年生厯五代入宋皆不仕以文学行义为学者师殁其徒相与号为正素先生后以子贵赠兵部侍郎考讳纶事太宗真宗以贤能为枢宻直学士与其兄职方郎中维以犮孝闻祥符天禧之间学士以论天书绌而郎中盖亦举贤才不就以为曹国公翊善不合去盖其父子兄弟之出处如此学士后以子贵赠司徒公讳舜臣字世佐司徒之少子也恭谨恂恂举措必以礼择然后出言与其兄某官舜宾某官舜举复以友爱能帅其家有先人之法度闻自天佑至今百有五十余年天下六易士之名一能守一善或身不终或至子孙而失者多矣而戚氏之世徳独久如此何其盛也然世之谈者方多人之嚣子憸孙隆名极位世世茍得者以为能守其业是本何理哉公少以荫补将作监主簿然三十犹在司徒之侧司徒终而贫乃出监雍丘税又监衢州酒迁知纾州太湖县兼提举茶场治有恵爱民乞留诏从之复三年乃得代献诗言赋茶之苛歳用万数愿弃勿采以感动当世归监在京盐院言盐之利宜通商听之出通川泗州能使转运使不能以暴敛侵其民而民之飬其父者得以其义贳死又通判濮州当王则反于贝濮民相惊且乱公斩一人揺濮中者惊乃止已而提点刑狱以为功得改官公不自言转知抚州其治大方务除苛去烦州之诡祠有大帝号者祠至百余所公悉除之民大化服徙知南安军至未及有所施为而公葢巳病矣以皇佑四年六月七日卒于官年五十有七自主簿凡十一迁其官至尚书虞部郎中公濮州之归也以其属与公之配陈氏凡十三丧塟宋之北原皇佑六年正月八日公之子师道遂以公从陈氏塟戚氏者卫之大夫孙文子食于河上之邑曰戚为姬姓之后至后世食其所食邑而更自别曰戚氏汉有以郎从髙祖封临辕侯者曰戚鳃鳃侯四世而失梁有以三礼为博士入陈卒者曰戚衮衮称吴郡盐官人侍郎之曾祖曰逺祖曰琮父曰圭其谱曰琮自长豊之歳材徙居楚丘故今为楚丘人此戚氏之先后可见者也观公之守其业者可以知其厚矣然人亦少有能爱之者盖世之为聪明立声威者荒谖悖冐无不遇于世至恭让质直不驰骤而遇困蹷者独不可称数余甚异焉夫赴时趍务则材者固亦重矣而立人成俗则洁身积行岂可轻也哉然时之取舍若此亦其不幸不遇处之各适其理也铭曰  

隆隆戚族自姬出临辕盐官辉名实侍郎家梁自祖琮违世恬幽树儒术司徒郎中艺且贤诋符绳公事魁崛恂恂南安得家规庄容毖辞若遵律盛哉世徽后宜闻刻铭方珉告幽室  

都官员外郎胥君墓志铭【`曾巩`】  

君姓胥氏讳元衡字平叔长沙人皇考讳某王考讳某王考赠尚书工部郎中考为翰林学士尚书工部郎中赠尚书吏部侍郎君少以荫为将作监主簿六迁为殿中丞赐绯鱼袋鎻厅应进士举得出身又三迁为尚书都官员外郎厯监在京染院内衣库皮角库签书河南府判官公事通判湖又通判海州治平三年四月壬寅以疾卒于泗州其年八月庚寅塟于许州阳翟县三封原翰林君之茔初娶李氏太子少傅若谷之女再娶韩氏封成安县君尚书刑部员外郎知制诰综之女子男二人曰茂谌太庙室长次尚幼女二人长蚤天君少孤能自奋厉力学问工为文章又谨畏洁廉慕善而不自放居官虽小法未尝不慎而不为察察于人有所能容其大意如此故所至士大夫爱其修而百姓归其恕其在染院二年虽尚少已有能名乃为判官通判而能益显盖所试者将大岂可胜数哉始大臣荐其文章宜在馆阁近臣人荐其修洁宜任御史朝廷方向用之以为江西转运判官命始下而君盖已死矣死时年三十有九闻其丧者识与不识皆哀之盖天圣之间翰林君方处显好収奨天下之士而名能知人士之出于其时有盛名于天下者多翰林君发之及其后君既壮大所与逰士大夫亦皆一时之儁然自天圣至今纔四十年翰林君之门下士多至大官富贵尊宠君所与逰士大夫亦多重于时而翰林君弃宾客已久君又蚤世独翰林君之夫人建康郡太君刁氏年七十与君之拏覉于闾巷君之丧合众人之赙乃克葬其盛衰之际如此固所谓命者非邪君之塟秘阁校理裴煜以茂谌之疏来请铭予与君皆嘉祜二年进士故不得辞铭曰  

维艰而勚以敏其继维平而畏以笃其义考已无违在人有赐我志之良孰曰非遂我材之尤孰曰非试不中其期不扩其施有命则然其又何悲尚告后世知者之辞  

殿中丞监扬州税徐君墓志铭【`曽巩`】  

唐之亡强者分其地为国以十数杨行宻有淮南称呉海州人徐温为呉将有功行宻死三子相次立温用事贵显温死其养子知诰遂代杨氏尽有江淮之地称唐去温所与为姓名者姓李氏名昪温已子知谏事昪为将死昪追以为中书令临淄王知谏子逊事昪子璟为中书侍郎上饶郡公逊子徐君事璟子煜为其秘书郎赐绯鱼袋宋既受命平天下俘李氏以归徐君亦随之京师得为太常寺太祝不乐弃官归江南乆之为殿中丞监扬州税以死子天锡为秘书丞亦死女四人其第二女与季皆稼吕氏徐君死祥符间后四十余年嫁吕氏女有子倚始葬徐君与徐君之母李氏妻陆氏扵扬州之某原方徐氏之先与杨氏俱起东南收其土地而有之遭行宻子弱徐氏实任其国至昪遂代呉而徐氏子孙亦皆据士民之上有王公之势于其一时富贵之际岂非盛哉百年之后其世凌迟至扵徐君遂死而无以葬葬扵异姓之孙盛衰之变何其速也然自前世无不皆若此富贵之不可以乆恃亦何必异也而世之不安其命者方枉义挈挈以觊幸其偶得之者又惴惴恐失之是真可以常处也哉初东南之地既入扵有司天子怜士民许皆复田其故所有地徐君之地为尤多多不取有冐徐君之地以卖之者亦不问是以其贫甚而徐君独自得徐君讳元榆字僊材好学善属文吏部贾黄中尝试其书判曰元白不足多也尤能诗诗数百篇号南归集大抵多慨其不得志徐君之所以自见也稼吕氏女之夫名某怜徐君之死无以葬死以属其子倚倚贫甚能自力卒葬徐君而就其父志铭曰  

富吾不争可谓既好之贫吾不怼可谓又安之谐归此土女子之为永昭厥声维此铭诗  

戚元鲁墓志铭【`曽巩`】  

戚氏宋人为宋之世家当五代之际有抗志不仕以德行化其乡里逺近学者皆归之者曰同文号正素先生赠尚书兵部侍郎有子当太宗真宗时为名臣以论事激切至今传之者曰纶为枢宻直学士赠太尉有子恭谨恂恂不妄言动能守其家法葬宋之北原予为之志其墓者曰舜臣为尚书虞部郎中元鲁其子也名师道字符鲁为人孝友忠信质厚而气和好学不倦能似其先人者也葢自五代至今百有六十余年矣戚氏传绪寖逺虽其位不大而行应礼义世世不絶如此故余以谓宋之世家也元鲁自少有大志聪明敏逹好论当世事能通其得失其好恶有异于流俗故一时与之逰者多天下闻之皆以谓元鲁之扵学行进而未止意其且寿必能成其材不有见扵当世必有见扵后孰谓不幸而今死矣故其死也无逺近亲踈凡知其为人者皆为之悲而至今言者尚为之慨然也元鲁初以父任为建州崇安县尉不至以进士中其科为亳州永成县主簿以亲嫌为楚州山阳县主簿嘉佑六年三月二十九日以疾卒扵官年三十有五娶陈氏内殿承制习之女再娶王氏参知政事文宪公尧臣之女有子一人皆先元鲁死而元鲁盖无兄弟呜呼天之报施扵斯人如此何也元鲁且死时属其僚赵师陟乞铭扵予师陟以书来告余悲元鲁不得就其志而欲因予文以见扵后故不得辞也以熈宁元年某月某甲子葬元鲁扵其父之墓侧以其配陈氏王氏祔将葬其从兄遵道以状来速铭铭曰  

行足以象其先人材足以施于世用而于元鲁未见其止也生既不得就其志死又无以传其绪曷以告哀纳铭于墓  

## 文章辨体彚选卷七百十一

（明）贺复征 编  

○墓志铭十四  

陆道士墓志铭【`宋苏轼`】  

道士陆惟忠字子厚眉山人家世为黄冠师子厚独狷洁清苦不容扵其徒去之逺游始见余黄州出所作诗论内外丹指畧盖自以为决不死者然予尝告之曰子神清而骨寒其清可以仙其寒亦足以死其后十五年复来见余惠州则得瘦疾骨见衣表然诗益工论内丹外丹益精曰吾真坐寒而死矣每从事扵养生輙有以败之类物有害吾生者余曰然子若死必复为道士以究此志余时适得美石如黒玉曰当以是志子墓子厚笑曰幸甚乆之子厚去余之河源开元观客扵县令冯祖仁而余亦谪海南是岁五月十九日竟以疾卒年五十祖仁塟之观后盖绍圣四年也铭曰  

呜呼多艺此黄冠诗棊医卜内外丹无求于世宜坚完龟饥鹤瘦终难安哀哉六巧坐一寒祝子复来少宏寛无复清诗助痟酸龙虎允成无或奸徃驾赤螭骖青鸾  

亡妻王氏墓志铭【`苏轼`】  

治平二年五月丁亥赵郡苏轼之妻王氏卒扵京师六月甲午殡扵京城之西其明年六月壬午塟扵眉之东北彭山县安镇乡可龙里先君先夫人墓之西北八歩轼铭其墓曰君讳弗眉之青神人乡贡进士方之女生十有六年而归扵轼有子迈君之未嫁事父母既嫁事吾先君先夫人皆以谨肃闻其始未尝自言其知书也见轼读书则终日不去亦不知其能通也其后轼有所忘君輙能记之问其它书则皆畧知之由是始知其敏而静也从轼官扵鳯翔试有所为于外君未尝不问知其详曰子去亲逺不可以不慎日以先君之所以戒轼者相语也轼与客言扵外君立屏间听之退必反复其言曰某人也言輙持两端惟子意之所向子何用与是人言有来求与轼亲厚甚者君曰恐不能乆其与人锐其去人必速已而果然将死之岁其言多可听类有识者其死也盖年二十有七而已始死先君命轼曰妇从汝扵艰难不可忘也他日汝必塟诸其姑之侧未期年而先君没轼谨以遗令塟之铭曰  

君得从先夫人扵九原余不能呜呼哀哉余永无所依怙君虽没其有与为妇何伤乎呜呼哀哉  

乳母任氏墓志铭【`苏轼`】  

赵郡苏轼子瞻之乳母任氏名采莲眉之眉山人父遂母李氏事先夫人三十有五年工巧勤俭至老不衰乳母姊八娘与轼养视轼之子迈迨过皆有恩劳从轼官扵杭宻徐湖谪扵黄元豊三年八月壬寅卒扵黄之临皋亭享年七十有二十月壬午塟扵黄之东阜黄冈县之北铭曰  

生有以养之不必其子也死有以塟之不必其里也我祭其从与享之其魂气无不之也  

保母杨氏墓志铭【`苏轼`】  

先夫人之妾杨氏名金蝉眉山人年二十始隶苏氏頺然顺善也为弟辙子由保母年六十八熈寕十年六月已丑卒扵徐州属纩不乱子由官扵宋载其柩殡扵开元寺后八年轼自黄迁汝过宋塟之扵宋东南三里广寿院之西实元豊八年二月壬午也铭曰  

百世之后陵谷易位知其为苏子之保母尚勿毁也  

## 文章辨体彚选卷七百十二

（明）贺复征 编  

○墓志铭十五  

非熊墓铭【`宋黄庭坚`】  

非熊豫章黄氏仲熊其名非熊其字也先大夫之幼子以至和岁乙未月乙酉日丙申时辛夘生扵临菑先大夫以岁月日时参伍以厯象为吉祥以为门戸所寄儿时黟黒腯肥甚可念先大夫捐馆舎扵康州非熊方四岁为其幼孤太夫人不忍以严治之故非熊知学最晚然性资豪举落笔成文不肯为人役扵儒生艺事无所不学虽不造微要皆略能也家贫嫁四女弟以故兄弟例婚晩伯氏元明卖大父时田为非熊娶舒城赵氏婚礼成而非熊不说竟弃去由是颇浮沉扵酒中亦自恃其命曰我生日在甲辰在夘岁庚午天地合我终富贵得意婚大家扵是自强屏酒不游刻苦琢磨欲以怪竒钩致禄仕久之宗室汝州防御使仲爰闻其家世欲以女予之而非熊不幸病死矣得三十有六有术不炫此日者误之也呜呼非熊欲仕而不耦难婚而无后孤先大夫之心予兄弟执其咎无所归怨维其不寿  

陈夫人墓志铭【`黄庭坚`】  

故福州长溪主薄呉君夫人陈氏其父左侍禁知髙州讳秘开封人初髙州子男女且十人皆蚤世晩得夫人幼童慧寤成长淑慎故髙州竒此女阅婿乆之乃以归长溪长溪磊落人三佐县不可意弃官归蓻花遇人情不可堪忍峥嵘扵胸次而上扵眉宇之间睥睨畦圃释然忘懐以是心通意得扵草木之性间雨露而封植之能与物为四时而呉氏花名江南盖婆娑丘林十余年而后终虽长溪自得之而夫人燕安田里实有助焉夫人归呉氏不及皇姑事长姒如姑礼外姻来者初不知其娣姒也自奉养罪薄施畀族党甚周诸儿皆夫人劝督宦学也尤喜诵浮屠书平生自力以数万过子侄念其春秋髙勤诵索气共谏止之夫人曰人心所安乐国禁不能沮也其所不愿国赏不能劝也吾诵书犹乃翁莳花也疾革顾両侍儿掖坐命二子曰吾处常得终汝曹可无憾遂暝实元丰四年九月十二日享年六十一维夫人少则能妇长则能母陈义甚髙疾亟而不乱斯其可铭长溪讳长裕崇仁人塟番之东冈夫人附焉五男二女其四早卒乆中而令美中进士荐某州女嫁承务郎郭礼立铭铭曰  

在番之阳孔乐东冈维息克孝以夫人藏其松其栢其杉其栝筑丘岑岑尚翦勿伐深谷既陵土不閟瘗刻诗不磨永孚来世  

处士王君墓志铭【`蔡襄`】  

文恶蹈袭其妙极扵能变惟渊源者得之而今之取士者反是千人一律转相模焉是名合格而实学者病矣余行四方与多士游观选举之得大率如此少异则遗焉亡友王信之是也信之讳洵为人乐易而敏扵学文有可观独扵场屋则氷炭盖其文之变不混扵一律言必已出不屑扵模仿固有司之所弃也已乃裂去相羊泉石间以吟咏自娯不以资产为事而喜赈人之急其潇洒出尘之想杂以迈往之气曽子曰士不可以不弘毅信之得之矣天圣三年二月壬申卒扵家越明年其孤木等卜以九月戊申塟扵筠州新昌县太和乡印源里之古塘使来请铭某既哭之退而序曰王氏世家淄州北海县司封郎中讳恕扵信之为髙祖司封生大理评事讳某评事生登仕郎讳喆登仕生考安逺军节度推官讳铉五代末官扵新昌因家焉而信之不及养独事母赵以孝闻娶东湖徐氏生四子木其长也次曰林曰森曰东女二一嫁范孝亷一尚幼孙男一名佛助铭曰  

呜呼玉之美也珪璋之耶不自以为材埋之地耶亦不以为灾世寳其材必哀其埋我铭信之如之何不哀  

进士清河张君墓志铭【`晁补之`】  

君张氏讳鼎字正之张氏得姓逺周宣王时有张仲春秋时有张老两人最显其后杜陵人张汤以法律取汉三公传子安世至纯凡七世侯盖班固尝言冯商称汤与留侯同祖而司马迁不言又怪汉兴以来侯者百数而未有如富平乆者意汤虽酷烈以其推贤故有后而余尝窃以谓留侯岂特其才智汉无双而辅汉救民扵亡秦虎狼涂炭之中生息二百余年事成乃翛然退而不居本其处心使世果有辟榖不死之说非妄者如良乃当得之而良死仅传子不疑即絶此不可知者及得商所称然后乃知汤之忮刻虽其逹贤恐不足相补而富平之所以乆殆良祖以来君子长者之风故迄今虽分裂微晦然张姓遍天下亦盛矣而君之先盖郓州湏城人自五代之乱累世隠居以孝称逮君曽祖始徙济州巨野而讳宗孺者君考也富而好施以壅培其子读书为士君用勉砺有立初泰山孙复家居传经声闻山东其一时贵人贤士争师之后仁宗召复居太学而君往执弟子礼因尽得与其门人髙第游受复春秋尊王说然犹以取科名慰亲意为事而扵时翰林郑公獬滕公甫场屋声籍甚亦与君厚乃以诗赋举进士不中第治其业益勤会其父病就养者累年因叹曰士遇合有命若可以力挽取非命也遂不复措意寻遭父丧茹蔬摧瘠自是益外名誉略威仪乡人之贤不肖善恶皆与之齿穷阎寒家庆吊必在虽涂潦不乗曰无以见里之老人家故饶扵财而奉养薄不以饶故欲可侈而易其所闻扵儒者也至赒人之急则竭其力恐不逮故食客常满堂尝买田三百畆以待宗党之贫无归者使葬且养焉凶岁出粟数百斛食流殍所活以千计为人寛厚坦夷喜读书乐善而好信乡人有争者至就评曲直劝譬而去无不满意此其身既不偶而退行之家一二之大槩也母房氏有淑行老疾危甚君夜祷扵庭即夣得期三年后如期亡人以为孝诚所感云娶许氏继孙氏皆善其内事子一人仲原尝以进士举礼部讲肆有闻工为诗温恭乐义致客之多如其先人五女嫁房经薄演髙修房之才程献夫皆同郡良士而经以明经献夫以进士俱尝预计偕诸孙男女八人男绅询绩纲绍女长适进士翟光弼余二幼以元佑六年六月甲辰卒年六十有八初君考以上皆葬巨野之比干村而地多水君疾且革语仲原曰欲为先人改卜今不能以为恨汝无忘我志则是吾不没也仲原泣曰诺既而卜任城县之谏议乡吕村吉乃迁其先柩及君与两夫人之丧祔焉实元符二年九月某日也仲原与余儿曹俱学相好求铭昔马少游常哀其兄援慷慨有大志以谓士生一世取衣食裁足乗下泽车御欵叚马使乡里称善人斯可矣致求盈余且自苦尔而援后遭光武立功万里之外光扵竹帛亦可以无憾而当其卧浪泊时至念少游平生语若不可得方余年少意援老惫志易不然何愧扵少游者后余宦学四方无所成就既未有援毫髪可以厌足加齿未若援老也而已非元龙上床之意从许君问舎之事不自知与前日之虑易然后益知少游逹识果足以愧援而君亦优游耆艾无慕扵世当易一爻不出户庭旡咎者以是铭君其谁曰不然铭曰  

士生委质功业林匪学问意皆侈心使成烜赫固莫任况事与志常岖嵚尾闾其损得蹄涔一羽之狥捐千金少犹颕脱中悔侵念平生语安可寻但自恶影忘惜阴有良里士裂冠襟不与一世驱骎骎髙明之室有物临取栽足尔吾良箴缾轠于瓽惟乆滛澹泊可守寕适今畏名勿取神所歆后枝叶茂由根深  

黄君墓志铭【`晁补之`】  

黄君讳某世为单州砀山县人或仕或农后徙济州金乡县自其父祖则稍稍以谨信好施闻扵里人而家产作业亦益进君有智度奉父母恪岁凶籴腾踊而家积谷数屋或劝其以时出可得十倍利輙不肯而以丰年平贾出之籴者皆之黄氏立尽盗猝入其里指其居曰是出榖救人黄某者耶或对曰然扵是独不犯其一毛而慰遣其家人有男子跣而走盗执之遽绐日我黄某子也亦得免然自是其家滋益丰语人曰我无以致丰吾富疑有命也年七十卒以元佑四年八月二十三日塟扵其县之髙平乡新兴村其孙汝翼举进士中第今为雄州防御推官知鳯翔府麟逰县事尝从补之逰来求铭乃掇其事论之使归铭其圹中曰  

世言治生祖白圭白圭曰智不足以权变勇不足以决断仁不足以取予强不足以有守虽欲学吾术终不告也是不然观黄氏所以成其家岂固有术耶推之而不求赢已而愈赢曰我致此有命吾是以知富与贵不可以力求而可以德竞  

山阴陆氏女女墓志铭【`陆游`】  

淳熈丙午秋七月予来牧新定八月丁酉得一女名閠娘又更名定娘予以其在诸儿中最穉爱怜之女女而不名姿状瓌异凝重不妄啼笑与常儿絶异明年七月生两齿矣得疾以八月丙子卒菆扵城东北澄溪院九月壬寅即塟北冈上其始卒也予痛甚洒泪棺衾间曰以是送吾女闻者皆恸哭女女所生母杨氏蜀郡华阳人铭曰  

荒山穷谷霜露方坠被荆榛兮扵虖吾女孤冢岿然四无邻兮生未出房奥死弃扵此吾其不仁兮  

林公材墓志铭【`陈亮`】  

君姓林氏讳崧字公材婺之永康人其先从天台来扵君九世矣初君祖父浚父思聪自田闾间积勤服业以起其家至君兄弟且耕且学以无忘先世之绪而开其来者自是子弟始一扵学矣然君犹以为艰难之易失也讫晩岁不自侈大余尝至其门﨑岖桑柘间得小径并墙以入计君之力非不足也独至于为其子学问之费无所靳君容貎魁然事亲能自异扵等人宜其扵缓急轻重之际不足观者矣不幸得年五十有二以淳熈二年十一月二十七日甲戌卒娶徐氏子男三人慬愉慥愉先君五年卒孙男女三人皆幼君殁之明年其孤将以十月甲申日塟扵去家一望西山之原一日慥泫然拜扵庭下曰昔慥实从章氏兄弟以来今其塟者大抵有铭矣奈何以处慥父余无以答乃为其铭曰  

不失其朴而示以文尔祖尔父尔子尔孙  

毛积夫墓志铭【`叶适`】  

毛予中字积夫髫鬌有杰气十七时游江淮乱后邸店未复卧起草中时时与小冦遇行数千里知形便阸塞涕泣曰管乐不再生耶夜捕鹿迷失道旦见楼堞矗然合肥城也值帅方打围戈甲耀日君荐虎皮道旁燔肉煮葵菜浩歌纵饮弗为视帅揖语大惊延上座稍长亲师友学习今古诸生不能言者尽为言之复出沔鄂得贤豪名世士识别相与欢甚因留门下终身所至专席髙论衮衮无对怒马独出不施鞍勒或入酒垆慿髙悲啸众共怪不敢近荒旅穷肆饭客常满或闭门袖手借书危读经旬月无不通人畏其博而专也然不得骋于科举礼部尝欲第其文又议不合而止余屡讽君年过五十矣气惰将衰血燥将臞宜返耕筑室以顺天命无徒取俗子赘疣也君怏怏不自喜尚行游无怠至踰六十度决不偶矣始弃去蔽长松吟小山招隐诸词哀愤激烈作振衣亭请余记未毕而病嘉定八年五月二十一日以书来曰某自量不在友朋下幸赐之铭抑扬咏叹之死不恨矣其明日卒呜呼人之所长世固不易知君之所有人亦不能察也然使其当蹉跎之年而与之以奋迅之日则必损竒特之行而为平易之趋矣讵轻测哉所居瑞安深谷号毛家山以毛姓者二千人祖镗九十三父骧八十六皆笃学好善称扵乡君自谓寿种故其规图常寛逺若有待然纔六十五娶张氏正而婉生四子允兑兖充二女辑辅再娶康氏一子曰应早夭九年某月日塟瑞峯山广度寺允来速铭予老愦愦下笔未数行耳如附蜩头眩转不自支其扵抑扬咏叹之意盖微矣故所述仅如此然可以观其略也铭曰  

不设志而灭命不厚生而薄性古之人哉嘉定八年九月日  

姜安礼墓志铭【`叶适`】  

姜君讳处恭字安礼淄州长山人六世祖昭范名能治春秋昭范之弟遵任至枢宻副使君曽祖朝奉大夫筠避乱扵台州临海祖仲思朝散郎签书南康军判官摄军事讨李成坠马卒父谌从政郎至君来秀州嘉兴始居之自大夫入南相继官不进君九岁而孤家尤贫大母父母皆散死他州不能塟而朝散旅扵都昌佛寺四十余年矣君营衣食治坟墓收拾诸衬见星出入其走都昌柩故庑殡后为僧堂也老僧以告君掘地数尺得之题志尚新归从左蠡小孤遇暴风繂断橹折舟几覆然后得聚塟扵武康上伯岩山君曰吾可以死乎既而颇买田治产不至富厚亦稍赒族穷援人扵乏如有余者君虽不以科举自逹至扵惩渡江凋落之后奋寒士单薄之习积无至有以立家室教二子辉郜进士女适济南吕蒙有孙男女五人婚对及时门戸新成课其力致之难过扵场屋偶然成事者逺矣余徃来秀州十年间闻君名又识辉扵太学欲见君不果辉将对集英策余疑之曰子色间青黒何祥也君素有足疾加剧卒年五十九塟朝散从政墓西百歩夫人龚氏赠谏议大夫夬家也已塟辉录君诗百余首示余求铭余读之曰君诗清壮抑扬而不刻削以及今人之律乐称善人而志意独到盖得古人之意可铭也铭曰  

绍熈四年二月十八君死是年四月二十八日君塟呜呼其诗则传尚不亡哉墓  

林处士志铭【`叶适`】  

墓林处士者永嘉何傅字商霖者也死年五十七所居墓林巷城中最深僻处也前二岁余数过焉草木稀踈而不荣败屋纔三间悉用故唐书黏之处士润泽详整如大人也对客为清逺之言其言以有财为累而以贫贱为得以即死为可足而无憾其忧诸子曰恐不能如我无过其釜爨常空而意气悠然未尝以微感人人亦忘其为贫也尝一日大雪道无行人处士与同巷朱伯鱼问余遂登郭公山富览亭之故基以望江北雪骤甚不已两袂皆积余不能忍寒饮酒而下处士独傍城隅度横彴彷徨折苇之间昏夜乃归以余所知扵处士能不以非义干其虑而有冻饿自守之乐斯亦士之极致也岂可谓之非贤者欤处士自少攻为诗竟以成名殆其死也犹课某章未缮而卒男女七人其长者未冠也其幼者尚抱也死之日其友翁忱既禭敛之又率尝徃来者尽有赙焉始克塟扵西山崇明寺旁铭曰  

古人有言曰天生五材民并用之厚薄不齐非圣莫司惟其不悲以刻扵斯  

庄夫人墓志铭【`叶适`】  

庆元戊午余始居生姜门外西湖上金华王植立之实来扵时士相禁以学立之宰相家子匿姓名舍辎重从余穷絶处水村夜寂蟹舎一渔火隐约而立之执书循厓且诵且思声甚悲苦其中表有仕永嘉者节朔设坫盛集立之独后至中表笑曰上学来欤盖靳之也自是岁率一来他日余过立之屋墙静修牖案洁清僮御敬勤物具中仪余固惑焉凡学扵外者必弛扵家今乃不若是何欤问所以然则其夫人庄氏之力也庄氏归立之二十余年一切以劳自当而奉夫子扵学故立之不为訾省而家事自治斯异矣夫母扵子能使之学古今常道妇扵夫能劝其学非今也古人之事也母之扵子有禄利故使之学非必贤母而后能也妇扵夫将以垂其名非必有禄利其劝之学非贤妇人不能矣余先人祥之岁立之来而亟去止之不可曰妇将免吾欲勿行妇曰第徃吾期未也今其未或既皆不可知吾速返矣夫不以一身之急废其夫千里之会斯又贤也去年余在建邺立之来歔欷曰庄氏子所谓贤者丙寅八月初七日死矣十二月十四塟某所矣其归也不及事父母吾祖妣魏国之爱也庄氏孝事之吾之褊也庄氏柔承之吾女弟行也而尽用其奁中物外妹不能嫁也而割其田其俭至扵惜一钱而以为吾师友之费吾之困无一言而以吾之得从巨人名士为其身之喜吾之友二弟也虽贫而四十口之聚无所间曰传任备是三子也虽幼而能不以小且近教之吾已矣无所复望扵今世而谓庄氏之足以终吾身也而卒至此信矣其穷也子哀吾者其得毋辞乎余曰然夫人名则亦金华人二女曰师莒奴奴铭曰  

不妄喜愠成妇之德不茍利泽知学之获益封我原益树我杞既以其夫亦以其子  

## 文章辨体彚选卷七百十三

（明）贺复征 编  

○墓志铭十六  

故金漆水郡侯耶律公墓志铭【`元元好问`】  

金天兴初元三月二十七日金昌府陷静难军节度使致仕漆水郡侯贞死之公辽族河间人初以护卫事章宗累将左将军贞佑丙子奉旨分领关陜军朔方兵猝破潼关主帅额克力不支失利于干石壕之间将卒多被俘执公义不受辱引佩刀自刺且投大涧中刺不死下涧数丈碍大树而止明日朔方兵退左右求公得之扶舁归洛阳事闻朝廷驰遣尚医救之即拜同知河南府事未几改孟州经畧使厯归徳知府西安军节度使昌武军节度使知河州再任昌武入为殿前右副都点检换左副转武卫军都指挥使河南改金昌府升中京以公权留守行帅府事俄拜静难军节度使明年请老闲居洛阳至是城陷公族属有在朔庭秉大权者得公兵乱中将由孟津渡北行公叹曰吾家世受国恩吾由侍卫起身至秉旄节向在干石壕已分一死今北行欲何求耶乃不食七日而死时年六十七歳夫人纳哈塔氏负遗骨藁葬聊城后二年夫人殁乃合塟焉夫人在时尝求予铭公墓其殁也其弟重以临终之言为托故略为次第之呜乎世无史氏久矣辽人主盟将二百年至如南衙不主兵北司不理民县长官专用文吏其间可记之事多矣泰和中诏修辽史书成寻有南迁之变简册散失世复不见今人语辽事至不知起灭凡几主下者不论也通鉴长编所附见及亡辽录北顾偹问等书多敌国诽谤之辞可尽信邪正大初予为史院编修官当时九朝实录已具正书藏秘阁副在史院壬辰喋血之后又复与辽书等矣可不惜哉故二三年以来死而可书如承旨子正中郎将良佐御史仲宁尚书仲平大理徳辉点检阿萨尔郎中道逺右司元吉省讲议正卿西帅杨沃衍奉御孟克宰相子伯详节妇参知政事伯阳之夫人长乐妻明秀孝女舜英予皆为志其墓夫文章天地之元气无终絶之理他日有以史学自任者出诸公之事未必不自予发之故不敢以文不足起其事为之辞呜乎可惜哉铭曰  

谓辱也而不屈焉谓丧也而不失焉颓波方东有物屹焉天夺于人我独也天谁为为之乐我所然国殇累累骨肉弃捐维公之藏土厚木坚殆天以后死者为金石无穷之传铭以表之慰彼下泉  

雷希颜墓志铭【`元好问`】  

南渡以来天下称宏杰之士三人曰髙廷玉献臣李纯甫之纯雷渊希颜献臣雅以竒节自负名士喜从之游有衣冠龙门之目卫绍王时公卿大臣言献臣可任大事者绍王方重吏员轻进士至谓髙廷玉人才非不佳恨其出身不正耳大安末自左右司郎官出为河南府治中卒以髙材为尹所忌瘦死洛阳狱中之纯以蓟州军事判官上书论天下事道陵竒之诏参淮上军仍驿遣之泰和中朝廷无事士大夫以宴饮为常之纯于朋会中或坚坐深念咄咄嗟唶若有旦夕忧者或问之故之纯曰中原以一部族待朔方兵不知其牙帐所在吾见华人为所鱼肉去矣闻者讪笑之曰四方承平余五六十年百姓无狗吠之警渠不以时自娱乐乃妖言邪未几北方兵动之纯从军还知大事已去无复仕进意荡然一放于酒未尝一日不饮亦尝一饮不醉谈笑此世若不足玩者贞佑末尝召为右司都事已而摈不用希颜正大初拜监察御史时主上新即位宵衣旰食思所以弘济艰难者为甚力希颜以为天子富于春秋有能致之资乃拜章言五事大畧谓精神为可养初心为可保人君以进贤退不肖为职不宜妄费日力以亲有司之事上嘉纳焉庚寅冬朔方兵突入例回谷势甚张平章芮公逆击之突骑退走填压溪谷间不可胜算乗势席卷则当有谢玄淝水之势诸将军异同欲释勿追奏至廷议亦以为勿追便希颜上书以破朝臣孤注之论谓机不可失小胜不足保天所予不得不取引援深切灼然易见而主兵者沮之策为不行后京兆鳯翔报北兵既退而西马多不暇入衔数日后知无追兵乃聚而攻鳯翔朝廷始悔之至今以一日纵敌为当国者之恨凡此三人者行辈相及交甚欢气质亦略相同而希颜以名义自检强行而必致之则与二子为絶异也盖自近朝士大夫始知有经济之学一时有重名者非不多独以献臣为称首献臣之后士论在之纯之纯之后在希颜希颜死遂有人物渺然之叹三人者皆无所遇合独于希颜尤嗟惜之希颜别字季黙浑源人考讳思大定末仕为同知北京路转运使事希颜其暮子也崇庆二年中黄裳榜进士乙科释褐泾州录事不赴换东平府录事以劳绩遥领东河县令调徐州观察判官召为荆王府文学兼记室叅军转应奉翰林文字同知制诰兼国史院编修官考满再任俄拜监察御史以公事免用宰相侯挚荐除太学博士还应奉终于翰林院修撰累官太中大夫娶侯氏子男二人公孙八岁宜翁四岁女二人长嫁进士陈某其幼在室初希颜在东平东平河翔重兵处也骄将悍卒倚外冦为重自行台以下皆务为摩抚之希颜莅官所以自律者甚严出入军中偃然不为屈故颇有喧哗者不数月闾巷间家有希颜画像虽大将亦不敢以新进书生遇之尝为户部髙尚书唐卿所辟权遂平县事时年少气鋭击豪右发奸伏一县畏之称为神明及以御史廵行河南得赃吏尤不法者榜掠之有至四五百者道出遂平百姓相传雷御史至豪猾望风遁去蔡下一兵与权贵有连脱役遁田间时以毒药杀民家马牛而以小直胁取之希颜捕得数以前后罪立杖杀之老幼聚观万口称快马为不得行然亦坐是失官希颜三岁丧父七岁养于诸兄年十四五贫无以为资乃以胄子入国学便能自树立如成人不二十游公卿间太学诸人莫敢与之齿渡河后学益博文益竒名益重为人躯干雄伟髯张口哆颜如渥丹眼如望羊遇不平则疾恶之气见于颜间或嚼齿大骂不休虽痛自摧折猝亦不能变也食兼三四人饮至数斗不乱杯酒淋漓谈谑间作辞气纵横如战国游士歌謡慷慨如闗中豪杰料事成败如宿将能得小人根株窟穴如古能吏其操心危虑患深则又似所谓孤臣孽子者平生慕孔融田畴陈元龙之为人而人亦以古人期之故虽其文章号一代不数人而在希颜仍亦余事耳希颜年四十六以正大八年辛卯八月二十三日暴卒后二日塟戴楼门外三王寺之西若干歩好问与太原王仲泽哭之因谓仲泽言星殒有占山石崩有占水断流有占斯人已矣瞻乌爰止不知于谁之屋耳其十月北兵由汉中道袭荆襄京师戒严铭曰  

维季黙父起营平弱龄飞骞振厥声备具文武任公卿百出其一世已惊紫髯八尺倾汉庭前有赵张耻自名目中中敌无遁情太息流涕请进兵揜聪不及驰迅霆一日可复齐百城天网四面开鲵鲸砥柱不捄洪波倾望君佐王正邦经或当着言垂日星一偾不起谁使令如秦而帝宁勿生不然亦当蹈东溟元精烱烱赋子形溘焉宁与一物并千年紫气郁上征知有龙劔留泉扄何以验之石有铭  

聂孝女墓志铭【`元好问`】  

五台聂天骥元吉为尚书左右司员外郎壬辰之冬车驾东狩元吉留汴梁明年正月二十三日崔立举兵反杀二相省中元吉被兵创甚女日夜悲泣谒医者疗之百方至刲其股杂他肉以进而元吉竟不可捄时京城围久食且尽闾巷间有嫁妻以易一饱者重以喋血之变剽夺陵暴无复人纪女资孝弟读书知义理思以大义自完葬其父之明日乃絶脰而死士大夫贤之有为泣下者女字舜英年二十二尝嫁为进士张伯豪妻伯豪死归父母家呜乎壬辰之乱极矣中国之大百年之久其亡也死而可书者权参知政事翰林学士承旨子正右丞大用御史大夫仲宁户部尚书仲平大理德辉点检阿撒郎中道逺省讲议仁卿奉御忙哥宰相子伯祥宿直将军长乐妻明秀参知政事伯阳之夫人与孝女十数人而已且有妇人焉夫一脉存不可谓之絶一目张不可谓之乱一夫有立志不可谓之土崩痛乎风俗之移人也孝女合葬张氏墓在某所铭曰  

嫈政之妇哭狥其季千祀有传犹聂之世嗟惟孝女之死而遂死而有知及父于队以子则孝以妇则义以断则勇以守则智于今之人麟鳯之瑞莫靳者名天曰美器不于士夫一女之畀铭以表之并志予愧  

曽秀才墓志铭【`欧阳玄`】  

秀才曽氏子一汉既没于江南其兄徳元在京师闻而哭之恸知其葬有时奉行状乞铭于欧阳玄拜且泣曰人之生茍有徳慧孰不愿有辞于永世也弟一汉实曽氏才子弟今不幸短命父兄不能续以长愿得先进一言以传庶几犹未死也玄闻其言恻然乃叙而铭之曽氏永丰显亲里大家一汉字明善本曽氏似翁第三子大父悼其兄之似俞早夭无后以继之大徳十年丙午五月庚午朏生天厯二年庚午五月癸丑朏死是月戊午改至顺以是年某月某日葬于某里之原一汉五岁读书数千百言过目成诵少长无童心年十二三能文章十五六颀然长以弁不尚浮靡不事货殖笃道徳性命之书能服行其言事父兄善交朋友信遇宗族之长老恭未及壮有学行词章凛凛趍老成人初师里士刘福逺习举业精熟寻执贽临川吴先生门下受诸经说大称颖悟年二十有五病痰喘以死方疾未甚四月十日有厉风从西北来拔并舍大木似翁蓍得未济之巽心疑之不踰月一汉乃不起妻镏氏子男一女万奴裁四月而孤行述似翁所自作其文不胜哀有甚于徳元言者呜乎为父兄鲜有不爱其子弟者无论才不才恩义有不相掩者一汉死父兄若失希世重寳不能自存呜乎一汉真佳子弟已乎铭曰  

麟之不角麛不如殰鸥之不翰鷇不如毈夺其所有无子之为痛隳其垂成无生之为宁坎而深树而槮无重伤其父兄之心  

髙节先生墓志铭【`杨维祯`】  

先生讳侣字君友姓严氏子陵三十五世孙也严本庄姓以汉明帝讳易之子陵以髙姓着史册耕富春山钓桐水年八十终娶梅氏生西京寿春尉福福生茂茂生隆陆生卓由是而降踰唐歴宋衍为四家甲家传格为先生曽王大父润王大父自中考也俱不仕先生生而有竒气读书不为觅举计从学乡先生汉英贾公贾公得于复斋赵公赵公得于潜室陈公陈公亲受于晦庵朱子此其渊源也贵官至钓台必访先生劝之仕则曰汉云台诸将仕非不赫赫今子姓无闻吾鼻祖去之一千三百有余年而髙风逺韵与富山桐水相为峙流士奚必以仕而贵哉某不敏愿为严陵贤子孙足矣居家教授生徒有裹粮自瓯越来者宋相文山氏客谢翱竒士也雪夜与之登西台絶顶祭酒恸哭以鐡如意击石复作楚客歌声振林木人莫能测其意也暮年建汐社为会取悦而有信翱卒无子与社中友买地台南葬之筑许劔亭宪使卢公挚髙其义为之书尝逰钱塘偕石塘胡公山村仇公过孤山酹林处士岳鄂王墓卒有动于中告二人曰某常如此亲必不安亟归及门遽有终天之别擗踊气絶者数四治丧祭一用朱子礼庐墓三年不税衰不见宾客有白燕巢坟木事母益虔母卒哀毁成疾几不起每至生旦服墨缞哀恸踰他时所居室堂名以髙逺取郡守王泌记钓台书院语至顺辛未冬十月晦疾革呼其子渊曰吾年已踰六十不称夭奉祖祠四十年复土田教养无忝吾死何怨平畴西田吾已买诸官死必葬是遂逝越若干年为至正丁亥始克塟贤者故事有易名门人黄廷玉等私谥曰髙节复请诸郡守祠于祖祠西小室娶黄氏宋榜眼进士黄蜕曽孙女子一渊也越十年丁酉予以建徳推官过钓台渊从予谒祖祠遂双登台访子陵钓迹因酹髙节君墓又访台南谢竒士塜予为竒士立阡表明年渊持廷玉所为状来谒曰谢竒士表于吾子若有待先子之行应铭法其待如竒士幸吾子铭之遂铭曰  

于古风沨乎胡可追千有百禩一画厥岐不背厥驰□□不知其后时我铭其人维髙有基维髙有基维□□遗  

## 文章辨体彚选卷七百十四

（明）贺复征 编  

○墓志铭十七  

故诗人徐方舟墓志铭【`明宋濓`】  

庚子之夏皇帝遣使者奉书币起濓于金华山中时则有若青田刘君基丽水叶君琛龙泉章君溢同赴召遂岀双溪买舟泝桐江而西忽有美丈夫戴黄冠服白鹿皮裘腰绾青丝绳立于江濵揖刘君而笑且以语侵刘君亟延入舟中叶章二君竞来讙谑各取冠服服之竟欲载上黟以丈夫觉之乃止濓疑之问于刘君曰此何人斯诸公乃爱之深耶刘君曰此睦之桐庐徐舫方舟也濓故闻方舟名亦起而鼓噪为讙共酌酒而别声迹不相闻者乆矣自是厥后叶君出守南昌殁于王事后五年章君为御史中丞以卒又后十年刘君亦官至御史中丞受封伯爵投老于家后以一疾不起又五年濓亦乞骸骨还山白发垂领颓然成老翁矣今年冬来朝京师忽方舟之子膺持中书舎人史靖可之状来谒隧道之铭则知方舟之死厯一十三年矣嗟夫人生如寄石火电光真不堪把玩如此良可悲哉濓因语膺以旧事为之凄恻者久之乃序述其事曰方舟故簮缨家自幼有侠气好驰马试剑尤善球踘之戏视拘拘法家士如无物稍长憣然悔曰此岂君子道哉即从师受章句为进士业操觚为文輙烂然成章已而又悔曰是如蠧书蟫出入于故纸中何有终期哉人生贵适意盍习古歌诗以吟咏性情庻几少遂其愿耳先是睦多诗人唐有皇甫湜方干徐凝李频施肩吾宋有髙师鲁滕元秀世号为睦州诗泒方舟悉取而讽咏之鉥肝刿肾期超迈之乃已积之既乆圆熟璀璨明珠走盘而玉色交映也方舟犹以为未足出游江汉淮浙间与名士相摩切而诗道益昌江浙行省叅知政事苏君天爵闻其贤力欲荐之方舟曰吾诗人尔其可縻以章绂邪竟避去筑室江皋日苦吟于云烟出没间翛然若与世隔因自号曰沧江散人天大雪独泛舟钓江中终日恋恋若不忍舎去见者疑其非世间人元季兵乱益韬闭不出易为隠者服人莫知其踪迹所在有瑶林沧江二集各若干卷唐诗通考若干卷藏于家云方舟平居喜怒不形于色无急歩无疾呼罔测涯际性尚风义宛陵罗氏率五百指来避兵方舟衣且食之病者注药死无所归则择地藏之乆而弗懈事平具巨舟载其还家至正丙午正月九日方舟以疾卒君子稽其自号题曰诗人沧江徐方舟墓表其志也濓谓君子出处固立志之不同然亦有命焉当刘君之出也衔方舟以隠自髙数欲挽起之会有故而止方舟获终老于山林亦岂偶然之故哉余思方舟其人而不可得俯念畴昔衋然伤情乃厯序其故而铭之曰  

有才不施一发乎诗日星月露草木走飞人事变迁可愕可悲举无遁情入我范围咳唾所及皆成珠玑一旦观化魂无不之非涌醴泉定生灵芝昭徳之符千载弗亏  

太原郡夫人叶氏墓志铭【`王祎`】  

洪武三年正月庚子中书右丞王公溥言于天子曰臣之父晋母叶氏实生臣溥及臣弟汉寳而臣不天父也弃诸孤蚤所恃者母氏以长以教故臣兄弟克有成立而母氏之亡亦已十八年顾臣无似获事陛下比者推恩褒崇二代假宠于王氏甚厚独念臣去乡邑日乆傥赐之告得归展省丘墓以伸私情臣不胜至愿于是皇上悯焉有旨予告所以抚谕之者良至仍勅仪曹具祭物给之公将行以母夫人墓宜有识请铭于史臣王祎祎不敢辞谨按追封太原郡夫人讳某姓叶氏饶之安仁县人归同里石港王氏为赠资善大夫中书右丞上护军追封太原郡公讳晋之配资善大夫中书右丞溥昭勇大将军崇仁卫指挥使汉寳之母夫人性慈惠治家以勤俭族婣里党莫不称其贤至正壬辰干戈俶扰饶信首被兵明年三月右丞公奉夫人避兵于信之贵溪仓卒之际母子遽相失继而公起兵卫乡里会皇上狥地江右遂举其地来附拜中书右丞分镇建昌盖自癸巳至丁未凡十五年夫人所在不可知而公思慕之情日夜未尝置是岁正月忽梦夫人若告以其所在者命卜者筮之其繇辞曰非岩即穴厥得朽骨五月躬率士卒诣贵溪之桃源山即向夫人避兵处也伐林木入山以物色求之不得哀号者三日既乃得其地居人英海能言兵相逼时夫人病不能行即自投井中死矣公乃披榛棘寻得井俄有鼠自井中出跳入懐中旋复入于井汲井索之夫人之遗骸果在焉公哀号益不自胜以是月某日具衣衾棺椁即其地礼塟之夫人之卒享年六十有七二子即公及汉寳也孙男若干人女若干人呜呼父母之丧人子之不幸也而右丞公则又遭乎其事之变罔极之徳曷从而报之抑人子之图报其亲者固无间于存殁用是公以功业自奋出入将相勤劳王家而貤恩锡命贲及泉壤所谓立身扬名以显其亲者于是乎在是虽遭事之变而能合礼之正仁人君子复奚憾焉铭曰  

显允王公乗时奋庸入建相业出成将功载念所恃实有我躬昔丁艰难乆衔哀衷孝思之至神明可通乃安体魄兆域以崇以壤以树若堂斯封天子有命礼贵饬终龙光赫奕贲于幽宫公曰噫哉君命实隆岂我陋微能亢其宗靖思厥繇积庆所锺春雨在草秋霜在松世世子孙来瞻来同  

呉先生墓志铭【`解缙`】  

洪武丙辰先君子之友胡延平卒于官仲勤呉先生延平之妻兄也来经营塟事予从先君子识之胡延平之家见其英迈不羣甚敬服之先君子曰小子未见孟勤先生世称呉氏二鳯是其兄弟予请问其详则曰昔莘乐先生与而祖同时佐义兵而祖不幸殒于兵莘乐亦赍志以殁其时孟勤兄弟年皆弱冠负文武才数以策干城守者皆不能用后皆如其言其父子豪杰之士也又曰元盛时江右诗人自范文正公掲文安公而下流而委靡独擅音节而不失其雄浑者莘乐父子其尤也去之十余年为洪武丁卯始及拜先生于家得闻余论慊其平生明年先生复之楚又后十余年得先生于史馆痛先君子之不复作每授教咸为之兴感先生亦念其故人之子愈加爱厚未几而先生蒙恩得散地以佚其劳遂以捐馆闻予追平昔集次先生寄予书大篇短章词藻溢目老成忠厚之情及引教之意不觉其感怆之至也欲为先生述传而先生之子善存以庻子胡君光大所为行状一通求为之铭胡君延平之子先生之甥也知先生之家世羣行为尤详谨按状为铭先生讳勤字孟勤其先大梁吴氏徙居于荆至讳某者宦南康子孙居庐山之阳宋淳化间有曰某者为永新簿因家焉曾祖原道妣某氏祖文振妣李氏父师尹字莘乐学者称为桂山先生终永丰丞公幼敏悟初学语时能识钱上字人皆异之十七八为文章词藻天发岁癸卯太祖皇帝兵下吉安参谋郭子章有诗名一见谈论欢如平生即署公泰和令以亲辞洪武初征天下名儒试中书堂第一人太祖欲作兴儒学特除武昌儒学教授其化大行复以例免归楚王致书币迎为世子郡王师蜀王及湘献王交致书问深相敬慕永乐元年与修太祖实录特除开封儒学教授周王待以宾礼世子独爱重之永乐三年二月戊辰某日卒于官公生元至顺庚午八月享年七十有六明年某月善存以其丧归葬于乡某山之原孺人萧氏善治内事先十年卒子一人善存也一女适胡直先生晩居安福善存今为安福人孙男某曾孙男某公学该博手未尝释卷老而不倦为文章诗歌敏而甚工尤善行楷书在史馆时七十余矣运笔如飞馆中能书者数百人啧口称叹天性孝友事继母尤谨待姊尽其敬抚犹子极其慈接物平恕而贤否甚明善饮酒遇宾客及故人倾倒达旦轩髯议论襟懐洞如也尝念其先舎南康故曰匡山樵者居武昌曰黄鹤山樵晩更号由翁皆以名其文集并六艺集若干卷铭曰  

豪杰之才该博之学刚大之气壮而不遇时老而不大施其所自着足以传世煜然其光不可秘  

黄君仲简墓志铭【`解缙`】  

黄君仲简既没之十年其女夫龎振舒应诏来京师奉前陈州守李君子仪所为状请予铭其墓予兄大纪与徐君叔通交口称誉叹息谓宜为铭其凡知仲简者皆言磊落可喜而悲思之呜呼去之十年而人尚不忘与其在世无异则其在世岂无制作过人者欤按状其既殁家亦中废﨑岖多难理其先业而克广之其有赢财輙斥以起其废其乡官陂之桥圯具甓与石要道士彭一寜董其役桥成而行者不梗枫子江当二水之交朝渉者或致没溺置船而济者以喜株水陂溉田数千畆复之而岁以无旱邻里有贫民每春夏农事急无所仰食輙贷之糓而未尝取其息为家塾延良先生教其子乡人子弟来学者皆厚待之治家严而有法事兄恭而有礼友爱诸弟抚育孤甥勤勤恳恳尤喜宾客四方游士过门礼接之如将不及盖人人属厌当其广席酒酣抵掌论事中其肯綮豪气横放其磊落可喜盖如此予尝与之游登山临水纵观阛阓之间为言其平生志意浩歌击节当时人可其意者殊少也又谓古之人逺者姑勿论近自元季躭溺宴安俗尚柔弱乡里富豪家士人子骤闻金革之声手足振掉目睒睒耳不听坐而待毙妻子为虏可悯不足惜者何限哉先人誓天仗义奋臂一呼谋夫如云勇将四应东摧西剪莫犯吾乡迄为保障以迓治平至今室房有故宇图书有故藏里人无流离之苦田野无荒弃之时山林无斩赭之虐一草一木之遗皆先人之遗泽也我恨当其时尚幼日习焉不能助我先人建大勲业先人亦赍志以没此古英雄竒伟之士所以汨没而无闻者类如此也审其言固倜傥可喜夷考其任事驭众低昻有权变正合宜使人能畏之因其小者大者可知或时以泄其不平披横矛弯弧突骑猎逐平原旷野之中望之伟然文武可用亦庶几竒男子世岂多有哉于是乎安得不乆而想见之尚如画也哉君讳敬号竹涧髙祖显氏始家于吉水曾祖端叔跃渊其先人也君生至正乙酉七月初二日没以洪武乙亥闰九月十三日巳时寓京师归其丧者季弟礼与婿朱正也娶周氏里之名家子男四人复安既安居安然安早卒有陈彦素者亦其壻君之墓在于其乡鹧鸪山之原铭曰  

噫慨慷言可绩才可惜金利不矛戟缜栗不为璧永秘兹石  

刘君象贤墓志铭【`解缙`】  

元季之乱大家世族能卓然不为乱贼所污保其家复其盛昌其后者江都甚不多见也予尝闻之夏璜刘君象贤为兄弟首谋夜之吉安城报官军掩取贼巢穴事泄官军竟不至举宗为贼所屠亦皆不屈象贤独脱身与妻子俱走免贼平乃归乡治生筑居教子弟复其旧观其艰难转徙有人所不能堪者焉予谓闻贼首欲任用率其人相表里为辅车唇齿更遣致意甚厚使当时一听许寜不免屠害与艰难转徙哉君喔然笑曰所以为世家大族以其守礼义也予家在宋仕吉水县簿宋亡与信国文公百战守死以抗元师终不为屈至元虽乏显仕然父祖以上感其恩泽亦百余年岂可伍枭獍为厉阶邪义举无成其荣多矣此先人之志也不然今日何颜复见家庙乎予深感其言归以告太夫人太夫人曰外大父灞雪髙先生官平江在元盛时象贤其季壻也来平江未尝逐游事声色侈靡其家教训严外大父每称道之不置焉又闻之先君子云夏璜刘氏世本安福治尚书有名象贤大父诸父昆弟每过从谈论识其学问渊源由是常喜从象贤问昔时事象贤深爱厚与之言厯厯未尝厌焉后予忝科第归自翰林徃拜谒之象贤为之喜甚与饮酒日夜具道外大父遗训命其子汝哲与游观山水间指外大父所为卜塟其祖墓而为道其所以然见前人之游艺罔不造其妙而象贤平生坦夷岂弟爱人乐善敦尚诗礼其得于家庭亲戚为尤至也又徃年予兄大经授徒夏璜象贤实为之主汝哲亲授业焉象贤朝夕所以与余兄讲论多矣是予兄弟皆有所闻于君也君之丧也在洪武辛未三月九日予寓京师后予归乡君墓有宿草汝哲屡以铭为请以事止不果为又二十年于此始克为铭君讳崇字徳象象贤其号也族有谱予尝为之序曽祖时可祖至徳父则贤母龎氏娶髙氏再娶萧氏子男三人汝霖汝哲汝完女二人长适东溪彭季良次适东门江彦政孙男逸隠寛洪迪魁同伦仲绂六韬君生大定丁邜四月十三得年六十五墓在乡东坑之原铭曰  

清旷坦夷不为矫饰学问淳良家庭亲戚平生之言可禆世教有铭可镌有子能孝  

## 文章辨体彚选卷七百十五

（明）贺复征 编  

○墓志铭十八  

贺感楼妻王氏墓志铭【`明李东阳`】  

按状王氏讳正江阴农家女也贺本呉人感楼之大父大理评事讳贤尝为江阴训导留居江阴洪武间坐事死后子宗振纔八岁贫无家依女兄及舅氏比壮赘青旸乡之薛氏王薛邻也故感楼聘焉时宗振复坐累籍苏州卫为兵尽粥其田庐家益贫感楼壮不能娶昏于王氏王氏亦贫甚止余空屋三四楹两家食常絶殆不能朝夕感楼乃奉母及妻还呉僦屋以居感楼贫居能力学博渉书史用其粗为童子师从者日众岁时修币颇足共饘粥俭不妄费稍懋迁为业铢存两积积且富益俭节如贫时累四十余年辟畆崇屋给昏嫁为富人时感楼学已就为乡先达子恩举南畿乡贡第一有名而贺氏益振固感楼所力致而经营拮据筹赢缩籍出入俾无废阙者王氏力也成化戊戌恩归自京师王氏老且疾已亥二月五日卒年六十有七矣感楼之言曰吾妻无他异能独吾贫时恒不免冻馁吾妻未尝有怨恨色吾衣食裁足吾妻不为侈不忘其贫吾弟不克自给又多子女吾妻能顺吾意常给予无恡色吾平生不信佛老及阴阳拘忌吾妻亦遵用家政不吾咈也于戱贫能积积能守又能散迍塞困滞而不以流俗败家法此皆人情所难况妇人哉铭曰  

昏不礼迎其变也正有封在原其归也全孰囏厥生孰寿厥死委身其间与命终始夫尔托之子尔续之幽堂有铭太史作之  

石田先生墓志铭【`王鏊`】  

有呉隠君子沈姓名周启南字而世称之唯曰石田先生先生世家长洲之相城里曾大父良琛始辟田以大其家大父孟渊考恒吉皆不仕而以文雅称先生风格洁修眉目娟秀外标朗润内藴精明书过目即能黙识凡经传子史百家山经地志医方卜筮稗官传竒下至浮屠老子亦皆渉其要掇其英华发为诗雄深辨博开阖变化神怪疉出读者倾耳骇目其体裁初规白傅忽变眉山或兼放翁而先生所得要自有不凡近者书法涪翁遒劲竒倔间作绘事峯峦烟云波涛花卉鸟兽虫鱼莫不各极其态或草草点缀而意已足成輙自题其上时称二絶一时名人皆折节内交自部使者郡县大夫皆见宾礼缙绅东西行过呉及后学好事者曰造其庐而请焉相城居长洲之东偏其别业名有竹居每黎明门未辟舟已塞港矣先生固喜客至则相与燕笑咏歌出古画书器物摸抚品题酬对终日不厌间以事入城必择地之僻隩者潜焉好事者已物色之比至则屦满户外矣先生髙致絶人而和易近物贩夫牧竖持纸来索不见难色或为赝作求题以售亦乐然应之数年来近自京师逺至闽浙川广无不购求其迹以为珍玩风流文翰照映一时其亦盛矣先生自景泰间巳有重名汪郡守浒欲举应贤良不果王端毅公廵抚南畿尤重之延问得失而先生终不及时政曰吾野人也于时事何知然每闻时政得失则忧喜形于颜面人以是知先生非忘世者初先生事亲色养无违母张夫人以髙寿终先生已八十而哀慕毁瘠杖而后兴弟病瘵终年与同卧起馆婺妹抚孤侄皆有恩义尤喜奬掖后进有当其意者为延誉不已所著有石田稿石田文抄石田咏史补忘客坐新闻沈氏交游录若干卷独其诗已大行其时文征明曰石田之名世莫不知知之深者宜莫如呉文定公及公阐其潜而掩诸幽则唯公在予诺焉铭曰  

或隆之位而悭其受或敓之秩而侈其有较是二者吾其奚取嗟嗟石翁掇众遗弃发为浑锽震惊一世彼荣而庸磨灭皆是相城之墟湖水沄沄于戱邈矣我懐其人  

明故滁州判官龙北山墓志铭【`罗洪先`】  

正徳丁丑阳明王先生以都御史督军虔南日与士人谈学于是虔吉士人多出门下吉水国子生龙履祥父北山闻先生之风因履祥以见愿执事终身翁为人跌宕慷慨喜交游大起庭宇常歌舞饮燕为豪絶不类吉水士人然与之策事丸转机发莫能相难貎清吉昻鼻多髯颇似先生先生悦之以为军门参谋携之巡视闽中至丰城闻宸濠反同事者错愕口噤莫知计所出先生易舟南趋吉安翁实赞之义兵起集田僮百十人倾赀偹铠仗以从先生虑濠速发南都无偹欲以伪符疑兵缀之然濠谍四出诸郡士人积刦于威多以耳目应计泄事且不测独翁出入帷幄宻授方畧亲信义子割爱遣之徃徃陷虎口不返吉水士人素重自守而耻外援见翁先后所为若是莫不鄙薄之谓有他望如翁昔日骂履祥云云者翁亦避匿不敢露濠既擒先生上公卿书曰致仕县丞龙某等或诈为兵檄以挠其进止壊其事机或诈书反间以离其心腹散其党与阴谋秘计盖有诸将士所不与知而辛苦艰难亦有诸部领所未尝歴盖纪实也嘉靖初论功赏以翁尝为大足丞既致仕遥授直隶滁州判官闲住荫一子为冠带总旗论者多以为屈而昔之鄙薄者口实益张翁不为悔后九年先生有田州之役复檄以从是时将抚卢苏王受而二酋方疑先生绐已阴持两端拥众二万人投降实来观衅先生遣翁谕意翁乃数骑徃苏受之众露刅如雪环之数十重呼声震天翁坐胡床引二酋跪前宣朝廷威徳与军门寛厚不杀之意辞恳声厉意态闲暇二酋故尝物色先生形貎窃疑以为先生潜来咸俯首献欵誓不敢负议遂定自先生擒濠以来权阉以谗构攘功公卿以猜嫌嫁祸翁为之诡辞欵凶逺侦防变得于目授意使之余而应于谩对立谈之顷有髙才弟子不能为力而独寄心腹爪牙以出万死于一生者先生既卒功赏废阁翁抱耿耿无所向退而垂老于家年八十有五以卒盖非经世故之久擅才智之用莫有知翁之为竒也翁名光字冲虚其先为永新人铭曰  

方歅选乗指骊为黄盐车骥服孰辨驽良芳草懐人知已病士千载一时才几毕试欲施后世必附青云志业有闻其又何云  

祝先生墓志铭【`陆粲`】  

先生讳允明字希哲苏之长洲人也其先出古太祝以官氏或曰黄帝之后封于祝以国氏云七世祖碧山胜国时由松江来守郡后卒官一子留于苏遂为苏人祖颢正统己未进士终山西布政司右参政父瓛母徐氏大学士武功公女先生少颕敏五岁作径尺字读书一目数行下九岁能诗有竒语既天赋殊特加内外二祖咸当代魁儒目濡耳染不离典训稍长遂贯综羣籍稗官杂家幽遐嵬琐之言皆入记览发为文章崇深巨丽横从开阖茹涵古今无所不有或当广坐诙笑杂沓援毫疾书思若泉涌一时名声大噪岁壬子举于乡故相王文恪公主试事手其卷不置曰必祝某也既而果得先生文恪益自喜曰吾不谬知人自是连试礼部不第当道竒其才会修史将名荐之弗果初仕兴寜令地介岭海民尚哗讦惑于机祥先生示之礼简进秀异授以经学亲为讲解遂一变其俗羣盗窜处山谷时出焚敓为设方畧一旦捕得三十余軰邑以无警稍迁通判应天府亡何乞归又五年卒春秋六十有七夫人李氏乡先生太仆少卿应祯之女子男二长续进士入翰林累迁陜西按察副使先生简易髙旷不乐拘检在众若无能者然黙而好深沉之思时独居著书解衣盘礴游心玄间宾客来者叩户呼之若弗闻也性善书出入魏晋诸家晩益竒纵或购得之輙藏去为荣喜奬掖后进终身不言人过其居家未尝问有无得俸禄及四方馈遗輙召所善客与噱饮歌呼费尽乃已或分与持去不遗一钱故其没也几无以敛云先生少有意用世既濩落不试一发于文虽声实闳振犹非其志也所著书合诗文集为数百卷藏于家  

陆粲曰斯文之用与天地准由汉氏来纉言之士臻于斯极者亦仅可数已明兴百年士犹胶守章句未覩其恢然者也乃宪孝之际始彬彬矣祝先生由诸生起覃精发藻横逸踔厉超追古昔盛哉若其湛浮自得龙变不覊大观逍遥廓然离俗矣夏侯湛赞东方生云明济开豁包含弘大拔乎其萃游方之外者殆先生哉殆先生哉先生没于嘉靖丙戌冬十有二月二十七日又明年戊子冬闰十月十六日塟横山丹霞坞太原王宠撰次其事行粲为之铭铭曰  

维圣有文自天启之其卒敝刓孰振起之猗嗟先生发天之明达圣之经播为浑锽举世震惊维时弗逢食贫以终独昌其辞以烛羣蒙横山之原崇四尺者先生之坟后勿壊伤视此铭文  

大理寺右寺副王君墓志铭【`陆粲`】  

君讳延喆字子贞姓王氏其先世家呉之东洞庭山考文恪公讳鏊始起髙科致位馆阁为时名臣母夫人张氏君生卓荦不羣自幼侍文恪公居京师则已开敏习事公性髙简其为家未尝视簿书仕既隆贵产业无所增益君年未二十归呉即慨然欲恢拓门户当是时呉中富饶而民朴畏事自重不能与势家争短长以故君得行其意多所兴殖数岁中则致产不訾诸贳贷子钱若垆冶邸店所在充斥起大第西城下前堂列优笑钟鼓筦弦后庭比房数十歌舞靡曼穷日夕为娯乐时出从所善客驰骋燕游舆马鼓吹纵横道中贵游子弟望见君侧行屏气不敢疾驱君视之亡如也然遇士大夫逡循有礼中岁逾更约敕为恭俭罢诸辜榷妨细民业者益市古彛鼎图籍充牣于家有嘉客至则陈而观之从容竟日悛悛若书生客退相语曰人言王公子伉徤也今视之谨厚人耳初以名隶校官正徳间繇荫叙升朝拜中书舎人奉使颁诏闽中今上时再使淮扬诸郡既又持节册封徽王妃所至能恪虔以蒇事满九载进大理右寺副而莅中书职如故久之复以使事过家会考察京官当路有不悦者署其考才力不及坐外补兖州府推官未行而疾作竟以嘉靖辛丑正月二十六日不起年五十九君长身伟须鬓魁梧悍坚不类南产家居事文恪公孝养隆偹抚幼弟延昭有恩常日用财若纎啬至有所规剙必尽观美而建文恪祠工费最巨壮丽严洁乡人称焉尤善经画世务操纵弛张不露机颕一时名有权畧者皆自以为不及也若其观时低卬壮老异操卒以昌大其家而免于悔吝太史迁所谓以武一切用文持之者耶然今之闲游公子大抵困于晩节君自结发知名逾四十年标望不衰当世谈贤豪间者徃徃以王氏为称首即其所成就亦足为一时之杰矣余少为文恪公所知爱为其孙娶余氏即有壬也及是来请铭铭曰  

穆穆文恪履贞涵醇靖共三朝贵而能贫卒恢于家在其嗣人矫矫大理始骞以扬博谋敷施业是用昌乃戢而藏不陨其光孰不贵冨乗髙偾疾之子优游亶厚福泽衎衎施施燕乐饮食五十九年既豫既丰讫无艰虞以获考终刻诗墓门昭示无穷  

孙太初墓志铭【`刘麟`】  

太初不知何许人自称曰关中人人亦曰关中人湖南雅社西溪龙致仁题其名曰太初关中人正徳戊寅秋八月僦居湖南之后林村是岁始娶妻巳卯举一女庚辰二月二十日卒无子未卒之三月甘露呉汝秀玉厓陆如昆作湖南雅社得五人太初在焉甫会于甘泉之太古居太初独不至社中欲规之太初且疾革众将视疾太初忽以后事来告告玉厓曰塟吾骨得名山焉告邦直之家曰收吾书恤吾家告麟曰题吾墓且铭诸幽持手稿若干卷告众人曰晋安郑子继之知吾言是在继之比麟徃问太初方苦渴抚膺太息曰茍不作速化斯已矣麟曰结缨易箦何人也乃黯然伏枕安于疾察其肌理羙好如平居疑其有生也叩名医之门再拜为之图至则无所庸其术又数日竟不起既敛之三日玉厓卜塟得道场山麓曰昆也无宿诺将以近某日行事以是铭不及其塟太初之卜隠湖南也宾主施子邦直问婚得张氏遂与邦直聨娅其在交游为最厚属纩之日邦直方会试礼部不相及归而哭诸墓反于室有余哀顾内子语曰太初以大义属我安忍愧其言而语而妹曰矢厥志之死靡他吾固恤其家乃数遣姆氏徃谕意还报皆曰诺无何继之来吊收太初遗稿将以梓于世邦直得之述于状来征铭曰吾恐太初墓且宿草矣先生其终之又相向垂涕洟而言故退而序其事为之铭太初讳一元太初其字也生七年而警敏不常十三读老氏书至专气致柔之说委心其学已有遗世独立之志辞家去入太白山守中致虗以为常因以太白山人为别号既数年东入华南入衡又东登岱又南入呉会比至爱其山川学士迤■〈辶里〉其间殆且十年遇竒书一览得其隽腴为诗先气格有刮劘胃肾之功与名流相倡和驰其声于四方其初至呉兴与呉甘泉游时年二十有九尚未有室既逺乡井又寡兄弟形影相吊怡然终日望之者见其眉表炯炯魁岸逈立争相骇慕啧啧皆以为仙麟与凌时东严季祥施邦直则以语孟绪余时时向太初谈说始若疑中若诎终则释然安以悦卒能使太初弃其学以吾党之学为学者邦直之力为多然而尊贤取友太初亦自得其本也吾人望于太初者何如今则乃尔于戏天乎殆不欲吾雅社增重于世乎何畀我良友之晩而夺之早也其或厌我凡近遵彼旧学羽翰而去乎何幻景遗光一耀而不留也孰谓风槩若斯人者俯仰一无所遇而宛然以死也今而后知人之工诗不独能穷若太初者吾不能不致怨于其诗铭曰  

猗此踔荦离羣絶伍扬晢虬髯云蒸月吐揽岳浮江穷竒吊古玩世豪吟兴衰黜妩驾材于白用格于甫溪径若存一变至鲁遯迹呉兴鸾栖鹄峙择配于光取仁于士力践精求曰今觉是骏足方驰蹶则弗起嗟嗟太初未见其止朝也有闻夕也可死  

## 文章辨体彚选卷七百十六

（明）贺复征 编  

○墓志铭十九  

明故参政崔公墓志铭【`明李梦阳`】  

嘉靖五年十一月二十六日中奉大夫四川右参政崔公卒于家年八十有八岁矣先是其子南祭酒鋭抗疏求致仕归是故公之终所事无憾焉君子谓祭酒能子矣公讳升字廷进号南郭学者称南郭先生其先乐安人也有讳大者生彦和彦和生刚赵库大使后累赠中宪大夫延安知府大使娶于蔡后赠恭人以正统十四年十二月十四日生公于安阳乃后遂籍安阳公童时会父失官贫兄五四各出自营独次兄父母居日一食然犹粝也而公于书顾益攻久之悴母蔡怜之泣谓曰儿从兄贾不易效邪公弗听顾愈益攻书年二十六李给事中者见之异焉遂女以女后封淑人明年为成化乙酉公举于乡已丑登进士第拜都水主事改武选以父忧起改主客又以母忧起武选擢职方员外郎出知延安府陟参政扬厯中外凡三十余年公既以蓬荜力致青云巨才洪识卓越伦辈而氷蘖奋励无殊寒约遂能辉前裕后庆流于子孙至今相人训学诲徳必曰不见南郭公少时贫邪今人凡少贫者贵显必婪而公主客时畨人有踰请者业赂钧枢者许之矣日趣上议而公执弗佥名畨人夜持玳瑁竒香各十余斤馈公斥之出旦声其事遂寝公虽厯三部阶五品然僦屋而居兢兢如少时出则一瘦马青布袍耳僮日出拾马遗淑人李杂诸薪手爨之故自为郎官识者业以台辅期之矣先是星变求言公与余干苏章同奏竖阉干政妖僧蛊惑援芘憸壬窜逐忠良所致又言兵部尚书王恕今之伊傅不宜置之南京奏入不报而他言者或颇及宫禁秘宻上为之怒于是书言者六十人姓名于屏拟升则缀其级不则逺恶地于是吏部故迟公获免孝宗即位乃有延安之命邉郡瘠耗习猾而俗夷公至立规画固扄钥谨簿书节浮屠省游宴时出入退果菜私园乃清疆埸核征税平徭役锄豪横招流逸垦荒闲实廪庾乃始葺废坠疗疾疫敦行布惠黜邪崇礼兴学诲徒咸凿凿名实详具行状中先是成化末郡大饥民大半亡汉中山谷中公莅郡复者十六七会屡丰斗米数钱耳斯不足观政邪公尝见宜川知县唐来马鞍惊曰鞍如是华邪亷其价近百金曰有一鞍百金者邪遂收按之果尽获其贪状黜来又杜文祥者延之巨猾也见公惠而实易之每大言曰崔诚好然贫官也闻其自少贫吾起大狱必使之窘意公闻之必关节而公佯若不知者巳而有发其杀人事者公鞫之然罪不至死遂生之议者谓公内明而外容剖大决难靡动声色颇似稚圭亦相之山川之锺与而不知履坚秉贞识体负器自郎署时定矣在郡七年擢四川右参政弘治丙辰监营寿王宫于保寜役者数万人费核而力舒戊午逆申王于境民无扰者人称之公行部勾稽既详顾又喜亷臧否与佥事曲鋭齐名蜀人语曰崔参曲佥屹如雪山常如松茂得晕疾乆弗愈已未秋遂致仕归归三十年至是卒公恭俭出于天性少壮隠显一耳故能刍豢蔬粝文锦布缊轮奂蓬茅器无饰银服无裁绮家居检书课农灌溉花竹年踰八十则日焚香静坐精神内莹聪明长存出入不杖卒之日颜面犹生也虽天畀之遐如报公者然禄位未极议者每有苍生之憾斯非命而何耶呜呼伤哉公生子三长南祭酒也次铉次釴女亦三长适丁玺千户次适贾泽次适张吉俱学生孙子四滂举人次汲次涌次泮女六长适樊刚锦衣指挥次适刘仁学生次适李世隆次适张宗茂学生余尚幼曾孙子一士■〈〈卤，仌代乂〉上木下〉女一公卒之明年月日塟彪涧之兆与李淑人合淑人先公六年卒业自有志刻石铭曰  

积之丰用之啬中折其翼井渫终食象贤肖徳有瑗有寔妥公兹域聚灵发祥虎变鷟翔英英洋洋后其大昌乎  

仪宾左公合葬志铭【`李梦阳`】  

正徳十六年三月二十九日我广武郡君卒既殡其子举人国玑筮地焉遇同人上九同人于郊旡悔又筮方遇坤西南得朋于是偕术人出大梁西南行七十里至其祖母崔莹西获地焉先是弘治二年六月三日仪宾左公卒于白塔儿梨园中塟矣以弗吉迁之园东四百步而公长子国璇死塟从之三子国玉死又从之四子国衡死又从之衡母郭氏死又从之至是国玑尽发其诸榇奉之西郡君塟既与公合而诸等墓各如礼从其日为嘉靖九年二月七日其地尉氏康墙保坳也郡君父曰四镇国将军将军父曰镇平恭靖王恭靖王父曰周定王周定王父是为太祖髙皇帝将军娶杨夫人以景泰二年四月十九日生郡君生十六年而婚于左左公讳梦麟字应瑞永新逢桥人也父曰左辅监察御史谪炎方驿丞而继娶于崔景泰二年五月七日生我公炎方已而丞擢尉氏知县携公尉氏会恭靖王避水如尉公遂以之婚郡君为郡君仪宾授朝列大夫籍宗人府云公修躯伟姿读书善绘喜吟喜与豪人游是时家赀巨万起第宅辟园田出则骏马耸盖仆从甚都入则引醇饫肥鸣琴挥管洒然竟日崔之殂也公庐诸墓无何疾舁归卒矣年四十耳郡君虽贵人然天性慎恵持礼奉姑暨夫无殊于家人唤姑崔面背咸姑及庶姑邵面背又咸姑而夫之殂也屏泽饰缷华绮蔬素终身怒不至詈笑不见龂终其身弗踰阈见人也然早夭其三子过痛痿痹沥沥涎已又亡其女暨邵氏姑又折其冢妇竟以忧卒年七十一矣是时孙男子左骖始有妇左駗左骝左驷左骐俱孺孙女初归于李昆女夫李梦阳曰于乎贤罔寿寿罔愉老罔偕三者天下之至哀也矧又陨厥雏公之殂又火厥室庐郡君虽贵人然孀居忧惊茹荼至矣故君子谓天道无知使贤者弗糓铭曰  

田有弗获黄矢閟之种有弗菀壅之灌之徳有弗食守一俟时嗟我公同兹永兹宅兹聚兹阳兹阴兹驱神役祗由本达支以乗厥生以融厥明以祥以灵以观厥成  

明故宗人府仪宾左公迁塟墓志铭【`李梦阳`】  

左公讳梦麟字应瑞年四十弘治三年六月三日病卒塟白塔儿原梨园中塟二十二年而为正徳五年于是始徙于今墓云今墓去旧墓东西四百歩而近李梦阳曰呜呼古不修墓乃予今忍铭我外舅焉按左氏永新逢桥人也语曰逢桥八百左而公曾祖曰左东吴称堂下泒东呉生仁宏仁宏生左辅是为知州公知州公为南道御史正统间尝有激劾之章谪炎方驿丞会丧其胡夫人乃更娶崔夫人崔夫人以景泰二年五月七日生公炎方驿年数岁知州公起尉氏知县从舟行堕水流里许出不死天顺五年河决大梁镇平恭靖王如尉氏见公以之归为其孙广武郡君壻六年诰授公朝列大夫为仪宾云恭靖王周定王第八子于髙皇帝为庶孙而周定宪时仪宾最贵重与封疆官分席而抗礼道逢则以鞭相揖及公为仪宾乃诸仪宾者业稍稍降矣公出独张盖骏马见诸所官悉如前定宪时诸所官不平也久之乃顾独敬重公以公才行固然公固美貌竒伟作诗善画今禄给不以时王孙贫者出或不能具驴车矧如仪宾矧如我外舅行嗟嗟悲乎悲乎郡君父曰四镇国将军溺佛烧丹四方诸以佛烧丹来率輙骗其金资居无何将军贫债负以万数无能偿而众债家輙又日哗其门将军泣欲寻死会公谒将军出因佯呼曰将军死矣众愕然欲散走公乃止之谓曰若等自度将军力能尽偿汝乎且汝等必迫之使死乃已邪众业惧无敢言者公曰假如人偿其半能以全劵见还乎众皆喜诺谢曰愿矣于是公乃自徃贷诸豪冨家缗诸豪冨故雅重公乃无不愿与缗如其半数公又輙阴易丝絮布帛铜锡等昻其直与债家因又勒其半三之一而即以其一转生息偿前诸豪冨家岁余诸所负者皆平矣公病革强起坐会气絶将军曰嗟我固谓吾儿为佛也力主坐塟于是公有四子长曰国璇年十三岁次曰国玑年十一岁次曰国玉次曰国衡年各四岁以卑穉盖咸莫克成我公塟事公卒十四年而国璇卒塟之又八年国玉卒将塟国玑号哭向母郡君叩头请曰夫塟者所以妥体魄而栖灵神也乃我父忍营营建兹郡君哭曰嗟女夫谓何于是李梦阳趋而进相向哭对曰礼也乃于是谋徙于今墓塟用北首焉然公肌体完也髪须不脱落故衣衾弗朽也是时郡君髪毵毵皤矣率其二子四妇孙四男二女暨厥壻厥女暨外孙环之哭呜呼公讵知二十年后如此哉父老曰徃水退有人争田边我田公乃置酒召诸争者谓曰苐捐其余与我乃其人惭罢争亦不侵于我田即今塟地云盖左氏三世异墓曰仁宏者永新神公坛墓其彭夫人襄阳墓知州公永新左方墓胡夫人炎方驿墓崔夫人尉氏墓惟公墓今并塟其子铭曰  

下不垫黄泉上不见白日改而妥之公以室  

髙处士合塟志铭【`李梦阳`】  

髙处士者大梁人也名瑾字彦节年六十八岁正徳四年二月五日而卒塟郑门茔矣后十有二年为正徳辛已而其配侯氏亦卒以明年正月二十七日启处士竁合焉侯氏少其夫二岁卒之年七十八矣生二男子长曰珣东明县丞擢知黟县又知东光次曰璐从弟提杀之二女子一归周镛驿丞一归陆澍典膳珣生三男子长曰爵次曰仲嗣县学生次曰叔嗣举人璐一男子曰爱李子曰孔子有言善人吾不得而见之矣得见有恒者斯可矣予诵其言未尝不酸心流涕也盖重伤时俗之偷云夫惑赝成真溺华忘实矿金璞玉非其人莫识也乃人见艺材辩博豪纵赫霍輙敛詟慕效称贤或峩冠飞缨气使威喝则又嗟羡敬事之遂令闾阎山野悃朴自修力田饬行之夫闇沕无闻不见礼于軰流吁时之偷亦甚矣乃余今幸知髙处士处士固闇沕人也夷考其行则孝弟俭直者也少事母岁时上寿自歌舞为欢事其二兄旦趋侍上食而退出则为执鞭或道旁伺颜色盖犹事父云长而喜诵书史说先王然不务裘马不喜酒不畜媵婢尝岁暮出取负欠割劵驰一空车归里人望见尽笑之处士不较也珣丞东明也强逆处士官邸蹙额曰吾自不入公府今公府居耶会旧令代之去问处士曰我孰与新令贤处士黙然熟视之巳而曰君似弗如也令叹服其直人又言处士家居里巷子弟见之为起拜肃立僮仆假借不复关白其主人鸡豚放犹一家斯盖足为淳风矣侯氏者岩之女也事姑犹夫事母事二嫂犹夫事二兄嫂之子提杀璐也侯与处士计曰吾幸尚有珣柰何令伯氏亡后卒出之狱以百金诣处士谢处士不受诣侯谢侯亦不受曰吾利而金出汝耶君子谓夫妇者足为嫓徳骈羙者矣而顾咸闇沕闾阎弗彰吁足伤矣足伤矣珣之知东光也亦强逆侯侯弗徃曰汝父不恬公府吾独能跋渉就汝耶人言侯即老亲戚子弟罕得见其面礼妇人问答不踰阈出则拥蔽其面殆斯之类也夫叔嗣曰吾先洧人也髙皇帝定天下也立帜以定民曰赤帜军白帜民曰义者傅白帜遂徙大梁从民义生一子九九生一子清清娶李氏生三子聪让处士铭曰  

墨不能朱石不能糜松栢冬荣厥操讵移居约履囏验秉观頥我踬彼蹶彼昭我晦匪材而冨匪爵而贵蹈贞服朴是曰民良髙帢布衣孝弟直方闾里起敬闺人赞襄臧获循循子孙赫昌今之梁孟考世莫识不有臼季孰知冀缺不有景升孰钦龎徳我言匪芜征此铭石  

处士松山先生墓志铭【`李梦阳`】  

大明正徳四年六月四日处士松山先生卒年七十有六岁先是处士便数诸饮食不可口顾惟啜白酒又足时时肿无力谓予曰岁在蛇矣吾其死乎死则子铭其墓余止之曰胡言之遽耶然竟死也悲夫处士有甥曰王泊贤而文实主乃塟事来速铭而处士弟■〈王扁〉会又以其遗事来赴因并掇拾为志志曰处士姓丘氏名琥字伯玉号松山兰阳人也父陵官至山西左布政使娶谷氏夫人生四子处士长也幼颕异于书无所不读然刻苦因而吐血服白术丸数十升愈已又时病目乃弃去以商游呉中尽发其藴为诗由是知名呉中尝过丹阳买舟行一人来附舟直入寝所处士心知其盗也佯落簮舟底而尽出其衣衾铺设求之又自觧其衣以示无物又俾童与酌酒夜则自抚其卧侧明日其人去未几戕人于丹阳城中被缚乃以其事语人曰吾几误杀丘公人服其智经营四十余年遂起至千金顾尽散诸弟男女及族人若所识贫乏者已而金辄复集集而复散终不为自计尝起第大梁东门结亭莳蓉菊亭旁更为诗先后所为诗积万余数造词巉削棘涩大类黄韩亦为金元曲而比事假托谑浪不恭大抵玩世而泄所不平酒中竦身按歌其音亮重越裂出宫杂商若敲金戞石歌竟引满掀髯而笑人莫之测也居常布衣檐帽非名士而罕与徃来盖终其身足迹不至公府云谓人曰吾死称为松山处士足矣竟以此卒先娶刘氏生子忠上洛王教授先卒继朱氏生女适生员薛翯侧室潘氏生子鎕常自愤其末年家事不遂临终曰我死薄敛不用椁棺首第书曰丘松山不瞑目之柩又曰死即反塟母殡鎕奉治命以卒之六日而反于兰阳之兆与刘氏合忠有五子四女铭曰  

丘氏之先肇自东明曰丘彦徳始迁兰阳传之仲和实生士能士能生陵处士三季璐■〈王扁〉及珙璐至参政珙为县令■〈王扁〉才亦处处士捐馆二季先丧惟■〈王扁〉绋挽于乎处士逺蹈跨时危行徳孤敦实敛华独行不疑人皆刦刦我约而腴季承以官承志者吾归于玄所从父母祖  

梅山先生墓志铭【`李梦阳`】  

嘉靖元年九月十五日梅山先生卒于汴邸李子闻之绕楹彷徨行曰前予造梅山犹见之谓病愈且起今死耶昨之暮其族子演仓皇来泣言买棺事予犹疑之乃今死耶于是趣驾徃吊焉门有悬纸繐帷在堂演也擗踊号于棺侧李子反也食弗甘寝弗安也数日焉时自念曰梅山梅山梅山姓鲍氏名弼字以忠歙县人也年二十余与其兄鲍雄氏商于汴李氏识焉商二十年余矣无何数年不来李子问演鲍七奚不来也演曰父母兄三丧曰丧举矣奚不来也曰七叔父四十四岁始有子而侄也一耳以是大系乎身家已又问鲍七何为演曰理生饬行训幼睦族玩编修艺课田省植八者焉巳其乆也内孚而外化之是故乡人质平剖疑决谋丐益者必之焉故效良则芳标羙规懿者必曰鲍梅山鲍梅山云正徳十六年秋梅山子来李子见其体腴厚喜握其手曰梅山肥耶梅山笑曰吾能医曰更奚能曰能形家者流曰更奚能曰能诗李子乃大诧喜拳其背曰汝呉下阿蒙耶别数年而能诗能医能形家者流李子有贵客邀梅山客故豪酒梅山亦豪酒深觞细杯穷日落月梅山醉每据床放歌厥声悠扬而激烈已大笑觞客客亦大笑和歌醉欢李子则又拳其背曰乆别汝汝能酒又善歌耶客初轻梅山于是则大器重之相结内明日造梅山邸欵焉汴人有贵客欲其欢于是多邀梅山梅山遂坐豪酒病损痹今年夏患疟李子徃候之梅山起床坐曰弼疟幸愈第痰多耳然业处分诸件令演办酒食俟其起觞客别而还歙也先是梅山作忆子诗曰吾儿屈指一载别他乡回首长相思在抱两周知数目携行三岁随歌诗筵前与谁论宾主膝上为我开须眉情偏忆汝老更苦中夜难禁回梦时李子因说曰君病无苦念家梅山曰诺诺不数日而君盖棺矣嗟梅山梅山梅山又尝作灯花诗秋灯何太喜一熖发三葩拟报明朝信应先此夜花重重辉绛玉朶朶艳丹霞爱尔真忘寐闻蛩忽忆家李子曰君诗佳顿如此梅山曰吾徃与孙太白觞于呉门江上酣歌弄月冥心顿会孙时有绵疾吾医之立愈谚曰卢医不自医诚自医之黄岐鹊佗至今存可也嗟梅山梅山梅山叔牙后也其居歙也号棠樾鲍氏赵宋时有遇贼而父子争死者于是所居里号慈孝里云梅山父鲍珍也珍父文方文方父思齐珍号清逸髙尚人也娶王氏生二子次者梅山梅山娶江氏生一男子二女子男曰若渭今六岁矣梅山生成化甲午某月日距今嘉靖壬午得年四十九而其榇还也演实匍匐苦心以之还厥情犹子也以某年月日塟某山之兆铭曰  

﨑嵚■〈山旋〉巇人谓非险渊洄澒洞犹谓之浅坦彼周行彼复而迷桃李何言下自成蹊吁嗟鲍子胡不汝悲胡不汝思  

封宜人亡妻左氏墓志铭【`李梦阳`】  

宜人者李梦阳妻也左氏盖永新人曰仁宏者生泰州知州辅辅生宗人府仪宾梦麟而仪宾婚广武郡君成化乙未十月巳丑生左氏于汴邸郡君者镇平恭靖王孙周定王第八子也左氏生十六年归李氏李氏者陜以西人也李子父曰奉直君奉直君为封丘温和王教授居汴而挈其子梦阳来初李子妁婚妁咸不之婚也曰教授微而贫及妁左氏仪宾则顾独喜入白其母并郡君氏母郡君乃亦咸不之婚也曰夫非李教授儿耶微而贫仪宾曰李氏子才竟婚李氏是时李子生十有九年矣明年为弘治辛亥左氏生子枝云踰年壬子李子举陜西乡试第一癸丑登进士第左氏从李子京师会姑舅连丧李子西于是从而西戊午李子拜户部主事居京师左氏复从京师巳从通州巳未孝宗皇帝上圣慈仁寿太皇太后尊号封左氏安人给勅命壬戌李子榷舟河西务左氏从河西务明年李子饷军西夏挈左氏还过汴是时仪宾母仪宾亡矣独郡君而左氏翟冠翠翘扬帔曵裙见焉其行于于也晳而颀瑱而流珠郡君喜已而泣顾谓侍人曰向谓李生微而贫乃今若此矣因道仪宾语云云愈益泣而恸乙丑李子进户部员外郎会今皇帝上两宫尊号左氏进封宜人给诰命两命咸羙辞云明年丙寅为正徳元年李子进郎中是年冬尚书洪洞韩公率百官弹宦官刘瑾等瑾以弹事出李手明年正月蓦逐李子夺其官于是左氏从李子还而潜大梁墟中已巳左氏儿有妇矣庚午瑾诛明年李子起江西按察司副使提学是年左氏有孙矣壬申李子迎左氏于江西左氏泝河行值桩舟破仅免入江过马当帆脚打僮人落江没及湖口风逆困崖下洄涡中舟突崖石时时响于是左氏怖欲死计击之登石免甲戌李子以与江御史构从理官于上饶而徙左氏星子会讹言贼过星子于是左氏自徙于浔阳是年李子官复罢道浔阳就左氏泝江入汉至于襄阳将居焉会秋积雨大水堤几溃左氏曰子不心大梁非患水耶夫襄汴奚殊矣且苏门箕颍之间可尽谓非丘壑地哉李子窹于是挈左氏归归而左氏病踰年骨立死死之日正徳丙子五月丁未年四十二矣翌日牲奠左氏烹牲肠肠自团织文理阴阳状若流苏垂绥夹耳提襻在上李子观之哭愈恸曰呜呼神哉于是赋结肠之篇李子哭语人曰妻亡而予然后知吾妻也人曰何也李子曰徃予学若官不问家事今事不问不举矣留宾酒食称宾至今不至矣即至弗称矣徃予不见器处用之具今器弃掷弗收矣然又善碎损徃酰酱盐豉弗乏也今不继旧矣鸡鸭羊豕时食今食弗时瘦矣妻在内无嘻嘻门予出即夜弗扄也门今扄内嘻嘻矣予徃不识衣垢今不命之澣不澣矣缝剪描刺妻不假手不袭巧咸足师今无足师者矣然又假手人徃予有古今之忾难友言而言之妻今入而无与言者故曰妻亡而予然后知吾妻也李子买大阳之山嘉靖某年月日塟左氏山下杉棺柏椁负坎抱离四山三水是山也钧州北三十里里曰东张南称把里右嵩前颍左连具茨李子曰呜呼匪志曷彰匪铭曷藏志防虞铭永处矧吾妻矧又吾知吾妻于是志之而复铭之而刻之石铭曰  

坎而宫汝藏汝风亦既考终汝曰咈约而修伸妍而短屈惟屈与伸由人匪人绎而思之我心如焚乃竟汝分生虽汝分殁汝共坟万纪千秋孰短孰修汝乐斯丘  

夫人贾氏墓志铭【`李梦阳`】  

夫人贾氏者辅国将军辖夫人也夫人盖通许人父曰贾宏沧州判官母曰王氏判官父恪布政司参议参议父麒封监察御史监察父赟铅山知县判官弟定按察司佥事定弟宗宗人府仪宾贾氏盖四世甲郡中而夫人者会又辅国辅国者镇平恭靖王孙而七镇国者子也七镇国女弟又配仪宾宗接姻重戚贾氏贵盛矣而夫人乃顾谦约孝敬沈慧姑田夫人者严人也杖人不百不止夫人事之顾事事当姑夫人意欢其心辅国者见夫人事事当姑夫人意也于是悉家事委夫人夫人即又事事当辅国意欢其心于是辅国优游日书史酒食与学士游及有子女夫人视诸妾子女无殊巳子女于是又尽当诸妾意欢其心而夫人子河诗书文雅谦约孝敬沈慧又尽如夫人故君子谓辅国有子贾氏有甥谚曰胡荽不结瓜菽根不产麻言物必有种也今以贾夫人观之信哉初夫人童时面盆中尝见軿幢华盖之形惊指谓人及长家人梦人送夫人以霞帔而佥事定时知绛州亦梦之故贾氏诸女无如夫人贵者然天固定之矣夫人生成化十六年十二月二十二日以弘治七年十二月归辅国正德元年奉今皇帝诰封夫人正徳十五年正月二十九日卒年四十一岁夫人疾革也犹力起颒栉坐子河暨诸子女侍涕泣问夫人弗答也徐而曰吁予侍汝父二十七年矣今幸全而终吾目瞑矣吾伯叔姊妹者八也支离而夭折者多矣而吾幸而为夫人有子若孙吾尚有憾耶河闻之愈益恸有声夫人曰河毋恸也人孰非死者矣既而曰取我服用珍绮诸物来于是尽散诸子女妾者会辅国亦傍涕泣问夫人曰终事慎而巳永乆之徒事观羙无益也辅国又问夫人笑而曰君虑闵损单衣耶何问之数也竟无凄色哀鸣焉将絶曰取命冠服来此国典也吾冠服之见祖宗于地下君子曰夫死者人之大闲也今观贾夫人临絶而不乱女之君子耶而辅国昨见予则曰夫人盖名琼英云曰咸英者佥事定女也为时知县妻时知县死贼也其妻见贼而后死之夫人闻之曰吁吾姊见贼而后死乎不如不见贼而死之为愈也李子曰予读列女传见其捃摭贤淑六种是分未尝不叹妇材之难也今观贾夫人生平之懿临絶之音不为全乎虽然其寿啬矣与之角者将去其齿乎辅国与其子河诣李子请曰夫人以卒之年十二月一日葬城东白塔原愿先生铭之李子曰予徃闻夫人而尝叹妇材之难也铭乌乎辞乃铭之铭曰  

坎而封者同耶贞而淑者独耶潜而辉者珠耶藏而润者玉耶吁夫人吁夫人  

## 文章辨体彚选卷七百十七

（明）贺复征 编  

○墓志铭二十  

王淑人墓志铭【`明崔铣`】  

太史氏曰春秋常事不书礼内言不出闺门之事君子自考其徳者也前史言列女者或以辩言或以书史文字广猎闻异而不知其长乱李勲部曰予姻陈都指挥纪长厚人也君继妻王淑人宫女也事太皇太后上即位放宫女千人淑人归陈君当是时陈君有父老矣有三弟有室矣有子一女二幼矣淑人咸冝之蔑有间言陈君无他子淑人每饰少姬令御于陈君姻族贫及有丧不克襄必告于陈君周之必以厚其自奉尺布以上不轻费也每昕夕侍于陈君所或自奉巾栉陈君止之曰非缺侍人也淑人曰事夫礼也不可以有人怠今年四十四春秋矣五月十七日以痰疾终陈君丧之恸李大器曰陈君其非过哀者欤夫殄厥嗣者妬妇也夭厥生者艳妇也废厥事者慵妇也败厥礼者骄妇也离厥兄弟者谗妇也长厥乱者哲妇也丧厥家族者横妇也故曰妇者家之所由盛衰陈君者兄弟安之姻族赖之多矣其获助于内者铭曰  

甲戌维岁未维月陈率塟妻纸坊侧  

工科都给事中李君墓志铭【`罗玘`】  

弘治十一年三月十四日予友工科都给事中李充昭年四十六卒于官前二月二十一日予过其邸扉羃羃四闺中切切作微语叩启之蓬首曵屧面黳喘呷失声久强瞠语予曰昨趋朝伤甚今逆气矣又七日过其外直庐隶遮入则已钩幙延颈急湏予入曰已二宿于此可筒酒乎■〈票刂〉脯乎啖我也觉其神志荒乱急按之其肤如寒氷而爪及其骨予惊而促之归归十日又徃候之方以药汁沃两股股肿达脐如冒鼔至掠其肱则已如稿木犹掣而讳曰行瘳矣至是日知不可起乃遗书谢父母昆弟无一语及其妻子而逝士大夫徃哭如市明日罢朝聚语者半或曰使夫人无死吾见敝车羸马以朝者充昭尝使寜藩却王金人知之故云或曰使夫人无死吾见恸哭裂麻者充昭居谏垣不欲琐琐言言必警动当世不然终不言人望之故云下至闾巷小人亦有叹惜其死之遽者盖其为人沈黙寛裕持重知大体不衒曒曒名是时周王与行台大臣交恶诏徃讯之予于其行发数难以观其意曰以宗室尊王以移任处大臣则释矣既至果然升工科右给事中又转左给事中尝处分畿内籍地戚里大阉敛手割正寂无影响成化末予与之同以进士改庶吉士今致仕吏部尚书公其从伯父也方掌吏权第宅在西长安而充昭顾僦屋极于东委巷中日夕闭其舎儿不使与邻儿接杜其或诪张也人问其故曰吾见富贵盈溢亲戚子弟鲜有不同败覆者后尚书去位完名不污充昭助之居多平生喜追晦庵书法乆乃逼真尤善为诗多至千余篇文杀大半焉尝从容语予曰罗允叔评吾文与子轨语已哑哑笑自负予戏之曰奏议似宣公即当至矣盖知其有待大也孰谓其遽止于是耶充昭讳汉号方塘南昌丰城人曾大父伯行大父端辅太学生父资志封刑科给事中母罗氏封孺人妻张氏子僎彻佀三人僎先三岁遣归代养彻以丧归癸亥年十一月初七日塟县治龙窟里之原塟当有铭程正之以状来督予铭末缀云充昭母娠止八月将疾梦人遗大书曰哭考以今验之哭考者考哭之也呜乎哲人死生其果有异哉铭曰  

家失贤子国失良臣子失严父妇失良人嗟乎充昭而反其真  

赠太常少卿谥忠愍杨公墓志铭【`徐阶`】  

公讳继盛字仲芳别号椒山忠愍者谥也国朝之制非大臣不得与于易名公位下乃得谥者今皇帝御极遡观化源谓公死谏节甚伟宜尊显以励士大夫故奉遗诏赠公太常寺少卿荫子应尾为国子生而特赐今谥其义则取诸危身奉上在国逢难云初公举嘉靖丁未进士授南京吏部验封主事师事大司马苑洛韩公尽通其天文地理大乙壬竒兵阵之学名声重一时辛亥迁兵部车驾员外郎当是时大将军仇鸾骄恣然心惮冦欲利啖之以缓兵请与为马市有成议矣公上疏斥其不可者十辩其说之谬者五鸾因诋公挠边计惑众心诏锦衣卫逮公置讯狱具贬狄道典史踰年擢知诸城寻迁南京户部主事又迁刑部员外郎调兵部之武选尝独居深念至夜分配张安人问其故公曰吾受上恩思有以报耳安人曰严相国方用事此岂君直言时耶公不应而心自计欲报恩其道莫如去奸人使不得乱政遂以癸丑三月疏论少师严嵩十罪五奸请召二王问状公意以嵩在位久其党与布满中外上即问必不肯言而今皇帝以明圣在东府冀一召问可尽得其实嵩更借以为谗诏逮公讯所以引二王者公具对侃侃至断指出胫不易词诏杕公百送刑部狱郎史君朝宾议从轻比而其长贰皆嵩党竟拟公诈传亲王令旨绞公之将受杖也或遗之蚺蛇胆却不受曰椒山自有胆或谓公勿怕公笑曰岂有怕打杨椒山者及系刑部创甚吏畏祸莫敢睨公公乃自破甆碗刺右股出血数升已复手小刅割左股去其腐肉旁观者咸为战悚公顾自如在狱三年以乙夘十月晦死西市临刑赋诗云浩气还太虚丹心照千古平生未报恩留作忠魂补天下相与涕泣传诵之呜呼士方平居语及节义徃徃扼腕张眉目自谓能之一旦临患害仅如毛发輙心悸色变不敢出一词或走匿以规茍免有能自奋如其言者寡矣未有蹈必死而不慑者也偶出不意蹈一死及既脱率深自惩创毁方以为圆又或自满足不复肯为危言正色者有矣未有慷慨激烈赴再死而不顾者也公始忤仇鸾偶不死奔走絶塞间稍稍征用去讯系时无几痛苦之状宜犹在心目张安人所以语公与古牛衣之说亦何以异而公不惧不惑卒直谏以殒其生此其视唐子方诸人且犹过之矧世碌碌者耶公死之岁刑部郎今藩参王世贞为求救于嵩所厚嵩曰行卜之其子世蕃不可而其党鄢懋卿等亦相与争曰不杀某所谓养虎自贻患也故公竟死公死而地为震者累年其后给事中今中丞吴君时来刑部主事今中丞张君翀太仆卿董君传策相继论嵩嵩又将杀之奏上地忽震先皇帝悟而止由此观之精诚之至天地且为之动矣嵩业已仇公等其必欲杀公不足怪彼党嵩者独何心哉夫其导嵩以杀公恐遗患也然公死七年先皇帝用御史今中丞邹君应龙言罢嵩政逮世蕃谪戍岭南又二年御史今中丞林君润发世蕃逆状诏弃市籍其家则夫所谓患者果可以计免否也公死时应尾尚幼藩参君与其友呉君国伦徐君中行宗君臣倡诸缙绅经纪其后事兵部主事今中丞王君遴归公丧且以女婚其次子由是诸君者相继获罪而藩参家祸尤酷今十有二年公既受恩恤于朝又以御史郝君杰请建祠保定赐额曰旌忠诸君亦次第登用而嵩之党则尽已斥逐呜呼后之欲为君子小人者可以鉴矣公生以正徳丙子五月十七日年仅四十子二长即应尾次曰应箕皆张安人出昔岁甲辰公领乡荐卒业国学予时为祭酒竒公文因日进公为讲说经义与所以立身事君者公亦不鄙而听之故予与公相知深公死予悲之倍于众数谋于中丞王君视诸孤而日跂望于恩恤之及去年幸闻末议然后所以悲君者获少纾万一焉铭曰  

万物禀气以为命公生其中得厥正位卑身仆益自奋君恩必报以死殉人心为愤地为震岁星一终天乃定羣奸澌灭主明圣易名建祠锡赠荫制词前后相辉映嗟公一死重孰并我铭掲之为世镜  

守斋邵先生墓志铭【`徐祯卿`】  

守斋先生卒之二年其孤天相等奉柩塟于虞山北麓兴福寺之南原合其母朱氏之兆门人徐某谨摭其行以志其墓曰先生少孤而警厉遇弱弟妹輙有条范事有所出不烦于兄而母安之奉母尤谨于礼从闻荣邑理暨闻大理逺明二先生游习进士业补县学生试累不利乃弃去教授乡里时少参章公方伯吕公大理章公逺近延处馆下为弟子师莫不推敬而先生能自重其道罔有下焉晩岁家居及门者日众先生严督不少弛教且有法故弟子多有造焉性直毅于乡党罕游洽然处夫妇间终身驩然无间言先是其配以弘治丙辰卒先生哭之哀敛塟以礼越五年而先生疾不起寔辛酉三月甲子也年五十有四塟以癸亥十月四日子男三人曰天相娶严氏天赐娶朱氏天挺聘苏氏孙男二人曰必在必坚先生初讳楫更讳术字时济别号守斋居士曾祖道贵祖彦皋父惟本母葛氏世常熟人先生蚤事经术晩好以觞咏自娱所著有守斋遗稿某年十三四时尝从先生授章句义不可以不铭铭曰  

咀经发文正且博律身以严友道朴抱器不达命厄薄教育羣才志孔乐寿不及徳吁可愕澄精敛魂返玄壑虞山之阴建新椁既固且祥永焉托  

## 文章辨体彚选卷七百十八

（明）贺复征 编  

○墓志铭二十一  

户部主事周迹山公墓志铭【`明王慎中`】  

士有奋微起陋立人本朝沾一命之寄无当世之责而懐忧世之心无正君之任而愧衮职之阙亦其志然也然而虑过其身之所居言踰其位之所守则有思出其位行越其思之说出而攻之虑过其身虑未遂而身逢其殃言踰其位言不行而位贻其危则有徒丧其身无益于君之说羣而诮之夫使身违其责而皆逃其忧位非其任而并讳其言犹有当责受任者也若夫畏逢殃为不济而全其身惧贻危为无禆而固其位则是莫有忧与言之者矣彼为思出其位无益于君之说者岂诚其心之所然哉阴持全身固位之私计而阳为是说以自解脱耳议论不明于世而节义不立于朝其失盖由此夫君仕为户部主事在朝六品官耳督雠视榷有可举之职会计当出纳平防范谨勾稽详君既能其职矣而忧盛世危圣主蒿目怛衷常若一日不能安食而居于位者其志然也君以言获罪偶毙杖下其心固能不悔也君天也安所逃之受死如受命为东西南北之行亦事之所不能逃者也而余有以知君之无悔者君居家孝与兄弟友与人交信而能敬为户部始监草场继督徳州仓储最后榷崇文门商税皆利权易染君絶无所近如置玉湼中渐而不入其白皜如也菲衣粝食挟册吟诵不安旧闻思广所业于世之贤人志士口讲神注虽不能尽交意常以为向而谨趋舍慎操术卓然必为君子矣其应诏一疏冀以微诚感悟非为求死也主上怒其越职过直薄挞示儆非欲其死也而君不幸死盖命也使其杖而不死其忧当益切其言且益多必不为少挫以败其志或守封疆偹障圉患至祸及必能以身狥职不茍免以幸其身此予所以知君之心而断其无悔于当日之死也君姓周名天佐字宇弼泉州晋江人嘉靖乙未进士娶呉氏女三人以兄天正之子曰暹为子上疏逮杖之日为辛丑五月六日下诏狱两夕卒五月八日也距生正徳辛未二月一日为年三十一耳其仕不乆其年不永其学专鋭而方进其行勤修而日敏进而未见其止勉而不及至于成独其志皎然可知也忆君丧归时余友人毘陵唐君顺之寓书于予曰不可使周君无传子以文名世周君又乡人也子必勉之余奉唐君之教不敢失而君之父封主事公琅以状委余曰贫不能塟无子赖诸当路之赙与缙绅之遗买地后市之里宝盖山之麓穿圹坚宻将以是岁甲辰十一月十五日塟矣愿有志余不敢辞予惟唐君之不欲君无传也亦伟其言而哀其死也余志君之墓独论其志详焉庶世之求君者不徒伟其一疏而哀其一死也然以余文之陋如此知不足副唐君贻书相勉之意而有孤封主事公之托矣其何以慰君于地下耶铭曰  

以为如是而可以死耶非君忧主之意以为不可以死耶亦非所以明为臣之义以一死为足以传耶则君之好修不止于是以为不足传耶则其节已昭然而若此  

冠带散官涂翁墓志铭【`王慎中`】  

由临漳门西出曰笋江阛比阓聨突烟起于屋溜东西行者骑蹑蹄舆戞毂有桥翼然横江如垂虹饮汉纵东西以达其兴起系人利病可覩也每桥圯首事鸠财以佐官召役使圯者治行者不病役讫螭拏龟蹲载穹碣以记不忘镌题石后曰倡义董役耆老某则涂栗斋翁绍也岁饥人饿瘠道死官为劝分聚米煑粥活之出米多受奬则又涂翁也县官度经费不足悬格募人出钱计其多寡予散官大小以酬之人皆惜钱莫肯应格佐县官勇赴不吝出钱多得予散官七品赐给衣冠以别乡人则又涂翁也翁本由贫起富以啬致丰度事出费不妄损一介至所当为能不啬如此戎籍有涂伯坚者不知谁姓户巳絶名犹系籍中仇人指以诬翁之族曰是为伯坚之涂当勾丁应籍以从伍族人咋齿弹指相视莫知所为翁跳身独出鸣于官仇人故劲敌不肯服淹三岁乃决费至数百金族人未尝捐铢发其不啬于所当为此尤着可记也晩岁自营塟地于槐市山之原或谓翁康疆无艾胡遽谋此子孙多而材何至自为此翁应之曰恒言人生百岁然世何尝见百岁人即百岁亦必死吾之为此非忧子孙不能塟我所以晓世之不知命者自是尽弃生事以产业分其子留田数畆衣食其中节缩移用寛然有余意怡如也老而耳目聪明形气不倦比卒犹炯然悦豫无呻呼砭饵沈绵枕席之苦兹所谓以天年终者予尝与翁之孙思谦游思谦来乞铭以塟曰吾祖也贤翁之子淳孙谨夫复因友人求通于予来趣铭曰吾父祖也贤其急于不冺其亲而知所托以尽其无已之情事世之庸子顽孙视之良愧翁可为不没矣予既不忍拒淳等之意而翁之贤有可思者故诺其请铭曰  

时所谓富者以纎细致巨羡深有味于细有寜死不茍掷一钱又握利权乆目营足赴惟恐有失如沐漆染腻终身不能释去贫苦日长而富者患岁之促闻人言死掩耳不肯听翁皆反之兹其所以为贤与  

广东巡检涂静轩墓志铭【`王慎中`】  

予一日行游野外至窑市登所谓槐市山者冈盘陇逗茂林繁薄之间有城佳哉后墓而前庐直欵其扄入门门内闉外植石为表题曰涂栗斋翁寿域洎子静轩公之圹渉唐厯阶主人深衣练冠而出揖乃予尝所与游涂君思谦益夫也予曰君之亲塟耶乃倚墓庐而居也益夫曰未也吾祖卜此以待曰乐哉斯丘冢子吾甚爱之又长也不宜逺我死则渊也从我冢妇朱氏从吾妻塟焉渊先人之讳而号静轩者也先人殁十年矣以吾祖之命不敢他塟以吾祖之存而不忍前塟也谦也闻之未塟服不变而吾祖之存也故为是衣冠以处手植墓木日护月抚见其茂长躬治堂寝朝粪夕除勿使秽蔓所以用劳于吾祖而致哀于亡父也且亡父之志有甚足悲者父出魁岸负竒气不乐为齐氓期以功名自显闭户读诵穷日夜不辍至悬发屋梁以警睡其自苦如此然辄试辄黜惭沮发愤怒骂掷研裂卷弃去从掾史得一官为广东梁家沙巡检戴冠束带归拜亲于庭下意殊歉吾祖望见冠衣俨然官人也为发笑见齿父始稍降惭愤曰亦足博吾亲一笑矣其为梁家沙及再除神安镇讥御非常之外不逻索人一钱曰小官何足为名聊以明吾本志俛而就此者不乐为齐氓耳非汨卑冗以牟纎细者也晩学为诗不甚求工解亦以自别他掾事刀笔而不晓文墨者尤破去岸幅好倾尽与人为欢若恐人知其为是官然此其足悲也予重益夫之词有礼而能言其父别去踰年而益夫衰衣俟门容蹙词哀拜而不起曰吾祖与父今将同归于此土矣吾父之志不能以儒业显卒由掾途知其抱惭愤以至没也思谦不肖又无以发先人之志而慰地下之知惟得大人君子书其姓名纳之幽为足以塞其惭而蠲其愤日夜念此至熟必以累先生矣且辱志吾祖之塟敢并以请予不得辞乃一日而铭涂氏父子两世铭曰  

瞻彼墓矣其侐而硕形魄沈墨维此之宅瞻彼庐矣既靓且蠁魂气清扬兹游之乡神之游斯父前子随坐耶立耶僾乎有仪其呼其唯岂曰无知式燕尔后惟慈及孝藨蓘实勤灭裂匪报视此铭词不尚有诏  

林沙溪公墓志铭【`王慎中`】  

方晋江之盛有乡先生曰顾新山公李竹坡公林沙溪公并以年徳化服于乡顾公好急民之病上说下教有司有所访政李公乐诱进后生奬人以文林公善以和饮人导俗于不争不知人过而常使知愧以自悔革三公所长不同皆有以善其乡而所得各有至者顾公起废厯官至户部侍郎而后致其事李公以尚宝卿就家起之终不出林公独以为御史时有论事之眚特议者不观其仁而诛其过公亦负瑕含慝耻为辨竟废然以废久善于乡之日尤多得与二公参其功二公亦雅相引重视他人无如也李公既殁士无所宗顾公与公岿然并存有司尚得以谘其治俗犹有所愧顷顾公亡公亦相继化去乡之耄倪有哲有愚皆相吊以人之云亡盖知斯人之丧非夫人之为丧也公所以能愧人者出言醇简必依于仁礼容庄而温竟日无惰气迨老弥笃而事亲孝不以贵弛其劳友诸弟以恩贯处熟游者莫知为有殊出居在市集未尝齿物价于财漠如也其实行内修感动在言之前而意厚谊敦神情恬裕称其为容也其所以废由以御史按江西疏论宸庶人有孝行冝褒以劝时宸庶人方包逆谋多为不法而外饰小行以买名丧其亲善哭声动宫庭徒歩送塟公谓是其谋不可测既难以辄发且可因其伪而与之使益为饰以自盖匿或不遂为逆即使为逆犹可少缓其发徐为之图阴与都御史孙公筹所以遏折偹防之术甚悉而佥以疏入公去江西未几逆变作议者以疏为公罪其所为阴筹既甚秘人莫能知孙公以节死无复为上言故以坐废公心事昭晰无有疑其朋者第斥为畏祸狥庶人之意以茍免也然公在江西抗法自严宸庶人侵之数矣卒不能得志公亦坚不为夺其迹最着而体大礼重者不以朝服谒不以朝礼见其子便殿曲宴不奏觞为寿论捄御史范辂被逮辂之逮宸庶人所中也累以礼与争绌其邪心显与为拂顾几以一疏免不待智者知其不出于此矣公始以乙丑进士发身即乞归养逆瑾怒废数年瑾败而后得除为台州推官在台州执律例以拒监司不敢以狱比轻重狥大吏风旨满三岁考勺天台国清寺山泉啜茗数杯而已未尝移一长物还家正徳中年戚畹内侍多宠幸骄佚踰制靡有顾畏独喜结言官有私与为好珍玩重贿无所爱公为御史闭关扫轨无权贵之交门外悄然利欲刑祸易溺而多怵皆人所常患世常有慷慨蹈祸而不能自洁于利者至其清心淬行不为利溺宜非刑祸所可怵而屈也公于利若此岂以宸庶人之威武失其守茍为一疏以狥之哉公名潮字君信别号沙溪祖名金者来籍晋江自莆仙游之沙溪徙公取所自迁为号实志不忘其始金传四世至公之父名凯皆不显而多有隠徳以发于公公生三十六年而为进士废七年而始得仕仕八年而废以善化于乡三十余年而终盖年八十有一康强寿考有四子一女孙曾十三人皆习公之教孝谨不惰侈其才者知向学配夫人蔡氏有贤行佐公为学与入仕能以勤资其敏以俭养其亷始终一于敬顺无谇言疾色以犯公指知公欲悦继母事姑弥谨抚诸幼叔甚慈比长皆为之娶而接其室甚睦以公爱其弟故夫人没公遂不近媵侍所以致其思也公喜饮酒不为嗜味而尝以寓意托兴于人无狎而无不可亲客或从公游或乐致公至其家公皆不为忤神观修朗仪矩肃然间岀于谐隠自有名人长者之风凡预在席莫不躁释暴驯充然心醉而自满其有以愧人虽衔杯度曲之间尤有至者嘉靖庚戌八月公卒以十二月初一日塟丧三月而塟礼也公子弘字弘建先卒存者弘智弘守实克襄其礼而严于大事其来请志述公遗言曰微王道思之铭勿以我塟墓在南安县福山之麓与蔡夫人同域公从仕日浅其志不大见于施为又以过废惟化服于乡其功有踰于在仕者之所获其过公不欲自明所以必得予之文而后塟意良有在故予志公之塟独论其善乡之功于公之过见其为仁者尤深切而谆复焉铭曰其为玉矣以缫籍而荐之庙中其瑕不掩斯表瑜之为羙而斵者反是之指既不可荐椟而藏之乃终以无毁玉固无意于为荐与藏人徒妄以为玉愠喜诚为玉者谋荐则斵而藏则全亮不为彼而为此  

## 文章辨体彚选卷七百十九

（明）贺复征 编  

○墓志铭二十二  

封知府朱公墓志铭【`明唐顺之`】  

公姓朱氏讳某字某呉县人也父东耕君谥以隠徳为里中所推至公读书为儒在县学若干年以贡入太学在太学一年谢去归老于家明年子鸿渐第进士厯官兵部武选主事于是天子封公武选主事后鸿渐为武选郎中巳而鸿渐守瑞州调守广信又自广信调守梧州而公复封鸿渐未去梧而公卒于家某年月日也公自少苦志读书尝寓苏城北宝幢寺寺旁空室一区寺僧以寄棺槥其中岁久积叠墙壁间鬼气触人户无履迹公喜曰此真吾读书处矣因独携一童子徃读书其中每夜中或昼风雨輙有声阴阴若啸若泣一童子者数以为鬼也竟惊病死而公读书其中如故公既以老儒生精于治经又性喜为诗所著有草堂集凡十卷苏人故多以诗名家而近时则迪功郎徐君昌糓最着昌糓尝数过公论诗公曰诗贵成家格卑弱固不可若规规摹拟前人逼真亦词家大忌也且夫古之为诗者以寓性情也得之于体裁而失之于性情亦安用诗昌糓深服其言故公之诗虽酝籍古人而要于自冩己意畧如所以对昌糓语然昌糓之诗则自海内艺文之士莫不喜道之而公之诗虽以呉之人士雅好为诗者亦多不能举其词岂公善韬蓄以为既隠矣不欲以言自文邪抑古所谓山泽之士必有待而后能施乎世耶彼其所谓有待者不独操柄也虽文词技艺若可以自振于世者固亦不能为待也耶公既以读书至老无所遇而发之于其子副使君副使疆直有节概不善与时上下其为宦也亦徃徃多鲠自为郎积若干年而始出守为守厯三郡积若干年其最后徙梧梧瘴疠穷徼地也副使君欣欣然曰吾所闻于家大人者如是吾何憾公亦欣欣然曰吾儿如是吾何憾公卒之三年某月日副使君始得地于阳山白墡坞之北麓乃克塟公先塟之日副使君具公行事为状来请铭余雅善副使君其语当不诬为之序而铭之公娶李氏继娶邹氏子五人其长副使君鸿渐也次鹤鸣虎文雉膏马良孙男九人承家承烈承宣承武承文余未名曾孙男四人享年七十有九铭曰  

学古为儒委蛇歩趋挹其容者以为此山泽之癯貤封自天有子则然署其墓者以为此梧州之阡  

杨母唐孺人墓志铭【`唐顺之`】  

唐孺人者余大父给事中曾可公之女余父永州知府有懐翁之姊余顺之之姑知冠县晋斋公讳溢之妇太学生东墅君讳墉之妻给事公与知县公同年也故孺人以字于杨孺人性孝而惠少从给事公于官给事公卒孺人从其母周孺人与弟有懐翁扶衬归毁而呕血几不可药积数年乃止及归东墅而东墅嫡母金与生母潘孺人事之两得其心中岁姑金与东墅君相继卒孺人茕茕遭两丧哀恸积痞而痼晩年又遭叔父丧恸而又病病少间痞又作遂不起嘉靖壬寅八月初四日也年六十有三自孺人始嫁时杨氏门户方盛舅姑皆无恙家事一不以关孺人而衣食饶给周孺人又甚爱其女欲数见之孺人不数月輙一来每来必月留乃去既去则我馈遗问讯之使日不絶于路孺人亦数相报以为常当是时孺人不知为妇之劳而晏然有为女之乐后周孺人既没舅知县公亦物故东墅与其兄析产东墅又少读书不善治生则家日落于曩时孺人上奉寡姑下厘家妇井臼蚕绩必自操之而亦不能如曩之饶给也后东墅又死其子又析产为四则家又益落自周孺人之没而孺人独与其弟妇相际则岁乃一来其后又独与其诸侄妇相际也或四三岁乃一来其馈遗问讯之使其数与疎亦率如其来之数孺人徃来母家既稀阔诸子又各自谋生或携妻子徃田庐治田或徃赘于妇家孺人更悄然寡居而黾勉有无至老且病或不自休也盖孺人所厯于夫家与母家凡三世而一变呜呼此可以知人世之感矣有懐翁与孺人最友爱孺人病且死而有懐翁适官永州以是病不及候其药没不及慿其尸病则侄顺之徃候其药没则侄正之徃慿其尸而以讣于永州初孺人送弟徃永州泣之甚曰吾其不及见吾弟乎至是竟死且死谓诸子曰汝诸兄弟幸辑睦吾不恨矣呜呼诸子其终奉孺人之教以周旋乎诸子勉之诸子者鋭鎜鐈鉷也鎜太学生鐈鉷郡诸生贺氏周氏邹氏沈氏其妇也邹妇先孺人七月而卒遂与孺人同时以塟邹于诸妇中最孝故其卒也孺人哭之极哀遂以病女一嫁郡诸生蒋瑫孙男五塟以十二月十五日墓在袁塘之原合于东墅君之兆将塟壻瑫既为之状而顺之乃铭曰  

夫竁其中旁有令妇孺人归此其永不朽  

王冢妇唐孺人墓志铭【`唐顺之`】  

孺人姓唐氏常之武进人户科给事中曾可公之孙永州守有懐翁之女礼部郎中无锡王君九岩之妇编修王懋中立道之妻而余顺之之妹也孺人后其兄五岁而生于姊妺行为第三孺人幼颕慧紃组字书不烦于教而若素为之兄每曰惜女不为丈夫子而有懐翁亦为之择壻后乃得懋中十有七岁而归二十有六岁以懋中官编修故封三十有三岁而卒其妇于懋中者十有七年王氏故饶而懋中又少贵也孺人从于宦者十年然所服御一不改其素非宾燕不设兼肉或懋中偶饭于他所孺人辄为蔬具问之曰吾适不喜肉耳惟为懋中肉必手调或一饭数起以为常懋中始未有子而孺人齿仅踰弱也然已数忧之一日自归寜载一女子俱还顾谓懋中曰君大宗之后也不可以不亟图此于卜相皆宜予故为君聘之既乃时时为理膏沭笄栉饰容止惟恐不当懋中意者呜呼吾母任宜人有少君裙布之俭是以诸女化之而孺人能淡泊撙约于既贵之后任宜人有小星逮下之慈是以诸女化之而孺人能委曲置妾于方盛之年盖所濡染者然也孺人事其姑朱安人朱安人煦濡温厚无与此孺人于诸姒中尤曲得其欢是以孺人每自喜以为其在姑之侧也如在母之侧也其事懋中懋中简重详慎内行修饬孺人揣其意所注辄婉为将顺若恐伤之然懋中或有微过则终日不自得其有善未尝不力从臾其间是以懋中每自喜以为吾得吾妻也如得吾友也孺人从懋中而北也其念朱安人数千里外欵欵然如在朱安人之侧也其辞懋中于京师而归事朱安人也则念懋中数千里外欵欵然如在懋中之侧也既死且愦矣索杯羹尝之以为甘也目女奴使进懋中所盖犹如在懋中之侧也呜呼悲矣孺人卒于嘉靖甲辰五月二十一日初懋中在京师欲请归省令孺人先归时暑月舟人病寒热相染有死者孺人以一女子携数幼儿女与病者同载厯险数千里固已心恐憔悴幸不病抵家未一月病遂作再旬而卒其病亦寒热也子一人化弘聘太学生安子介女女二人其一人者母故孺人归寜时所载与俱还者也呜呼吾宗自吾曾祖赠给事公而下其男子幸不絶衣冠而女子之贵则自孺人始孺人姊妺凡六人以夫贵者于今两人其未三十而贵于室也独孺人为然然卒夺之年以死岂其丰其啬固皆适然而值之者耶抑亦数之定而不可益损者耶懋中将以丙午春正月三日塟孺人于前王村之新阡懋中既述孺人之行为状矣而余为之铭曰  

史氏之妺史氏之妻史也状之史也铭之后有考者其将在兹  

封孺人庄氏墓志铭【`唐顺之`】  

孺人病踰三年嘉靖戊申冬十一月二日而卒年四十有一孺人之病也积于惊发于悲■〈戚〉于郁庚子冬余以狂谬俟罪者二十七日孺人寤寝惕惕若其夫蹈不测而已不能以生然者既蒙恩免归孺人抱余惊就途抵家热蒸骨如是者数年热渐解而瘠不复肉矣未几母陈孺人卒临尸而骤淋盖医家悲恸肺之证也每淋辄晕死如是者又二年淋既止而生气耗矣自是■〈月贞〉肿瘕泄百痛间作既病甚则念其二女未有所归又以为女纵得所归而巳且旦暮死不能终其奁具褵帨之事以为郁郁虽其病必不起而其蹙之也则若以是然者丛三不可觧之情以竟成三不可药之疾呜呼其可哀也巳孺人庄氏河间守鹤溪公之女孙静思翁之女永州守有懐翁之妇其夫余顺之也年十七而嫁二十六而夫为编修以恩例封孺人孺人始嫁见于舅姑舅曰所嘱妇者无他第闺外不闻妇声足矣自是舅徃来闺外竟二十余年不识孺人声舅每叹以为能妇余癖于书平生不一开口问米盐耕织事则以孺人为之综理也余最迂僻寡合入门则欢然若得朋以孺人素能得余心事也其与余处者则然而其钟情母子间也特甚自父母之慕虽男子或移于妻子而女子于父母家记礼者亦外而不内孺人虽以与余二十余年之欢未尝一日辍其母子之恋其所为父母家计者黾黾焉悉其乏而排其难较其家事未尝少内外之也其教二女也爱不废严其教子也严过于余其封十五六年余未尝为置一翠冠其所享率如是孺人固不少谪望我而余所居官每不能过慎以速咎则孺人口不敢止也而心切苦之故余尝谓孺人女也而任子之事母也而兼父之严未尝过享其夫有官之奉而蹙于其夫有官之累然则所谓三不可解于情者盖不独其致疾时自其居尝则然也孺人卒于鸡鸣时烛入则渐矣自其夫及其女与妾与女奴皆有嘱嘱余者曰吾身后而当为计则然又曰箧中衣以归二女余衣以与妾已而曰田五畆以遗吾家然则其不可解又不独其病时及瞑犹尚不能解也孺人有烈性居常不媚笑语如庄士又每闻余死生之说若有契焉故其卒也精明若此塟且迫不及请铭于当世之君子而余又茹痛不能详也谨述其死生大致以见孺人之平生子一人鹤征聘万氏礼部主事思节之女女二其长者以字行太仆卿孙公南野之孙臬则卒之前一月也塟以卒之年十二月十九日袝于姑任宜人之墓而先一年则余弟妇窆焉孺人事姑六年而姑卒其妯娌间姊妺也余既已载之弟妇志中矣故于孺人之塟也为之辞以慰之曰  

姑于是只娌于是只生苦离只死相随只  

贺氏孙杨二妻墓志铭【`唐顺之`】  

孙孺人者太学生贺君汝勉之妻而杨孺人者汝勉之继妻也孙孺人卒于正徳庚辰七月四日而杨孺人卒于嘉靖辛夘七月八日至是为嘉靖丁酉十一月二十一日始同塟于先茔之次其地曰官坝而汝勉因以二孺人之铭来请于余余有女嫁于贺而汝勉之女又妻于余甥余女与甥徃徃能道二孺人之行而况乡进士姜君为之状可信也乃不辞而许之孙孺人父承事郎讳堂杨孺人父承仕郎讳昺孙贺皆丹阳巨族而杨之族亦望于无锡故二孺人相继归于贺氏有朱陈之睦焉而二孺人者又皆柔惠婉娩克嫓厥羙盖若生于一家而非二姓之女偶然以聚为一人之妇者初汝勉未有子是时汝勉与孙孺人年尚少可以有待而孺人已为汝勉置侧室且日夜冀其有子甚于自冀其有子也及病且死犹惓惓以贺氏无子为意而属其妾曰汝无子吾不瞑矣又属其女曰妾幸有子汝同胞也汝善视之其望深而虑逺如平常时而不自知其身之悲也孙孺人既没而侧室果有子其后杨孺人自有子与女矣杨孺人抚侧室之子如孙孺人之志而均之于已子不曰吾子嫡也杨孺人嫁孙所遗二女悉其装以遣之不曰留以嫁吾女也此凡妇人之所难而二孺人能之其操行大畧相同而孙既无子杨有子矣又夭孙年止三十有七杨年止二十有七又皆不幸早世呜呼此汝勉之所以悲恸而必求予铭之使二孺人有传也虽然顾予不文其能使孺人有传耶汝勉子二人杨孺人生一子九岁而夭其一曰某聘何氏侧室刘出也为杨孺人所抚者而其母故孙孺人所置也女三其二嫁杨鋭周书皆孙出而鋭者余甥也其一尚幼杨出也为之铭曰  

其生也不相识而死其同宅以寜厥魄其死也不偕行而塟其同铭以垂厥声  

## 文章辨体彚选卷七百二十

（明）贺复征 编  

○墓志铭二十三  

光禄寺少卿沈青霞墓志铭【`明王世贞`】  

当先皇帝己酉庚戌间余守尚书刑部郎而沈公由清丰令入为锦衣卫经厯数从故尚寳丞张逊业饮沈公少饮辄醉醉则击缶呜呜诵出师二表赤壁赋已慷慨曼声长啸泣数行下余私心慕异之而亡何冦阑入塞都门不启天子坐西斋宫忧之亡所出会冦获我中贵人为嫚书附以进曰予我币通贡即解围不者岁一髠而郭时华亭公领大宗伯要诸大臣以御朝请而天子下其书大宗伯会文武羣臣计即予贡弗予孰便甫就计国子司业赵先生贞吉曰冦所谓贡者也耶彼傅城而军我城下盟耳窃以为天子御奉天门出内帑飨士醳言者旌功臣冦固当自退而检讨毛先生起嗫嚅言吾姑寛冦以予贡曰出之而后议守便赵先生廷叱之争之坚而沈公复为申赵理刺刺不休太宰夏公怪而问曰若何小吏也沈公目摄之曰大吏噤勿言故小吏言胡怪也且不曰主辱臣死耶太宰意不自得罢而华亭公持众议上竟弗予贡次日天子出视朝有所诛进矣当是时沈公气甚壮欲力吞冦几得以身当一面毕见其长乃上疏言请以万骑护陵寝万骑防通州饷而合勤王之师十余万鼓而薄其惰归必大胜报闻罢盖是时相严嵩独贵幸用事数寝抑边事不以报而见事急则若为开言路有所诛进者将帅当事臣迫诛益入赇居间嵩以免而其进有时贿贿价暴起言者日以益嵩日以重于是沈公饮张丞所泣而叹曰诗不云乎歙歙訿訿亦孔之哀谋之其臧则具是违谋之不臧则具是依已矣亡所信吾谋矣吾即不死而苞苴日蝇然过我而集于西第何也且夫社稷何赖焉乃抗疏言相嵩父子翼虎鼠社悞国大计请僇之以谢天下太宰阿私亡所异同宜从坐诏以公昔岁諠哗亡人臣礼今复诬诋大臣自为名廷榜之数十谪田塞外而先是赵先生亦坐他法谪斥矣沈公当田保安仓卒寄妻子广柳车未有舎而保安贾某者傍睨公曰公非上书请诛严氏人耶揖之入徙家而家沈公公始有居矣里长老问知沈公状咸大喜助薪粲而遣其子弟来从学公稍与语忠义大节则又大喜而塞外人戆争为公詈相嵩以快公公亦大喜日相与詈嵩父子以为常至为偶人三像唐相林甫宋相桧及相嵩而射之语稍稍闻嵩父子衔之切骨思有以报公而侍郎杨顺来总督顺故嵩客也前大帅某业以巽愞避冦俟其解则纵吏士取死人首甚者夜徼避兵人僇之以为功沈公亷得其首主名贻书诮之前大帅恚既得代即以属顺曰是故挠乃公事者丁巳冦大入破应州堡四十余顺见以为失事当坐益纵吏士杀僇避兵人上首功以自解而公复亷得其状贻书诮顺语加峻且赋诗及乐府者二或谓公迁人非有言责母为耳公怒曰吾向者岂亦有言责耶若视眼在否而欲盲我夫杀人而欺其君以要赏吾誓不与共天顺闻益恚以其私人经厯金绍鲁指挥罗铠走嵩子世蕃所曰是夫也结死士击剑习射将以间而取若父子世蕃曰吾固知之即以属巡按御史李鳯毛鳯毛谬为谢曰有之窃阴已解散其党矣鳯毛得代归迁为光禄少卿而御史路楷来楷又嵩客也世蕃为酒寿楷而使谓顺曰幸为我除吾痬事成大者侯小者卿顺则与楷合策捕诸白莲教通冦者窜公名籍中以谋叛闻而前大帅时理兵部无异取中旨僇公籍其家而予顺一子锦衣千户楷候迁五品卿寺顺犹怏怏曰丞相负我薄我赏犹有所不足乎谋之楷取公二子杖杀之而移檄越逮公长子诸生襄至则日掠治困急且死会给事中呉君时来上疏论顺楷误国大罪上怒相嵩不及为之地急下缇骑捕治顺楷而襄得释居乆之相嵩败世蕃砣死御史维新复论顺罪而微为襄理还其诸生今皇帝初诏褒言事者沈公寃始大白赠光禄少卿赐祭录一子太学襄用诸生乆次膺贡上春官伏阙上书极言总督顺巡按楷杀人奸党状而给事时亮瓒相继以封事请诏可捕顺楷司冦狱论抵罪始沈公少而读书有异质从故王伯安先生游先生一再与语即竒之曰生千里才也辛卯举乡试又七年成进士为溧阳令其治以搏击豪强卫赤子为急用伉倨忤御史得调茌平以父忧归服除补清丰令愈自刻苦有惠爱声故锦衣帅陆炳闻而贤之请吏部得公为经厯至则与钧礼不敢以分加公公愈益发舒尝从世蕃酒所世蕃虐所狎客给事饮非其任强灌之公即以灌世蕃曰吾代客酬也当冦掠近郊时都门闭公急谓陆公勿闭门闭门予敌门矣陆公为言于上而许之所入男女以巨万计公既谪保安而属岁大侵倾槖装作粥粥饥者收百里内骸买地而瘗之其人相率而为祠生祀公公于诗文援笔立就竒丽甚而不能尽削其牢慅愤激之气徃徃多楚声竟以是获祸其传者十不能一二人读而怜之沈公讳炼字纯甫别号青霞山人其死以丁已之十月十七日距其生丁卯得年五十有一父处士公璧母俞夫人娶于徐有丈夫子四长即襄次衮次褒即死于公难者也最少子袠以穉免襄既白报公雠推太学恩袠而身之金陵谒呉君表其墓已复之呉兴谒不佞某志而铭之以慰公呜呼公有子矣铭曰  

为国击嵩不胜公徙为嵩击公胜而公死公死不死神韡韡者亿百千纪呜呼嵩乎蕃乎顺乎楷乎死而死矣  

诗人莫公逺墓志铭【`王世贞`】  

莫公逺者名叔明公逺其字一名更生字延年尝读短长之书而覩所云寒泉子者慕之自号亦寒泉子今年七十有六矣一日踵门而语余曰吾病已甚以语医医不知也吾数行尽以语日者日者不知也及冬吾必死及其未死也而有请于子吾始自长洲徙而武林也善张九华周兴叔二先生为我卜筑得武林之湖墅下关门前有古树清流其傍丙舎可以栖妻子吾欲即其地坎焉为木椁周于棺棺周于身预寘坎中死即埋我石碣二一曰明诗人莫公逺之墓一树子之所撰志铭令后世知有我足矣余悯而许之公逺生僻好为诗年十七八即已能为老苍语乆之愈益苦其思务于人所不经道险诣卓絶以为功以故鲜有赏识之者而其自喜于诗则益甚遇广坐受牛饮蜩谑丝驰肉飞红粉杂沓而公逺呕呕苦吟自若也若了不相渉者家事大细不复问一切失得忧喜慸快悉委之诗又髙自标置时谓人近出语忽忽不遒人且以岑嘉州我乎则柰何于是数见讥困少年贫亦益甚其在长洲时郡守济南金城材之辟为博士弟子所以杨诩问存偹至晩节抚呉中丞宋望之爱公逺诗与偹宾主且曰世人皆欲杀吾意独怜才少陵氏殆为吾子设耶下书溧水令校刻公逺诗公逺尝应呉令莫抑聘教其子与齐与齐后显贵为具武林赀良厚公逺生平食息居处皆自故人而其感独金君宋君尝走济南哭金君墓冩其遗像归奉之其谈宋君未尝不歔欷慷慨也曰天下不乏贤畴知已者又谓余吾年七十四而诗始成余日亡几去死亦无几何若而可余笑曰比于朝闻寛矣公逺夕死可矣公逺有集数十卷先后刻行世始妇钱继妇孙孙举一子颕一女满皆婚嫁先世塟在呉齐门外之金鹅乡铭曰  

长洲生武林死中游燕齐逮楚尾独诗与穷相终始  

汪次公暨呉孺人合塟墓志铭【`明李攀龙`】  

次公生十四而无宠于父也有奴睚眦父怒而不言公辄奋白挺诟曰奴无礼于家大人罪当诛奴蒲伏受杖乃白罢之而里中壮之矣比居庭恶声不及犬马父疾为侍卧起浃旬辄瘳父乃大驩驩之日乃自燕代请盐筴客东海诸郡中而昆弟子姓十余軰亦因受贾从公公既饶弟姓亦各数倍然后报成于父也时东海诸郡部使者视盐筴必召公画便宜有司乃籍公为盐筴祭酒而浙东西皆知汪次公中贵人景之守浙也欲贿于贾而诬之法贾皆亡至括则独疏次公名谓吏此节侠得之勿问其余吏顾得守信公曰柰何以我杀季乃自诣吏景目而谁之公曰歙贾竖汪玄仪也旦夕且千金为寿不忍湏臾贵人耳景曰吾闻守义不闻玄仪公曰字也此中善视贾竖故不名公出则实无千金念绐之重其祸即持劵贷郡帑千金太守梁公许诺会刘瑾败而景收公得完诸贾劳公公谢曰干支家言我生之辰适有天气果然盖戊子六月六日也公年六十归自东海老焉曰安能白首刀锥为二子守也吾所为修业而息之在此儿矣盖中丞公已生者三年及举进士除黄岩令乃大喜曰孺子试为吏矣服驹以辕齿壮则良发轫雁行吾惧其泛驾已嘉靖戊申八月二日卒年八十岁云呉孺人者歙之长林人以大父呉公予公而归公而呉公故客瓯括间孺人则劝公受贾呉公也公行孺人为治室中则室之南宗人疏属之产十余家家质于孺人孺人无勿应而又不责其子钱居数年诸宗人皆徳之会有故转徙则十余家家属妇人矣公由是不问室中至家大政积着之理顾未尝不取裁孺人而徃徃片言定也初孺人与媵黄氏俱未有子有为使物之术者谓公父曰何公之先府君有客乎呉公也其谓府君曰我之帝所乞丈夫子畀吾孙既得请渡河而为执舆眇夫呉某所覆丈夫子仆舆下左乳中石伤吾因以石识之异日洗儿悬疣乃去又谓府君谢矣曰吾亦得请于汪氏之宗祏矣又为客答曰虽然必以吾所请者畀吾孙使先一月举之公所请者畀媵黄氏也弘治甲子正月封君良彬生左乳悬疣悉与语合踰月黄氏乃生良植初呉公子次公孺人而诸母讥焉谓孺人曰田家儿乃大而门又安用持葳蕤钥如诸母为也盖呉公见次公冠田家冠无苛礼谓大而门矣言钥者示诸父之有深藏托扄鐍诸母佩组自爱雍容而巳而次公将不良于贾也后呉氏中废孺人徧存诸母而置其事云生七十有八年而卒为嘉靖甲辰五月五日也中丞公名道昆督部闽粤有平倭功仲曰道贯邑诸生封君卜下佛堂吉兆以某岁月日塟公而孺人祔中丞公请余志焉余曰新安俗矜贾即同列才力相若乃所至为盐筴祭酒画便宜至令中贵人疏名求之称汪玄仪自诣吏玩孰甚焉太守救之不恡千金有所试其长非茍而已也大哉修业而息之贤人深谋于廊庙论议朝廷其在中丞乎是何能白首刀锥为二子守也孺人不责子钱以规室南之产亷贾五之俗之相靡虽女子亦竒胜耶至其与家大政决筴片言亦其天性然也悬疣之祥其应二世来之以徳矣是以铭铭曰  

莫毁于势而身是尝之莫羙于利而身是扬之见取于予业乃成谋得于失政乃行维道则偕其人孔懐言作之述以伉兹丘  

孟宜人墓志铭【`李攀龙`】  

余盖自弱冠与许殿卿游狎知孟宜人贤宜人适殿卿七日而封君亡矣比殿卿在郡诸生中又数不第乃宜人力贫支惫甘荼习蓼偹所不堪一无难色退言也殿卿尝卒业城南山中太宜人念之泣不能寐宜人劳之曰太宜人幸就寝矣夜如何其无乃孟母据机时耶彼方念子自苦也属长君复啼于襁间索殿卿甚急宜人绐之曰而父且至为而懐果饴啖汝何啼也且劳且绐达旦矣一日大匮太宜人中昃不能饭宜人乃捐一空篚出易粟上食太宜人如常食间宜人尝在蓐太宜人躬为糜至蓐所哺之未竟而泪下出语人曰安有在蓐而日徒糜者宜人闻之怆然为剪中襦结托市数卵以为邻媪遗也其所曲事太宜人者类如此殿卿为诸生不能具衿鞾率宜人染缉疏橅成之不辨其非衣帛而曵革也殿卿守赵州有装槖将寘而去者宜人问焉曰某家金用为寿耳因叱之曰奴速负去断头矣其御仆从素谨严犯无不笞掠于庭者盖惮于殿卿焉后装槖家伏辠余实在邢州属郡推官郏李君听其狱廪廪于宜人矣无何殿卿调贵州之永寜万里太宜人宜人为若朝夕殿卿在侧者殿卿得以迁徳王府右长史归凡三岁太宜人乃卒母子相存宜人力也殿卿长史徳王府勘中官某氏子弟又有装槖将寘之而逸者珠珥直千金矣宜人遽曰安用此粪土加诸首岂以为有亷吏未必有亷妇乎徳王府虽里闬万里矣后殿卿市一珥示宜人宜人曰此大类某氏物何从致之哉然治家人生产其稍入皆手自簿计缗筴衡量焉太宜人每取巵酒饷令立尽之矣癸亥殿卿补周王府长史以宜人从明年宜人还济南尚犹时时传敕诸婢妾不絶即诸婢妾无不人人若宜人在邸中也还济南者三年封宜人封宜人若干月而卒隆庆戊辰七月三十日也距生正徳某年月日凡五十有八岁云子男一人即复郡诸生娶徳府仪卫副薛来女女二人一适进士于鲸一适邑诸生李应聘孙男二人宗周娶保定府知府陈輖孙女朝周未聘女五人一适太学生史本子史某一适前进士宜兴县知县谷继宗孙谷某其余未聘殿卿名邦才周府左长史阶朝列大夫宜人郡之徳平人父名某母某氏卜某年月日塟于某山祖兆云志曰余盖自弱冠与殿卿游狎知孟宜人贤矣柰何宜人之于里闬见谓自徤也夫自徤之誉实近于悍柰何里闬之于宜人见谓自徤也夫力贫支惫甘荼习蓼偹所不堪一无难色退言宜人信自徤困于捐篚剪结而不变于装槖千金即不变于装槖千金而家人稍入簿计缗筴百不失一宜人信自徤惮于殿卿诸婢妾人人如在其邸中者宜人信自徤然而太宜人临新妇亦已庄矣至哺糜蓐所而巵酒饷之殿卿礼宜人如宾及其馆于甥于髧髦而脱然无疑于爱子又何可谓自徤也大谊章章而誉近于悍又柰里闬何殿卿自状宜人扼腕于苏季子朱买臣之取絶于其妻也徳宜人深矣然自二子之妻无似耳安有匍匐乞怜后车命载而能粪土千金叱装槖唯恐其污已哉何以有功于亷吏也不知其妇视其夫矣何里闬之未有以槩于殿卿哉语曰弓强于弥衣靱于里此殿卿之所由腹悲也是为铭铭曰  

欲妇是图视其夫欲妻是孚视其夫大谊用章此焉攸藏  

## 文章辨体彚选卷七百二十一

（明）贺复征 编  

○墓志铭二十四  

詹仰之墓志铭【`明归有光`】  

仰之姓詹氏讳髙年二十余自休寜来客于昆山客四十余年年六十二而卒夫仰之所事者机利也其于文章非能学而知之也顾生平好之甚于知之者至忘其所事迨于死而后已世之论者必知之而后能好而仰之乃好之甚于知此岂其出于性然耶为贾与为学者异趋也今为学者其好则贾而已矣而为贾者独为学者之好岂不异哉初仰之从予友呉秀甫游秀甫死数年矣仰之且死之岁亟来见予予与之谈秀甫之为人恍然如生相与为泪下然其意欲有所求者而不言也一日仰之沐浴整衣冠召其所与厚者与之诀料检其箧中文字数十卷付其子遂卒予悲仰之之志会其子岩秀昆秀以其丧归休寜问其塟曰某年月日某原也因与之铭曰  

詹氏出于詹侯其后有詹父詹嘉詹何詹尹而唐宋间有奉忠公五大将军以忠勇秩于祀典今为休寜五城之詹然近世贵显者盖少也虽然贤如仰之也而予为之铭夫亦乌用贵显者耶  

朱隐君墓志铭【`归有光`】  

君讳珽字朝贵苏州嘉定人世居守信乡蒲华里考讳锦祖考讳毓曾祖考讳惠元始姓赵氏中冐陈氏而赘于朱赵湮微不可考朱母之子繁衍遂为朱氏今蒲华里人皆称为桥内朱家云君生而英迈年八九岁里中豪来过衣服都甚家具酒馔延之益敬豪益倨君瞋目直视语祖母曰是人何为者也持杖骂且逐之豪遽起出曰健儿可畏也尝以事谒龚尚书应对慷慨尚书曰惜子居田舎若为士作能吏矣忽一日弃耒入郭中问儒生学弱冠选为社师吉月令召诸社师试诗君诗令常独称善代父徭之京师道涂所经辄藉记得进士录展不置曰设吾有子当使为此軰人时子用宾未生也常以财推让其弟而性好赒恤人遂不能自给日取古诗吟咏怡然自适晩得子慈爱之尤至性不忍睚眦之怨至老乃益寛和絶不与人校寄傲草野间不至城市者二十余年年几七十子用宾登乡进士录主司第其文最髙学者传诵之卒偿君所愿云君配李氏继严氏孙氏子男二人长即用宾严氏出友恭尚幼女三人王顼陆萱呉中英壻也余与用宾数于京师相见嘉靖四十一年同自南宫下第还君长余先人一年先人以四月谢世而君以五月三日实与用宾同此终天之恨两人相闻皆悲恸也用宾以明年十月某日塟君于漕浜之原蒲华塘之右使其门人进士陈应台具状因同年进士秦沾丁允亨来请铭吾先人尚在殡何忍为君铭而义不可辞铭曰  

性婞直兮不能■〈艹穴允，上中下〉也躬草莱兮贪坟典也苦为义兮自屯蹇也有嗣人兮能振搴也逃闲野兮老闭楗也惟命之逢亦未显也在君之后终获戬也吾为斯铭石可篆也  

髙君墓志铭【`明徐渭`】  

君讳升字进之其先江都人靖难师起五世祖观音保以从征转徙遂来居绍之紫金里始官百户后落秩总旗三传至贤有子五人其季名奉者娶谢氏生君与按察经厯阳君为人如出冶劔少即露锋锷师参议胡公某某数睨以语人君时尚窭其伯父泰无子尝提千金产欲后君君谢去人竒之无何果以贾数致千金归则跽进其尊人恣所以既又泽其宗连若窭旧故必遍且岁袭了不见厌倦时于是自家至燕齐数千里皆知髙髯公孝友嗜义有古侠士风复善料有急辄投君益为营且费徃徃倾囊然至贵游或黠少年有所挟者欲出其一铢于匦不得也晚尤好结贤豪文士与磨切事一裁于义时召客把须以谈切齿不平风雨飒飒集座中忠孝人遇灾祸辄揽仇思有以快以故客燕一旦跨驴度居庸驰保安把沈锦衣袂痛哭旅寓锦衣出匣中猫睛睒睒若果核意以酬旧逋君笑曰沈大夫仕茌平清丰时当吾贾道寸歩耳吾不入取金今投穷邉万里雪没颈来取金耶掷不顾去大抵君所为皆此类也君敏絶素解文理其交我也实以文乃终不请乞一事人怪之君曰辟诸山川挹其秀止耳何用采掇为及系君每入饷我必日夕而唏以出噫岂亦有痛哭保安意耶君殁之前三日其长子文明持君书来诀故今塟也诸子来告日曰今隆庆之壬申闰二月之二十有八日告所曰荻埠告铭曰先生幸铭之予以罪不可某君涕曰君志也余亦遂涕以铭铭曰  

驰雪塞哭霜臣掷狸睛眇蚨缗过我之日兮风伐木朴兮樕尔兮孰  

嫡母苖宜人墓志铭【`徐渭`】  

冝人姓苖氏云南澄江府江川县之里人也父某公讳有文云南府广狼卫百户某之弟为澄江府诸生羙丰姿性聪敏善琴娶左卫人女禇氏太君生宜人有文公年二十一病死时渭府君已举于贵乆之始拜巨津知州抵滇阳驿所与俱童宜人既道病死殡云南之归化寺中而巨津故隶丽江土官府不可居时王先生之尊公讳理者适为兵偹佥事按云南于府君为中表兄弟乃始檄府君厯摄嵩明镇南潞南江川禄丰三泊诸州县而时以长兄淮取俸于丽道遇冝人侄佐旅语及宜人府君稍以媒徃不入其后府君摄江川佐又为太君讼其母家负嫁时所与徳府君而太君母范有妺夫杨武者家云南为千户徙太君与冝人其家杨既富人公复有屯田在嵩明属其税于府君因忆徃年佐所及宜人事遂成之宜人乃归府君宜人寡六年而有佐语又六年而嫁其始以守自誓欲不嫁太君又愤其宗人当始嫁宜人时利壻家财纵嫁亦不令其在乡令更利谓府君征那大功当迁转其地又家籍近在贵故不难之及嫁未踰月仓卒赴夔州太君乃啮宜人臂以别故其当府君仕及解官归即巳恋太君稍不乐府君下世益厌其长子妇宗亲人及越之风物迨后家零落旧使侍悉散去又日夜课望渭用是以郁愤死然心未尝一日不痛念太君死之夕亦啮渭臂以诀而命火其骨归太君乡实嘉靖某年月日年五十九以某年月日合府君塟焉宜人性絶敏畧知书其持身严毅尊重内外莫不敬惮其描冩爼醢为世女师其才畧酬应畜酿种植出入筹策驳辨禁持则宗戚子妇宾客塾师老牙妪悍奴婢靡不失气其保爱教训渭则穷百变致百物散数百金竭终身之心力累百纸不能尽渭粉百身莫报也数欲携渭走其乡谒太君时节旦暮数为渭道其乡亲故变迁景物风俗宛在渭目前至太君必恸哭乃已又数疑太君或已死不得一见而宜人死时太君乃反在江川养其侄某家时兄潞去家徃贵至应云南省试尚得见之而宜人不得闻也痛哉渭既以宜人宝渭事多不可述而哀宜人生死终孤覊且痛母太君也故志所履特详而收涕以铭之铭曰  

魂欲往兮柰何在此魂欲留兮柰何在彼爱母与儿孰少孰多魂不可以去留伤如之何  

武邑知县封奉政大夫祠祭郎中邹龙岩墓志铭【`沈一贯`】  

夫士惟无志志立则朝受事而夕拜其赐需时先后哉余观余姚邹先生可志矣先生讳名字仁甫自为诸生有大志艺精出人上尝试为八邑首而乆不遂晩以贡入则其子学柱为仪制主事矣会天子推恩先生当封而不肯受曰吾亦有志也遽以子官闲我哉乃谒选得武邑尹既之官三月上疏损其社疏畧曰武邑民几五万口而地止四千顷地少而卤民多而贫乃有二十五社夫社多则赋多而不能给臣按比县枣强地三于武邑南宫两之新河溢四之一皆肥饶而社不满二十五率四百顷一社耳今武邑社不能十顷少或五六顷以五六顷地而供一社之费不疲何徃请比庆都南乐例损武邑为十六社税畆不减而少弛币余之赋民其有瘳焉疏奏户部言上许之又减其巨户四之一其说曰县故巨户四百为三等取盈于上则民实不中赀茧丝尽于下矣今酌经费可减为九十户户无上上上中自上下差降之三年而更率三年役一年民又称大便先生既为武邑议兴革问父老尚有苦乎吾为父老除之父老苦驿传先生省其赋计驵侩以佐费而官顾役以充父老又苦盗先生申保甲十条有大盗逸界中辄得之监司下其法于诸邑其它簿正诸冗费尤多盖在邑岁余而省金二千皆着为经制云一日又问父老尚有苦乎皆对曰无有先生为一笑既而叹曰吾素羸疾自为令臂月减一分所以忍不去为父老也父老幸无苦苦苦我矣即请致仕而上官持不许会朝阙下遂上书解绶归就仪部封已加封奉政大夫祠祭郎逍遥林壑之间甘粝煊布顾独不废勤也贵官人非礼不见邑以乡饮宾之不得已一徃已则亷训学柱以亷盖直方君子云自正徳丙子距万厯戊子享年七十有二配丁宜人县学生丁公介女子二文柱府学生娶金文学玄女学柱戊辰进士云南按察使娶陈公如贤女封宜人铭曰  

士固有志靡靡者嗤诚服于治一割必竒孰即清途不点世资谁其食肉闵此惄饥矫矫邹先赴其素期虑周民瘼朽骨生肌介直以劳为吏人师稍试辄收固未易知昌其嗣君诲之不淄我懐伊人如璋如圭虽其瘗之江山晖晖  

有明处士潘仲公暨配呉孺人合塟墓志铭【`汤显祖`】  

余读李本寜氏为歙潘仲公殡宫铭有子之恒以文名交天下士而先是王元羙氏为仲公配呉伯姬志墓固已云之恒为国子上舎以文事游大人矣时余官留都获与定交一日以诸公前后所为二尊人传志哀诔驰而告曰潘故周毕公髙之后也唐干符间有刺歙者留家焉宋建炎中武节大夫珏实迁岩镇十四世而有之恒大父判汀州郡事侃先人其仲子也少伟敏渉畧书传大父方困诸生间不欲更以苦仲子令受贾于呉大父归而弃贾以养所居多竒阔之行而母呉故同邑人太学思诚女也曾大父御史瀚瀚父兵部侍郎寜而祖楫犹为江西布政司都事世家矣而母饬于妇事静好柔恭殁而私谥之懿则诸君子之志也将合兆于某所卜未有日请豫为之铭噫甚矣之恒之不欲忘其亲也按状公讳君南字南仲里人称为仲公为人开逹志义自喜鄣呉间多传其事尝呵尉下骑令无以昏夜收辱孝子赎唐太史皋遗宅祠皋是亦气决者能耳余独喜其不就督府幕下告身官一事嘉靖季倭炽呉越间胡公宗宪督诸路兵治倭开府于越檄时权重能暴贵冨人而汀州公里戚也南仲方贾呉几中倭脱身以免伏崖壁观倭跳梁状曰此易与耳时真州守帅卢镗故习兵未知名而里人子罗文龙有机知亦流落无所用仲公独竒此两人为言于汀州公致诸督府果以其策破走倭进镗元戎而以文龙参帷幕谓汀州公曰二人微公子不及此吾且以魏无知之赏为公子功仲公闻之笑曰彼以我为真贾者耶去呉走真州不受嗟夫此不唯知二子且知胡公游处泊然荣訾无所与有非髙歩逺识漫然气决者能乎而孝睦之节甚着内恕孔悲则呉孺人襄焉汀州公性卞急仲公常得其欢三子分月而馈至仲则呉孺人常为设十数人食宾从诸倡乐有至者輙留为汀州公欢噱常尽一月止所餐具竟晩脆好流羡汀州公笑曰幸无骄老人口难为季也诸客亦皆相戏曰吾等行需仲月乃来就公耳而仲公亦复好广宾客诸博徒踘蹴技击倡优杂戏如汀州公性复卞急常以客至饮不猝具抵几发怒呉孺人听之无如也徐以辨盖汀州公晩而有季道南庶徐出也仲公怜爱之与同母兄程孺人所生周南三分其业常与季多而孺人亦徃徃致谨于冢妇姒氏礼遗诸姑缓急无岁时以称程孺人之意汀州公耄矣有妾余以其女子来公殁仲公善视余而嫁其女子名家及仲公多嬖呉孺人安之曰樛木谷风之诗吾习之矣乃更有进此者仲故矫壮无病耄而哭其兄周南冬逾春卒毁也而呉孺人亦以其父太学遗言三振其弱弟坡若增于危絶为举数丧殁而犹视此不亦孝睦之节甚着而内恕孔悲者与至子之恒羙而文所游客多车骑长者礼际治具滋益恭然亦时以意喻之恒曰儿治词赋较吾治老庄言孰多而孺人亦时时劝厉本业已而叹曰勉之汝母亦旦暮人耳竟未终其年以殁仲公哀之巳卜贰于真州陈凡生子女有妇而后令孺人子母视之曰不忍忘吾懿也仲公去后所与游无贵贱悲思之生卒年月日子妇孙若干具方定之氏呉无竒氏状中冝为铭铭曰  

质义文礼士或以鄙任达所激反复可喜推进利国耻食其报儒者之恭侠者之傲实耄迎志悦愉有羡外内礼洽存亡义贯父客小徃子客大至鞴帣蓄旨媚于三世世曰能家所急者财令徳靡效竒服是偕通人懿妻伦常呴俞静躁相扶宜年俪居母龄距艾翁越三纪寿祉何常恢其有子潘才世钦哀诔纷葩我赓为铭贞其休嘉  

## 文章辨体彚选卷七百二十二

（明）贺复征 编  

○墓志铭二十五  

湖广参政警庸林公墓志铭【`明陶望龄`】  

先生讳某字孚元警庸其号少竒颕丱岁博通羣书补诸生有隽誉嘉靖辛酉举乡试乙丑举进士科寻选翰林院庶吉士以材器为馆阁师所重故事闽中馆选二人唯一人留是科先生与莆田陈尚书经邦俱授史职先生为检讨戊辰分校礼闱明年以告还又明年还职万厯癸酉同修肃穆二朝实录展书经筵管理诰勅甲戌录成进编修先生性嗜书好古及官词曹每请俸辄送书肆杜门息交游泳文艺该习朝典意尚深逺人莫之测也为人直躬旷宇肠如弦绳外甚宏肆而神守坚确其当制也以次草江陵诰词先生据体演文无所夸饰江陵固已不怡属令改定之又持曰王言适如是止也不增易一字遂大憾之乙亥用年例改湖广按察司副使行至淮安上章请罢报可先是门人习公孔教以书劝先生之官至是报曰仆赋性过戆误尘华贯适者外转势固宜然仆岂敢择官而后处哉士皆有志贵能自适古人有辞万锺而不顾岂真为髙哉亦必有不当于心者仆释屩以来盖非一日长短之效昭然可见今当涂者以此处仆以我为能乎否乎仆虽音操土风行乖流俗至于是非成败之故坦然明白轻重缓急亦当有系人虽以仆为不能仆不甘也然名不登于首列交不及于显官终日穷年兀然自守平生所知契一二人耳而或以仆为能仆不敢也夫以仆之能不能尚不敢自决而况于当涂者乎既不以不肖为能而又不欲显然斥之直以庸常畜我我又庸常自待甘縻寸禄是真无意于天下事者也天下事岂循常局促舎已从人者所能成哉穷巷屏居门无车马髙堂菽水良用快心祖母年已近迈恃人而行金石难期喜惧交并朝夕奉侍亦足报刘暇时与一二弟侄课文发其愤悱紏其纰缪冁然共适不待逺明匪特此也家有青山户对流水朝露方裛稻苖盈畴倚杖其间行人树外牛羊自来农夫夸年岁之登童稚簉衣冠之俊知我者希则我益贵安能贬胸中之竒倔徇他人面目之欢乎今耳视目听之徒直谓我假耳不肖非其事不以萌诸心非其心不以宣诸口虽在酩酊讙呶之时而其言举皆此心也岂有假耶匹夫抱志万人莫夺又何必降屈于今日求伸于他年哉顾仆实有所大好仆幼而嗜睡长而多病比入史馆优游岁月无所发明意未尝不欲陟坟籍之颠采艺林之实也故得钱即以购书然灯即以开卷意之所怡他无以易虽未能周览徧观然巳得其槩矣今必欲使之俛首以就簿书易辙而事戎马世情日新狂态如故一无所成而万有所失矣逝将筑室云山之麓洗耳漳水之滨慕匡鼎之解頥希朱公之折角捜壁藏之余藴发髙阁之异同考经纬之弥文讲太平之遗迹潄其菁华挹其芳润然后芟诸史之繁芜稡百家之散佚续千古之道术成一代之文章身虽隐矣言亦不朽语云人各有能有不能此则不肖之所能也不识足下以为何如及江陵败录素为所废斥者起浙江提学副使以亲命强行先生裁鉴精妙请寄无所受每面发试牍至所属生輙曰某公尝为若言然若文劣固宜居此其所拔擢始或疑骇后悬验莫不称服代先生者晋江苏公浚至今两浙言良督学称林苏苏公敏絶一世名为知人至取神骨物色之表不能及也竣试时出命觞登览生徒童冠皆聚观之先生召至前赐之酒笑曰对游山客可试共饮宗师法不可干也先生既骯■〈骨塟〉不能细谨而部使严重他藩牧事之皆谬恭视先生阔疎意不能容疏论之奉旨调用诏下时方校越越士追送江上人人涕下不能仰视先是漳浦有泊曰公溪官取税以饷民苦之先生为邑令言请蠲其税令不从又言之抚台语稍侵令令大憾之先生罢浙宪还未至家而令因以事中其家齮龁殊甚先生归隐操弥励复不得已奉封公北行以避仇封公旅于姑孰而先生行诣阙候补鞭马鄣南意不自得同年顾公养谦开府辽东致书以酒徳为言先生戏报曰昔人喻酒于兵兵可千日不用不可一日不偹酒可千日不饮不可一饮不醉羙哉此言可与论酒矣弟落落无成正可寻醉乡耳而脾气虚弱溏泄为灾欲效郑公一饮三百杯竟不可得安得使酒哉乃知器自有限此禄亦不易也顾公饮中友故相徃复如此无何以原官饬兵贑州贑方兴岑冈之师先生檄上抚台力言用兵妄杀非是时已成师不及止然以先生言获原纵者犹数百人丁亥迁湖广布政司右参政治承天时苦旱先生祷救甚勤居五月复坐言者罢归归为小斋题曰读书谈道更号曰云山居士埽轨谢客时为后生商畧文课与同好痛饮而已晩岁颇好内典及丁父艰肆力形家之言或劝之著书輙对曰三苏文章今人犹厌读我复何有乎尝为人论为文之法以气为主其言曰意至而藻生神来而旨畅行于所当行止于所不可不止吾于斯言有当焉先生老无子后举子数岁而殇不胜悲咤时击膺遂有血疾疾时令人奏管鸣弦倚而歌枕上听之迨亟问以后事皆不言独引声歌刘长卿上阳宫诗声若金石两手交舞其达生知命如此先生至行贞白赀产不及中人里居有司例供舆皁皆谢却之宅忧日寝兴垩室中三年未尝内也其先居漳浦之葭洲曾大公崇器公有隐徳乡人称之曰朴叟朴叟生子琥而夭有遗腹子曰文贡即封检讨公先生父也封公母王以节闻葭洲近海多盗节妇以其子徙居于前涂及先生贵拜疏言祖母贞节状诏旌其门又念葭洲宗祏所在也即故地建祠买田供祀事焉先是云霄民善剽时议将诛剿之頼先生昌言于朝而止饶冦入闽增设宪臣于诏安先生以官多徒扰民陈诸铨司寻罢设以故乡人佥徳之先生艰于嗣咸为祷弗得葬封公云霄之山阻水焉云霄人争造舟为梁以过蜃车令先生得志其徳于人与人之归徳可胜道哉望龄为诸生时客游燕不及试事与其曹百人补试睦州先生发牍首予以仁和今宪副张君鹗鸣次之翌日复悬花红环城而呼会予发去不可及补试生率阘茸畏主司意不复望花红也檄来复以冠先所试诸士予廪食于是庠士大讙争言以父故私之先生初不知望龄谁氏子也闻谤抚心而叹愈益诵言两浙士有先望龄举者吾不复相文后名第偶符先生为一笑而望龄絶痴钝徳业无所底每事后人此非先生所及也先生病革属其嗣子毓榛曰铭我必陶氏子故毓榛走数千里以户部侍郎状来乞铭告曰某月日塟某地望龄辱先生知无以报乌敢辞弗铭铭曰  

神龙升云九土被膏或扰豢龙龙舎而逃文明天下岂与鱼谋失势而沉以侣鳣鳅性不可驯而寜可爼大壑归藏一瞑万古  

黄母范太夫人墓志铭【`陶望龄`】  

万厯辛丑望龄复从其友黄平倩辉于京师甚欢无何平倩执予手太息而言子今来吾行去矣吾父春秋髙吾当归养吾母弃诸孤久方岁壬午塟吾邑西山之桂花坪北水啮墓左法宜徙吾归将改塟因泣曰吾母良苦即塟吾欲子之铭之也因为语曰吾母范氏父希正以嘉靖庚子举四川乡试第一人母龎太常少卿埙之裔孙也十五归吾父春亭公黄故饶给至吾祖西原公而业衰母归于是姑罗宜人亡矣事继姑徐婉听无间家赤贫力针纫自苦日昳炊冷目花缤然时酌杯水代糜也尝岁暮脱簮易薪米营办甘脆奉其舅舅临食咨叹曰顾吾可耳柰冯可时何可时西原公贫友也于是更割盘肉束薪裹米致诸冯君西原公乃为饱食吾祖病革持吾父语曰而孝而妇贤后其将昌乎居数年继姑归于徐而骤卒俗谓丧入不祥请丧于徐母遽曰吾姑也焉可竟返而丧焉于是吾父母贫曰甚故屋数间我居其西偏东偏以售人来蹙我日嫚詈不休乃去西徙是夕母梦伏而吞块占者曰无忧是竟而土也吾父既领乡荐复不第诸从多食我儿女长成率倚办于母劳苦时倍吾父知通渭溆浦母皆从俄而病脾未病前梦神人从云中下相慰劳称夫人大类而父觉而叹曰先君子四十七卒吾今逮矣其将徃乎竟病不起外大父通儒也兼精二氏言以是母少熟内则孝经后数称引解说女中师之而精信因果约已利物其仁爱着于心通于神明焉通渭人有训讼者黠甚吾父收得念当毙之母梦髯叟氅而杖来言某罪未及死请置弗杀也觉以告公意弗改复梦妇人劔婴绾稚懐牒而前又以为言公出望见妇人如言梦状令人迎问某妻乎曰是也遂贷之其冥感如此外大父病母尝为羹股将之溆浦也以外大母老故不欲徃既至溆念母甚夜闻解■〈释〉声问曰雨邪户开■〈释〉入乃微吟曰思亲闷坐银灯下误听风声是雨声吾父闻而讶之多其暗解也平倩为予言云然当语时数数涕下至饮水代糜事泪被面几不能属语至壬寅八月平倩果归又明年甲辰望龄亦得告去方入舟使者自蜀适至持平倩书币来告改塟日曰某月某甲子告塟地曰谯贤村之西北冈且征夙诺及读王都谏状其言皆与曩所闻合符平倩之归也言吾母氏贫日食不办粥吾有饘有茹以给有鱼菽以祭以养复何事平倩与其弟参政君居官俱用清亷自将贤能之誉满天下业用未艾人皆曰春亭公之教夫人基之也夫人生嘉靖辛卯二月朔卒万厯丁丑八月二十二日初以春亭公考最赠安人再赠宜人复用平倩宫官推恩仍赠宜人子五长光庠生娶赵氏次即吾友辉左春坊左庶子兼翰林院侍读掌司经局事东宫日讲官娶王氏赠宜人左布政使续之之女次耀贡为太学生娶张氏次韑河南布政司右参政兼按察司佥事娶王氏赠恭人继娶江氏封恭人次■〈光兼〉县庠生后夫人十二年卒娶韩氏女一适吏科给事中杨文举孙四昌糓昌俊光出昌言辉出昌胤耀出皆庠生曾孙三士憬殇士愉昌言出士惺昌胤出孙女九光出二一适举人杨益一聘同知苏希瞻子某辉出一适大理评事岳方子庠生虞衡韑出六一适知县杨伟孙盛一适知府雍之可孙庠生所造一适知府任哲子庠生茂松余三幼未字铭曰  

糜而水厥徳则旨以遗而子神与块厥占靡害而宇将大而宇乃光矣而子乃昌矣藏二十岁而启而窆乃阳矣谯贤之阡而居乃靡弗臧矣  

孺人廖氏墓石铭【`袁宏道`】  

孺人廖氏为先庶子伯修兄继室少庶子七岁年十八乃归时伯修方为孝亷既官翰苑遂封孺人随伯修燕邸者十二载家居前后凡五载称未亡四载得年三十八以万厯甲辰八月十八日卒于寝孺人性醇和贞粹相夫子以义畜妾媵以恩伯修亡意绪殆不欲生持斋绣佛日夜期地下伯修甫襄事遂命斵棺治鬼衣若逺行之装束恬然安之未及二年而逝嗣子祈年将以是年十二月一日安塟于先庶子墓旁相距丈许遂为之铭铭曰  

原之右为姑若夫原之左为子若侄夜台之聚首胜白日之歔泣性温而贞不愧姑也操严而洁不愧夫也唯其不愧是以含笑而归愿佐夫子于黄垆  

舒大家志石铭【`袁弘道`】  

家崇阳舒氏女生嘉靖之壬午家贫父怜其慧教之新声走荆郢间未几至余里见王父左溪公慈而侠委身年三十余而王父即世家孑然一身无他男女族长者以其秾李恐不当霜雪家以死自矢朝絣暮织为余叔督家政甚勤苦叔诸子宗正等家皆母之推干就湿倍于所生闺操之严凛若寒玉称未亡者五十年寿八十有四岁噫是可铭也矣铭曰  

贪泉之水不变亷士之肠兰生丛棘中不败其芳唯橘与枳何其易徙闻家之风可以愧死  

先大父母合塟墓志铭【`汤宾尹`】  

宾尹为诸生一岁而谢大父成进士二岁谢大母也诸生时竒穷不办养敛进士官词林穷无以异诸生又大母属纩之际宾尹适归节家封史与季伴送之维扬任终事者外惟一仲内惟诸妇而己盖又十年宾尹再使在里始得从封史后躬纼畚之役岁曰丁未万厯三十五年十二月十一日地曰后潭之西冲又曰青坞面丁负癸去本家四十里是役也封史昼夜营卜竭二十二年之心力以毕此宅而始即寝也自惟薄劣无所効于先人顾视二十余年土风移易情事迕舛求所为大父彷佛者而抑亦寡鲜矣嗟胡不思嗟胡不悲大父世力农粪硗田数畆不给则从曾大父行里中贾已乃合季弟已率季子竟以贾老其身大父虽以贾老其身于贾家所为顜权程石敛贱散贵之法都不复晓算时斥鱼盐酒肉贳宗人度不任偿者削簿帐便之不复索矣性厌市郭十余年不一入至老不识郡县方向不见官长尝市货芜阴泊傍官舫掲篷顶偶出若拟小便者为舫中官人所怒扑归大喟曰尝言官官今财知之利害乃如此那族有短长事列席酒众拉大父大父揺手谢曰我不贯此酒续遗分肉二脡急麾之平生不啖闲酒杯无名钱不手一文也宾尹小时随封史读书旁舎舎与邻杂植棘藩为界邻者数移藩适大父省书来宾尹路遇之以告大父隐声曰儿任之岁移不够尺何赖也手牵宾尹以还慈让率如此始曾大父好儒数贸纸笔奬儿童之能画字者占几字对者病且卧封史所从姑翁姚先生来强扶床跽泣以封史属曰若必为我士之而封史在读大父方在贾所行束修共膳学官仪节之数悉大母手指自办自咽糠籺别以谷食食师宾尝乆雪三月无薪取所治棉柤煨别铛目几爇塞也大父频年行水因下湿不良于歩晚年犹踯躅不休大母有痬之疾髀脥寸寸痛辄置木櫈支背被枲支两股纺织穷晨夕无顷刻之逸初曾大父忧之甚数詈戒大母则用布幠自蔽母令尊章知轧轧声与鸡相答晓光达于壁复执爨灶下矣大父讳滚行髙二号东园于曾大父沙溪府君为长子髙祖敏五府君为长孙其于孝弟忠信非勉也与季共贾事而一酒一羹必以仲俱三人无间言瘦面肥髯与人处洞露肝鬲杂谐谑无逺近亲疎老幼无不满意去人思歌之至今生嘉靖乙酉四月二十四日卒万厯丙戌十一月十九日得年六十有二大母建平沈氏生嘉靖戊子正月二十九日卒万厯丁酉三月初一日得年七十子男三人长即封史讳一桂以宾尹满编修考封娶我母施氏封孺人仲一相娶毕季一中娶万又娶姚女一人嫁生员郭可化孙十三人为封史出者宾尹今为右中允次就尹鸿胪寺序班次任尹太学生以塟大父母之前二月卒年三十二耳次荐尹次衡尹次近尹俱县庠生次家尹仲出者宠尹季出者用尹聘尹师尹之尹尊尹曾孙三人长孙乔孙男昌俱幼当封史为诸生不利田作之劳实仲也独人多以为诟至宾尹早庠而大父母喜甚也曰是儿必效然大父不及宾尹之第大母及矣其年七十奉一纻衣不御曰非我贫家所宜奏觞未十日而终子孙所效于先人何如也呜呼我是以悲而志之因系之铭曰  

贵富之家谋田伐宅抑思其前本分者割两脡一文辞受所矜丰筵腆遗识主谁名味羙思兼服温思鲜抱缊舐糠亦敌饥寒老不释涂病不释红健妇饱儿日嬉以慵曷鞾而肉曷跣而逐实播实种以诒厥糓小子镵诗以告后人祖徳无瑕踵此者兴  

吏部稽勲司员外郎徳园虞公墓志铭【`黄汝亨`】  

吾友司勲虞公长孺讳淳煕以万厯癸巳去官归钱塘偕弟僧孺隐南山回峯下已迁李茇之飞僊里采莼行乐啸咏惟适栖寂课玄六时不辍足迹不窥官府虽台府大吏及四方之客游武林者懐刺造庐欲一识其面亦戒门以絶天下知与不知语及虞司勲輙曰异人异人云如是者三十年天启元年六月坐而没没后头颅如爇支无辟戾或谓尸解去三年三月某日公子宗玫宗瑶如公命塟西溪七十二贤人峯下公生于嘉靖癸丑父封职方宾门公讳舜卿母赠安人黄氏安人娩而失乳目光冋冋十二时皆不瞑识者已占其异释晬盘所弄惟书帙三岁黄安人抽簮染口脂为授句入耳便诵十五出试试经书论策五道立就主司惊不信掩卷令诵公不屑岸然去十七复出试学使者潮阳林公行部竒公补郡诸生曰虞生天下才盍令王元羙李于鳞见之于是移书介公徃谒两先生倒屣迎相推许如林名振江左又十年巳卯举省试第四人同榜多才名士而公为冠当是时当涂诸公亦争相引重而公岳岳髙子羽之节毫不干以私公故名人期已上公交车赴同乡达官饮坐有江陵客侈谈相君威公不觉髪上指矢口曰使某得通籍者袖中弹文不敢避客惭愬江陵江陵不悦于是闱中识相君意摈弗录而言官至上疏言浙有三变兵变民变与文变而三盖指公也公既绌于北乃游南雍祭酒复榜所试文于桥门曰怪诞不经公叹曰吾文不诞而所如辄诞吾文如一口何哉吾足不堪再刖于是更名首燕路则江陵亦圽遂成进士时万厯癸未也明年将除官而宾门公讣至公哭欲死奔而归茹蔬啜粥庐居者三年服阕授兵部职方司主事时朝鲜絓兵朔方畔人戕大帅军书狎至公为大司马石公条八议预刻和尔齐畔日及闗白死期无纎髪爽石顾不能用曾侍郎弟某议减军储军大哗飞石击侍郎中首侍郎奔省中匿则相与逼近朝门而诟石司马大声言仍额给不减哗甚莫闻也公急取虎牌大书不减军粮四字以麾遂散去尝护作昭陵会昌平戒弛冦千骑直逼红门驻马吹唇若沸相顾问珠襦玉匣守将愕眙罔措公徐率缇骑结方阵半隐林中鸣钲骇之冦遂遯公神识先定临事消弭而不言功多类此亡何迁主客员外郎踰月改司勲又踰月引疾归明年当大计京朝官而吏部尚书孙清简公鑨考功郎今左都御史赵公南星以尽逐政府私人贾怨言官阿政府意欲中尚书无却而公所补司勲吕某缺吕清简公甥有流言遂借吕捃拾公谤公行赂以观尚书考功之俯仰尚书果大诧疏言淳熈恬澹味道老臣素重其品且贫安所得金言者妄淳熈不当罢旨下留用言官亦内自悔而一给事独争之力诋铨部专权擅留不敬上以为然诮尚书尚书屹不为动执奏如初于是上大怒夺尚书俸降赵公三级免公官而佥都御史王公汝训右通政魏公允贞大理曾公干亨及诸曹郎陈泰来顾允成軰十余人各抗疏白留淳煕非私且归咎政府上益怒诸曹郎降谪有差公与赵公俱削藉而尚书亦十疏乞休矣迄今三十年公论大明天子深念先朝骨鲠魁垒耆艾之臣起赵公田间遂长御史列于三公而公之精气已与造物者游呜呼遇不遇不足为公悼而悠悠之论至谤公以金钱得官此许由见疑于逆旅而鸳雏受吓于鸱鸮也悲夫公至性天植母病坐卧床下抱上下危楼凡两匝月死而作孺子啼不已事宾门公虽贫必极驩其居庐也叱虎虎去呼獐兎獐兎来就食人谓孝通神明云公既不得志于时而宏护凈业所在经筵法席以身为导又爱惜名胜即两峯六桥三潭间松石花鸟虫鱼之属咸以公为天公故贫孺子力不能购书获有竒秘与弟闭门抄冩扫叶煮茶穷昼夜不尽不止以故涵育浸灌汪洋奥衍有武库行秘书之目诗文宏深微眇应念而作风生雨集排古荡今作者人人自废公尤嗜道术自少喜谈神通谓人生贵悟道不则班马渊云第呓语萧曹卫霍向弇中行耳尝登天目坐断崖活埋庵处十余日豁然有省嗣后神明四辟事来辄先觉谓弟曰吾欲为陆法和弟僧孺亦曰吾兄一生多仙灵竒异之感其所由来要不可解予读其所为公传恍忽登阆风从化人焉予识黯浅不足测公百一迹其所至大抵以儒为行以玄为功以禅为归以山水为寄托以词翰为游戏以阐述为经纶古之所谓得道畸人是耶非耶公童子时梦游武夷引桃杖击空见龙沈鹤鸣吟曰龙沈海底日鹤鸣松下风呜呼公出而屯云雨之泽处而游尘壒之表神先告之矣其夺司勲而老也特借谗人以自践其梦人乎何尤哉公居恒呐呐见人辄面发赤而临事气决勇于贲育前知如神而天目取悟以后复埋照不露流俗人寡接而所过从道侣若云栖师邵古庵先生及朱大复陶周望汤若士袁石公吾辈二三知已周旋竟日忘倦公修躯莹肤渥颜飘髯每曵杖啸长松下不知者殆真以为僊人也公每多异梦因自号六梦居士又号■〈目朁〉子烟客学者则称徳园先生云所著诗文六十卷阴符演一卷栎丘子二卷孝经迩言一卷孝经集灵一卷大学繁露一卷行于世而孝经迩言集灵则张给諌某以为千秋絶学奏布学宫旨下部杨司成起元为镌小帙颁焉公先世陈留人三徙入由拳有祖贞者赘钱塘之黄氏谬籍其军以代曾祖奎祖翊是生宾门公舜卿赠兵部职方司主事自公为职方削牍上大司马具白所以谬籍黄氏军状获除弟僧孺名淳贞与公偕隐者也娶杨继室李俱赠安人侧室何孺人先公二年卒公年六十有九丈夫子七人存者二宗玫府学生娶鸿胪寺署丞裘树堂公女宗瑶府学生娶宪副莫荆泉公女秀异有父风何出余俱殇女四幽芳适昆明刺史钱养淳公子万福清芳适余倩张徳懋子岐然间芳适李桂亭子承宗皆士人素芳殇孙男一孙女三瑶出余为之志而系以铭铭曰  

宇宙灵气虚空含亿变惟一一涵三曰儒释僊旨同参彼迷不悟离岐谈于惟虞公妙心湛师孔友老皈瞿昙逍遥野服辞朝簮著书明道藏秘函鹤鸣松风龙沈潭七十二贤停云骖千秋委脱乐且躭不赢其躬诞竒男我铭其墓文无惭  

明茂才魏长公太易墓志铭【`锺惺`】  

魏长公生与余齐年为今上甲戌岁卒之岁则今年戊申余丧长男肆夏之秋也长公未死前数日手差次其所为诗窜改几十二三属纩之夕犹呼笔涂乙数字而后絶为一纸书遗其尊人荣期公曰必锺子也志我墓者状则谭子可传则竟陵谭子可志称明茂才魏长公太易者长公所自题文穆则其殳私谥之余惟长公幼清蚤誉髙才竒骨为一时闻人年二十四始得称诸生称诸生十年精其业未尝施眉目于诸生间又必夺其诸生而后使之得死则诸生之能虐长公而长公之雠之必矣差得志于诗志长公墓者冝曰明诗人魏长公太易墓自题不当若是或以为乱命余思长公命无乱者何独乱于所自题自题云云者明其为太易而获此称以死长公盖自嘲自伤云尔于是因之为魏长公太易墓志志曰长公姓魏氏京山着姓名象先字太易父荣期讳某母唐孺人先世祖政生敬敬生鹰封文林郎鹰生某以进士为西安令荣期公其中子也公之官西安以中子及其妇从长公生西安邸有异征西安公固竒之掌弄膝语知为俊物稍长就外傅目所过书十行辄了手所弄文三乂必就出应童子试文经竒李太史本寜见而异焉异日当以文鸣世一旹承响传冩而君其旹隐然有自为一太易意雅不尽欲以齿牙累先达而余时亦以童子出应有司试闻京山有魏家郎君者籍籍若是欲一观其曲直能否未有间也其年君以母唐孺人丧罢试越数岁丁酉余为诸生倦矣而君尚自如然其文畜日冨力日厚法日益老陆太史敬承西安公故雅游也读其文大喜以为有祖之风移书薛观察此子贤者亷吏子孙而楚督学熊公亦自知君乃辟茂才移置郡学乆之与其邑王谢谭为黄玉社工苦为诸生业兼称诗倾其邑中忌者思有以中之已亥流言起饮章蜚语口听耳传一夕而遍欲胁以众怒为危祸且败其名盖从古庸力险人中功臣必以反中文士必以口业与无行以为竭泽之渔久之成习而其语毒秽相半多不可闻听者亦且倦乆之论定明年其同社生试于有司皆髙等忌者以前事漫漫无纎芥损反用以起其名计益诎而君试独不前明年余与君以诸生入郡都试同舎乃得与君论诗语次及明诗余卒然曰明诗无真初盛而有真中晚真宋元又曰近日尸祝济南诸公亲尽且祧稍能自出语辄诧竒险自我作祖前古所无而不知以为中晚人道破由其眼中见大厯前语多长庆后语少忘其偶合以为独创然其人实可与言诗君絶叹以为竒快其后各罢去而诗时时相示癸卯君辟应楚乡试归罢益墨墨不自得而恒快于诗君秀羸不胜衣至其吟诵寒暑昼夜不倦初年法峻格严其于汉魏六朝三唐语各肖其神各不相僣晚益颠倒淋漓老放昌披无不如意徃徃自托于长庆世或指长庆为太易不知其用穉为老用险为稳用凡为竒用乱为整要以不必为我式而能为我用而太易亦自厌今之为伪初盛者思易以真中晩用杂霸治之聊以矫俗玩世通其垒磈之气横佚之才真率潇散之趣要其顿挫沉郁居然自有一太易世自觌面遇之而转眄失之戊申春余与谭友夏过京山读君诗诧其境地如此似有晩年意各相惊叹罢去忽太易得羸疾学使者檄征郡邑诸生趣入试人或劝君姑病免需后举而君自念齿至矣恶以病不能应试伤尊人心舆疾就道试日委顿作字不中程文亦愦焉自放主者守文竟用下考放其诸生事闻逺近大骇而同社虑其病忧之甚余乃手削牍奏记主者多不载书奏不报君亦病无意复为诸生归作七言律二十章自广曰六等唫悲愤谑浪嬉笑痛哭共面而呈同口而出■〈山钦〉琦怪谲有温李舌桥汗下所不敢道者今秘不传而病日进不衰竟不起欲作临终诗不能索少弟孙雪居一画扇为殉君少负絶才絶情世多以文士薄习意之而妬者计谓被以佻达轻狂之名沿饰相类无征而信不邮而传是以有已亥事而君实清谨深淳至性孝友事继母田二十年得其欢获亲信友无间言卵翼二弟过于父师乗居独处口不及俗朋軰语渉凌杂及人臧否正色止之初余度前日语事衅或自招娄以此黙试太易不能得平生取予亷无杂交雅重识检予见太易手定稿本人间酬赠非其人辄被汰或遂削其诗亦以此取怨而太易有重名是以怵利齿儿不敢动总之世不能分太易才而不能不欲分其名不能重太易才而不能不僣其名以为重以故世之妬太易与慕太易者不必皆以其才而皆以其名太易两娶妇辄死甲午娶于谭即郡丞完女戊戌卒有女一人聘谭君如丝子结谭君即状太易者郡丞长男也已亥娶于田丁未卒有子一人名绳生未聘君卒戊申某月日距其生甲戌某月日年三十四耳人惜太易年不能展其才才不能展于用余以为天假太易年其所失职于世者必不能减于三十四年以前而无诸生累差独闲即所得志于诗者不能遽有加于三十四年以前而得壹意为诗差独富闲即享诗福冨即专诗名是区区者而竟亦夺之造化亦太啬哉锺子曰天生异才不有竒福必有竒穷陈余遗秦将章邯书厯数秦功臣之死曰功多秦不能尽封故以法诛之人主处功臣与造化处文士其术不异太易所处之境地时事无非专设预待以穷太易者仅得志于诗乃其轻薄之名所本无者或以其诗兴而内行修洁作人之寔不愧古人者或反以诗掩非独诸生能虐太易诗亦能虐太易矣闻太易死悔不当习诸生业而竟称诸生名以死志独苦矣荣期公以某年月日塟太易某所祔两妇间余始因太易所自题云云者为魏长公太易墓志至所称明诗人魏长公太易之墓数字似当题墓道有同社二三子在也或云太易自题实为明遗文太易魏长公之柩家人矫太易命为今称云铭曰  

生失职于诸生而得志于诗女有以自乐也没不称诗名而名诸生女有以自托也予乎后子存子乎先我朽死而后死者志子墓后死者之墓之志乌知夫谁手呜呼后死而虑速朽死而有以不朽也之二者孰先孰后孰不乆孰乆哉  

陈母范孺人墓志铭【`陈际秦`】  

孺人金溪人适陈侃六公生子全三全四全六全七生女适髙而公殂贫者以家徒四壁为言孺人拊四雏但露处耳安所得四壁也长子能拾薪蒸顾安所得置釡中者孺人以十指易薄糜糜不时得则水而已矣或劝之勉思变化孺人则絮泣曰无此藐诸孤固不可况柰若髪覆额手扶床者何也三十年饿而衰诸子饿而长耳及长子有妇刘有子徳有女英即余子皆足自糊而孺人不待矣次子商归方市衣以进而竟以易其棺呜呼哀哉其叔际泰氏为之铭曰人固不可穷兮苦节不张髙行眇俦兮不史而彰无愧人妻兮固可以下见吾兄也  

## 文章辨体汇选卷七百二十三

（明）贺复征 编  

○墓志铭二十六【`以下变体`】  

襄阳卢丞墓志【`唐韩愈`】  

范阳卢行简将葬其父母乞铭于职方员外郞韩愈曰吾先世世载族姓书吾胄于拓拔氏之弘农守守后四代吾祖也为沂录事叅军五世而吾父也为襄阳丞始吾父自曹之南华尉厯万年县尉至襄阳丞以材任烦能持亷名去襄阳则署盐铁府出入十年常朂其列贞元十三年终于家年六十七殡河南河阴吾母炖煌张氏也王父瓘为兖之金乡令先君殁而十三年夫人终年七十三从殡河阴生子男三人居简金吾兵曹行简则吾其次也大理主簿佐江西军其幼可久女子嫁浮梁尉崔叔宝将以今年十月自河阴启葬汝之临汝之汝原吾曰阴阳星厯近世儒莫学独行简以其力余学能名一世舍而从事于人以材称葬其父母乞铭以图长存是真能子矣可铭也遂以铭弘农讳怀仁沂讳璬襄阳讳某今年实元和六年  

李元宾墓铭【`韩愈`】  

李观字符宾其先陇西人也始来自江之东年二十四举进士三年登上第又举博学宏辞得太子校书一年年二十九客死于京师既敛之三日友人博陵崔宏礼葬之于国东门之外七里乡曰庆义原曰嵩原友人韩愈书石以志之辞曰  

已虖元宾寿也者吾不知其所慕夭也者吾不知其所恶生而不淑孰谓其寿死而不朽孰谓之夭已虖元宾才髙乎当世而行出乎古人已虖元宾竟何为哉竟何为哉【`孙慎行曰此亦变体李观本文士而又为韩公之友不知发之何以如此之畧也`】  

考功员外卢君墓铭【`韩愈`】  

愈之宗兄故起居舍人君以道德文学伏一世其友四人其一范阳卢君东美少未出仕皆在江淮间天下大夫士谓之四夔其义以为道可与古之夔皋者侔故云尔或曰夔尝为相世谓相夔四人者虽处而未仕天下许以为相故云大厯初御史大夫李栖筠由工部待郞为浙西观察使当是时中国新去乱仕多避处江淮间尝为显官得名声以老故自任者以千百数大夫莫之取独晨衣朝服从骑吏入下里舍请卢君君时始任戴冠通诗书与其羣日讲说周公孔子以相磨砻浸灌婆娑嬉游未有舍所为为人意既起从大夫天下未知君者唯竒大夫之取人也不常必得人其知君者谓君之从人也非其常守必得其从其后为太常博士监察御史河南府司录考功员外郞年若干而终在官举其职夫人李姓陇西人君在配君子无违德君殁训子女得母道甚后君二十年年六十六而终将合葬其子畅命其孙立曰乃祖德烈靡不闻然其详而信者宜莫若吾先人之友先人之友无在者起居丈有季曰愈能为古文业其家是必能道吾父事业汝其往请铭焉立于是奉其父命奔走来吿愈谓立曰子来宜也行不可一二举且吾之生也后不与而祖接不得详也其大者莫若众所与观所与众寡兹可以审其德矣乃祖未出而处也天下大夫士以为与古之夔皋者侔且可以为相其德不既大矣乎讲说周公孔子乐其道不乐从事于俗得所从不择外内奋而起其进退不既合于义乎铭如是可以示于今与后也欤立拜手曰唯唯君祖子舆濮州濮阳令父同舒州望江令夫人之祖延宗郓州司马父进成鄜州洛交令男三人畅申易女三人皆嫁为士人妻墓在河南缑氏县梁国之原其年月日元和二年二月十日云  

叔氏墓志【`李翱`】  

元和元年岁值甲午正月十九日丁卯浙东道观察判官将仕郞试大理评事摄监察御史李翱奉其叔氏之丧葬于兹叔氏讳术生子曰王老逺在京师翱宾主其事铭曰  

翱生始言叔氏弃没爰殡于野年周四甲岂无诸亲生故或迫亦有息子旅宦京国丘坟孰封松槚未列殡宇零毁狐狸所穴中夜逺思酸栖心骨是以乞假公府言来筮宅追念延陵丧子羸博葬不归吴于礼其合唯叔平生游居是邑夭谢于此灵幽其托女侄之西仲兄之北冥昭何异可用居息孰为故乡乃树松栢  

唐工部员外郞杜甫墓志铭【`元稹`】  

叙曰余读诗至杜子美而知古人之才有所总萃焉始尧舜之君臣以赓歌相和是后诗人继作厯夏殷周千余年仲尼缉拾选练取其干预教化之尤者三百篇其余无闻焉骚人作而怨愤之态繁然犹去风雅日近尚相比拟秦汉已还采诗之官既废天下俗謡民讴歌颂讽赋曲度嬉戱之词亦随时间作至汉武帝赋栢梁诗而七言之体具苏子卿李少卿之徒尤工为五言虽句读文律各异雅郑之音而词意阔逺指事言情自非有为而为则文不妄作建安之后天下之士遭罹兵战曹氏父子鞍马间为文往往横槊赋诗故其遒文壮节抑扬怨哀悲离之作尤极于古晋世风槩稍存宋齐之间教失根本士以简慢矫饰相尚文章以风容色泽放旷精清为高葢吟写性灵流连光景之文也意义格力无取焉陵迟至梁陈淫艳刻饰佻巧小碎之词又宋齐之所不取唐兴学官大振歴世之文能者互书而又沈宋之流研练情切稳顺声势谓之为律诗繇是而后文变之体极焉而又好古者遗近务华者去实效齐梁则不逮于晋魏工乐府则力屈于五言律切则骨格不存闲暇则纎秾莫备至于子美所谓上薄风雅下该沈宋言夺苏李气吞曹刘掩颜谢之孤髙杂徐庾之流丽尽得古今之体势而兼昔人之所独专矣如使仲尼考鍜其旨要尚不知贵其多乎哉茍以为能所不能无可无不可则诗人已来未有如子美者是时山东人李白亦以竒文取称时人谓之李杜余观其壮浪纵恣摆去拘束摸写物象及乐府歌诗诚亦差肩于子美至若铺陈终始排比声韵大或千言次犹数百词气豪迈而风调清深属对律切而脱弃凡近则李尚不能厯其藩翰况堂奥乎余尝欲条析其文体别相附与来者为之凖病懒未就尔适子美之孙嗣业启子美之柩襄祔事于偃师途次于荆楚雅知余爱言其大父之为文祈余为志辞不可絶余因系其官阀而铭其卒葬云系曰晋当阳侯杜氏若干世而生依艺今家于巩依艺生审言审言善诗官至膳部员外郞审言生闲闲生甫为奉天令甫字子美天宝中献三大礼赋明皇竒之命宰相试文文善授率府曹属京师乱步谒行在授左拾遗以直言失官出为华州司功寻迁京兆功曹剑南节度使严武拔为工部员外叅谋军事旋又弃其官扁舟下荆楚间竟以寓卒旅殡岳阳享年若干夫人弘农杨氏女父曰司农少卿怡四十九年终嗣子曰宗武病不克葬没命其子嗣业以家贫无以给丧收拾乞丐焦劳昼夜去子美没后余四十年然后卒先人之志亦足为难矣铭曰  

惟元和之癸巳粤某月某日之佳辰合窆我杜子美于首阳之山前呜呼千岁而下曰此文先生之古坟  

唐故进士龚轺墓志【`杜牧`】  

彗昌五年十二月某自秋浦守桐庐路由钱塘龚轺袖诗以进士名来谒时刺史赵郡李播曰龚秀才诗人兼鼓琴因令操流波弄清越可听及饮酒颇攻章程谨雅而和饮罢某南去舟中阅其诗有山水闲淡之思后四年守吴兴因与进士严恽言及鬼神事严生曰有进士龚轺去岁来此昼坐客馆中若有二人召轺者轺命马甚速始跨鞍马惊墯地折左胫旬日卒余始了然忆钱塘见轺时徐徐寻思如昨日事因知尚殡于野乃命军吏徐良改葬于卞山南去州城西北一十五里严生与轺善亦不知其乡里源流故不得记呜呼胡为而来二鬼惊马折胫而死哉大中五年辛未岁五月二日记  

## 文章辨体汇选卷七百二十四

（明）贺复征 编  

○墓志铭二十七  

薛质夫墓志铭【`宋欧阳修`】  

故大理寺丞薛君直儒字质夫资政殿学士赠礼部尚书简肃公之子母曰金城郡夫人赵氏质夫生四岁为殿直公为叅知政事拜大理评事迁将作监丞景佑元年公薨天子推恩于其孤拜大理寺丞公以忠直刚毅显于当世质夫为名臣子能纯俭谨饬好学自立以世其家公葬绛州质夫自京师杖而行哭至于绛州行路之人皆哀嗟之质夫少多病后公六年以卒享年二十有四初娶向氏某人之孙某人之女再娶王氏某人之孙某人之女皆无子呜呼简肃公之世于是而絶孟子曰不孝有三无后为大此为舜娶妻而言耳非万世之通论也不娶而无后罪之大者可也娶而无子与夫不幸短命未及有子而死以正者其人可以哀不可以为罪也故曰孟子之言非通论为舜而言可也质夫再娶皆无子不幸短命而疾病以死其可哀也非其罪也自古贤人君子未必皆有后其功德名誉垂世而不朽者非皆因其子孙而传也伊尹周公孔子颜回之道着于万世非其家世之能独传乃天下之所传也有子莫如舜而瞽不得为善人卒为顽父是为恶者有后而无益为善虽无后而不朽然则为善者可以不懈为简肃公者可以无憾也使简肃公无憾质夫无罪全其身终其寿考以从其先君于地下复何道哉某娶简肃公之女质夫之妹也常哀质夫之贤而不幸伤简肃公之絶世闵金城夫人之老而孤故为斯言庶几以慰其存亡者已悲夫铭曰  

死而有祀四世之间死而不朽万世之传简肃之德质夫之贤虽其閟矣乆也其存  

南阳县君谢氏墓志铭【`欧阳修`】  

予友宛陵梅圣俞来自吴兴出其哭内之诗而悲曰吾妻谢氏亡矣丐我以铭而葬焉予诺之未暇作居一岁中书七八至未尝不以谢氏铭为言且曰吾妻故太子宾客讳涛之女希深之妹也希深父子为时闻人而世显荣谢氏生于盛族年二十以归吾凡十七年而卒卒之夕敛以嫁时之衣甚矣吾贫可知也然谢氏怡然处之治其家有常法其饮食器皿虽不及丰侈而必精以旨其衣无故新而澣濯缝纫必洁以完所至官舍虽卑陋而庭宇洒扫必肃以严其平居语言容止必从容以和吾穷于世久矣其出而幸与贤士大夫游而乐入则见吾妻之怡怡而忘其忧使吾不以富贵贫贱累其心者抑吾妻之助也吾尝与士大夫语谢氏多从户屏窃听之间则尽能商榷其人才能贤否及时事之得失皆有条理吾官吴兴或自外醉而归必问曰今日孰与饮而乐乎闻其贤者也则悦否则叹曰君所交皆一时贤儁岂其屈己下之邪惟以道德焉故合者尤寡今与是人饮而欢邪是岁南方旱仰见飞蝗而叹曰今西兵未解天下重困盗贼暴起于江淮而天旱且蝗加此我为妇人死而得君葬我幸矣其所以能安居贫而不困者其性识明而知道理多此类呜呼其生也迫吾之贫而没也又无以厚焉谓惟文字可以着其不朽且其平生尤知文章为可贵殁而得此庶几以慰其魂且塞予悲此吾所以请铭于子之勤也若此予忍不铭夫人享年三十七用夫恩封南阳县君二男一女以其年七月七日卒于髙邮梅氏世葬宛陵以贫不能归也某年某月某日葬于润州之某县某原铭曰  

髙崖断谷兮京口之原山苍水深兮土厚而坚居之可乐兮卜者曰然骨肉归去兮魂气升天何必故乡兮然后为安  

虞部郞中晁君墓志铭【`王安石`】  

尚书虞部郞中晁君讳仲参字孝先以治平四年五月九日卒于通判舒州事其子以熙宁二年正月二十九日卜济州任城县諌议乡吕村之原以葬状君之行来乞铭掇其语为铭曰  

晁望颍川卫有卿丙错以术用作汉家令魏晋南北史无传人良正官唐仍不大振开封千家徙巨野县辟时囏屯出宋而显回奋布衣太子太师宗悫秉政父子一时三朝四世锡荣丘墓佺令中书为君曽祖有子迪者刑部侍郞乃生宗简世德孔扬使京东西郞于刑部君实其嗣少则多誉仲父保任主簿上虞宰墨隳政易君仕初从容调腰吏莫玩法墨以亷终弱伸强慑按察扰狱夙如我谋君不为夺械囚于州将范文正叹爱而谓畏宜绳私公勇勿畏君愿持此毕身无尤荐监越酒旋宅父忧判官于滁擢丞大理汝州郏城来知县事富姓赇吏寓田势家役烦且窘中户愁嗟君裒伪券应手即辩完蠧嘘枯俗戒以劝秦王诸孙上冢入郛卒榜驿隶君擒而诛将劾中人匿车夜遁移内侍省罪令即讯迄明年至徒御无哗能声震越号称其家易曹济阴太子赞善督尉索盗里闾宴衎马入罢牧地租于民厨传费剧输之殆贫君曰闵哉责岂无豫操书镌守多绌其数迁官博士去领开州大筑学校率衣冠游温汤之盐实不酬课岁蠲五万奏自君可氓疾不治谒巫代医教以饵药尽投诡祠失怙恃者予其娶嫁坐堂朝晡饮酒闲暇英宗纂极员外于虞比驾二部阅最而除今天子恩始正郞位摄舒朞年条教逾肄殍来邻邦赈使无僵扶携饱去又遗之粮敦于除害未始爱力取枞阳河避罗刹石析池口征合于铜陵官不失筭舟无危行人幸是为旷数十载趋令驩呼无有稚艾孤山马当岁漂百航凿秋口浦直走雷江脱险风涛几五百里章随驿闻就付其事方冬吿役君夏而殂寿五十五识者叹吁齐公孙氏作配甚似封永康君诞惟四子端仁端义端礼端智仁中进士常州司理义郊社郞余则未仕五女四人归为士妻石端俣彦俣归而嫠范胡二壻纯粹僧孺幼处于家君孙有五男节符籛其二则女惟君平生外晦内明忤出不意黙无与争禄赒族婣恩称踈戚庖无朝炊笑语如昔晩尤静旷病不吿遗极谈性命方絶之时子丐埋辞衰麤走汴掇其绪余以质幽竁  

度支葛公墓志铭【`王安石`】  

葛公姓也源名也宗圣字也处州之丽水公所生也明州之鄞后所迁也贯曽大考也遇大考也旺累赠都官郞中考也进士公所起也洪州左司理叅军吉州太和县主簿江州德化县令监兴国茶场威武军节度推官知广州四会县著作佐郞知开封府雍丘县秘书丞知泉州同安县太常博士通判建州屯田员外郞知庆成军都官员外郞知南剑州司封员外郞祠部郞中江浙荆湖福建广南提点银铜坑冶铸钱度支郞中荆湖北提点刑狱此公之所阅官也州将之甥与异母兄殴人而甥杀之州将胁公曰两人者皆吾甥而杀人者乃其兄也我知之彼大姓也无为有司所误不然此狱也将必覆公劾不为变此公之为司理叅军也州符徙吉水行令事他日令始至大猾吏辄诱民数百讼庭下设变诈以动令如此数日令厌事则事常在吏矣公至立讼者两庑下取其状视有如吏所为者使自书所诉不能书者吏授之往往不能如状穷辄曰我不知为此乃某吏教我所为也悉捕劾致之法讼以故少吏亦终不得其意毛氏寡妇吿其子以恩义说之不得即使人微捕得之与间语者验其对乃书寡妇吿者也穷治具服为私谋诬其子孙距州溪水恶而岁租几千万硕舟善败民以输为愁公始议县置仓以受输则官漕之亦便州不听公论之不已仓成至今赖其利此公之为主簿也中贵人击驿吏取所给过家以言府府不敢劾公曰中贵人何惮为吾民而有陵之者吾亦耻之上书论其事中贵人坐绌此公之为簿于雍丘也属吏常有隙于公同进者因谗之公察其旨不听以为举首此公之为州于南剑也铸钱岁十六万其所施置后以为法程此公之为银铜坑冶铸钱也鄂州崇阳大姓与人妻谋而杀其夫州受赇出之公使再劾劾者又受赇狱如初而公终以为不直其弟诉之转运使虽他在事者亦莫不以为寃复置之狱卒得其奸赇状论如法此公之为提点刑狱也甲子四百三十五公所享年也至和元年六月己未卒之年月日也润州之丹徒县长乐乡显扬村公所葬也嘉佑元年十月壬申葬之年月日也乡邑孙氏今祔以葬者公元配也万年县君范阳卢氏公继配也良肱良佐良嗣公子也妻太常博士黄知良曰金华县君公女也起进士为越州余姚县尉主公之丧而请铭以葬者良嗣也论次其所得于良嗣而为之铭者临州王某也铭曰  

士窽以养交兮弛官之不忌维公之所至兮乐职嗜事彼能显闻兮公则不晰不铭示后兮孰劝为瘁  

庶弟昭甫墓志铭【`陈亮`】  

呜呼昔我先人实生汝而弃汝于他人力未足以活汝也我兄弟欲活汝于我家之傍念汝之似吾先人也活汝未成而弃我以去岂以我为不足赖乎我不能不念其子而不念吾先人之子则无以自别于禽兽矣我之心既不欺于鬼神而汝犹有疑乎无乃汝既知之而命之修短非汝之所能自制乎不然则我之衰困颠倒获罪于天者既多而并以累汝也嗟乎寃哉畴昔之年当路欲置我于死地病余而继以囚系坐大狱如坐井虽生能几何扶持左右始末惟汝未几为小盗要而欲杀之于路卒能使薄正其辠独汝为有奔走之劳汝之于我既无负矣生死之变俄然至此得疾之端又复繇我而我之所以处汝者今虽百喙自言人谁信之觞酒酹汝而诸子列拜于前汝魂未定尚听我语衣衾棺椁我皆主办岁时祭享汝终归享于陈氏我当敕其子孙以无忘吾先人之骨肉庶几异时有以见汝于地下呜呼哀哉此龙川陈亮志其庶弟之墓者如此先人讳次尹庶弟名明字昭甫行八三而所养之父则张锐也生甫百余日归张氏其复归则十有七矣又十一年而死实淳熙丁未二月二十三日其冬十二月十七日葬之先茔之支垄铭曰  

汝父汝兄相从在此子孙敢曰非陈氏子灵其有知共食千祀此石昭然其来未已  

徐道辉墓志铭【`叶适`】  

徐照字道辉永嘉人自号山民嗜苦茗甚于饴蜜手烹口啜无时上下山水穿幽透深弃日留夜拾其胜会向人铺说无异好美色也有诗数百斵思尤竒皆横絶歘起冰悬雪跨使读者变踔憀栗肯首吟叹不自已然无异语皆人所知也人不能道尔葢魏晋名家多发兴髙逺之言少验物切近之实及沈约谢朓永明体出士争効之初犹甚艰或仅得一偶句便已名世矣夫束字十余五色彰施而律吕相命岂易工哉故善为是者取成于心寄妍于物融会一法涵受万象豨苓桔梗时而为药无不按节赴之君尊臣卑宾顺主穆如丸投区矢破的此唐人之精也然厌之者谓其纎碎而害道淫肆而乱雅至于廷设九奏广袖大幅而反以浮响疑宫商布缕缪组绣则失其所以为诗矣然则发今人未悟之机回百年已废之学使后复言唐诗自君始不亦词人墨卿之一快也惜其不尚以言不及臻乎开元元和之盛而君既死同为唐诗者徐玑字文渊翁卷字灵舒赵师秀字紫芝紫芝集常朋友殡且葬之在■〈土答〉山林额两村间嘉定四年闰月二十三日距卒四十五日铭曰  

诵其诗其人可乎身可没墓不可无  

陈同甫王道甫墓志铭【`叶适`】  

志复君之雠大义也欲挈诸夏合南北大虑也必行其所知不以得丧壮老二其守大节也春秋战国之材无是也吾得二人焉永康陈亮平阳王自中亮字同甫童幼时周叅政葵请为上客朝士白事叅政必令指揖同甫因得交一时豪俊尽其论议隆兴再约和天下欣然幸复苏息独同甫持不可婺川方以解头荐着中兴五论奏入不报后十年同甫在太学睨场屋士余十万用文墨少异雄其间非人杰也弃去之更名同复上书至再天子始欲召见幸臣耻不诣已执政尤不乐复不报又十年亲至金陵视形势复上书陛下试一听臣用其喜怒哀乐之权鼓动天下上顾内禅决矣终不报繇是在廷交怒以为怪狂前此乡人为燕会末胡椒特置同甫羮胾中葢村里敬待异礼也同坐者归而暴死疑食异味有毒已入大理狱矣民吕兴何北四殴吕天济且死恨曰陈上舍使杀我县令王恬寔其事台官谕监司选酷吏讯问数岁无所得复取入大理众意必死少卿郑汝谐直其寃得免未几光宗策进士擢第一既知为同甫则大喜曰朕亲览果不谬授逮康军签判同甫虽据髙第忧患困折精泽内耗形体外离未至官病一夕卒哀哉葬家侧龙窟马铺山世所谓陈龙川也自中字道甫岸谷深厚山止时行所厯虽知名胜人或官序高重（阙）  

易州太守郭君墓志铭【`元刘因`】  

金贞佑主南渡而元军北还是时河朔为墟荡然无统强焉弱陵众焉寡暴孰得而控制之故其遗民自相吞噬殆尽间有豪杰之姿者则天必诱其衷使聚其乡邻保其险阻示以纪律使不相犯以相守望卒之事定而后复业兄今所存非其人则其人之子孙也呜呼葢亦无几矣而向之所谓豪杰者后皆真拥雄城而为大官其子孙或沿袭取将相凡其宗族故旧与同事者亦皆布列在位享富贵之乐而其所赖以存及其子孙则为之臣民而服其役出租赋而禄之彼亦非幸也葢天以是报其功人以是报其力仅适平而已易之蔡国张公柔则当时开壁于易山诸砦者君其女兄子也君讳宏敬字彦礼易州定兴人曽祖安仁祖仪皆业农考彦成以淳谨勤力为蔡公所倚任尝摄行元帅事君性警敏美姿容读书善射蔡公器之复以女妻焉丁未授束鹿长庚戌迁易州太守壬子改完州易人以善政请于是复为易州时官制未立诸侯得自辟署曰长曰太守皆从一时之制云以甲寅三月十日卒以是月二十一日葬于河内之兆子男一人奉议大夫谦即夫人张氏出也后三十年谦泣涕来请曰谦不幸早孤今思所以报吾亲欲得先生长者一言以铭其墓托以不朽庶几少慰人子之心乃拜既许又拜予迫于礼文谨且备而终铭之铭曰  

生物为心乃厌其蕃自涓涓而洪河洪河滔滔沃之焦山曽不思造物之艰难顾兹方惨而有忻茁然硕果孰靳天心可观史氏命凡冦甚不仁斩首曰级书多是勤抑不知取赏于一时之所私事者乃所以受罚于千万世公共之天孰不知忌此而独使道家为知言易山莪莪昔谁壁门易山之民今谁子孙为斯人之壻也为斯人之子也为易州者固宜斯人兹实其坟  

## 文章辨体汇选卷七百二十五

（明）贺复征 编  

○墓志铭二十八  

黄守一墓志铭【`明解缙`】  

永乐四年丙戌之冬腊月辛亥夜梦吾之友黄君守一挈其囊书示予笑语如平生然视其颜色甚憔悴黯然似非人也曰人谓君以前年四月死矣是岂君之鬼邪前持其衣袂空空然君为之笑后泫然悲曰吾犹滞于冥漠未遽散也君能哀而为之铭请书之予者为之挽诗亦庶几有以传于后乎予即诺之且取片纸求为书数字为何人取汉书云其生在予家君辞不肯余曰君无后可托矣其遗书归之他人曷若归之我俾我子孙藏之亦足为君不朽之托且书君生前月日可矣而不知梦觉今吾与君语者梦也持予书梦而索之耶则我不能知君觉而索之耶则又安有手书迹耶余方大悟鸡三唱东方白矣已而复梦为诸故人言夜梦守一索予铭其墓且为诸君求挽诗未几复悟日已髙矣乃起握笔疾书记梦中语为之铭君金华黄氏后徙洪之分宁宋季居安福地北门其家谱甚详尝携以自随今不知其所在矣君家在安福以赀豪阖门为人所诬陷死君一身独脱走亡匿新涂之玉笥抚之大华遇异人颇得其道家书符呪之属用以随俗俯仰非其志也君喜为诗学唐人楷书谈笑谐谑动作至人有急难托之不避艰险然其义决然不随也人有过面数之由是亦多不合余贬河州时君欲徒步来会予东归不果后闻予至家大雪中一日夜行百余里公至握手欢笑竟月予复抵京师君送别于清江屡书报将视予乃以二十余年无家因赘居鹏陂廖氏得疾死焉无子君平生无玩好财货不甚注意散寄人处随丧不恤也葢一下视一世氏年纔四十有七呜呼其可哀也已墓在鹏陂西之原铭曰  

君家之积厚不薄至于其身亦善学天之报施穷且恶殃庆之机毋乃错呜呼有恨纒寥廓  

予既作此铭检箧中得守一旧纸一张葢十余年前寄予取其纸尾有大宁书识大宁者新涂人青年有俊才不幸夭死皆深可哀者也与守一同族兹因景纶令弟归便用此纸写一通寄去鹏陂如霖如崇如缙昆仲凡知守一者皆观之谋石刻于其墓是故人之髙谊也  

徐昌国墓志【`王守仁`】  

正德辛未三月丙寅太学博士徐昌国卒年三十三士夫闻而哭之者皆曰呜呼是何促也或曰孔门七十子颜子最好学而其年独不永亦三十二而亡说者谓颜子好学精力瘁焉夫颜虽既竭吾才然终日如愚不改其乐也此与世之谋声利苦心焦思患得患失逐逐终其身耗劳其神气奚啻百倍而皆老死黄馘此何以辨哉天于美质何生之甚寡而坏之特速也夫■〈鼠星〉鼯以夜出凉风至而玄鸟逝岂非凡物之盛衰以时乎夫嘉苗难植而易槁芝荣不踰旬蔓艹薙而益繁鸱枭虺蝮遍天下而麟凤之出间世一睹焉商周以降清淑日浇而浊秽熏积天地之气则有然矣于昌国何疑焉始昌国与李梦阳何景明数子友相与砥砺于辞章既殚力精思杰然有立矣一日讽道书若有所得叹曰弊精于无益而忘其躯之毙也可谓知乎巧词以希俗而捐其亲之遗也可谓仁乎于是习养生有道士自西南来昌国与语悦之遂究心玄虚益与世泊自谓长生可必至正德庚午冬阳明王守仁至京师守仁故善数子而亦尝沉溺于仙释昌国喜驰往省与论摄形化气之术当是时増城湛元明在坐与昌国言不协意沮去异日复来论如初守仁笑而不应因留宿曰吾受异人五金八石之秘服之冲举可得也子且谓何守仁复笑而不应乃曰吾堕黜吾昔而游心高玄塞兑敛华而灵株是固斯亦去之竞于世逺矣而子犹余拒然何也守仁复笑而不应于是黙然者久之曰子以予为非邪抑又有所秘邪夫居有者不足以超无践器者非所以融道吾将去知故而宅于埃壒之表子其语我乎守仁曰谓吾为有秘道固无形也谓吾谓子非子未吾是也虽然试言之夫去有以超无无将奚超矣外器以融道道器为偶矣而固未尝超乎而固未尝融乎夫盈虚消息皆命也纎巨内外皆性也隐微寂感皆心也存心尽性顺夫命而已矣而奚所趋舍于其间乎昌国首肯良久曰冲举有诸守仁曰尽鸢之性者可以冲于天矣尽鱼之性者可以泳于川矣曰然则有之曰尽人之性者可以知化育矣昌国俛而思蹶然而起曰命之矣吾且为萌甲吾且为流澌子其煦然属我以阳春哉数日复来谢曰道果在是而奚以外求吾不遇子几亡人矣然吾疾且作惧不足以致逺则何如守仁曰悸乎曰生寄也死归也何悸津津然既有志于斯已而不见者踰月忽有人来讣昌国逝矣王湛二子驰往哭尽哀因商其家事其长子伯虬言昌国垂殁整袵端坐托徐子容以后事子容泣昌国笑曰常事耳谓伯虬曰墓铭其请诸阳明气益微以指画伯虬掌作冥冥漠漠四字余遂不可辨而神志不乱呜呼吾未竟吾说以待昌国之及而昌国乃止于是吾则有憾焉临殁之托又可负之昌国名祯卿世姑苏人始举进士为大理评事不能其职于是以亲老求改便地为养当事者目为好异抑之已而降为五经博士故虽为京官数年卒不获封其亲以为憾所著有谈艺录古今诗文若干首然皆非其至者昌国之学凡三变而卒乃有志于道墓在虎丘西麓铭曰  

惜也昌国吾见其进未见其止早攻声词中乃谢弃脱淖垢浊修形炼气守静致虚恍若有际道几朝闻遐夕先逝不足者命有余者志璞之未琢岂方顽砺隐埋山泽有虹其气后千百年曷考斯志  

文橘庵墓志铭【`王守仁`】  

高吾之丘兮胡然其岿岿兮乡人所培兮高吾之木兮胡然其赜赜兮乡人所植兮髙吾之行兮胡然其砥砥兮乡人所履兮阳明子曰呜呼兹橘庵文子之墓耶冀元亨曰昔阳明子自贵移庐陵道出辰常间遇文子于武陵溪上与之语三夕而不辍旬有五日而未能去门人问曰夫子何意之深耶阳明子曰人也朴而理直而虚笃学审问比耄而不衰吾闻其莅官矣执而恕惠而节其张叔之俦欤吾闻其居乡矣励行饬己不言而俗化其太丘之俦欤呜呼于今时为难得也矣则以其墓铭属阳明子心许之而不诺门人曰文子之是请也殆犹未达欤阳明子曰达也曰达何以不诺也曰古之葬者不封不树铭非古也后世则有铭既葬而后具豫不可也曰然则恶在其为达矣曰死生之变大而若人昼夜视之不以讳非达欤葢晋之末有陶潜者尝自志其墓文子既殁其子棐棠东集栻葬之髙吾之原阳明子乃得其所状而为之铭文子名澍字汝霖号橘庵举进士厯官刑部郎中出为重庆守已而忤时贵改思州遂谢病去文子之先为南昌人曽祖均玉始避地桃源门人有闵廷者为之行状甚悉  

西河散人墓志铭【`韩邦竒`】  

西河散人郭守道自号也散人者散散之人八极之表漈落之渊举万物莫得而拘焉乾坤不得覆载我日月不得照烛我雨露不得沾濡我四时不得寒燠我阴阳五行不得化育我究其本真归诸大源莫容莫破莫得而名焉又其次爵禄不能维系我货利不能引诱我功名不能覊绊我宠遇横逆不能感激我若千仞之凤万里之鹏飞翔扶揺于天衢之外人孰得而攀之散之义大矣守道自号也何居考其言论几于窥次散之意乎守道天姿异越胷襟脱落观其外循循乎若无怀氏葛天氏之民也叩其中其庄南华列玄洞之俦欤郭氏关之大族祖父以来中衰矣守道裕然自适若无不足者既老犹不长尺寸初里人以守道之能能大郭氏者劝之营产业为妻子计守道曰法闻之斯世覊栖之宅也夫妇偶合之情也儿女邂逅之恩也吾身性真之主也夫覊栖者至暂也性真者至重也偶合之情邂逅之恩至轻也夫营全于至暂之寓者愚戕至重以趋至轻者惑法弗能智亦安敢愚法弗能哲亦安敢惑法不敢愚且惑故不敢劳劳然以伤吾真也有詈守道于市者若罔闻知人或为之怒曰郭守道何有于竖子耶顾为之辱于市守道曰人之所争者胜也彼詈吾吾固胜矣今夫人于羣众之中曰某德之表也则将欣然而悦之矣某德之弃也则将忿然而怒之矣彼无故而詈吾于市彼德之亡众所耳目也彼固自詈而颂吾德矣焉用较有司两举乡饮皆不就或谓之曰乡饮礼法之所在也深衣幅巾所以示成德也斯固荣名之所在而乡里之所崇矣守道曰诚若此异乎吾之撰夫礼法者性之缧绁也巾服者身之桎梏也荣名者人之陷穽也若之何而被缧绁荷桎梏自蹈于陷穽之中欤初张居士王伯利者关之善士也中兴二氏公纳交而崇让之长老或谓守道曰郭氏子何崇二氏之深也无乃羡其能而见其有乎守道曰然顾法无所利也夫矜不能而妬胜己避己嫌而逺善人常情也惟有度者能不妬能不避也法焉有度心寔好之矣一日与乡老泛舟而觞一叟澘然泣下守道亦泣焉守道曰吾叟何悲也叟曰吾伤夫流水之无尽吾生之易穷也吾始成童吾祖父携吾舟于斯固若是之荡荡也吾壮而客于江湖之外几往而几归固若是之荡荡也古今之代谢生死之相继吾如水何哉守道曰叟过矣往者过来者续叟见水之无尽也然过者过矣过者未尝续也焉用悲叟曰子亦何悲也守道曰吾见叟之悲而悲之又以见物我之同情矣水与吾固一体也又何羡于彼乎正德丁丑十二月十一日守道疾革呼诸子曰生寄也死归也如久客于外而得返乡园乐莫大焉诸子可勿深哀遂卒年八十三守道讳子法守道其字也吾朝邑大庆关人配张氏子男二长侃起家几万金秦府典膳关虽几千家莫侃并焉娶赵氏继娶张氏次爵克佐侃守业娶王氏女一适李伦先卒孙男五孙女七侃之子希孟娶潘希闵聘张女一适商人樊会一适商人王廷禄一适庠生韩邦达一适商人杨鼎爵之子希曽娶卫氏希冉聘王氏希颜未聘女一适秦府典膳姚本源一适商人何腾一幼未字铭曰守道又有言曰地无撮勺之土天无呼吸之气江河巍巍而髙泰华滔滔而逝昼昏昏而夜昭昭象两翼而鹤两齿茫茫宇宙孰生孰死载观斯言亦散之旨  

程长公墓志铭明【`汪道昆`】  

程长公名锁字时启世家休宁由溪长公即世十有四年未墓也其三子夙抵不佞豫为之表惟卜地为皇皇及其举嫡母吴硕人丧不佞见客葢殡渖坑之曲其阳乃觏隩区不佞指而问之则长公故所购者也三卜不兆终焉未遑吾友吴子旁综堪舆是宜主卜三子乃肃吴子严事之为上宾宾至而四顾踟蹰其兆吉葢壁莲峯而中为峡起为五雷山又中出而峡者三为蜂要为鹤膝起为巨门如当扆旁视之则为亷贞其茁如荑其引如象倍已面亥为觐天皇甲山振渖水而西如墉百仞渐江萦山东下其注如隍部娄附甲山而当穴为紫微金葢敌体也规土中如拱璧如错绣如流霞于是而坎其中得椁一又明年为万厯己卯则以春王正月癸酉三子举长公之殡而葬焉乃蒲伏谢宾自先考而下辱先生赐宾曰否否非司马将不有明德寻避席曰长公故以长者闻则天授之吉土即司马无所与力无论德明不佞闻而善其言志诸墓门之石若家世若质行若子姓具在长公表中铭曰  

延身之良强有力五雷可鞭象可鼻连山髙髙渖水深一坏之土千黄金北辰倒植甲山起紫微当中陈玉几松栢千章有閟宫谁其居之程长公千秋万岁福攸同  

内江喻在莪墓志铭【`曹学佺`】  

楚蜀相接之地岑溪险恶中外杂处禽嘻兽怒情形靡定当事者稍稍不克奉扬天子威德讳兵示弱佳兵不祥葢甚难言之矣然挑衅多在边帅贻祸则在小民人但知行间矢石之屡伤而不知挽输饷道之更苦但知事中之驰驱难措而不知事后之功罪易淆也噫难言之矣予同年喻君绳祖初试为沅陵令其时有播之师又有皮林之师以五溪之水当一路之兵以四方乌合之众转三十锺一石之粟缓之则愆期急之则难必其命纵之则逃匿操之将变自内出噫难言哉君以县令而督饷以文弱之躯而走箐壑之险以调停之术而两不得当将吏之心以升一俸之功而博量移之罪噫难言哉夫身有封疆之责者不能销患于未形而保民如赤之心与夫开疆拓土之念较则必不胜矣身在锋镝之中者犹能决胜于俄顷而致逺任重之劳与夫掩败为功之术较则又不胜矣有胜有不胜则其为功也为罪也吾不得而知之也吾知夫于不得已之役而委宛纾徐以存活千百人之命则不以为功而以为罪可也虽终其身焉德不胜位赍志以逝亦可也君自沅陵调棠邑升大理评事丁忧起复候补都下而卒以视乎播与皮林之师有先君死者有后君死者使茍有杀一不辜之心而自悔平旦遗憾千秋则不啻若霄壤矣君之卒年四十有九葬于其乡而先世后人详于状中予以同年之谊且守土乃为铭曰  

予治蜀也知蜀事观君之所为也悲君志不知乎世之功也何惑乎君罪龙洞之阳君其藏有功无功庸何伤以理推之世愈昌  

先妣曽安人墓志铭【`曹学佺`】  

今年余母安人得归也归何以曰以土妇人以嫁为归人以死为归死以土为归安人生十有九年而归于余父事舅姑舅姑喜事夫顺于余父生不孝子二女一凡十有三年而溘焉逝虽归犹未归也譬如行千里者半途而梦归其家即梦中犹念所行之路未了也殁之后凡七年余姊长适人是年余领乡荐又三年大父母相继以寿终即得祔葬余亦成进士与弟修俱纳妇生孙又六年余以南京大理寺正被覃恩父受如官母赠安人今年冬十二月初三日葬于云山为大父母冢旁焉余小子罪莫赎窃谓今而后母始归也譬如久在外者闻其家之长老得所少者成立则与其身亲而料理之无异也或曰安人无德曰妇人无仪则无德也俗之敝也为妇人者虽未必效勃溪反目然不能事事顺也爱子以疢挞下人如鬼薪已大半如是安人归余家者十余年余虽孩未尝闻安人有此也则当其溘焉逝之日于理无憾矣亦可以归矣谨铭铭曰  

不终以养事兮以壤侍兮余母志兮  

袁母锺太孺人墓志铭【`袁中道`】  

先王父左溪公弟为松峯公两王父慷慨然诺周人之急其德相若其少壮艰子而晩得令子亦相若也嫡或后字或不字而侧室生丈夫子各一人又相若生予父者为余氏姑生予叔者为姑其贤又相若也先王父嬉于丘而余姑事之得其欢心先叔王父嬉于田而姑事之亦得其欢心其婉顺相若先王父之嫡久厌其家政而以余姑代先叔王父之嫡久亦厌其家政而以姑代其才相若嫡晩生子而乳嫡之子如其子嫡无子而乳他姬之子如其子其不■〈女虑〉相若先王父即世而予父不知有家得下帷读书补博士弟子员先叔王父即世而予叔不知有家得下帷读书补博士弟子员其母仪相若及其老而强健迭见诸孙成立余姑及见予辈成立并予辈子姑及见宗伯弟辈成立并宗伯弟辈子其福祉又相若年皆至八十余安详而逝神明不乱若有道者其考终又相若也嗟乎袁氏之兴皆有贤母焉世道日降而强悍嫉妬则相若耳凤靡鸾吪鸱枭丛集可叹也按状笄而事松峯公后生予叔一人名锦诸生孙二人名宗伯诸生宗夔儒士孙女一人适曹近臣曽孙男五人詹生达生乐生永生卫生曽孙女二人皆幼姑生于嘉靖某年某月某日卒于万厯某年某月某日享年七十有九今祔葬于松峯公之侧而侄孙中道为之铭铭曰  

兰生香石生坚姑之贤本于天德无亏寿亦全懿行在彤管编郁葱葱叹此阡名与铭亿万年  

## 文章辨体汇选卷七百二十六

（明）贺复征 编  

○墓志铭二十九【`以下排体`】  

梁简文帝铭陶贞白先生墓  

维大同二年龙集景辰克明三月壬寅朔十二日癸丑巳时华阳洞陶先生蝉蜕于茅山朱阳馆先生讳弘景字通明春秋八十有一屈伸如恒颜色不变有制赠以中散大夫谥曰贞白先生遣舍人王书监护丧事十四日巳时窆于雷平之山若夫真以归空为美道以无形为贵不知悦生大德所以为生不知恶死谷神所以不死妙矣哉隐显变化物莫能测既而岫开折石天坠玉棺银书息简流珠罢灶九节丽于空中千和焚于地下仙官有得朋之喜受学振临谷之悲余昔在枌壤早逢圯上之术今簉元良屡禀浮丘之教握留符而恻怆思化杖而酸辛乃为铭曰  

无名曰道不死为仙亦有元放兼称稚川遁形解化自昔同然猗欤夫子受箓归玄梨传苑吏书因贾船虎车照景蜺拂凌烟余花灼灿春涧潺湲郁郁茅岭悠悠洞天三仙白鹤何时复旋  

简文帝志征君何先生墓  

先帝履玉烛之祯气应大贤之一期实生而知机抚尘斯庶敬非习起孝乃因心聚徒教习学侣成羣与沛国刘瓛汝南周颙为友陆琏贺玚之徒更道北面永明中王文宪俭受诏撰礼未竟而卒属在司徒文宣王王以让先生因广加刋缉故以含文燕居说六典五恩之义或齐侯所不镇孟嘉所未知皆折兹大物成此良教小人道长每讽考盘之诗君子道消便执天山之筮乃毁车挂冠拂衣东岭始居若耶来从秦望今上经纶天地权舆鼎业始征为军谋祭酒实允文若之举且光彦先之选又征特进右光禄大夫髙尚其事确乎不拔玄纁徒往束帛虚归而给白衣尚书禄固辞不受卒窆乎其山正衾在殡嗤镂器与玉衣尧典入棺耻宻章及书绶知与不知并怀惋怆咸以人亡素楷礼坠文章洙泗颓经扶风罢学关西凝圣之德自此长沦髙松引风之气于兹永息余昔在殊方亟歆翰迹钦风味道迄淹岁时既而位阻桂宫涂乖咫尺不获拥经步至问春卿之疴徐轮三反入杜夷之舍痛祥云之灭采悲列曜之晞晖追勒髙乡乃为铭曰  

文范髙世玄晏絶伦复有令德逺之与均谁与均此呜呼哲人第五肥遁余轨尚遵司空开学其风不泯传兹孝敬曰悌且仁气髙琼岳心虚谷神括羽儒囿舟舆席珍既游慧水兼引法轮谈扇犹在鸣琴尚陈如何不憗德素长沦寂寥岩穴荒凉渭滨桥曰只鸡徐称酬素余钦夫子风期夙着蓄思含毫传芳写誉沉础虽贞玄泉无曙  

周故大将军赵公墓铭【`北周庾信`】  

公讳广字干归若木拂日长蛇委天龙图幕河之光神鼎连云之气六辩构字五运征祥是以维岳降神自天生德凝脂点漆日角珠庭为子则名髙五都为臣则光照千里华葢中天之峯未阶其峻虞渊浴日之水不尽其源岁在琱车年方竹马月内桂树切闻能训石上木生悬思即悟年十一孝公薨茕茕在疚孺慕过礼泉惊孝水竹动寒林三行克宣八翼斯举大周建国宗子维城设壝封人分司典命开国天水郡公食邑二千户元年授使持节骠骑大将军开府仪同三司其年四月授都督秦州刺史孝公久牧汧陇遗爱在人今兹见抚我君之子岂独司隶之台鲍宣累叶丞相之府韦贤重代二年拜大将军方卫青之张幕册重元勲譬韩信之登坛荣髙独拜武成元年迁都督兴梁等十九州岛诸军事梁州刺史嶓冢导漾乃济汉之东流蔡蒙旅平实华阳之西极其年九月改封蔡国公食邑万戸地接韩城关邻楚鄣户封八县恩深寇恂之功邑启万家事极曹参之赏保定元年授少司寇犴户苔生囹关钥动载酒属车幸无寃气观囚军府或听鸣琴二年转守蒲城都督潼关等六防诸军事其年闰月迁都督秦渭等十二州诸军事秦州刺史公亟牧冀城频藩陇坻豪杰敛手贪残解印加以上谷精兵渔阳噪鼓北临高柳南望长榆匈奴下马之山贵相藏酒之谷莫不逺慕威声遥承风化三年奉诏向甘州迎皇后有文书手仲子之归纪裂繻来卿为君逆自非名髙絶国威被和邻岂得称族而行尊君之命四年授柱国大将军昭阳以功髙见用项梁以名将当官以今方之彼有惭德天和三年授都督陜虞等八州甘防诸军事陜州刺史屈产垂棘既有灭虢之兵王官羁马非无絶秦之路公以正正鼓旗闲闲车轨服叛威边筭无遗策但以中外久劳积斯灾疾山川则并走羣望宾客则诸侯在门是以请谒承明言归汤沐方询夏郊之祀或辩桑林之祟更除秦州刺史仍袭父爵豳国公分流之岭未登晩塞之城空望太夫人以公羸瘠悲泣相守胸气交冲奄捐馆舍公顿伏苫寝水浆不入虽王人劝夺创巨愈増母死于子子死于亲慈孝之道一朝总集大渐之辰春秋二十有九四关罢市三军行哭言寻听讼犹见寒棠还顾空营唯余衰柳谥赠某官礼也归葬于秦州之某原玄甲启路追轸骠骑之功龙旗赠行深悼东平之逺公亮直惟忠温恭惟孝居之仁义饰以礼乐风神机警聪叡精明有仞于宫墙无形于喜愠金版玉策之记枕籍忘疲兰叶芝花之图膏映必举碣石秋云昭阳落月思风含臆言泉流吻翩翩书记则阮瑀陈琳荏荏风流则王蒙谢尚语其百发弓絶于猿吟论其百中剑深于雁阵枚乘之望梁苑不惮弃官乐毅之求燕路无辞千里至如应变将略雷电立成帷帐谋猷孙吴闇合有品藻人伦之志有情平天下之心鹏路忽催龙津遂壅呜呼哀哉大宰蚤茂三荆长辞万始抚养遗孤连枝同气马援之诫兄子义存谨饬王况之事世叔情深爱敬同德比义此之谓乎乃为铭曰  

御干从纪乘离作圣白环让德玄珪受命平一地纽増辉天镜傍荫数国前临七政地属先登时逢下武玉璜拨乱金縢光辅卫晋承家邢茅胙土波分建木泒流玄扈景命寅序徽猷渊塞忠有令图孝为全德山节莅政桓珪守国瀚海将临燕山行勒平乐高宴金华说经论儒璧水亲礼明庭相风待赋承露需铭乘舟向日策马随星德举克明能贤允淑上将授脤元戎推毂赵失东渔或亡南牧箭下聊城泥封函谷衮衣频露丹襜亟卷约法清推繁辞理遣盗乌悬察疑蛇立辩人共官园家同野茧籋云推景转风落仭星裂中台山倾左镇夏楹舍爵殷阶启殡縿幕躐行明旍庭引秦川直望陇水分飞山河满目容卫灵归陵图石马车画衮衣小山摇落长林变衰凄怆原隰荒凉宅兆树宻人稀山多路小十里松城千年华表夜台方寂穷泉无晓  

周骠骑大将军开府侯莫陈道生墓志铭【`庾信`】  

君讳道生字某朔州武川人也本系阴山出自国族降及于魏在秦作刘父少兴武川镇将山河抗拒关塞被边早擅威声咸多雄烈君读书马上清谈剑端独运六竒专精三略虽复身居末将而勇冠旌门位在支军而谋叅幕府魏正光五年任统军颕天柱尔朱荣征北海王永安三年随太师贺拔胜入关寻转别将滑源卷甲关城束马并皆克捷君有力焉永熙三年补都督太祖文皇帝奄有关河令行天下以君干畧委之爪牙名洽中涓功叅上佐兵临河曲前登白马之津寇发蒲城先战黄沙之苑临晋横船既禽赵将马陵削树复下齐兵班瑞司勲披图疏爵授骠骑大将军金紫光禄大夫鄠县开国公食邑五百赵俨之为骠骑止驾单车张堪之拜光禄长乘白马以斯连类朝野荣之大统九年更姓侯莫陈氏随大将军拓跋逺经始阳二水长闘三川无市擐甲构病死于辕门春秋五十一赠持节都督潮州刺史君在武川文皇帝同乡里覇功既立王业克成不忘舍讲犹论偿博今嗣德惟新功臣追逺东都马鸣不无见日之叹北陵车过终忆平生之言有诏更赠使持节骠骑大将军开府仪同三司都督宜敷绛三州诸军事敷州刺史谥某公礼也夫人拓跋氏安邑郡夫人庭有钟鼓家承箴诫教容教德言告言归天和五年六月薨即以其年十月同葬于京兆某县洪源乡武子成寝请西阶而合葬平阳下嫁即庐山而共坟铭曰  

凝阴逺寂广漠平寒沙穷瀚海地尽皋兰塞鸿秋去胡桑夏干风土壮气山河凛然师旅上谷威雄武川君则继踵代不乏贤匣有忠剑庭流孝泉魏室多故余风未殄天保让德当涂废典上将指纵中涓力展洛城夜捷河梁朝剪铁剑金龟荣追玉铉身胄汉祚门承魏绪并擅华宗俱称当路伉俪云匹年龄并故赵瑟秦声同为丘墓小陵石椁洪源卿墓刍灵两引池柳双前队路仍合松城即连霜随柳白月逐坟圆芝兰几代陵谷何年  

周大将军怀德公吴明彻墓志【`庾信`】  

公讳明彻字通昭衮州秦郡人也西都列国长沙王功被山河东京贵臣大司马名髙霄汉岂直西河有守智足抗秦建平有城威能动晋而已也祖尚南谯太守父树右军将军抗拒淮沂平夷济漯代为名将见于斯矣公志气纵横风情倜傥圯桥取履蚤见兵书竹林逢猿偏知剑术故得勇爵登朝材官入选起家东宫直后除左军葛瞻始嗣兵戈仍遭蜀灭陆机纔论功业即值吴亡公之在梁未为达也自梁受终齐卿得政礼乐征伐咸归舜后是以威加四海德被诸侯萧索烟云光华日月公以明畧佐时雄图赞务鳞翼更张风颷遂逺冠军侯之用兵未必师古武安君之养士能得人心拟于其伦公之谓矣为左卫将军寻迁镇军丹阳尹北军中候总政六师河南京尹冠冕百辟文武是寄公无愧焉萧湘之役凭陵岛屿风船火舰周瑜有赤壁之兵盖舳襜舻贺齐有横江之战仍为平南将军开府仪同三司都督湘衡桂武四州刺史遂得左广回扃辚车反畅长沙楚铁更入兵栏洞浦藏犀还输甲库虽复戎歌屡凯军幕犹张淮南望廷尉之囚合肥称将军之寇莫不失穴惊巢沉水陷火为使持节侍中司空车骑大将军都督南北兖青谯五州诸军事南兖州刺史南平郡开国公食邑八千户鼓吹一部中台在玄武之宫上将列文昌之宿高蝉临鬓吟鹭陪轩平阳之邑万家临淄之马千驷坐则玉案推食行则中分麾下生平若此功业是焉既而金精气壮师出有名石鼓声髙兵交可逺故得舻舳所临盖于淮泗旌旗所袭奄有龟蒙魏将已奔犹书马陵之树齐师其遁空望平阴之乌俄而南仲出车方叔莅止畅毂文茵钩膺鞗革遂以天道在北南风不竞昔者裨将失律卫将军于焉待罪中军争济荀桓子于焉受戮心之忧矣胡以事君宣政元年屇于东郭之亭有诏释其鸾镳蠲其亹社始弘就馆之礼即受登坛之策拜持节大将军怀德郡开国公邑二千户归平津之馆时闻枥马之嘶舍广城之传裁见诸侯之客亷颇眷恋宁闻更用之期李广盘桓无复前驱之望灞陵醉尉侵辱可知东陵故侯生平已矣大象二年某月日奄然宾馆诏赠某官谥某礼也江东八千子弟从项藉而不归海岛五百军人为田横而俱死呜呼哀哉毛修之埋于塞表流落不存陆平原败于河桥死生惭恨反公孙之柩方且未期归连尹之尸竟知何日游魂羁旅足伤温序之心玄夜思归终有苏韶之梦遂使广平之里永滞寃魂汝南之亭长闻夜哭呜呼哀哉乃为铭曰  

九河宅土三江贡职彼美中邦君之封殖负才矜智乘危恃力浮磬戢鳞孤桐垂翼五兵蚤竭一鼓前衰移营减灶空幕禽飞羊皮讵赎画马何追荀罃永去随会无归存没俄顷光阴怆凄岳裂中台星空上将眷言妻子悠然亭障魂或可招丧何可望壮志沉沦雄图埋没西陇足抵黄尘碎骨何处池台谁家风月坟■〈土遂〉羁逺营魂流寓覇岸无封平陵不树壮士之陇将军之墓何代何年还成武库  

周大将军琅邪庄公司马裔墓志【`庾信`】  

公讳裔字遵胤河内温人也南正司天北正司地是谓西河之官即嗣重黎之政卬之归楚与章邯而并封豫之避秦共毛公而俱去祖龙仍居选部水镜三台父悦再牧荆河威风千里而身遭祸机遂为季布所哭获存遗嗣实赖程婴之忠国家追念功臣更抚叔敖之子言思官族还求女齐之胤公始应辟为河内功曹除员外郞常侍汲郡治兵黄河浮马雄锋轵关之捷逐北长城之陈授平东将军北徐州刺史柳泉风尘三城席卷棠阴锋镝千室入关迁车骑大将军仪同三司开国龙门县伯仍除巴州刺史虽复巴水三回夷歌数曲徒逢白竹之弩已济青衣之功朝廷以汉之功臣须开上将之府晋之代胄宜绍琅琊之国迁骠骑大将军开府改封琅琊公食邑一千五百户宫闱近宻寔俟忠贞诏为大御伯仍除大御正职司常伯任总夔龙王道既平丝言惟允寻除始州刺史都督始州诸军事蛮酋恃险狼顾鸱张髙山寻云深谷无景九地纵横三门起伏峰危马束水险桥飞遂得谷静山空氷消雾散仍为信州刺史都督信州诸军事精兵守于白帝足惧巴州之城船柹下于荆州弥动西陵之戍即授使持节大将军都督西宁州诸军事西陵州刺史将启北户之人向通云南之国闻宠若惊奄从深夜天和六年正月十八日亡春秋六十五诏赠本官加怀邵汾晋四州刺史谥庄公礼也以建德元年七月十三日葬于武功之郡三畴原公爱敬纯深有隐无犯忠贞亮直知无不为在戎四十二年身经六十九战至于多灶唱筹并得成功飞沙拥石未尝乖律恂恂教义吴越西河之风闲闲鼓旗李牧长平之政身死之日家无余财山木所资一由诏葬有始有卒生荣死哀铭曰  

祝融是命重黎克举公族乃建天官即序避世于秦承家于楚金行失驭玉镜沦辉我之烈祖识变乘机黄旗东没青葢西飞落星置道长州出围及我皇父荆河再抚世属丧乱身没猾竖嗟我遗嗣﨑岖赵武寒覆鸟翼饥吞兽乳获归河内更袭琅琊年方竹马怨结长蛇藏兵九地置剑千家雪山埋马冰河陷车既乃班政超然荣守朱鹭频飞金龟转纽筑塞长榆营军髙柳玉案推食河桥劝酒石门冰释金堤电散芦水门关茅津成观驭风逸翮修途始半建武功臣先悲吴汉沉寥摇落游场浸微金城路断郿坞人稀风松云葢白水山衣贤已星殒人没兰衰  

周安昌公夫人郑氏墓志铭【`庾信`】  

夫人讳某荣阳阳武人也周宣王之母弟俾侯于郑郑庄公之重世卿士于周以国为族自兹而始祖琼太常恭候父穆司空贞公西京赋诗奉常叅栢梁之宴东都言谶司空为武卫之官籍连帝谱既同盘石门称通德无废儒林夫人礼义闺门端庄令淑采采芣苢萋萋葛覃及乎作配君子言事舅姑下气怡声承巾奉箒亲戚惟礼闺闱以睦保定二年册拜荣阳郡君序戚升荣从夫有秩岂惟立义之妇邑以延乡有礼之妻封之石窌大将军沉犀二江夫人闻猿三峡明月灵关之阻秋风蜀道之难掩以瑶华先从春露天和某年月日薨于成都诏赠安昌国夫人礼也归葬于咸阳之白起原遂使山回反壤先封节妇之陵日入虞渊实掩贤姬之墓呜呼哀哉乃为铭曰  

天河开国分畿置政地有十城人居九命畴昔之邑今兹成姓识履传风参舆留庆三星在戸百两言归虔恭内政荣曜中闱承姑奉盥训子停机桑园蚕绩绵室鸾飞珩璜节步藻火文衣巴水幽咽猿鸣断絶月落珠伤春枯桂折赵琴长辞秦箫永别贞姬掩隧节女封坟洛滨无月荆台失云鸟悲伤听松声惨闻千年遂古百代余芬  

周谯国公夫人步陆孤氏墓志铭【`庾信`】  

夫人讳某字某本姓陆吴郡人也大夫拓境百越来庭丞相勤兵三江席卷髙祖载为刘义真长史留镇关中既没赫连因即仕魏临终诫其子孙曰乐操土风不忘本也言念尔祖无违此心祖政骠骑大将军仪同三司恒州刺史父通柱国大将军大司马文安公匡赞经纶叅谋揖让名髙广武功重长平夫人七德含章四星连曜敬爱天情言容礼典九日登髙作铭秋菊三元吿始或诵春椒年十有四娉于谯国友其琴瑟愈恭节俭之心伐其条枚实秉忧勤之德邺地登髙之锦自濯江波平阳采桑之津躬劳蚕月天和元年册拜谯国夫人东武亭之妻既称有秩南城侯之妇还闻受封柱国殿下以名华分照増城峻土扬旌棘道问政卬都白狼之溪途艰黄牛之坂荔枝之山地险葡萄之国夫人别离亲戚关河重阻夷歌一曲未足消忧猿鸣三声沾衣无已是以夭厉之疾遂成沉痼玉沥难开金膏实逺建德元年七月九日薨于成都私第春秋二十有一即以其年十一月二十二日归葬长安之北原诏赠谯国夫人礼也殿下伤神秋月掩泪长松周季直之留书更深冥漠潘安仁之词藻徒増哀怨岂直西河女子独见银台东海妇人先逢金阙铭曰  

芟陵反斾椒山止戈金精据岭昌阁凌波西逰卿相东裂山河华亭冠冕糓水弦歌震维徙族燕垂从宦塞入飞狐关连鸣雁策预登阜功参临涧宝鼎留铭雕戈余赞应图淑令秉礼言归鱼轩冯轼泽雉文衣明月照镜仙石支机行云细起回雪轻飞北降帝子南麾蜀守若水既开灵山已镂月峡猿啼江神牛鬪星机北转日辔西回阳泉伏气阴律沉灰鹤辞吴市凤去秦台神光离合灯影徘徊双流反葬百两回旌少女离位夫人去城帷堂野设帐殿郊营山川竒事风月无情摇落丘陇荒凉封域树树秋声山山寒色草短逾平松长转直节坟方固园陵永植  

周仪同松滋公拓跋竞夫人尉迟氏墓志铭【`庾信`】  

夫人讳某河南洛阳人也祖某父太师柱国公魏室丧乱经纶夷阻周朝建国匡翊揖让图谍帝系即有内外之亲分裂山河仍为舅甥之国夫人容范端庄仪形淑令六义观德南风有夫人之诗八卦成形东方有少女之位姆传习言公宫教业箴管线纩佩帨茝兰年十有二出适仪同拓跋竞衣其翟服既得宗妇之仪乘其鱼轩还从列国之礼摽梅三实无阙其时夭桃九华能修其政某年月日册拜回洛县君母金明公主魏文帝长女春则帝女采桑秋则王姬筑馆夫人出入主家遨游戚里濯龙园苑长门宫殿既而膏腴美疢华茂伤年■〈疒冗〉痼床帐蒸离寒暑三世之术无乏于医门百草之味徒穷于药性建德三年五月七日亡春秋三十昔西河女子值九节之菖蒲东海妇人得三山之芝草无由再遇悲矣如何即以其年十一月十五日葬于京兆之北陵原龟筮吿辰丘陵启奠西临织女之庙南望湘妃之坟呜呼哀哉乃为铭曰  

父曰帝师母曰王姬车服不系江汉无思是生令淑观礼敦诗声超宋子德茂邢姨继世盛德思贤克举奠雁迎门濡苹实俎奉盥如事移茵即序春冰浴蚕秋机秉杼帝乡近亲帝城近臣濯龙亲戚平阳主人金波回月玉树临春弄玉凤凰昌容紫草自此千年无人得道舜华荣曜飘零何蚤渭水北原平陵故园纔通谷口即望寒门吁嗟此地去矣归魂孟冬十月长松九年亲宾掩泪凄怆何言  

周赵国公夫人纥豆陵氏墓志铭【`庾信`】  

夫人讳含生本姓窦扶风平陵人魏其朝议列侯则莫能抗礼安丰奉图功臣则咸推上席外戚列传既闻建武之书仲山古鼎或表单于之献祖畧少保建昌郡公父炽柱国大将军大宗伯邓国公孟津大誓常预同德之臣咸阳违约克赞先登之主并得位入六府功参八柄夫人有文在手有象应图荣曜夙彰徽华蚤茂肃恭以礼受教于公宫言容以德有闻于师氏及乎进贤君子内主邯郸琴瑟在堂辎軿是服长久于节不无秋菊之铭履端于始或有椒花之颂岂止庄姬掩笑楚相知惭定姜问兆齐兵不入武城二年册拜赵国公夫人汉王闻立义之妇邑以延乡齐侯见有礼于君封之石窌异代同荣差无惭德柱国殿下居若木之一枝在天汉之别泒扬旌玉垒驱传铜陵南通向日之民东被无雷之国夫人从政月峡赞德云门锦濯江波还临织室山明石镜即对妆楼既而玉律频移金炉不变胡香四两嗟西域之使稀灵艹一根恨琼田之路絶天和五年某月日薨于成都之锦城孙子荆之伤逝怨起秋风潘安仁之悼亡悲深长簟况复仙台永别无复箫声传母长归唯留琴曲归葬于长安之洪渎原诏赠赵国夫人礼也云雨去来既留连于楚后光阴离合实惆怅于陈王铭曰  

河西斗絶观津孤起章武贤臣安丰贵仕木楼千仞金山万里绍庆邢姨基昌宋子施衿赵北侍姆秦南纮綖礼数厌狄騑骖义超江汜仁流葛覃玉筐迎■〈燕鸟〉金笼助蚕敬爱纯深端庄淑问有光国史无形喜愠举案外恭停机下训馨馥于兰年华于蕣风雨消散神灵离绝婺女还星姮娥归月左楹夕奠髙堂朝发空想凌波更无回雪下平曰隰髙平曰原西临火井北望塞门犹垂雉服尚驾鱼轩平原忽矣天道何言山回地市路没滕城松悲鹤去艹乱萤生新云别起旧月孤明贤坟永式节垄常贞  

周大将军陇东郡公侯莫陈君夫人窦氏墓志铭【`庾信`】  

夫人讳某扶风平陵人也章武开国名髙外戚之右安丰入朝位在功臣之上祖以孝昌之始主诺淮阳父以正光之初褰帷海岱夫人生于礼义之门宗于箴诫之德虔恭惟礼令淑惟仪及乎百两言归三星在户箴盥始事条枚是则有子从政犹无逸豫之心有夫出征自识山陵之兆大统十六年册授永安郡君妇以夫尊亲由子贵朝章家庆兼而有之保定二年改授陇国夫人车服礼数袿褵典则有美河鲂足光彤史既而风霜所及灰管遂侵与善何言至于大渐天和六年四月七日薨春秋六十有六即以其年十月十日迁葬于咸阳万年县之杜原山形起伏既符白鹤之祥地势风烟乃合青乌之气铭曰  

观津世族平陵豪姓四侯登仕三君从政白狼建功丹蛇袭庆汉之广矣先闻淑令君子朝端贤才家政簮珥以礼轩车以命让果成亷推珠止竞百年超忽千金莫恃室谢贤夫庭辞贵子归鞌辍露采蘩废祀室委眠蚕衣留画雉云垂下泽日掩髙舂空帷旧馆虚幕新封山回广柳路没深松游魂几变夫人何从  

## 文章辨体汇选卷七百二十七

（明）贺复征 编  

○墓志铭三十  

酅国公墓志【`唐杨烱`】  

永昌元年春二月甲申朔酅公薨公讳柔字怀顺弘农人也县犯太原王庙讳改为仙掌焉公即隋炀帝之玄孙元德太子之曽孙恭帝之孙玄国公行基之子粤若稽古崇德象贤统承先王修其礼物惟丞相保宁西汉惟太尉亮弼东朝功书王家泽流后嗣亦犹司徒之敬敷五教殷德日新后稷之播时百谷周有大赉隋髙祖昧旦丕显齐圣广渊皇天眷佑诞受顾命恭皇帝逊位明扬能让天下作宾皇室与国咸休承百代之宗国称二王之后公山河积气清白余基孝友着于闺门信义行于邦国纵心妙用不出户庭覃思典坟不窥园圃及其上公传位命服居前有怵惕之心无骄矜之色汉之平帝犹敬刘歆【`集作犹封曽侯`】鲁之戴公尚闻商颂大唐贵为辰极富有寰瀛用三王之礼以同天地奏八代之乐以答神祗郊上玄定泰畤金绳玉匣日观登封左介西偏明堂布政未尝不虞宾在列周客来庭礼秩尊于百寮赞拜絶于羣彦【`集作后`】犹能小心畏惧恪慎肃恭上帝时歆下人祗协以为藩屏以训子孙禀命不融享年五十有五呜呼哀哉越某月葬于某原嗣子某官生尽其孝【`集作养`】死【`集作没`】尽其哀学不替于为丧礼有踰于钻燧卜其宅兆俾无后艰述其家风谓之不朽其铭曰  

有客有客乘殷之马建于上公尹兹东夏有客有客乘殷之辂作宾王家率由典故天之苍苍人之云亡栢槚成行魂归故乡  

李怀州墓志铭【`杨烱`】  

公讳冲寂字广德陇西狄道人也左卫大将军西平王之孙荆州大都督汉阳王之子今上之族兄也原夫帝尧之绪运期授于天汉颛顼之胄大命集于皇家光耀则若木十枝波澜则长河九泒或中军按部金鼓所以节其声或刺史班条冕旒所以彰其德信可谓玉林多宝天族多竒以御家邦以藩王室者也公山河诞庆辰昴发祥金多木少孔文举之天骨玉洁冰清华子全之神彩南阳季恭伟县识宰相沛国赵元儒窃知公望编汉皇之兄弟列周室之邢茅天下称其八才吾家号为千里初任尚舍直长稍迁城门郞仍奉勅于弘文馆读书掌舍诸宫城门列校制诣东观有黄香之博闻赐其制书有班游之广学寻授驾部员外郞转金部郞中又勅公为戎州道支度军粮使天府充牣军储委积振南宫之绂冕誉表三台厯西蜀之江山荣髙驷马迁太府鸿胪二少卿丁艰去职扬播之登太府初闻累迁之命郑黙之拜鸿胪遽见终丧之礼孔宣尼既祥五日弹不成声孟献子加人一等悬而不乐服阕厯青德齐徐四州刺史东临巨海西主长原或全齐厯下之军或大禹徐方之地任隆刑部陶偘八州寄重寻阳桓伊十部迁宣州刺史吴王旧邑楚国先封江回鹊尾之城山枕海根之治蜀郡无此计吏则惟荐张堪颕川尤多制书则但称黄覇廵察使以尤异闻迁陜州刺史观其井邑虢仲上阳之故墟度其川原周公分陜之遗迹唇齿通其列国咽喉壮其天险善人为政无待于百年童子行谣先符于两日于斯时也天以顺动帝以会昌修封禅于岱岳作明堂于汶上望山川而遍羣神执玉帛而朝万国制公检校司理常伯文昌之省遥接大阶建礼之门旁连复道万机匡赞八座谋猷既陪轩帝之廵乃觌汉家之事属河县南走凭斗骨而为城居卫蒲东亡界朝鲜而为役属乘舆乃诛后至讨不庭申命六事之人以问三韩之罪制曰师出辽左卿可为北道主人检校营州都督石门山险铜鼎河流天文则营室办方地象则神台镇野供其行李郑国有东道之名为我主人常山当北州之寄辽东平以功迁蒲州刺史尧都蒲坂舜耕歴山昭襄王始作河桥穆天子至于雷首汝南朕之心腹遂拜韩崇河东吾之肱股时征季布迁少府监忠信为主扬阜齐衡清白在官常林比德又除蒲州刺史诸童之逢迎郭伋再牧并州百姓之愿得耿纯复临东郡孝敬皇帝国之储嗣干之长男四极奏于重光二年宾于上帝崇其谥号用黄屋于羽仪卜其园茔象玄宫之制度山陵之建也以公检校将作大匠游衣汉寝之外抱剑桥山之下百工毕力陈琳于是乎躬亲诸吏怀恩魏覇于是乎无谪迁银青光禄大夫行少府监若夫叶时月乘天正秦人往事逰别馆而祈年汉宫旧仪下明庭而避暑上幸九成宫以公检校右领军将军本官如故董司戎政以戒不虞七校陈其甲兵五营按其车服领军之职用文武于纪瞻右军之官叙勤劳于常惠寻以公事免左授归州司马楚州旧也始得子男之田夔之先也裁为附庸之国人同贾传路似长岑伯骞有声于乡里仲任见知于笔札制迁中大夫行兖州都督府长史大庭之库少昊之墟上真降娄金精吐宿旁瞻日观木德题山别乘初迎将宣万邦之化佩刀终爽徒见三公之服以永淳元年某月日行次唐州方城县遇疾薨朝廷闻而伤之赠怀州刺史公严而有礼直而能和行孝立身移忠事主生知者上重之以八索九丘道在斯尊加之以文昭武穆故能入登常伯出践方州为六卿之仪表发三军之号令引长戟于门前罗曲旃于堂下子孙朝夕玉树相辉宾客逺迎玳簪交映悲夫展禽三黜安仁再免奚辞棘署俯集桐华惨舒则不系阴阳喜愠则不形颜色何嗟及矣竟游东岱之山无所不知旋闭南阳之墓二年夏五月日葬于万年县龟川乡之平原长子某官某次子某官某箕裘必复花蕚生光邻人泣其悲恸明主忧其毁瘠观其吊客不无双鹤之征察其成坟自有百乌之感森森陇树漠漠郊烟右玄灞而浩荡左骊山而起伏杜陵万家之邑非复城池腾公驷马之铭不知年代其铭曰  

髙阳积德武昭余庆宅镐开基封唐启圣叶和万国平章百姓天叙诸侯礼陈宗正周之曲阜汉之平陆地则葭莩祥惟岳渎乡党称善闺庭雍穆始拜城门即逰天禄大微之位益部之星卿则有六四至丹青州则有九八牧专城既践台阁仍司甲兵倚伏无兆遭随有运贾谊从王桓谭佐郡自忘宠辱曽无喜愠人去何归天髙不问东都门外长乐宫边白马旒旐青乌墓田楸桁夹路碑石书年百代之后南阳之阡  

徐氏子墓志铭【`张说`】  

徐氏子者名岩字某司封员外郞坚之第四子也骥子睨云凤毛洗日孝友因性聪敏若神置在膝前已会星辰之气戏于床下能记宾主之词及总角成童精意好学闻一知十升堂覩奥下笔成章而伦要发言为论而卓诡识者咸谓増世构之崇蕴益源流之洪润虽甘茂之孙十二飞辩班彪之子九岁能文不尚之也天乎何辜颜须无命年十有三岁大定元年九月遭疾而没呜呼哀哉琱月始生不见其盈琼枝方秀不见其茂悲哉铭曰  

生日何浅死日何深珠碎脁月花残稚林哀哉父母孰处其心  

故韶州司马韦府君墓志铭【`张九龄`】  

君讳某字某京兆杜陵人其先佐夏翼商赐命为伯传楚相汉继世能贤休有成烈庆流于裔洎曽祖津仕隋至内史侍郞户部尚书武德初拜黄门侍郞寿光男克济美名以食旧德大父琨太子詹事武阳侯能承休轨载扬厥问烈考展官止少府监主簿懿业无忝而大位不克天爵自高人伦斯贵公荷百代之丕构传一经之素范简白足以长人文敏足以敷政迹不由径必期乎直学不为辩每抑其华志尚则然风流自逺斯有万里之望岂伊百夫之特始自崇文生明经上第起家汾州叅军公以为国无小而行无择茍履忠信何陋蛮陌遂求补逺郡从所好焉于是授泉州司仓叅军厯广州都督府法曹叅军轮囷下蟠弗以屑意干蛊用誉将以明道固已仁焉而不异于逺义焉而不辞其难潜亦孔昭允谓君子秩满迁韶州司马在郡数载检身一德辅化致理刑清讼息宜其奋庸上国寘乎公卿而矢志南州终于叅佐悲夫享年五十有一某年月卒于官舍粤开元六年冬十二月庚午葬于少陵原有子曰某欲报罔极思传不朽勒石泉户式昭德音铭曰  

皇矣鼻祖时维大彭黻衣作伯彤弓用征倚那其后世济其名虽公道屈亦树徳声休烈有素聿修无忝言炳身文礼充物检行虽欲尽名不可掩学古入官葢取诸渐叅卿彼分从事穷海孰云其陋我惟义在何适非宜胡然有待天曷我欺人随物改  

汧阳郡太守王公夫人成氏墓志铭【`王维`】  

夫人字某某郡人也其先周成王之后古之锡姓命氏或以先父之职官或因始祖之名谥汉魏以降史牒详焉曽祖休宁某官祖某某官袭封常山公贰公执帛调护储闱九百剖符典司方岳汉雄左辅实拜翁归周命仆臣惟兹伯冏夫人即太仆府君之第二女也世有明训家无遗德蕙心纨质岂曰师成螓首蛾眉抑惟天与同云降雪常闻柳絮之诗献岁发春即赋椒花之颂言事姑舅宜其家室寝门纔辟笄六珈而问安击钟未晞具八笾而献馈染朱与绿不愆公子之衣采藻及苹有甚季姜之祭鱼轩翟茀为诸侯之夫人鸣佩垂环对有国之君子绮疏寓目助选贤人青帐藩身用酬高论善持门户能睦族姻诫良人之从畋不尝原兽训爱子之为政遂返鱼池言成大家之书行为众妇之法至于弹琴制赋纂组攻书具举百事之能仍居四德之外呜呼降年不永春秋五十以某载月日薨于长安平康里之私第某月日袝于咸阳洪渎原之先茔礼也不获偕老空伤奉倩之神未始有生谁达庄周之理长子濡前某官次子澄某官次曰某某官及女等涟涟泣血茕茕在疚哀纒圣善痛七子之无依文叙寒渊冀九原之可识铭曰  

齐侯之子兮卫侯之妻肤如凝脂兮手如柔荑奉初之嘉训兮淑德日跻供养兮姑舅簪珥问安兮先夜漏制三缫兮玄纁具五献兮笾豆翟茀兮锦衣驾鱼轩兮来归从如云兮满中闱忽形沉兮影絶夫伤神兮子泣血悲余泽兮犹在怨回文兮未灭返葬兮咸阳寒天暮兮渭水长嗟梧桐兮半死无双飞兮凤凰  

## 文章辨体汇选卷七百二十八

（明）贺复征 编  

○墓志铭三十一  

殿中少监马君墓志【`唐韩愈`】  

君讳继祖司徒赠太师北平庄武王之孙少府监赠太子少傅讳畅之子生四岁以门功拜太子舍人积三十四年五转而至殿中少监年三十七以卒有男八人女二人始余初冠应进士贡在京师穷不自存以故人稚弟拜北平王于马前王问而怜之因得见于安邑里第王轸其寒饥赐食与衣召二子使为之主其季遇我特厚少府监赠太子少傅者也姆抱幼子立侧眉眼如画髪漆黒肌肉玉雪可念殿中君也当是时见王于北亭犹高山深林巨谷龙虎变化不测杰魁人也退见少傅翠竹碧梧鸾鹄停峙能守其业者也幼子娟好静秀瑶环瑜珥兰茁其芽称其家儿也后四五年吾成进士去而东游哭北平王于客舍后十五六年吾为尚书都官郞分司东都而分府少傅卒哭之又十余年至今哭少监焉呜呼吾未耄老自始至今未四十年而哭其祖子孙三世于人世何如也人欲久不死而观居此世者何也  

故贝州司法叅军李君墓志【`韩愈`】  

贞元十七年九月丁卯陇西李翱合葬其皇祖考贝州司法叅军楚金皇祖妣清河崔氏夫人于汴州开封县某里昌黎韩愈纪其世着其德行以识其葬其世曰由梁武昭王六世至司空司空之后二世为刺史清渊侯由侯至于贝州凡五世其德行曰事其兄如事其父其行不敢有出焉其夫人事其姒如事其姑其于家不敢有专焉其在贝州其刺史不悦于民将去官民相率讙哗手瓦石胥其出击之刺史匿不敢出州县吏由别驾已下不敢禁司法君奋曰是何敢尔属小吏百余人持兵仗以出立木而署之曰刺史出民有敢观者杀之木下民闻皆惊相告散去后刺史至加擢任贝州由是大理其葬曰翱既迁贝州君之丧于贝州殡于开封遂迁夫人之丧于楚州八月辛亥至于开封圹于丁巳坟于九月辛酉窆于丁卯人谓李氏世家也侯之后五世仕不遂藴必发其起而大乎四十年而其兄之子衡始至户部侍郞君之子四人官又卑翱其孙也有道而甚文固于是乎在  

故太学博士李君墓志【`韩愈`】  

太学博士顿丘李于余兄孙女壻也年四十八长庆三年正月五日卒其月二十六日穿其妻墓而合葬之在某县某地子三人皆幼初于以进士为鄂岳从事遇方士柳泌从受药法服之往往下血比四年病益急乃死其法以铅满一鼎按中为空实以水银葢封四际烧为丹砂云余不知服食说自何世起杀人不可计而世慕尚之益至此其惑也在文书所记及耳闻相传者不说今直取目见亲与之游而以药败者六七公以为世诫工部尚书归登殿中御史李虚中刑部尚书李逊逊弟刑部侍郞建襄阳节度使工部尚书孟简东川节度御史大夫卢坦金吾将军李道古此其人皆有名位世所共识工部既食水银得病自说若有烧铁杖自顚贯其下者摧而为火射窍节以出狂痛号呼乞絶其茵席常得水银发且止唾血十数年以毙殿中疽发其背死刑部且死谓余曰我为药误其季建一旦无病死襄阳黜为吉州司马余自袁州还京师襄阳乘舸邀我于萧洲屏人曰我得秘药不可独不死今遗子一器可用枣肉为丸服之别一年而病其家人至讯之曰前所服药误方且下之下则平矣病二岁竟卒卢大夫死时溺出血肉痛不可忍乞死乃死金吾以柳泌得罪食泌药五十死海上此可以为诫者也蕲不死乃速得死谓之智可不可也五谷三牲盐酰果蔬人所常御人相厚勉必曰强食今惑者皆曰五谷令人夭不能无食当务减节盐酰以济百味豚鱼鸡三者古以养老反曰是皆杀人不可食一筵之馔禁忌十常不食二三不信常道而务鬼怪临死乃悔后之好者又曰彼死者皆不得其道也我则不然始病曰药动故病病去药行乃不死矣及且死又悔呜呼可哀也已可哀也已  

故处士侯君墓志【`李翱`】  

侯髙字符览上谷人少为道士学黄老炼气保形之术居庐山号华阳居士每激发则为文达意其髙处骎骎乎有汉魏之风性刚劲怀救物之略自侪周昌王陵所如固不合视贵善宦者如粪溲与平昌孟郊东野昌黎韩愈退之陇西李渤浚之河南独孤朗用晦陇西李翱习之相往来汴州乱兵士杀留后陆长源东取刘逸淮乃作吊汴州文投之大川以诉贞元十五年翱遇元览于苏州出其词以示翱翱谓孟东野曰诚之至者必上通上帝闻之刘逸淮其将不久后数月而刘逸淮竟死其首章曰穹穹与厚厚兮乌愤予而不摅翱以为与屈原宋玉景差相上下自东方朔严忌皆不及也达奚抚为楚州起摄旴■〈日台〉祭酒李公逊刺衢州请治信安其观察浙东又宰于剡三县皆有政不幸得心疾留其子狗儿于翱家而归庐山不到卒江西其子婿王适使佣吉勉求君所如值君卒吉勉以君丧殡于袁州之野而复于适适又死适之妻使吉勉来吿于翱翱以狗儿归适妻居二年适妻又死狗儿尚童翱虑吉勉之短长不可期则君之丧终不坟矣故使吉勉往葬之而识其墓以示狗儿  

故怀州录事叅军武氏妻傅氏墓志【`李翱`】  

年月日故怀州录事叅军武氏妻傅氏卒于其兄弟之家越月日权葬于汴州某县某乡前此者武居官而卒傅氏有子曰俱儿俱儿奔父之丧未及返傅氏又卒俱儿奔父之丧孝道也傅氏卒于兄弟之家恋母也傅氏恋母其教施于子傅氏之殁不为朽矣  

范阳卢秀才墓志【`杜牧`】  

秀才卢生名霈字子中自天寳后三世或仕燕或仕赵两地皆多良田畜马生年二十未知古有人曰周公孔夫子者击球饮酒马射走兔语言习尚无非攻守战鬬之事镇州有儒者黄建镇人敬之呼为先生建因语生以先王儒者之道因复曰自河而南有土地数万里可以燕赵比者百数十处有西京东京西京有天子公卿士人畦居两京间皆亿万家万国皆持其土产出其珍异时节朝贡一取约束无禁限疑忌广大寛易嬉游终日但能为先王儒学之道可得其公卿之位显荣富贵流及子孙至老不见战争杀戮生立悟其言即阴约母弟云窃家骏马日驰三百里夜抵襄国界舍马走行径入王屋山诣诸道士观道士怜之置之外门庑下席地而处始闻孝经论语布褐不袜捽草为茹或竟日不得食如此凡十年年三十有文有学日闲习人事诚敬通达汝洛间士人稍稍知之开成三年来京师举进士于羣辈中酋酋然凡曰进士知名者多趋之愿与之为交生尝曰丈夫一日得志天子召坐于前以笏画地取山东一百二十城唯我知其甚易耳因言燕赵间山川夷险教令风俗人情之所短长三十年来王师攻击利与不利其所由来明白如彩画一一可以目覩开成四年客游代州南归某月某日于晋州霍邑县界昼日盗杀之京师名进士闻之多有哭者资其弟云至霍邑取生丧来长安以某年某月某日葬于城南某县某乡某里其所资费皆出于交游间曽祖昌嗣涿州刺史祖顗易州长史父劝镇州石邑令某常以生之才节荐生列于公卿间闻生之死哭之因志其墓  

## 文章辨体汇选卷七百二十九

（明）贺复征 编  

○墓志铭三十二  

王平甫墓志【`宋王安石`】  

君临川王氏讳安国字平甫赠太师中书令讳明之曽孙赠太师中书令兼尚书令讳用之之孙赠太师中书令兼尚书令康国公讳益之子自丱角未尝从人受学操笔为戱文皆成理年十二出其所为铭诗赋论数十篇观者惊焉自是遂以文学为一时贤士大夫誉叹葢于书无所不该于词无所不工然数举进士不售举茂才异等有司考其所献序言第一又以母丧不试君孝友养母尽力丧三年常在墓侧出血和墨书佛经甚众州上其行义不报今上即位近臣共荐君材行卓越宜特见招选为缮书其序言以献大臣亦多称之手诏褒异召试赐进士及第除武昌军节度推官教授西京国子未几校书崇文院特改著作佐郞秘阁校理士皆以谓君且显矣然卒不偶官止于大理寺丞年止于四十七以熙宁七年八月十七日不起越元丰三年四月二十七日葬江宁府钟山母楚国太夫人墓左百有十六步有文集六十卷妻曽氏子旊斿女壻叶涛处者四女涛有学行知名旊斿亦皆嶷嶷有立君祉所施庶在于此  

临川吴子善墓志铭【`王安石`】  

临川吴氏有子兴宗字子善年二十丧母而其父以生事付之则先日出以作后日入以息日午矣家一人未饭其夫妇必尚空腹天寒矣其一人未纩其夫妇必尚单衣葢如此者二十年而终三十年而已死凡嫁五妹办数丧又以其筋力之余及于乡党茍有故必我劳人佚先往后归而尤笃于友爱见弟有过则颜色愈温须饮酒欢极之间乃微示以意既而即泣下曰吾亲属我以汝吾所以不避艰险者保汝而已其弟终感悟悔改为善士以文学名于世此待其弟乃尔若于他人则絶口不涉其非然里中少年闻其謦欬之音往往逃匿若匿不及则俛首恐愧而尝有所絓一至讼庭及着械同絓数十人为之皆哭掌狱者惊起白守守立免焉其见畏爱多此类某谓其父为诸舅甚知其所为故于其弟子经孝宗之求志以葬也为道而不辞子善尝应进士举后专于耕养遂不复应其死以治平四年八月九日而十二月十二日与其母黄氏共葬于灵源村父墓之域中父讳偃亦有行义用疾弗仕祖讳表微尚书屯田员外郞曽祖讳英殿中丞初妻姓王氏一男良弼皆前卒再娶杨氏生荛适枉荛始九岁而四女幼者一岁云  

亡兄王常甫墓志铭【`王安石`】  

先生七岁好学毅然不茍戱笑读书二十年当庆厯中天子以书赐州县大置学先生学完行髙江淮间州争欲以为师所留辄以诗书礼易春秋授弟子慕闻来者往往千余里磨砻淬濯成就其器不可胜数而先生始以进士下科补宣州司户至三月转运使以监江宁府盐院又三月卒又七月葬则卒之明年四月也实皇佑四年墓在先君东南五步先君姓王氏讳益官世行治既有铭先生其长子讳安仁字常甫年三十七生两女呜呼先生之道德蓄于身而施于家不博见于天下文章名于世特以应世之须尔大志所欲论著葢未出也而世之工言能使不朽者又知先生莫能深呜呼先生之所存其卒于无传耶使先生常以为功与名不足怀葢亦有命焉君子之学尽其性而已然则先生之无传葢不憾也虽然先生孝友最隆委百世之重而无所属以传有母有弟方壮而夺之使不得相处以久先生尚有知其无穷忧矣呜呼以往而推存痛其有已邪痛其有已邪先生有文十五卷其弟既次以藏其家又次行治藏于墓呜呼酷矣极矣铭止矣其能使先生传邪  

鄞女墓志【`王安石`】  

鄞女者知鄞县事临川王某之女子也庆厯七年四月壬戌前日出而生明年六月辛巳后日入而死壬午日出葬崇法院之西北王女生慧异甚吾固疑其成之难也噫  

翰林院编修改斋王公思墓志【`明邹守益`】  

嘉靖甲申秋七月二十五日改斋王君以谏卒于位其配胡孺人忍死归其丧伯兄恭仲兄愚奉任太宜人命以季弟惁次子东为丧主越十有四年丁酉尚未克葬彭山季侯谓竹墟屠侯曰吾有司预有责焉乃檄县庀葬其子弟谋曰是其可以闻于官卜吉县东之蹊径祔于十世祖孝子叔可之茔坎山离向以秋九月十八日襄事而虚其右以俟胡孺人孺人泣谓惁曰而兄所与游率海内豪杰然其宻迩而存者宜莫若东郭子惁致其词甚哀相与泪澘澘下志曰改斋姓王氏讳思字宜学系出晋太傅导其家于吉自南唐处州节度使讳崇文始其徙泰和自宋户部侍郞知谏院讳贽始世以儒有声国初讳沂以儒行征说书授官不拜髙祖讳伯贞知广东琼州府有遗爱祠在琼曽祖讳直少傅吏部尚书赠太保谥文端有传在国史祖讳稹好学笃行文贞杨公作说玉以拟其德考讳俅厯官广西知太平府孝友仁惠整庵罗公铭之改斋生长诗礼中八岁能诗十岁能文弱冠而举于乡是时豪爽自许廓如也及卒业南雍与天下士磨礲手书矫轻警惰于座求信国文公像奉以出入及遭外艰葬祭不愆于礼正德辛未第进士以选入翰林读中秘书每试辄先同列独不为应酬文字曰美其辞以悦人吾所不能悦人以美辞而眩是非吾所不敢先达嘉其志及授编修时有幸进为台諌所紏慨然乞别授曰进以礼退以义君子律身自有定法若诱于利而合怵于势而殉如鄙夫何或咎其立异曰鄙夫非尚同也乎哉闻者咋舌去甲戌秋上封事以为孝宗敬皇帝之子惟陛下一人当为天下万世自重宜亲享太庙孝养两宫总缆干纲缉熙圣学岂可嗜酒以荒志好勇以轻身维是任喜怒移威柄弛纪纲摧士气召天变言甚切至谪潮州三湖驿驿丞便道省母以二僮自随郡守辟景韩书院居之一时俊杰咸从之游阳明王公镇虔檄使赞军议曰志行髙古学问渊源直道难于趋时长才堪以济用君感其知与李君子庸偕至寻宁藩变作褰裳宵赴军门功成亟归口不言劳庚辰再入潮请业者益盛随材曲就语亹亹不倦诸生传录而宗之新天子改元召诸以直諌谪罢者咸复其位乃改斋自三河入翰林加从六品俸又录宁庶人功带支九品俸预修先帝实录同考癸未试事充经筵讲官夙夜寅恭隐然负公辅望甲申大礼议起与同列疏诤不报既而文端公茔有水患得请改葬矣七月之望复预伏阙号谏下狱杖朝堂越十四日遂不起鬻其居不售无以为殓公卿寮旧相率赙而殓之以归归之日送车塞道无不咨洟涕泣者无子壻乡进士刘教缉其遗言多散轶得诗三卷文六卷语录一卷传于世年甫四十有四改斋资禀荦竒而充以学力视丰窭崇卑直如刍狗其之三河也夜半舟触巨石缘石以坐浩歌达旦及杖以归犹手书赠广德诗遒劲如平时疾革妻女问所欲言止书思母二字其于死生达矣夫复何憾方同志汇集尝讽改斋増侧室为俎豆计改斋笑曰大丈夫当为天下万世所俎豆恋恋于儿女耶今果祠学宫如所言云东湖吴公曰挺然其节似徂徕松温然其和似昆山玉泾野吕公曰闻过而喜似季路欲寡未能似蘧伯玉世以为确论  

光禄大夫柱国少师兼太子太师吏部尚书中极殿大学士赠太师髙文襄公拱墓志【`郭正域`】  

嘉隆之际相臣身任天下之重行谊刚方事业光显者无如新郑髙公而先后处两才相之间先为云间后为江陵云间善藏其用笼天下豪杰为之羽翼善因时耳江陵负豪杰之才其整齐操纵大畧用高公之学而莫利居先后方剚刅此犹坦腹葢公之濒死者累矣志不尽舒才不尽酬悲夫公没且二十四年而嗣子务观乃得请易名之典上予谥文襄谥法因事有功曰襄上念公功在社稷也既得请而务观乃敢乞志文按状公名拱字肃卿其先为洪洞人六世祖曰成者避元兵徙新郑居焉成生二二生亮亮生旺旺生魁缮部郞中魁生尚贤光禄少卿娶于沈举六子兄捷南京佥都御史掇金吾卫千户弟操才右军都督府经厯■〈扌东〉凤阳通府公生而状貌瓌竒苦学问攻经义为文不好琐屑而沈雄开爽出人意表年十七魁其乡辛丑成进士改翰林院庶吉士授编修时分宜华亭各以计相倾公无所见厚薄穆宗为裕王出阁讲学居外府公为讲官先在开道王目属而心仪之时人心汹汹王日怀叵测两府杂居谗言肆出公周旋邸中竭力尽心王深倚重之考满升侍读戊午典顺天试寻升侍讲学士在府凡九年升太常寺卿管国子监祭酒事王赐金缯甚厚哽咽不能别公虽去讲幄府中事无大小必令中使往问一日思先生甚亲书怀贤二字遣中使赐至第无何又书忠贞二字赐之又书启发弘多四字赐之壬戌升礼部左侍郞兼学士知贡举科场诸弊百五十年所不能正者革之殆尽癸亥改吏部左侍郞兼学士掌詹事府事时少宰缺公当往公曰吏曹事不令两侍郞知吾无以报上而徒以虚名镇百僚无以为也竟辞不就乙丑主考会试所为程士文竒杰纵横传诵海内六月升礼部尚书兼学士礼曹故自词臣往不习吏事弊孔丛杂公吏事精核每出一语奸吏股栗俗弊以清丙寅进兼文渊阁大学士参预机务未几召入直赐直房食用乘马时分御膳畀之阁臣入直西苑自世皇中年始有事在直无事在阁世皇谕阁臣曰阁中政本可轮一人往徐文贞竟不往曰不能离陛下也袁文荣亦不往曰不能离陛下也公正色问文贞曰公元老常直可矣不才与李郭两公愿日轮一人诣阁中习故事文贞拂然不乐会世皇不豫入直诸公各移具出时江陵尚为学士以公事至语公曰君父病笃臣子移具可乎公愕然曰吾意乃如此竟不出而吏科都给事中胡应嘉有所授旨遂以是劾公曰皇上违和正臣子吁天请代之时而拱乃为归计此何心也葢以此激怒世皇为倾公计会世皇病革不省览龙驭上宾华亭公于袖中出草诏欲以遗命尽反先政公谓语太峻与安阳公对案相向曰先帝英主四十五年所行非尽不善也上亲子非他人也三十登庸非幼小也乃明于上前扬先帝之罪以示天下如先帝何且醮事先帝几欲止矣紫皇殿事谁为之而皆为先帝罪乎土木之事一文一尺皆彼父子视方畧而尽为先帝罪乎诡随于生前而诋詈于身后吾不忍也相视泪下语稍闻外廷而忌者侧目矣会上改元问阁臣于是四臣各拟二字上上竟号隆庆则公拟也人谓上意在公又议登极赏军事公曰祖宗无此自正统元年始也先帝以亲藩入继时尚殷富遂倍之今第如正统事行则四百万之中可省二百万矣当事者竟如嘉靖事行而司农苦不支会有言大臣某者其人实有望不当拟去而首揆重违言者意乃以揭请上裁公曰此端不可开先帝厯年多通达国体故请上裁今上即位甫数日安得遍知羣下贤否而使上自裁上或难于裁有所旁寄天下事去矣乃竟请上裁两人嫌益开言者争谓公擅矣而胡应嘉故以危机中公会大计给事中钦被黜应嘉上疏论救诸公以应嘉乱政黜为民公以嫌故不敢出一语而外廷争谓公去应嘉矣于是欧阳一敬辈论劾公不少休时公初在政府无大异而三月之间言者三十余疏公亦力请去疏十二故事拾遗不及阁臣而南给事岑用宾御史尹校遂以公拾遗公自念非请病无以谢人言遂力求去穆皇惊问左右曰高先生病邪左右对曰病甚穆皇犹弗忍良久得请赐驰驿遣行人护送又赐银币以归既抵家犹有白金蟒衣之赐越一载上思公不置诏还内阁兼理吏部事公至慨然以天下为己任凡晨理阁事午视部事人谓公门无片楮公曰是奚足哉大臣以体国为忠以匡国事为美区区小亷细节耳宁足多乎往黜陟取办仓卒不无纰缪公集诸司官各授之策曰吏部职在知人人不易知也幸诸公早计之某也德德何如某也才才何如书诸册某也不德不德何如某也不才不才何如书诸册某也所目见某也得之何人书诸册皆亲封记之月终以复于予慎之哉予且以此见诸君贤每岁所得凡百八十余册以为参验以故贤否不淆黜陟允当又以时方忧边事请增置兵部侍郎以为大司马安危所系至重也不得其人由储之不豫少司马止二员此无事时耳阅边事未免假于他官或遇总督乏人未免移于他处假他官则非本职不便行事移他处则补于东缺于西彼此候代动经岁时不得履任门庭谁御请于兵部増侍郞二员一遇巡阅即以一人往边方员缺即以一人往凡邉方险隘情势缓急将领贤否士马强弱皆已晓畅方畧素定遇大司马员缺即以补之如此而称乏用必不然也兵乃专门之学储养本兵大臣当自司属始兵部司属职在军旅而不择其人泛然以用又往往迁为他官今宜特高其选而以有智谋才力者充之使其专官于此不复他迁如边方兵备即以司属往边方抚臣即以兵备往边方总督即以抚臣往而总督与在部侍郞时出时入以候尚书之缺如此而称乏用必不然也边方之臣又宜特示优厚使其功名常在人先他官不得与之论年月脱或不称则律以法使其功名常在人后如是而犹不尽力必不然也边关总督之臣在边日久着有成绩当令回署以休暇之后不妨再出使其精神不疲而知慧不竭以勤王事为济必多得旨报可已又上疏曰方今边徼用兵惟是蓟辽宣大延绥宁夏甘肃而南则闽广是数处者一有警有所处分祗随奏报多不中窽请于是数处择知兵事者一二人使为兵属彼有身家之虑凡山川险易将领贤否奏报虚实功罪真伪可一问而得请以是为参伍之资得旨报可着为令甲已又上疏曰臣惟边方有司有疆埸之责才者犹惧不堪即优礼而鼓舞之犹恐不振乃官其地者非杂流则迁谪待之既薄志意隳阻又何望于展布葢徒以地苦其人而曽不顾人之苦其地也徒以边方为逺而不知逺安然后迩安也请择年力精强才气超迈兼通武事者调用有能保惠困穷俾皆乐业者以三年为率比内地超等升迁有能捍患御敌者以军功论不次擢用即由此为兵备为巡抚为总督无不可惟以治效不以资格功名之路既开则凡有借口边方以图幸进者不可不为一定之说蓟辽则昌平顺义宻云怀柔蓟州玉田丰润遵化平谷迁安抚宁昌黎乐亭延庆永宁保安安乐山西则河曲临县忻州崞县代州五台繁峙定襄宁宁郷岢岚岚县兴县静乐保德大同怀仁浑源应州山阴朔州马邑蔚州广灵广昌灵丘陜西则固原静宁隆德安定会宁兰州环县安塞安定保安清涧绥德米脂葭州吴堡神木府谷其它不得槩以边称得旨报可时敌甚警朝臣无经战者人心震恐公乃以尚书陈希学曹邦辅侍郞王遴各率师背城列阵以待以京尹栗永禄南都御史护守山陵又起都御史刘焘于天津守通粮而以总督王崇古谭纶专征剿无内顾以侍郞戴才理饷是岁也敌竟不入霜降谳狱故事府部皆在冢宰当执笔至是大司宼意公阁臣不屑往公曰上命我视吏部部事皆吾事也第须得情耳不至如往年问法司故牍唯唯耳于是秉烛视狱词漏尽不休昼则集诸司议于朝房凡二十日往岁矜疑不越三四十人至是出寃狱一百三十有九人内王金辈六人谓以硝黄损先帝圣躬以子杀父律置极典公惊曰岂有子为天子而杀父之雠五年尚然在录者乎先帝临御四十五年享年六十以正寝天下所共知今蒙以非命天下后世将谓之何遂上疏明其说有旨皆释之往大计时铨曹秪问藩臬为黜陟公多所参伍或众否独留众可独黜其黜者必吿以故无不慑服称神明谓前此未有也已又策天下有司曰各地方有何贤才尚隐沦有何凶顽尚梗正有何利当兴何所沮而弗兴何害当革何所畏而弗革皆得言之令封识以吿天下事皆在目中矣时天下重制科轻科贡公曰天下制科处其三科贡处其七是崇其三而弃其七也乃疏请惟贤是视不计科贡除吏时其善地多留而不除名曰养缺公曰民方无主吾何以留为祗留以供用且以供人之用耳吾无所用又不供人用则何留焉于是命选司凡所有缺悉揭诸门外使众见之故事推升时皆主事揭授郞中呈于冢宰公曰堂有侍郞司有员外疏皆列名而事不与闻何居此不过欲行其私耳吾其改是令吏抱牍至后堂二侍郞同所属揭之即冢宰欲有所上下不能也盐马之官暨逺方府守人皆薄视之以故善政无闻请以贤者往不得复有低昻积谷遇贫薄之区则何以取盈完粮当苦寒之地则何以足数于是特寛其额而官不苦难教官暨驿逓闸坝等官本无民社而竟处以他省逺方使有官者不能赴而去官者不得归乃请得选本省人皆称便他如开王亲内转之例覆一甲读书之规正抚按举劾之差核京官考满之实分进士讲律之会定王官升授之条议有司捕盗之格遂使朝无偏党官无烦苛九州岛四海雷动风行矣广东昔称乐土后为盗区上官计无可施每以抚为得策公请以殷正茂为总督促其剿除勿致养宼而广东郡邑多除制科寛其荐额勿拘成数遂使广东乱民乐业而向化矣先是贵州抚臣白土官安国亨叛逆当剿久而不克公复侦知国亨非叛而巡抚者轻听谗而幸功也乃以少卿阮文中往受计行阮至贵得实如公言然狃于浮议语多依违公复之书曰民蕃异类顺逆殊途稍有衅隙当自处分不可过言于君父之前君父威在必伸一有叛逆便当扑灭可但已乎事非其真过以言之则将何以处也安国亨安智彼族自相雠杀何谓叛逆而抚臣以吿国亨祸不测且图茍全有司不原其情激而成变即以为叛逆之证可恨也国亨上疏乞哀叛逆者若是耶有司仍以叛逆论之遂使朝廷欲开释而无由国亨欲投顺而无路且智国亨雠也智在省则国亨疑畏日深是挑之使鬬而増吾多事也愚谓国亨有罪而不可轻言叛逆安智当有安置而不可省居时彼中号令未明国亨疑畏不肯赴理声言抚臣以勘诱我杀我乃拥兵自卫于是抚臣上疏请兵粮为征剿计公曰嘻误矣国亨不出者疑畏深也处以叛逆彼将叛逆自为也彼边酋耳族灭何为时在阁思之旋床而走同官者曰公何旋床走公曰思贵州事耳从之则非计无从则失威今抚臣疏请征剿而国亨亦奏辩吾意两行之而以一科臣往勘彼闻勘官且至以身既在勘当不敢杀我我出听理乃可以自明而乃治其本罪乱或可戢也胥曰善公召职方郞中至授意遂得请而以科臣贾三近往公复面授方畧乃国亨闻科臣且来果喜曰吾生矣吾岂叛逆者哉语达京师先是阮约以五事而国亨母子狐疑不出至是乃将汉边犯人王寛吴琼阿第辈献出而母子出就理输银四万一千有竒抵罪葢科臣未至而事已定矣故黔国公沐朝弼既谢事请入南京赴葬抚按奏曰沐昌祚政事清明以致岁丰朝弼逼走昌祚不知所往请将朝弼锢南京毋令回镇兵部来问计公曰误矣云南守巡故以挫沐为丰采今又其故智耳领镇之人众所寓目而谓不知所往昌祚孺子耳安能感动天地朝弼安能为恶如有罪朝廷以槛车逮之如之何其赚之令归耳后数日昌祚奏至请还其父且言抚按所奏诬也廷臣益信公神明有如抚按言则今何以处北蕃俺答孙把汉那吉来降边报至中朝人心汹汹罔知所措公曰是奚足惧顾老酋其孙耳继报者至曰酋妇甚爱其孙而老酋甚惧其妇泣欲得孙耳公曰彼敢拥兵来索吾必杀之令退去俺果退去公请加那吉指挥使赉以章服又语边臣令盛其驺从骑马街行使众见之老酋初意中国杀之也乃闻不杀又加以官又美衣食骑马街行大过望而又知不可得于是公请下令献我叛人赵全等以赎其孙奄酋果以计招全等全等皆中国人而为其用居板升领众数万所居左曰凤阁右曰蟾宫门曰宣化墙屋皆绘龙凤往岁破城杀吏皆其为也世皇悬重赏购之得其一爵通侯然竟不可得公乃请许那吉归又令边臣以绯袍金带鹤葢鼓吹送之又宣谕俺答曰那吉是我中国臣若善视之老酋夫妇既喜得孙而又见其荣宠如此南向叩首呼万岁而封贡事之议起矣先生亲诣射所面质全等全果骁鸳异常次李自馨者诸生也凡数十言不能了者全一言而毕先生因问彼今岁不入故全曰彼岂能不畏死哉侦是处有兵是处有粮人有鬬志不敢入耳遂收狱尽磔于市全等顾其属九人曰吾属被擒边事宁矣至封贡事因哀求日恳而中朝疑畏日深盈庭之议有如鼎沸动以宋人讲和为辞公曰天下之事以已求人机在人以人求已机在已宋人求和于金机在金故曰讲今彼求贡于我机在我直许之而已彼哓哓者岂为国筹利害哉徒念重大恐有不效留为后言耳乃请封俺答为顺义王其余都督指挥千百户有差至于吉能等亦请愿如例而三边总督难之公拟旨切责复贻之书三边宣大似难异同异同则宣大之市方开而三边之扰如故岂无俺答之人称吉能而扰三边者乎亦岂无吉能之人称俺答而市宣大者乎是宣大有市而又扰也三边苦扰而实市也同则两利异则两坏总督者议始协于是俺答进马谢恩吉能亦附焉而西北沿边一带民狎其野穑人成功虽深夜独行无谁何者矣于是公上疏曰嘉靖十九年北方遣使来贡不过在赏赉与互市之利耳边吏仓卒不知所策当事之臣惮于主计直却其请斩使絶之以致怨愤拥众大举此往岁失计之明验也今天佑国家请贡称藩可以息境土之蹂践可以免生灵之荼毒可以省内帑之供亿可以停士马之调遣乘此闲暇修我边备若见宁息遂尔偷安则从此边备寖弛卒然有变将何以应是臣等谋国之忠反成误国之罪矣请每岁特遣才望大臣四出阅视以今视昔钱谷赢几何兵马増几何器械整几何其它屯田盐法以及诸事拓广几何果有成绩论武功爵若袭故常罪如失机上嘉纳之葢今三十余年而疆圉晏如也穆宗久不出钦天监卜吉旦视朝钟鼓严传宣阁下急公疾趋而至则穆皇已立于墀矣执公手北行至干清宫公不敢入穆皇顾曰送我公承旨直至干清宫上御榻坐手犹未释也有旨髙阁老夜宿干清宫门外公谓张公吾二人一去一留是示人重轻也吾为公奏得旨二阁老皆在干清宫门外薄暮又奏曰近地非人臣所宜宿愿宿阙门陛下有召可顷刻而至上可之百官出十八日御体渐复公具疏请上惩忿寡欲览奏甚喜越二日圣恙复剧公流涕无已四月二十四日申刻宣内阁受顾命司礼监以二扎一授皇太子一授公葢遗诏也公泣奏曰受陛下厚恩誓以死报奏毕大哭两宫亦大哭二内侍挟公长号以出今上登极公上言五事一谓御门听政玉音亲答以见政令出自皇上二谓题奏繁文难以徧阅自有节要请先籖出以便省览三谓事必面奏乃得尽情四谓大小章奏俱发内阁看详若或未经发拟径自内批者容臣等执奏五谓官民章疏当行当止未有留中之理得旨报可而同事者遂以此用间翌日有旨逐公公自乗骡车出道傍之人有流涕者公归杜门谢客口不言时事未几而有王大臣之狱柄人将借以杀公已差五校往新郑有所逮会廷鞫之日白日昼暝乃大臣瞪目仰面备极拷畧竟不识所谓髙公次日杀王大臣而公获免不敢复见一人矣公素好读书作问辨录十卷春秋正旨一卷本语六卷边畧五卷纶扉外藁四卷掌铨题稿三十四卷南宫奏牍四卷政府书答四卷纶扉集一卷程士集四卷外制卷二卷日进直讲十卷献忱集四卷万厯六年卒于家祭葬止半给又二十余年值建储大典嗣子务观具疏上有旨高某功不可冺赠太师谥文襄荫一子尚寳司丞三十年不白之寃至今雪矣公生于正徳七年壬申卒于万厯六年凡得年六十七岁受室中牟张氏累封一品夫人无出嗣子务观尚寳司司丞诸子务本务滋俱锦衣卫官生务实武英殿中书务观六子杠榆楠槿桢樟  

杨黼先生墓志【`李东阳`】  

杨黼太和蟠溪村人也素好学读五经皆百遍训诲乡里子弟口不言人过尤好释典口絶膻味工书善篆籀人劝其入庠校应举必当有获笑曰性命不理而理外物乎毕竟何用庭前有大桂树缚板其上题曰桂楼日夕偃仰其中咏歌自得尝以方言着竹枝词数千首皆发明无极之旨毎出游遇林泉会意辄留连不能去然以父母在堂不欲逺离家虽贫躬耕数畆以为飬亲甘旨但求悦亲不愿余也一日闻蜀有无际大士悟道因辞亲往访之半途遇一老僧问曰何往曰欲访无际老僧曰见无际不如见佛曰佛安在曰汝但回遇着某色衣履者即是佛也遂回数日无所遇暮夜至家叩门其母闻声喜甚即披衾倒屣出户乃向来老僧所言佛状也自此知父母是佛不用逺慕由是竭力以事亲不下桂楼注疏孝经数万余言引证羣书极谈性命编摩皆小古篆作字研滴既干欲下取水研池已盈不知其故自是常然人以为孝感所致秃笔盈家作笔塜于西原以瘗之为铭以志示不忍弃也父母殁为佣以营葬葬毕入鸡足山栖于罗汉壁之石窟中十余年寿既八十子孙迎归一日沐浴令子孙拜吾明日午时行矣人见无恙不之信以为戱言时至诵偈而瞑家人哭泣棺殓既毕子孙亲戚皆在柩前灯火荧荧见其自外而入大笑自称名曰杨黼先生今日事纔了也家人惊呼曰爹回来也遂不见蟠溪距城北约二十里城中亲友及素所往来之家一时皆见其来言笑如平生而不知其已入棺一日矣李子曰昔邵康节先生将殡于伊川祖茔自洛阳举丧时司马温公二程横渠四先生在送半途棺坠葢底空然无复有康节躯矣此理何居岂欲破世儒之执耶不然黄帝骑火龙上升尧攀龙舜冲举顾非吾儒之祖宗乎予小子何足以识此窃因蟠溪先生而有感焉故为之立传  

## 文章辨体彚选卷七百三十

（明）贺复征 编  

○墓志三十三【`以下别体`】  

司空章昭达墓志【`陈徐陵`】  

周原膴膴佳气葱葱王业攸兴帝图斯盛在昔光武佐命邻县者邓侯髙祖元臣同郡者萧相公台辅之量便着绮■〈糹九〉瑚琏之姿无待琱琢起家为东宫直前所奉之君则梁简文皇帝既而黒山巨盗凭陵上国白水强蕃虔刘中夏公倾其产业募是骁雄思报星储累殱鲸冦属幽风有象代邸方降搜荆楚之英才资班输之妙略百楼忽起登云霄而俯临万弩俱张随雷霆而并震扬兵于九天之上决胜于千里之中殪彼羣凶皆无旋踵陈寳应志懐反叛客引周廸资其食力更事窥窬公奉诏崇朝饮氷将力前茅后劲歩骤奔驰仍同瓯闽殄其窠窟若夫鸣蛇之洞深谷隠于苍天飞猨之岭乔树参于云日宜越艇而登峤蒙燕犀而渉江威武纷纭震山风海于是咸俘伪帅悉据髙墉爰洎沧溟莫不惩乂既而齐人无信将谋郢藩鬬舰戈船窥江淹汉公纔闻羽檄遽禀师期驰袭荆郧应旹烧荡方欲宣威陇汧大讨梁华属上将之韬光逢中台之掩曜大建三年薨于军幕尔乃青乌相墓白鹊标坟林有逃车树同华盖前旍熊轼后乗龙软介士发三河之民哀铙同驷马之曲长安传坐恩礼盛于西京襄阳堕泪悲恸喧于南岘  

唐故邢国公李密墓志【`唐魏征`】  

观夫天造草昧之初有圣纶经之始原逐鹿而犹走瞻鸟飞而未定必有异人间出命世挺生负问鼎之雄图鬰拔山之壮气控御英杰鞭挞区宇志逸风颷势倾海岳或一丸请封函谷或八千以割鸿沟夏殷资以兴亡楚汉由其轻重懋功隳乎既立竒策败于垂成仰龙门以摧鳞望天池而坠翼求之前载岂代有其人者哉公讳密字玄邃陇西成纪人自种徳降祉弘道垂风导碧海之长澜疎阆峰之遥构家传余庆明哲继轨谕明徳则弼谐舜禹语武功则经纶秦汉其余令望且公且侯垂翠緌拖鸣玉者盖亦耆旧未能尽传良史莫能详载矣曾祖弼周太师上柱国卫公祖曜周太保魏公父寛隋上柱国大将军凉州总管蒲山郡公并匡周之美吕望愧其嘉谋平吴之功杜预惭其逺略公渥洼龙种丹穴凤雏降列象之玄精禀成形之秀气云生五色一目千里起家左亲卫府东宫千牛备身驰驱武帐晖映廊庑出入龙楼光生道路隋文帝精华已竭义不断恩始开凌长之源将至覆宗之祸公见几而作谢病言归优游经史晦明藏用风尘靡杂宾友简通交必一时之俊谈必霸王之略尚书令景武公杨素崕岸峻峙天资宏亮壁立千仞直上万寻嗣关西之孔子追陜东之姬旦深谋逺鉴独歩当时公年甫弱冠时人未许景武一见风神称其杰出乃命诸子从而友焉并结以始终之期申以死生之分暨有隋二世肆虐黔首三象雾塞五岳尘飞妖灾所臻匪惟血落星陨怨讟所动宁止石言鬼哭辙迹遍于天下徭戍穷于海外寃魂塞宇宙白骨蔽原野坟垄发掘城郭丘墟万里萧条人烟断絶公与楚公叶契共拯横流未息溟海之波几及昆冈之火亡自道中窜身草泽奋臂大呼羣雄向起豹变梁楚凤翔巩洛据敖庾而塞轘辕登太行而临白马九服诸侯四方豪杰或跨州连郡或称帝图王合从缔交争亡秦族者莫不驱兹青犊背彼黒山击长毂以雷奔望髙旗而电集不期而会者以百千数遂大开幕府肇启霸图敷七徳以宣威掩八纮而取俊鳞羽毕萃草泽无遗于是发人文以化之播仁义以乗之应时机以鼓之总羣策以决之九野风驰六合雷骇弹压赵燕震惊江汉世充甚昆阳之败炀帝同望夷之祸化及师殱于黎阳建徳稽颡于河朔七国之地四为我有五都之所三在域中边骑千羣长戟百万饮马则河洛可竭作气则嵩华自飞近无不懐逺无不肃声溢寰宇威慑华夷属人神之乏主以天下为已任荒裔伫来苏之望遗黎有息肩之所虽实下民伊赖然非上帝所临壮志展于人谋雄图屈于天命始先鸣于大树终垂翅于羣孽乃眷西顾举兹东夏载驱周道来谒承明帝曰念功降兹休命上柱国封邢国公拜光禄卿公虽威未振主自以谋盖当世旧部先附多出其右故吏后来或居乎上懐渔阳之愤愤耻从吴耿后列同淮阴之怏怏羞与绛灌为伍负其智勇颇不自安俄属元帅秦王经营瀍洛亦亲承秘筞率卒先行既出鸡鸣之关方次休牛之塞诏命施号更尽嘉谋公想云梦之伪逰虑青衣之诈反心辞魏阙之下志在江湖之上慕范蠡之髙蹈追赤松之逺逰熊耳峯危羊肠径险降吴不可归蜀无路短兵既接修途已穷阴陵失道讵展拔山之力骓马不逝徒切虞兮之歌临阵丧元时年三十有七故吏上柱国黎阳总管曹国公徐世绩等表请收葬有诏许焉体质贞明机神警悟五行一览半面十年雅善书剑尤精文史轻一夫之勇学万人之敌至于三令五申之法七纵七擒之功出天入地之竒拔帜拥沙之策莫不动如神化应变无穷负纵横之才遇风云之会望紫气以骧首凌扶摇而振翮总不召之众问独夫之罪从我如流三分将二遂有囊括四海之志并吞六国之心既而神器有归朝宗天阙率从义之旅为勤王之师更望重自疑功髙自惧将逺逰以逃难翻途穷而及祸惜乎髙鸟未尽良弓遽折敌国犹梗谋臣已丧天子过细柳以兴嗟闻鼔鼙而轸虑雅重事人之节方申诏葬之礼粤以武徳二年某月日葬于黎阳山西南五里之平原礼也故吏徐世绩等或同婴世网共渉艰难感意气于一言托风云于千载所恨并发唐代不列元凯之功俱为汉臣独漏山河之誓是以恸深栾布悲甚向雄虑陵谷之推移勒斯铭于泉戸庶使神逰楚国无惭项羽之臣魂徃齐都不愧田横之冢  

顾姬王丽人墓志【`明王穉登`】  

徃阅古今图籍志见所载美妇人传盖有其目而亡其书意遂就足成之于是稽竹帛之未尽访蠧鱼之所遗见古所谓美妇人者莫不眉如青山面若丹蕚娟丽则天帝为称清扬则山河作颂美哉其颜色之极乎然考其盛衰徃徃沦落以死其有天幸能善始终者十靡一二于是乎伤红粉之无命而痛佳人之不遭也北来燕山邂逅顾君汝所出其姬王丽人墓志读之凄然感余心焉嗟乎妾之薄命从古为然匪自今矣按志丽人王氏名某某郡人本良家子凡两嫁为杨氏张氏妇二姓并狭邪倡家丽人以故失身为倡为倡不幸非其志也青莲鄂鄂出于淤泥灵芝煌煌生彼粪壤岂不惜乎当其时风生北里车马如星云暗东门笙歌沸地五陵七贵之子倾白璧而图欢奉黄金而为寿者雁行屋里鱼贯门前然而桃花无语心不在乎路傍柳色含颦丝愿垂于墙里时惟顾君恂恂经生韶年竒伟鹦鹉倾座凤雏照人丽人一见目成终天心矢骄靡烂熳之夫薫轑衒鬻之子投珠请佩争为后先而丽人之心石如也緑绮成奉而窈窕输心红拂流眄而英雄生气余以是有感乎丽人不在区区粉墨间矣未几东方窃发南土沸腾丽人自顾光艳惧落贼锋乃毁容鱼服窜伏田间以免陈妻分鉴身独避乎越公柳媛闭门节不隳于叱利有美英英皎然完璧矣后一年始归顾君落籍从夫益修妇轨易箜篌以刀尺去珠翠为辟纑居卑有却辇之义妙解有说诗之辨闲家有络秀之智相主有李娃之节内外唶唶岐口称贤明月不圆竒花易落曾不几何病瘵京师以死年纔二十有三呜呼天矣寳钗堕而飞燕亡青铜缺而盘龙隠嗟嗟夫君听猿叫而论肠指鹃啼而喻血倾城之痛何时释也及是顾君拜官光禄卜以某年月日葬丽人于某原买土而瘗云鬟种树而封玉骨悲夫悲夫顾君以仆负雕龙之望擅泣珠之技空山片石倩仆为文呜呼楚峡白云作赋何惭于宋玉曹江黄绢题碑不让乎邯郸后世织柳编蒲之士想燕子而名楼惜莺声而立传兹墓岂但樵苏不及抑亦金石长存云耳  

## 文章辨体彚选卷七百三十一

（明）贺复征 编  

○墓铭三十四  

梁简文帝同泰寺故功徳正智寂师墓铭  

峯頺峙崿波逝江潭山川若此人何以堪亦生亦灭如壑如舟千龄俱尽万古谁留惟兹大士才敏学优幼捐蹈火早去吞钩法雷能响悬河必詶辨才可匹妙徳难俦  

刘先生夫人墓铭【`梁任昉`】  

既称箂妇亦曰鸿妻复有令徳一与之齐实佐君子簮蒿杖藜欣欣负载在冀之畦居室有行亟闻义让禀训丹阳弘风丞相籍甚二门风流逺尚肇允才淑阃徳斯谅芜没郑乡寂寥杨冢参差孔树毫末成拱暂启荒埏长扄幽陇夫贵妻尊匪爵而重  

齐故司徒右长史檀超墓铭【`江淹`】  

惟金有铣惟玉有瑶君实渊哉行为世标髙志洒落逸气寂寥奥学内溢深文外昭嘉采籍誉登国振朝亦既有美筠伤蕙雕人迩运旷世促道辽永矣仁矣流芳亡浇  

宋故右常侍刘乔墓铭【`江淹`】  

丹阳韫圣丰乡降贤玉叶既积金徽方传乃毓伊人克广克宣腾芬中属飞藻上年杳杳虚素永永冲关云意霜拍琼立氷坚家寳以莹国才未甄参错报善茫昧云玄敛魂幽石委气空山肤若流波身如絶烟芳菲一逝美懋徒镌  

宋故大夫孙夐墓铭【`江淹`】  

川祗効镜岳祥献明碧叶独秀瑶源自清幼炳器誉夙耀才名体兼迁云学备儒史紫阁成趋朱轩既履贵交慕尘素逰企轨腾藻上京振彩下国如彼绿兰秉芬四塞欷人径之不平叹天路之冥黙贵夫君之为美播灵均与正则  

太常寺卿任昉墓铭【`沈约`】  

天才俊逸文雅弘备心为学府辞同锦肆含华振藻郁焉髙致川溪望归岩阿待阙幽光忽断穷灯黯灭尔有令问兰薫无絶  

司徒谢朏墓铭【`沈约`】  

岳神昔降和气今锺以彼天爵郁为人龙崇基徃峻世徳今重汉车作传灵位攸待我君应符非公莫宰华衮既袭轻萝自改形虽庙堂心犹江海经邦已备皇情回属素绯辍御玄云罢曲  

试大理评事胡君墓铭【`唐韩愈`】  

胡之氏别于陈明允先河东人世勤固戴厥身籍文谱进连伦惟明允加武资力牛虎柔不持吏夏阳有施为去平阳民思悲河东土河陆原宜兹人肖厚完五十七不足年孤儿啼死下官母弟证秩大夫摭君遗哭泣书友韩愈司马徒作后铭系序初  

朱亥墓志铭【`宋苏轼`】  

崔嵬髙丘其下为谁惟魏烈士朱亥是依时惟布衣不震不惊晋鄙在师孔严不孤进承其頥视如豚猳昔其在屠惟养其威鼓刀市人谁者畏之世之勇夫杀人如蒿及其所难或失其刀惟是贫贱无以自豪是谓真勇士之布衣其亦在养有或不养临事而恐惟是屠者其养可取  

李解元墓铭【`明杨慎`】  

呜呼李氏子吾眼中望士昔也髫苍颖发驹齿千里宵肄八行下朝书罄百纸一日起荒徼两都齐英轨糟粕漉醇醪菁华汰粃滓深湛汲古绠坚利劘徃垒名者造物忌林风摧秀蘤鸿蜚垂其翼狼跋以■〈士冖田疋，上中中下〉尾兴山俄止篑学海涓流汜旅次溘朝露永诀期溓水颜回败丛兰冉耕歌芣苡司命钧播物殱良兹何理阖胡视其■〈穴上良下〉赍志竟已矣刻诔慰营魄呜呼李氏子  

万松张处士墓铭【`杨慎`】  

家于黄产于楚樟湖麋胥之宇系尚书征信谱京兆尹实厥祖贻孙谋光胤祚翁甫生蚤失怙在弱龄知慕古寻师资出庭尸负笈箧厯环堵务内观却科举爰辞师归省母儒之业隠之侣山荧芿泽沉滓醉僎筵咢仙坞嫔于李嗣贤谞铜墨耀荆兰舞耄八袠衍叶数观化辰三月五梦告期形返土徳福箕仁寿鲁子又孙绵且缕千窀京万松渚铭幽宫刻华镂  

## 文章辨体彚选卷七百三十二

（明）贺复征 编  

○杂墓志铭三十五【`以下杂志`】  

续荣泽尉周君墓志【`唐柳宗元`】  

太傅公既志荣泽君之塟明年为中书侍郎同中书门下平章事以卒荣泽君之嗣曰膺偹物具货入于汴汴陷于戎丧焉不果行会世难不幸膺亦死膺之亚曰太素仕至云阳令求其志将行谪南海上元和九年移信中犹有累不克如其乡大惧缓慢兹久哭命其子某以某月日启君之丧至于某葬用某月甲子志用太傅公之辞又命河东柳某书缓故且志终事之年月日  

亡姑渭南县尉陈君夫人权厝志【`柳宗元`】  

唐贞元十七年九月六日甲子前渭南县尉颖川陈君之夫人河东柳氏终于平康里将终告于陈君曰吾生四十有四年为陈氏介妇九年谨饬不怠以至于此命也既成妇矣宜祔于皇姑从兆于三原然而不幸中道而有痼疾既不及养于舅姑又不得佐于蒸尝生君之子不期月而殒尝谓君宜有贵位而不克见执亲之丧不得终纪皆天谴之大者也且愿杀礼以成吾私迩先夫人之墓而窆我焉将俟君之不讳而归复于正其可也陈君乃卜十二月十八日权厝于城南原曰栖凤如夫人之志且以时日甲子授宗元曰子之姑孝于家移于我之长睦于族移于我之党是用宾而礼之如益者之友今则去我已矣吾无以报焉他日尝谓子悫而文愿以为志庶幸而有知将安子之为也长无恨矣呜呼贵不必贤寿不必仁天之不可恃也乆矣遂哭而受命书夫人之世以记于兹石夫人六代祖讳庆五代祖讳旦位皆至宰相髙祖讳楷为济州刺史曾祖讳某为徐州长史祖讳某为清池令考讳某为临邛令妣李氏赵郡赞皇人其它则俟改葬而后备  

## 文章辨体彚选卷七百三十三

（明）贺复征 编  

○杂墓志铭三十六  

女挐圹铭【`唐韩愈`】  

女挐韩愈退之第四女也恵而早死愈之为少秋官言佛夷鬼其法乱治梁武事之卒有侯景之败可一扫刮絶去不宜使烂漫天子谓其言不祥斥之潮州汉南海揭阳之地愈既行有司以罪人家不可留京师廹遣之女挐年十二病在席既惊痛与其父诀又舆致走道撼顿失食饮节死于商南层峰驿即瘗道南山下五年愈为京兆始令子弟与其姆易棺衾归女挐之骨于河南之河阳韩氏墓葬之女挐死当元和十四年二月二日其发而归在长庆三年十月之四日其葬在十一月之十一日铭曰  

汝宗葬于是汝安归之惟永宁  

令人圹志【`宋王十朋`】  

令人姓贾氏温州乐清人曽祖某祖奭父如讷皆有隠徳王贾同邑且世姻故令人归于我逮事舅姑以孝称从其夫某宦逰于越入仕于朝出守饶夔湖泉四州贤而有助初封恭人再封令人干道四年十二月十日卒于泉之郡舍享年五十五六年九月乙酉葬于左原白岩祔姑令人万氏之右男二人闻诗闻礼皆国学生孟丙蚤死女二人长嫁国学进士钱万全次许嫁贾梓孙男二人阿夔阿闽女孙二人国娘晋娘敷文阁直学士左朝奉郎新知台州军州事王某志  

谢君皋羽圹志【`元吴谦`】  

严子陵钓台南岸唐玄英先生白云旧隠西一里是为晞发处士谢君皋羽之墓君讳翱福之长溪人徙建之浦城曽祖景晔祖嘉父钥母缪氏秘书省正字烈之女君袭春秋学试有司不第落魄漳泉间丞相信公开府尝署谘事参军后逰浙东西州登钓台恸哭公复作许剑录思集同好名氏筑亭立石期衰暮无忘吴季子意且将度台南为文冢异日并玄英旧隠老焉其会友之所曰汐社义取晚而有信甲午由鄞越寓杭乙未春来婺睦复如杭秋八月壬子以疾终于妇刘氏舍距生年乙酉四十有七无子友人吴君思齐等归其骨买台南地为兆域越明年正月二十八日丁酉窆以文稿殉从初志也君平居与同好情甚骨肉而疾恶如雠嗜佳山水访故老所至滞留类游惰士至讲诵编刬輙忘寒暑饥渴凡所著述欲直追古人不务谐一世意所不顾万夫莫回也晞发本楚词因以名其集有诗八卷文二十卷忆君始至婺时余二兄尚无恙仲兄命其孙贵受业从者翕然余家浦阳江水源延吴君思齐方君凤为江源讲经社与君汐社合余与君同年生又相好也门祚衰薄频年哭二兄今又哭君追念死生离合之故何能无感怆于斯遂伐石志君年行纳诸圹且俾贵于月泉精舍祠焉吴谦谨志  

故成穆贵妃圹志【`明宋濂`】  

成穆贵妃孙氏讳某其先世居陈州父和卿仕元朝因家江南毗陵母晁氏妃禀性贤淑聪慧过人父母既亡长兄楧治家事值元末天下大乱妃年十三随次兄范避兵扬州遇兵至城陷一时离散范不知所在元帅马世熊妻遂育妃为义女年十八未聘上闻其有容徳诏纳宫中及至言行皆有礼法如古贤女尝请于上访求楧得相见上即位册为贵妃位居众妃之首妃益小心恭谨上甚至有儆戒相成之助佐皇后以理内治宫壸肃雍上下咸无怨者侍上十有五年生四女其第二女早卒洪武七年秋九月癸未妃得疾至庚寅薨年三十有二上为之感悼诏谥成穆复缘人情定议命东宫亲王持服一朞勅有司营葬具甚厚念其无子赐田租三百石令楧供歳旹祭祀之费卜日未得吉停柩宫中者兼旬至十月乙酉始权厝京城朝阳门外禇冈之原礼也涂殡有期谨奉勅书其卒塟歳月纳诸圹中呜呼哀哉  

长儿滂圹志【`崔铣`】  

儿滂相台崔铣仲鳬长子也母李氏初先公晋参政挈家如蜀弘治丙辰二月七日生滂于省衙滂早慧善言是时先公先妣年皆望六始有孙毎抱滂置草墩侧坐相与酬应滂出语輙当先公意予卒业太学友马溪田诸君滂八歳能诵书善为立容溪田异之将成童乃好嬉游习羣儿鄙事予居京师东长安邸西临御河滂独出扑蜻蜓落河洲砖岸髙二三丈值外舅鹤翁隶人被酒入河滨溲识滂出之负而归鹤翁乃召入工曹火房令学举业朔望一出见母歳再阅为正徳壬申内妇邵氏予妻曰曷试滂业乎予从之滂大言曰儿思为子房孔明一第足溷丈夫哉予斥其狂问曰今朝中大夫士尔谁慕曰何公也盖中立不倚者云何公者柏斋粹夫也明年吕泾野还翰林俾受学焉又明年泾野谒告西归溪田登第乃从溪田闻见颇充居二年溪田及予先后还家嘉靖壬午滂举乡试第五十二人先公年八十余自庆有孙欢甚已予弃官响年丧妻又一年先公弃代忧悴就衰卧处服舍而滂壮徤多力代综家务毎春秋自督种田耕勤时播所入倍他人间出余粟治贾市田作小屋十余楹辨内外臧获斩斩遇人急倾赀施予罔计乏匮性敏气豪又少习闻当世先生旷世之论喜读左氏司马迁书自是富贵人合已者善待之不合弗忍见或至以言侵然亡忮心虽尝欲挤已入不测渊者事徃不校人熟其然忌而卒厚之作义始必已出不袭时人一字一句治朱氏诗顾氏毛郑之说以严粲诗缉为尽曰国史得诗即纪其由否虽孔子奚知之夫诗人达意寄讽惟比兴焉托概谓亡所取义殆疏与论鹊巢曰妇道亡成即夫之所有而固享之可矣故曰哲妇倾城论求福不回曰条枚举物而因葛藟附木而生势相成耳非有心也论鱼丽曰罶乃茍简所成取鱼则多盖宇宙和而水泽盛水泽盛而生物繁是以着太平焉今年已丑春试礼部不第得气壅跗肿之疾比归愈笃疾革呼予曰爹儿分必死所幸不死者三祖父守边郡参政大藩室靡纎贿民亡以杖死者一可幸爹官禁从洁已不待言平生致力忠孝二可幸儿未尝刻人财厄人于难三可幸天乎苟延我数年俟汲弟壮能胜事死亡恨已予曰儿正心宁神疾其自愈七月二十九日死年纔三十有四子一士■〈〈卤，仌代乂〉上木下〉一女小梅嗟乎滂竟至此邪汝父积愆丛凶不见佑于神明先及尔邪儿死再踰月为九月十日殡于其母之左铭曰  

嗟滂乎嗟滂乎吾家拙翁之仁南郭公之忠清不能延汝之生吾崔居相七十余年室亡婺妇庙亡祔殇而短折汝首当之是惟尔父有源恶痼慝鬼瞰之而殛于幽嗟滂乎汝其从母爰于玄室毋天是雠毋尔父是尤  

侄岳州圹志铭【`何景明`】  

侄岳州东昌公第二子东昌公令岳之巴陵时生也生而白晳颅角棱起能言后闻人读书即黙记之诵数百字不忘对客揖让若成人者也东昌公殁哀哭夜不寐曰爷弃我何去也遂婴病病且死犹啼泣呼其父生四歳死于正徳二年六月二十三日埋之堰东岸上铭曰  

岳州生申州死死丁卯生甲子魂安之魄归此  

亡儿■〈曾羽〉孙圹志【`归有光`】  

呜呼余生七年先妣为聘定先妻而以吾姊与王氏一年而先妣弃余余晚婚初举吾女每谈先妣时事輙夫妇相对泣又三年生吾儿先妻时已病然甚喜呼女婢抱以见舅氏临死之夕数言二儿时时戟二指以示余可痛也盖吾祖始有曾孙故其母字之曰曾孙余重念其母言又以曾孙不可以为讳故名■〈曾羽〉孙云时吾儿生甫三月日夜望其长成至于今十有六年见吾儿丰神秀异已能读父之书常自喜先妻为不死矣而先妣晚年之志先妻垂絶之言可以少慰也不意余之不慈不孝延祸于吾儿使吾祖吾父垂白哭吾儿也吾儿之亡家人无大小哭尽哀今母之党皆哭之愈于亲甥其与之游者相聚而哭其性仁孝见父母若诸母尚有乳哺之色慈爱于人多大人长者之言故其死莫不哀始余怜吾儿不甚督课之或以为言余独自念如吾儿当自不待督课也尝试之三史即能自解诸生来问学者余少出令儿口传徃徃如所言或入自外舍輙就几旁展卷视所读何书余闲居无事学著书毎一篇成即持去忻然朗诵与之言世俗之事不屑也一日余与学者说书退食方念诸子天寒日已西尚未午飱使人视之则儿已白母为具食矣洞庭有来学者贫甚余馆之儿时造其室视食饮殷勤慰藉其人为之感泣余与妻兄市宅直已雠而求不已儿每从容言舅舍大宅而居小宅可念吾父终当恤之他勿论也余误笞一人儿前力争之余初不省而后悟笞者闻儿死为之大哭余穷于世乆矣方图闭门教儿子儿能解吾意对之口不言而心自喜独以此自娱而天又夺之如此余亦何辜于天耶歳之十二月余病畏寒不能蚤起日令儿左卧榻前诵离骚音声琅然犹在吾耳也会外氏之丧儿有目疾不欲行强之而后行盖以已酉徃甲子死也方至外氏姿容粲然见者叹异生平素强壮无疾也孰意出门之时姊弟相携笑言满前归来之时悲哭相向倐然独不见吾儿也前死二日余徃视之儿见余夜坐犹曰大人不任劳勿以吾故不睡也曰吾母勿哭我吾母羸弱今三哭我矣又数言亟携我还家余谓汝病不可动即颦蹙甚苦盖不听儿言欲以望儿之生也死于外氏非其志也呜呼孰无父母妻子余方孺慕天夺吾母知有室家而余妻死吾儿几成矣而又亡天之毒于余何其痛耶吾儿之孝友聪明与其命相皆不当死三月而丧母十六而弃余天之于吾儿何其酷耶当时足不踰阈外而以旅死其又何耶术者曰外氏之丧以甲寅呼癸已吾儿癸已生也青乌之书嵬琐拘畏常以为不可信其又足以移祸福于人耶禹鼎沦没九黎乱徳是何白日晦冥邪鬼鸱张神奸俶扰王虺封豕长爪巨牙暴横于原野之间耶何美好清淑如吾儿使之摧折沉埋必蒙倛而鸷盭者乃享富贵而长世也夫服仁义称先王非独世之所强笑抑亦天之所嫉恶也余茕茕世路落落无所向回视三穉韩子所谓少而强者不可保而孩提者可冀其成立耶呜呼吾于世已矣按礼公为适子之长殇中殇大夫为适子之长殇中殇是适子亦殇也而春秋伯姬卒传曰此未适人何以卒许嫁矣妇人许嫁字而笄之死则以成人之丧治之郎之战汪踦死鲁人欲勿殇孔子曰能执干戈以卫社稷虽欲勿殇也不亦可乎先王之礼为之大法而已至于因时损益轻重之宜一听之于人檀弓记曾子问诸篇可见矣夫礼之精微不能一一而传也余悲吾母之志而先妻于是真死矣故字之曰子孝而以成人之丧治之盖吾祖吾父之所痛国人之所许而先妣之志之所存也孔子曰延陵季子吴之习于礼者也夫延陵季子之葬子非古有也而孔子之所谓合礼者也余于吾儿欲勿殇也其可乎死之四日丁卯为圹于县之金潼港先髙祖承事郎府君飨堂之东房渴葬未成葬也书以志余之悲而已矣嘉靖二十有七年歳次戊申十有二月某日  

## 文章辨体彚选卷七百三十四

（明）贺复征 编  

○杂墓志铭三十七【`杂文　诸记附`】  

故叔父殿中侍御史府君墓版文【`唐柳宗元`】  

柳氏之先自黄帝及周鲁其著者无骇以字为展氏禽以食采为柳姓厥后昌大世家河东呜呼公讳某字某曾王父朝请大夫徐州长史讳子夏遗贞白之操表仪宗门王父朝请大夫沧州清池令讳从裕垂博裕之道启佑后胤皇考湖州徳清令讳察躬弘孝悌之徳振扬家声惟公端庄无谄徽柔有裕峻而能容介而能羣其在闺门也动合大和皆由顺正恺悌雍睦莫有间言故宗党歌之其在公门也释回措枉造次秉直事不失当举无秕政故官府诵之用冲退径尽之志以弘正友道信称于外焉用柔和博爱之道以视遇孤弱仁着于内焉此公修已之大经也自进士登髙第调受河南府文学秩满渭北节度使论惟明辟为从事受太常寺协律郎元戎即世罢职家食无何朔方节度使张献甫辟署参谋受大理评事赐绯鱼袋改度支判官转大理司直迁殿中侍御史加度支营田副使此公从政之大略也既佐戎事实司中府匪颁有制会计明白呜呼分阃委政繄公而成务朝右虚位待公而周事宗门期公而光大姻党仰公而振耀贞元十二年歳在丙子正月九日壬寅遇暴疾终于私馆享年五十痛矣夫人吴郡陆氏洎仲弟综季弟续冢侄某等抱孤即位牵率备礼祗奉裳帷归扵京师以某年二月二十八日庚寅安厝于万年县之少陵原礼也公有男一人始六年矣在髫知孝呱呱涕洟凡我宗戚抚视增恸呜呼哀哉初公元兄以纯深之行端直之徳名闻于天下官至侍御史持斧登朝宪章肃清常以先公之神未克迁祔不正席不甘味及撰日定期而昊天不吊志夺礼废公实敬承遗志行有日矣而闵凶荐及不克终事则我宗族之痛恨其有既乎惟公尽敬于孝养致毁于居忧表正宗姓观示他族故宗人咸曰孝如方舆公修词以藻徳振文而导志以为理化之始莫尊乎尧作尧祠颂以为述徳之道不忘于祖作始祖碑以为纪广大之志叙正直之节不嫌于亲作元兄侍御史府君墓志其余讽咏比兴皆合于古故宗人咸曰文如吴兴守当官贞固确乎不拔持议端方直而不苛故宗人咸曰正如卫太史率性亷介懐忠抱洁嗣家风之清白绍遗训于儒素故宗人咸曰清如鲁士师兼偹四徳具体而微公之谓矣小子常以无兄弟移其睦于朋友少孤移其孝于叔父天将穷我而夺其志故罔极之痛仍集焉朴鲁甚騃不能文字敢用书宗人之辞以致其直故质而俚辍哭纪事哀不能文故叙而终焉  

亡姊崔氏夫人墓志盖石文【`柳宗元`】  

我伯姊之葬良人博陵崔氏为之志凡归于夫家为妇为妻为母之道我之知不若崔之悉也然而自笄而上以至于幼孩崔固不若我之知也又乌可以已今之制凡志于墓者琢宻石加盖于其上用敢祔碑阴之义假兹石而书焉呜呼夫人天命之性固有以异于人孩而声和幼而气柔以吾族之大尊长之多夫人自能言而未尝误举其讳与其类戏于家游弄之具未尝有争先公自鄂如京师其时事会世难告教■〈罒干〉至夫人忧劳踰月黙泣不食又惧贻太夫人之忧虑绐以疾告书至而愈人乃知之善隶书为雅琴以自娱乐隠而不耀工足以致美于服而不为异言足以发扬于礼而不为辩孝之至敬之备仁之大又以配君子然而不克会于贵寿以至于斯孰谓之天有知者耶太夫人生二女幼曰裴氏妇如夫人之懿在二族咸以令徳闻而皆早世其弟昏愚而独存孰谓天可问邪呜呼痛其甚欤遂濡血而书以志终天之哀与兹石永乆  

小侄女子墓砖记【`柳宗元`】  

字为雅氏为柳生甲申死已丑日十二月在九是日葬东冈首生而恵命则夭始也无今何有质之微当速朽铭兹瓦期永乆  

女子墓砖记【`柳宗元`】  

下殇女子生长安善和里其始名和娘既得病乃曰佛我依也愿以为役更名佛婢既病求去发为尼号之为初心元和五年四月三日死永州凡十歳其母微也故为父子晚性柔恵类可以为成人者然卒夭敛以缁褐铭用砖甓葬零陵东郭门外第二冈之西隅铭曰  

孰致也而生孰召也而死焉从而来焉徃而止魂气无不之也骨肉归复于此  

皇从侄右屯卫大将军士虬墓记【`宋司马光`】  

右千牛卫将军士虬右武卫大将军果州团练使齐安郡公仲合之子赠安化军节度观察留后髙密郡公宗望之孙赠安逺军节度使同中书门下平章事密国公永言之曽孙也母曰安康县君李氏将军生五歳以例赐名除右内率府副率明年迁右监门率府率今上践祚迁右千牛卫将军幼而秀慧不嬉戏异于常儿七歳始就学授孝经孜孜不舍昼夜教授刘仲章老儒生尝于广坐问之曰将军诵孝经果有何得对曰事亲孝故忠可移于君居家理故治可移于官此其所得也仲章惊叹曰异日成长必为徳器数年愈自修立有成人之风亲亲尊尊动皆应法问安视膳朝夕无倦不幸遇疾以熙宁二年五月丙戌卒年十二宗室共嗟惜之朝廷赠右屯卫大将军其年十一月癸酉葬永安县谨记  

包颙叟墓记【`叶适`】  

包君年五十淳熙九年十月某日卒十一月某日葬永嘉县塘下原君之子履常思其父之乆而存谓有以铭其圹者以为请十二年八月丙辰始克文之而圹閟不可铭乃刻记其墓上君讳昂字颙叟曾祖某祖某世籍鴈池考某爱乐清之柳市徙居之馆头乐清之间路不堠壕无梁行旅无舍盖柳市稍有聚落火姓而君以贤闻君和厚平恕以卑逊韬其材力时发于事之难者壮勇敢决已力强党破散阴类消伏众皆推君为能问学知大义所止不为异人之行人亦莫有指其过温之士几万人其解选拘于旧额最号狭少以幸为得尔如君之贤既遗落不偶而君无暇与新进争所知退而教子读书择古人之义耽玩传写中论反复陶然有以自乐初君之子与其乡党周旋通于令长以任利害之政凶饥有赒征敛有损施设恵爱尚多可纪而余独以为君既不幸不得见其大者于世用则其小者岂必以此求知于众人故余亦存其大略而已矣夫人翁氏七男子履常履端履氷履道履逺履大履言一壻张自得二女笄未适也孙曰安娘履常为廸功郎新建昌军学教授与余同髙氏婿云  

邹公墓亭记【`叶适`】  

余友胡卫道知常州书来曰邹公冢在此学官弟子荐省必时礼也家浸逺而赀落祭不亭守无庐山中松柏皆尽然而敬不专于家者我其责欤教授赵綝实始作亭我命尉朱起章治旁庐舍予闲民衣食以居而汛除焉墓四隅树之木俟以长而芘蔽焉若是则视其家无逺矣役甫就业已毕虽然我欲永乆如一日而后此勤惰不齐奈何思其气类一而终始能不慢者惟学之士庶几故又使司戸朱中守序其意以请幸子词而托之也公名浩字志完章子厚独相日任谏列子厚迷国罪无匹明最大者二后废立之际尤大者臣子不忍言也公既以死争而子厚将遂杀公袒问皆坐贬旅次不容榻会其即败仅免尔小人犹伪撰公疏激怒宫闱故虽元佑党籍已赦而公三窜谪屈伸荣辱之变未尝不以正也朝廷虽謇切乡党常和乐识虑虽达权操舍常据经学术虽敏辨讲肄常钝黙修之身及家未尝无本末次第也谏必行人臣之荣遇也然道之难全而非节不着喜闻过人主之盛徳也然事之难明而非节不显绍圣迄宣和谏官五御史一皆豪杰有重名者也记曰释奠必有合也有国故则否呜呼公可以为故矣学之士仰缀一瓦俯缉半甓而楹桷自新也雪干霜枝苍鳞翠甲而樵牧自絶也出以公之道而仕处以公之道而止而进退自明也卫道托于学之士也深而士之报宜厚矣卫道名卫越州人  

令人王氏圹记【`陆游`】  

呜呼令人王氏之墓中大夫山阴陆某妻蜀郡王氏享年七十有一封令人以宋庆元丁已歳五月甲戌卒七月己酉葬祔君舅少傅君姑鲁国夫人墓之南冈有子子虡乌程丞子龙武康尉子惔子坦子布子聿孙元礼元敏元简元用元雅曾孙阿喜幼未名  

冥寞窅冥君古坟记铭【`唐陈子昂`】  

神功元年龙集丁酉我有周金革道息寳鼎功成朝廷大宁天下无事皇帝爱紫阳之道延访玉京羣臣从白云之逰载驰瑶水笙歌入至玄鹄飞来时余以银青光禄大夫忝在中侍拥青旄之节陪翠鸾之旗昔奉车子侯独随武帝昌明为御史每侍轩逰比之今日未足多幸是时屡从严祀遥谒秘封尝覩众灵如云羣仙蔽日乃仰感王子晋俯接浮丘公行吹洞箫坐弄云凤窃欲邀羽袂导鸾舆求不死于金庭保长生于玉册上以尊圣寿下以息微躬因登缑山望少室寻古灵迹拟刻真容得王子晋之遗墟在永水之层曲且欲开石室营寿宫庀徒方兴畚锸攸作乃得古藏焉其藏上无封壝内有甓瓦南北长二丈二尺东西阔八尺中有古剑一长尺余铜椀一并瓦器二其器文彩怪异非虫篆雕斵所能拟也又有古五铢钱朱漆片数十枚初开时文彩可见及枨拨之应手灰灭既无年代铭志不知爵里官族参验其事已曾为人所开于是抚之永懐念昔増密始知有形必弊渉器则毁钟鼎玉帛非度世之资名位宠章为累真之府未能独立物表超世长存与日月齐光天地比寿非夫道乎冥寞窅冥君乆幽珍藏迨此昭发岂不欲感示玄契竒畅灵期昔王乔古坟唯留一剑令威荒冢又叹千年起予道心在乎此仰惟圣主仁慈恩被草木阳和掩骼既昭国典至徳理胔又在周令今此藏亏露诚感仁恻谨厯吉日协良辰即以其年十月甲子朔具物偹容还定旧圹豚鸡在奠牺罇若歆哀其铭志磨灭姓位不显乃锡之名曰冥寞君  

皇考迁墓记【`宋朱熹`】  

先府君讳松字乔年姓朱氏徽州婺源人曽祖讳振祖讳森妣皆汪氏考讳某妣程氏三世皆不仕考妣以府君故赠承事郎孺人府君生于绍圣四年闰二月戊申性至孝有髙志大节落笔语輙惊人任政和县尉承事公卒贫不能归因葬其邑而逰宦徃来闽中始从龟山杨氏门人为大学中庸之学调南剑州尤溪县尉监泉州石井镇循左从政郎绍兴四年召试除秘书省正字丁内艰服除召对改宣教郎除秘书省校书郎迁著作佐郎尚书度支员外郎兼史馆校勘厯司勲吏部两曹皆领史职如故以史劳转奉议郎以年劳转承议郎丞相赵忠简公张忠显公皆深知府君未及用而去秦桧以是忌之而府君又方率同列极论和之不便桧益怒出府君知饶州未赴请间差管台州崇道观以十三年三月辛亥卒于建州城南之寓舍年四十有七所为文有韦斋集十二卷娶同郡祝氏讳某之女封孺人后二十七年卒男熹尝为佐廸功郎差充枢密院编修官女嫁右廸功郎长汀县主簿刘子翔孙男墪埜在女巽兊皆幼府君将没欲葬崇安之五夫卒之明年遂窆其里灵梵院侧时熹幼未更事卜地不祥既惧体魄之不获其安乃以干道六年月日迁于里之白水鹅子峯下熹攀慕号殒痛贯心骨重惟先君既不得信其志以没而熹又无所肖似不能有以显扬万分敢次叙姓系官阀志业梗概刻而掩诸幽且将请之作者以表其隧昊天罔极呜呼哀哉  

## 文章辨体彚选卷七百三十五

（明）贺复征 编  

○杂墓志铭三十八【`椁铭　诸志附`】  

母郑夫人石椁铭【`宋欧阳修`】  

维皇佑五年癸已六月庚午匠作石椁粤七月已亥既成铭曰  

呜呼有宋欧阳修母郑夫人椁既密既坚惟亿万年其固其安  

志从父弟宗直殡【`唐柳宗元`】  

从父弟宗直生刚徤好气自字曰正夫闻人善立以为已师闻恶若已雠见佞色谄笑者不忍与坐语善操觚牍得师法甚备融液屈折竒峭博丽知之者以为工作文辞淡泊尚古谨声律切事类譔汉书文章为四十卷歌谣言议纎悉备具连累贯统好文者以为工读书不废蚤夜以专故得上气病胪胀奔逆毎作害寝食难俯仰时少间又执业以兴呻痛咏言杂莫能知兄宗元得谤于朝力能累兄弟为进士凡业成十一年年三十三不举艺益工病益牢元和十年宗元始得召为栁州刺史七月南来从余道加疟寒数日良已又从谒雨雷塘神所还戏灵泉上洋洋而归卧至旦呼之无闻就视形神离矣呜呼天实析余之形残余之生使是子也能无成是月二十四日出殡城西北若干尺死七日矣俟吾归与之俱志其殡  

马氏女雷五葬志【`栁宗元`】  

马室女雷五父曰师儒业进士雷五生巧慧异甚凡事丝纩文绣不类人所为者余覩之甚骇家贫岁不易衣而天姿洁清修严恒若簮珠玑衣纨縠寥然不易为尘垢杂年十五病死后二日葬永州东郭东里以其姨母为妓于余也将死曰吾闻栁公尝巧我慧我今不幸死矣安得公之文志我葬其父母不敢以云葬之日余乃闻焉既而闵焉以攻石之后也遂为砂书玄砖追而纳诸墓  

葬安氏志【`元稹`】  

予稚男荆母曰安氏字仙嫔卒于江陵之金隈乡葬敬坊沙桥外二里妪乐之地焉始辛卯歳予友致用悯予愁为予卜姓而授之四年矣供侍吾宾友主视吾巾栉无违命近歳婴疾秋方绵痼适予与信友约浙行不敢私废及还果不克见大都女子由人者也虽妻人之家常自不得舒释况不得为人之妻者则又闺袵不得专妬于其夫使令不得专命于其外庭闱不得以尊卑长幼之序加于人疑似逼侧以居此身其常也况予贫性复事外不甚知其家之无苟视其头面无蓬垢语言不以饥寒告斯已矣今视其箧笥无盈余之帛无成袭之衣无帛里之衾予虽贫不使其若是可也彼不言而予不察以至于其生也不足如此而其死也大哀哉稚子荆方四歳望其能念母亦何时能成立则不能使不知其卒葬故为志且铭铭曰  

复土之骨归天之魂亦既墓矣又何为文且曰有子异日庸知其无求墓之哀焉  

刘李氏埋铭【`明崔铣`】  

后渠书院诸生规刘生曰正之甫汝丧妻之恸毋乃越于礼欤生曰君辈知吾之瘁弗闵予之遭格少失父母长寡兄弟踰冠坠偶汤阴李郡倅梅翁见予于渠师第已许女我正徳辛巳夏予逆妇归李氏鼎贵冠我河朔予妻餐珍袵绮二十年一旦妻贫士履若素安啖粝而节衣麤而缀木豆瓦巵年易如新格三姊孟刘嫠而贫格养之妻奉如姑焉仲刘遗三孤无所依格生之妻字如子焉仲刘之女季刘之女将嫁妻倾其嫁来奁具以资捐其贷钱之券予就学于渠计偕于京妻严居同居者不闻仆婢声嗟格凡劣愧鲍子何以有肖少君之妇乃嘉靖癸已十月十有二日以气疾不幸生弘治壬戌十月朔年纔三十有二所遗三子一女天乎虐哉理内抚孤予将畴付诸生以其言白洹翁翁曰梅翁予外舅鹤山太傅从弟子先室恭人谓刘李为女弟予尝恸如刘生嗟哉何李氏善夭女铭曰  

嗟兰茁之猗兮何棘霜之夷兮曷忍汝夭之竒兮  

瘗河壖枯骨志【`唐顺之`】  

髑髅完毁凡若干具其髆髃髀■〈骨行〉脊胁诸杂骨无算盖出乎犬猪乌鸢所餍饱与夫日炙燹烧风销水啮之余而仅有存者自癸卯至乙已东南荐饥流尸顺河而下多于河中之船逮水落不能浮尸尸遂积叠河壖久之维古昔时遇饥馑疾疫则有荒政以聚民其不幸死而暴露则又有■〈骨奄〉骼埋胔之令惜哉其不遭乎此时也禇生滔书舍在河壖余与弟正之数徃焉每相与散歩河壖之上则见泥滓间圜者如破瓯撱者如枯株碎者如沙砾纷然弥望白日照之星星玼玼若尚有光恠余三人者哀其澌灭且尽也命役夫裒而坎焉嗟乎古者葬则旌之以铭旌者别也铭者自名也若曰是其人之骸云耳虽后百千年有得之者亦识之曰是某人之骸云耳古人之于骨骸严而别亦不欲其混也若是今乃以五方四裔杂流异业之人而又以残毁不完之尸尔髆我股甲脊乙胁辏于一坎若藂苇乱蓬然亦重可悲矣然余尝见宋诸陵之被发也火其尸以其余骨杂牛马骨而埋之今此犹尚人骨也嗟乎彼生时何等人也尚不免与牛马骨同葬况此辈莩丐之余犹得以人骨附人骨复何憾焉使髑髅果有知如庄生之说必且一噱于吾言矣坎之以嘉靖戊申春二月是掩骼埋胔之时也  

○塔铭  

南岳云峰和尚塔铭【`唐栁宗元`】  

云峰和尚族郭氏号法证为竺干道五十有七年年七十有八贞元十七年九月十七日终十月二十七日葬凡度学者五万人为弟子者三千人色厉而仁行峻而周道广而不尤功髙而不有毅然居山之北峰以为仪表世之所谓贤人大臣者至南方咸所严事由其内者闻大师之言律义莫不震动悼惧如听誓命由其外者闻大师之称道要莫不凄欷欣踊如获肆宥故时推人师则专其首诏求教宗则冠其位披山伐木崇构法宇则地得其胜捐衣去食广阅羣经则理得其深其道实勤而其心无求自大师化去教亦随丧呜呼大师之葬门人慕号长老愁痛遂相与以为兹塔砻石峻整植木蓊茂凡衡山无与为比者然而未有能纪其事余既与大乘师重巽游巽其徒也亟为余言故为其铭铭曰  

包元极兮韬大方威而仁兮幽以光行峻洁兮貌斋庄气混溟兮徳洋洋演大律兮离毫芒度羣有兮耀柔刚栋宇立兮像法彰文字阐兮圣言扬诏褒列兮宅南方道之广兮用其常后是式兮宜乆长閟灵室兮记崇冈即玄石兮垂文彰学者慕兮哀无疆  

庐山东林寺故临坛大徳塔铭【`刘轲`】  

维元和十年冬十月已亥我具寿大师归于庐山东林寺既庀事门弟子道深如建等以铭志为急白彭城刘轲轲尝执吾大师之巾锡大师行业徳状轲能言之乃走其徒持事状于山阳草堂具道其所以来轲既受事仰而哭且曰轲何心遽忍铭吾大师俄而曰我而不铭而谁为于是衔涕涟涟作石塔铭志云大师讳上弘俗饶姓其先临川人祖公恱父知恭世为南城闻儒故大师自童子耳熟家训故风流举动造次必于儒者年十五脱然有方外之志遂依舅氏出家暨二十二岁具戒于衡岳大圆大师大厯八载勑配本州岛景云寺后依南昌进律师学四方毗尼既覃精研究或从我驾说而通者日有百数时谓景云且在无患无律贞元三年止南昌龙兴寺四方风闻者尘至时江州峰顶寺长老法真台州国清寺法裔荆州庆门寺灵裕并有大名于时会有事于临坛故三长老摄大师以临之至四十年春九江守李公康以东林逺公旧社不可以无主固请住焉前后莅事凡一十八会彼域之男女繇我而作比丘者万有五千五百七十二人大师既明通大教祖述毗奈耶宪章修多罗心同曹溪事同南山故及我门而升我堂者未尝虚返我所以驾白牛以驱羊鹿孰谓我为小乘者乎繇是荐绅先生若颜鲁公姜相公并愿依遗民莱民旧事侍大师于虎丘雁门之上故游二林者谓生逺犹在将大去乃遗言于二三子曰吾生七十有七腊五十有六年非不耆腊非不髙今则去矣尔无谓吾死门人道深懐纵如建冲契宗一智则智明云皋图信行允等长号无愬乃相与立石塔于香炉峰下是月丙寅归舍利于塔从故事也轲不得让荐诚于铭铭曰  

塔有徳功有铭功可祖徳可宗宗可师师有资呜呼千载而下资而后者知是塔有毗奈耶之宗师  

晓庵塔铭【`明钱溥`】  

师讳善启字东白号晓庵俗姓杨氏苏之长洲人五世祖庆宋发遣常州主管学事赠左朝奉郎家吴之支硎山值兵徙北郭父永年性好善称扬佛子母陆氏师甫能言通佛典父母异之命入无量寿院礼永茂院主为浮图既长屏迹龙山穷日夜力于经史百氏不辍声誉隠然日起少师姚公广孝善世洽公南洲皆器重之而典记于洽公者甚乆永乐元年荐主苏之永定寺六年主松江延庆寺逾年擢本府僧纲司副都纲寻应召纂修永乐大典预校大藏经赐金织袈裟衣一袭时三殿灾诏求直言师上疏陈利病不报内交沈少卿民望王侍讲希范王赞善汝玉陈检讨嗣初益深造诣而与壁庵完公辈还有江行倡和诗一卷与甫里赵公宗文酬倡尤多岁遇牡丹开时必盛集题赏钱塘瞿公宗吉雄于词赋尝用一韵往复几百首而词锋益锐海内皆传焉正统八年十一月八日卒距洪武三年十一月十五日世寿七十五僧腊六十以其示寂之岁十二月二十三日弟子庆暲等与其侄旻升奉柩归葬于旧隠之龙山遵治命也既葬且二十年而溥于塔铭尚未之作者志盖有待乎叨居侍从之列利泽不加于民空言无补于世则亦负师期望乆矣兹使交还获访墓于龙山下见其塔铭尚虚以待之则溥亦何待而不言哉夫以交之深者知必至也言之伙者情必厚也昔宣徳间大理卿胡公槩巡抚东吴威声大振而于师独加敬礼时溥方冠欲应乡举谒公师忽见而喜之遂入白于公得预乡举然溥亦始聆议论察其动止毅然一儒者由是往还日就欵洽数日不见必折简招之简类欧语作字有帖意见必肃衣焚香啜茗坐语移时去则且谈且送虽草草礼亦不废或闭户发箧出古人真迹对阅评品如论宋仲温陈文东二先生书宋笔正锋陈或偏锋故宋优于陈吴中称髙杨张徐为近代四杰然季迪众作皆得体如律仿刘长卿选兼韦应物皆人所不到宜其为最文则喜栁宗元遇有作必朗诵数篇得其意趣然后下笔而诗则宗季迪也然皆不务蹈袭以为竒至论儒释之辩曰且各为其教又曰东鲁垂道西竺见性皆莫先于厚本故虽离父母而养生送死率从厚与兄弟极友爱抚诸侄教养兼至而交四方宿儒名缁必以诚未尝见懈体惰容然非其人亦未尝一与之交此韩子谓墨名而儒行王文正谓此失之而彼得焉宜为法门之仅有吾人之愿交也而况溥也荷师期待既乆不亦知之至而情之厚哉倘以余齿无负于斯世则亦无负于所知矣姑书此以与其徒庆暲等刻石于墓而且系以铭曰  

唐有师畅曰喜文辞宋有惠勤亦号能诗畅由韩子儒行以彰勤藉苏公得附欧阳顾今东白有学有徳旁邃诗文兼此二释岂无韩苏俾世有闻我何人也敢预斯文龙山之阳齐闉之北寂焉渊焉于此埋玉奔走几年始遂吊谒有言莫酬庶永其碣  

## 文章辨体彚选卷七百三十六

（明）贺复征 编  

○诔一  

刘勰曰诔者累也累其德行旌之不朽也夏商以前其详靡闻周虽有诔未被于士又贱不诔贵幼不诔长在万乗则称天以诔之详夫诔之为制葢选言录行传体而颂文荣始而哀终论其人也暧乎若可觌道其哀也凄焉如可伤此其旨也　徐师曽曰按周礼太祝作六辞其六曰诔即此文也鲁哀公十六年四月孔子卒公诔之古诔之可见者止此然亦畧矣窃意周官读诔以定谥则其辞必详仲尼有诔而无谥故其辞独畧岂制诔之初意然欤又按刘勰云栁妻诔惠子辞哀而韵长则今私诔之所繇起也葢古之诔本为定谥今之诔唯以寓哀则不必问其谥之有无而皆可为之至于贵贱长幼之节亦不复论矣  

孔子诔【`周鲁哀公`】  

昊天不吊不慭遗一老俾屏予一人以在位茕茕予在疚呜呼哀哉尼父无自律  

夫谥惠诔【`鲁栁下惠妻`】  

夫子之不伐兮夫子之不竭兮夫子之信诚而与人无害兮柔屈从俗不强察兮蒙耻救民德弥大兮虽遇三黜终不弊兮岂弟君子永能厉兮嗟呼惜哉乃下世兮庶几遐年今遂逝兮呜呼哀哉魂神泄兮夫子之谥宜为惠兮  

司马相如诔【`汉卓文君`】  

嗟嗟夫子兮亶通儒少好学兮综羣书纵横剑技兮英敏有誉尚慕往哲兮更名相如落魄远游兮赋子虚毕尔壮志兮驷马高车忆昔初好兮雍容孔都怜才仰德兮琴心两娱永托为妃兮不耻当垆生平浅促兮命也难扶长夜思君兮形影孤歩中庭兮霜草枯鴈鸣哀哀兮吾将安如仰天太息兮抑郁不舒诉此凄恻兮畴忍听予泉穴可从兮愿捐其躯  

卞太后诔【`魏曹植`】  

率土喷薄三光改度陵颓谷踊五行错互皇室萧条羽檄四布百尔欷歔婴儿号慕若丧考妣天下缟素圣者知命殉道寳名义之攸在亦弃厥生敢扬后德表之旐旌光垂罔极以慰我情遂作诔曰  

我皇之生坤灵是辅作合于魏亦光圣武笃生文帝绍虞之緖龙飞紫宸奄有九土详惟圣善岐嶷秀出德配姜嫄不忝先哲玄览万机兼才备艺泛纳容众含垢藏疾仰奉诸姑降接俦列阴处阳潜外明内察乃践大位母养万国温温其人不替明德悼彼边氓未遑宴息恒劳庶事兢兢翼翼亲桑蚕馆为天下式樊姬霸楚书载其庸武王有乱孔叹其功我后齐圣克畅丹聪不出房闼心照万邦年踰耳顺干干匪倦珠玉不玩躬御绨练日昃忘饥临乐勿燕去奢即俭旷世作检愼终如始蹈和履贞恭俟神祗昭奉百灵局天蹐地祗畏神明敬微愼独报礼幽冥虔肃宗庙蠲荐三牲降福无疆祝云其诚宜亨斯佑蒙祉自天何图凶咎不免斯年尝祷尽礼有笃无痊岂命有终神食其言遗孤在疚承讳东藩擗踊郊甸洒泪中原追号皇妣弃我何迁昔垂顾复今何不然空宫寥廓栋宇无烟廵省阶涂髣髴棂轩仰瞻帷幄俯察几筵物不毁故而人不存痛莫酷斯彼苍者天遂臻魏都游魂旧邑大隧开涂灵魂斯戢叹息雾兴挥泪雨集徘徊輀柩号咷弗及神光既幽伫立以泣  

任城王诔【`曹植`】  

昔二虢佐文旦奭翼武于休我王魏之元辅将崇懿迹等号齐鲁如何奄忽命不是与仁者悼没兼彼殊类矧我同生能不憯悴目想官墀心存平素髣髴魂神驰情陵墓凡夫爱命达者狥名王虽薨徂功着丹青人谁不没德有遗声乃作诔曰  

幼有令质光耀珪璋孝殊闵氏义达参商温温其恭爰柔克刚心存建业王室是匡矫矫元戎雷动雨徂横行燕代威慑北胡奔虏无窜还战高栁王率壮士常为军首宜究长年永保皇家如何奄忽景命不遐同盟饮泪百寮咨嗟  

王仲宣诔【`曹植`】  

建安二十二年正月二十四日戊申魏故侍中关内侯王君卒呜呼哀哉皇穹神察喆人是恃如何灵祗殱我吉士谁谓不痛早世即冥谁谓不伤华繁中零存亡分流夭遂同期朝闻夕没先民所思何用诔德表之素旗何以赠终哀以送之遂作诔曰猗欤侍中远祖弥芳公高建业佐武伐商爵同齐鲁邦祀絶亡流裔毕万勲绩惟光晋献赐封于魏之疆天开之祚末胄称王厥姓斯氏条分叶散世兹芳烈扬声秦汉会遭阳九炎光中蒙世祖拨乱爰建时雍三台树位履道是锺宠爵之加匪惠惟恭自君二祖为光为龙佥曰休哉宜翼汉邦或统太尉或掌司空百揆惟叙五典克从天静人和皇教遐通伊君显考奕叶佐时入管机密朝政以治出临朔岱庶绩咸煕君以淑懿继此洪基既有令德材技广宣强记洽闻幽赞微言文若春华思若涌泉发言可咏下笔成篇何道不洽何艺不闲碁局逞巧博奕惟贤皇家不造京室陨顚宰臣专制帝用西迁君乃羁旅离此阻艰翕然鳯举远窜荆蛮身穷志达居鄙行鲜振冠南岳濯缨清川潜处蓬室不干势权我公奋钺耀威南楚荆人或违陈戎讲武君乃义发算我师旅高尚霸功投身帝宇斯言既发谋夫是与是与伊何飨我明德投戈编鄀稽颡汉北我公寔嘉表扬京国金龟紫绶以彰勲则勲则伊何劳谦靡已忧世忘家殊畧卓峙乃署祭酒与君行止算无遗策画无失理我王建国百司俊乂君以显举秉机省闼戴蝉珥貂朱衣皓带入侍帷幄出拥华葢荣耀当世芳风晻蔼嗟彼东夷凭江阻湖骚扰边境劳我师徒光光戎路霆骇风徂君侍华毂辉辉王涂思荣怀附望彼来威如何不济运极命衰寝疾弥留吉往凶归呜呼哀哉翩翩孤嗣号恸崩摧发轸北魏远迄南淮经厯山河泣涕如颓哀风兴感行云徘徊游鱼失浪归鸟忘栖呜呼哀哉吾与夫子义贯丹青好和琴瑟分过友生庶几遐年携手同征如何奄忽弃我夙零感昔宴会志各高厉予戏夫子金石难敝人命靡常吉凶异制此驩之人孰先陨越何寤夫子果乃先逝又论死生存亡数度子犹怀疑求之明据傥独有灵游魂泰素我将假翼飘飖高举超登景云要子天路丧柩既臻将反魏京灵轜回轨白骥悲鸣虚廓无见藏影蔽形孰云仲宣不闻其声延首叹息雨泣交颈嗟乎夫子永安幽冥人谁不没达士殉名生荣死哀亦孔之荣呜呼哀哉  

## 文章辨体彚选卷七百三十七

（明）贺复征 编  

○诔二  

夏侯常侍诔【`晋潘岳`】  

夏侯湛字孝若谯人也少知名弱冠辟太尉府掾贤良方正征为太子舍人尚书郞野王令中书郞南阳相家艰乞还顷之选为太子仆未就命而世祖崩天子以为散骑常侍从班列也春秋四十有九元康元年夏五月壬辰寝疾卒于延熹里第呜呼哀哉乃作诔曰  

禹锡玄圭寔曰文命克明克圣光启夏政其在于汉迈勲惟婴思弘儒业小大双名显祖耀德牧兖及荆父守淮岱治亦有声英英夫子灼灼其儁飞辩摛藻华繁玉振如彼隋和发彩流润如彼锦绘列素点绚人见其表莫测其里徒谓吾生文胜则史心照神交唯我与子且歴少长逮观终始子之承亲孝齐闵参子之友弟和如瑟琴事君直道与朋信心虽实唱高犹赏尔音弱冠厉翼羽仪初升公弓既招皇舆乃征内赞两宫外宰黎蒸忠节允着清风载兴泱彼乐都宠子惟王设官建辅妙简邦良用取喉舌相尔南阳惠训不倦视民如伤乃眷北顾辞禄延喜余亦偃息无事明时畴昔之游二纪于兹斑白携手何欢如之居吾语汝众实胜寡人恶儁异俗疵文雅执戟疲杨长沙投贾无谓尔高耻居物下子乃洗然变色易容慨然叹曰道固不同为仁由已匪我求蒙谁毁谁誉何去何从莫湼匪缁莫磨匪磷子独正色居屈志申虽不尔以犹致其身献替尽规媚兹一人谠言忠谋世祖是嘉将仆储皇奉辔承华先朝末命圣列显加入侍帝闼出光厥家我闻积善神降之吉宜享遐纪长保天秩如何斯人而有斯疾曽未知命中年陨卒呜呼哀哉惟尔之存匪爵而贵甘食美服重珍兼味临终遗誓永锡尔类敛以时袭殡不简器谁能拔俗生尽其飬孰是养生而薄其塟渊哉若人纵心条畅杰操明达困而弥亮柩辂既祖容体长归存亡永诀逝者不追望子旧车览尔遗衣愊抑失声迸涕交挥非子为恸吾恸为谁呜呼哀哉日往月来暑退寒袭零露沾凝劲风凄急惨尔其伤念我良执适子素馆抚孤相泣前思未弭后感仍集积悲满怀逝矣安及呜呼哀哉  

马汧督诔【`潘岳`】  

惟元康七年秋九月十五日晋故督守关中侯扶风马君卒呜呼哀哉初雍部之内属羗反未弭而编户之氐又肆逆焉虽王旅致讨终于殄灭而蜂虿有毒骤失小利俾百姓流亡濒于涂炭建威丧元于好畤州伯宵遯乎大溪若夫偏师禆将之陨首覆军者葢以十数剖符专城纡青拖墨之司奔走失其守者相望于境秦陇之僣巩更为魁既已袭汧而馆其县子以眇尔之身介乎重围之里率寡弱之众据十雉之城羣氐如猬毛而起四面雨射城中城中凿穴而处负户而汲木石将尽樵蘓乏竭刍荛罄絶于是乎发梁栋而用之■〈罒勺〉以铁鏁机关既纵礧而又升焉爨陈焦之麦柿梠桷之松用能薪刍不匮人畜取给青烟傍起枥马长鸣凶丑骇而疑惧乃阙地而攻子命穴浚壍寘壶镭瓶甒以侦之将穿响作因焚穬火熏之潜氐殱焉久之安西之救至竟免虎口之厄全数百万石之积文契书于幕府圣朝畴咨进以显秩殊以幢葢之制而州之有司乃以私隶数口糓十斛考讯吏兵以槚楚之辞连之大将军屡抗其疏曰敦固守孤城独当羣冦以少御众载离寒暑临危奋节保糓全城而雍州从事忌敦勲効极推小疵非所以褒奬元功宜解敦禁劾假授诏书遽许而子固已下狱发愤而卒也朝廷闻而伤之策书曰皇帝咨故督守关中侯马敦忠勇果毅率厉有方固守孤城危逼获济宠秩未加不幸丧亡朕用悼焉今追赠牙门将军印绶祠以少牢魂而有灵嘉兹宠荣然洁士之闻秽其庸致思乎若乃下吏之肆其噤害则皆妬之徒也嗟乎妬之欺善抑亦贸首之雠也语曰或戒其子愼无为善言固可以若是悲夫昔乗丘之战县贲父御鲁庄公马惊败绩贲父曰他日未尝败绩而今败绩是无勇也遂死之圉人浴马有流矢在白肉公曰非其罪也乃诔之汉明帝时有司马叔持者白日于都市手剑父雠视死如归亦命史臣班固而为之诔然则忠孝义烈之流慷慨非命而死者缀辞之士未之或遗也天子既已策而赠之微臣托乎旧史之末敢阙其文哉乃作诔曰  

知人未易人未易知嗟兹马生位末名卑西戎猾夏乃奋其奇保此汧城救我边危彼边奚危城小粟富子以眇身而裁其守兵无加卫墉不増筑婪婪羣狄豺虎竞逐巩更恣睢潜跱官寺齐万虓阚震惊台司声势沸腾种落煽炽旌旗电舒戈矛林植彤珠星流飞矢雨集惴惴士女号天以泣爨麦而炊负户以汲累卵之危倒悬之急马生爰发在险弥亮精贯白日猛烈秋霜棱威可厉懦夫克壮沾恩抚循寒士挟纩蠢蠢仇方阻众陵寡潜隧密攻九地之下惬惬穷城气若无假昔命悬天今也惟马惟此马生才博智赡侦以瓶壶■〈戾刂〉以长壍锸未见锋火以起焰薫尸满窟掊穴以敛木石匮竭箕捍空虚瞷然马生傲若有余■〈罒勺〉梁为礧柿松为刍守不乏械枥有鸣驹哀哀建威身伏斧锧悠悠烈将覆军丧器戎释我徒显诛我师以生易死畴克不二圣朝西顾关右震惶分我汧庾化为冦粮实赖夫子思謩弥长咸使有勇致命知方我虽末学闻之前典十世宥能表墓旌善思人爱树甘棠勿翦矧乃吾子功深疑浅两造未具储隶葢鲜孰是勲庸而不获免猾哉部司其心反侧斵善害能丑正恶直牧人逶迤自公退食闻秽鹰扬曽不戢翼忘尔大劳猜尔小利茍莫开怀于何不至慨慨马生硠琅高致发愤囹圄没而犹视呜呼哀哉安平出奇破齐克完张孟运筹危赵获安汧人赖子犹彼谈单如何吝嫉摇之笔端倾仓可赏矧云私粟狄隶可颁况曰家仆剔子双龟贯以三木功存汧城身死汧狱凡尔同围心焉摧剥扶老携幼街号巷哭呜呼哀哉明明天子旌以殊恩光光宠赠乃牙其门司勲班爵亦兆后昆死而有灵庶慰寃魂呜呼哀哉  

杨荆州诔【`潘岳`】  

维咸宁元年夏四月乙丑晋故折冲将军荆州刺史东武戴侯荥阳杨使君薨呜呼哀哉夫天子建国诸侯立家选贤与能政是以和周頼尚父殷凭太阿矫矫杨侯晋之爪牙忠节克明茂绩惟嘉将宏王略肃清荒遐降年不永玄首未华衔恨没世命也奈何呜呼哀哉自古在昔有生必死身没名垂先哲所韪行以号彰德以述美敢托旒旗爰作斯诔其辞曰  

邈矣远祖系自有周昭穆繁昌枝庶分流族始伯乔氏出杨侯奕世丕显允廸大猷天厌汉德龙战未分伊君祖考方事之殷鸟则择木臣亦简君投心魏朝策名委身奋跃渊涂跨腾风云或统骁骑或据领军笃生戴侯茂德继期纂戎洪緖克构堂基弱冠味道无竞惟时孝实蒸蒸友亦怡怡多才豊艺强记洽闻目睇毫末心算无垠艹隶兼善尺牍必珍足不辍行手不释文翰动若飞纸落如云学优则仕乃从王政散璞发辉临轵作令化行邑里惠洽百姓越登司官肃我朝命惟此大理国之宪章君莅其任视民如伤庶狱明愼刑辟端详听参皋吕称侔于张改授农政于彼野王仓盈庾亿国富兵强煌煌文后鸿渐晋室君以兼资参戎作弼用锡土宇膺兹显秩青社白茅亦朱其绂魏氏顺天圣皇受终烈烈杨侯实统禁戎司管阊阖清我帝宫苛慝不作穆如和风谓督勲劳班命弥崇茫茫海岱玄化未周滔滔江海疆埸分流秉文兼武时惟杨侯既守东莞乃牧荆州折冲万里对扬王休闻善若惊疾恶如雠示威示德以伐以柔吴夷凶侈伪师畏逼将乗雠衅席卷南极继褰粮尽神谋不忒君子之过引曲推直如彼日月有时则食负执其咎功让其力亦既旋斾为法受黜退守丘茔杜门不出游目典坟纵心儒术祁祁缙绅升堂入室靡事不咨无疑不质位贬道行身穷志逸弗虑弗图乃寝乃疾昊天不吊景命其卒呜呼哀哉子囊佐楚遗言城郢史鱼谏卫以尸显政伊君临终不忘忠敬寝伏床蓐念在朝廷朝达厥辞夕陨其命圣王嗟悼宠赠衾襚诔德策勲考终定谥羣辟恸怀邦族挥泪孤嗣在疚寮属含悴赴者同哀路人増欷呜呼哀哉余以顽蔽覆露重阴仰追先考执友之心俯感知已识达之深承讳忉怛涕泪沾襟岂忘载奔忧病是沈在疾不省于亡不临举声増恸哀有余音呜呼哀哉  

杨仲武诔【`潘岳`】  

杨经字仲武荥阳宛陵人也中领军肃侯之曽孙荆州刺史戴侯之孙东武康侯之子也八岁丧父其母郑氏光禄勲密陵成侯之元女操行甚高恤养幼孤以保乂夫家而免诸艰难戴侯康侯多所论著又善艹隶之艺子以妙年之秀固能综览义旨而轨式模范矣虽舅氏隆盛而孤贫守约心安陋巷体服菲薄余甚奇之若乃清才隽茂盛德日新吾见其进未见其已也既藉三叶世亲之恩而子之姑余之伉俪焉往岁卒于德宫里丧服周次绸缪累月茍人必有心此亦欵诚之至也不幸短命春秋二十九元康九年夏五月已亥卒呜呼哀哉乃作诔曰  

伊子之先奕叶煕隆惟祖惟曽载扬休风显考康侯无禄早终名器虽光勲业未融笃生吾子诞茂淑姿克岐克■〈山疑〉知章知微钩深探赜味道研几匪直也人邦家之辉子之遘闵曽未齓髫如彼危根当此冲飙德之休明靡幽不乔弱冠流芳隽声清劭尔舅惟荣尔宗惟瘁幼秉殊操违丰安匮撰录先训俾无陨坠旧文新艺罔不必肄潘扬之穆有自来矣矧乃今日愼终如始尔休尔戚如实在已视予犹父不得犹子敬亦既笃爱亦既深虽殊其年实同厥心日昃景西望子朝阴如何短折背世湮沈呜呼哀哉寝疾弥留守兹孝友临命忘身顾恋慈母哀哀慈母痛心疾首噭噭同生凄凄诸舅春兰擢茎芳茂其华荆寳挺璞将剖于和含芳委耀毁璧摧柯呜呼仲武痛哉奈何德宫之艰同次外寝惟我与尔对筵接枕自时迄今曽未盈稔姑侄继陨何痛斯甚呜呼哀哉披帙散书屡覩遗文有造有写或草或眞执玩周复想见其人纸劳于手涕沾于巾龟筮既袭埏隧既开痛矣杨子与世长乖朝济洛川夕次山隈归鸟颉颃行云徘徊临穴永诀抚榇尽哀遗形莫绍増恸余怀魂兮往矣梁木实摧呜呼哀哉  

愍怀太子诔【`陆机`】  

明明皇子成命既骏保乂皇家载生淑胤茂德克广仁姿朗隽当克无疆光绍有晋如何不吊暴离咎艰曽是遘愍匪降自天肇倾运祚遂丧华年呜呼哀哉沉云既祛日月増晖灵宠可赠寃魂难追旧物东反灵柩西归伤我惠后寂焉翳灭衔哀骏奔凶服就列追慕徽尘兴言断絶敢诔遗风庶存芳烈其辞曰  

巍巍皇基奕奕紫微有命既集天禄永绥笃生太子纂德承茂平绍大烈时惟洪胄奇颕发翘清藻在秀诞自幼蒙逮事武皇展矣太子播此琼芳允矣圣祖无言不臧婉娈乗舆名裕德昌龙集庚戌日月改度赫赫明明我皇登祚厥登伊何皇统是荷华绂重采翠葢垂葩鸾旗阿那正衡吐和聿来在宫体亮而诚肃雍皇极思媚紫庭亦既涉学遵师盛道何年之妙而察之早谠言必复乖义则考惟天有命太子膺之维皇有庆太子承之当究遐年登兹胡耉缉熙有晋克构帝宇如何晨牝秽我朝听仰索皇家惟臣明圣惴惴太子终温且敬衔辞即罪掩泪祗命显加放流潜肆鸩毒痛矣太子乃离斯酷谓天葢高诉哀靡告鞠躬引分顾景摧剥呜呼哀哉凡民之丧有戚有姻太子之殁傍无昵亲局蹐严宫絶命禁闱幽柩偏寄孤魂曷归呜呼太子生寃殁悲匹夫有怨尚或殒霜矧乃太子万邦攸望普天扼腕率土怀伤精感六沴咎征紫房爰兹元辅启我令图王赫斯怒天诛靡逋欃枪叱扫元凶服辜仁诏引咎哀策东徂光复宠祚绍建藐孤于时晖服粲焉毕陈庭旅旧物堂有故臣孰云太子不见其人呜呼哀哉既济洛川灵斾左回三军凄裂都邑如隤慨矣寤叹念我愍怀  

晋故散骑常侍陆府君诔【`陆云`】  

维太康五年夏四月丙申晋故散骑常侍吴郡陆君卒呜呼哀哉天降纯嘏诞育俊乂才雄九奥德锺三懿应运继期显微阐昧峙恢大猷雍化熈世昊天不吊奄忽零坠呜呼哀哉朝陨棠干邦丧国辉帝钦遗烈士咏清机思经皇心痛浃民怀挥泪充邑惜恸盈畿敢述洪业于兹素旗其辞曰  

于穆皇源时惟诞弘权舆有妫爰帝暨王徽音接响丕祚克昌干鉴南眷诞降我祖显考尚书纳言帝宇正命惟允铨衡攸序笃生常侍固天所隆祚以灵粹陶以惠风道恊体禀德与性锺叡心远畅渊思遐通瞻言潜览克哲克聪躭精遐奥肆志篇章仰咨遗训思齐曩踪摛光启晦微言是纲错综羣艺精彻毫芒显允闲姿既明且伟敦叙泛爱经德纪义契阔邦族是综是纬博约以礼陈锡载施雍雍闺闱克谐由仁率礼崇化色飬寜亲九族和睦德被宗姻猗猗髦俊祁祁缙绅钻仰明范挹道希尘恺悌弘裕惠化是振潜机密畅靡幽不甄濯以清波权以明铃旌善板筑刋秽紫辰邦无偷幸灵不牟真沭浴玄源风移俗纯仪德邹甸比化泗濵耀畧切辉既升末融爰莅扬邑作尹名邦密迩帝畿大东小东宣敷五教敞化以崇征无坠命兴无废功帝钦良政民怀穆风粤稽旧章率由典刑考绩三载绌幽陟明超践皇闼纡组垂缨奕世纳言帝衡以平本崇曩烈堂构克荣征鼙屡振干戈未戢乃秉雄戟征戎东邑四牡俱征威德以立爰守会稽青绂既袭帝曰钦哉畴咨羣后改授显服屯骑是抚雍容皇甸综文经武时値大过士爽其德虔惟常侍高明柔直履氷察霜沦心远测春存三季形志于色频顣厄运载离咎慝靖亨思顺曹氏匪革投弁释绂浩思东岳遁世无闷清源是濯馥风弥馨明徽载铄皇途既辟天罔诞张运在九五违崄即康猗欤高懿避风远臧帝降大命丘园是扬裸将天邑舒藻旧京佥曰休哉昭德塞违乃升常伯补阙拾遗振缨紫极摅光太微奕奕玄冕熠熠貂珰仰耀皇维俯映明堂舆振鸣鸾体佩琮璜居德弥冲虽休匪康既跚君宿未跱鼎辰将陟泰阶弘载育民皇灵靡顾大命奄臻厉凶弥留儵忽颓湮呜呼哀哉黄河难澄梁木易荒圣贤絶景希世齐光岂曰徒生实维天纲于铄常侍本德昭仁俯铿瑶响仰缀玉辰其在克壮自蹇乗屯鳯翳灵条龙窜秘泉收逋匿耀洪畧陶缊虽蹑嘉运托景风云瑰光既耀灵宝未阐弗虑皇图衔恨徂迁呜呼哀哉江河慕海丘林乐山于惟君德齐圣广渊羣彦景附渐化濯眞葢以崇严函以裕渊西徂华源负泽慕尘幽萌潜畅滞思頼振六言六行匪君不肃五有三无匪君不极衡准失平匪君不直方荣遐邈匪君不式君其永没民其焉则结思遗爱惟哀允恻呜呼哀哉仲尼丧鲁孺慕失声国侨殒郑邦无竽笙实惟常侍徽懿克明恩怀士心信结民情闻者巷泣赴者风征八音辍响献酢弗营羽檝翳川轻驾盈庭挥袂云蔼殒泪雨零呜呼哀哉伊惟平生袭宠荷辉恺乐承明桑梓犹哀聿怀震丘言告言归明德远烛虑凶以吉虽则荣泰存亡是恤爰筑新邑经始匪日眷怀不虞宁榇斯室王事靡盬皇畿是旋鸣和吉往曽未浃辰震斾凶归辉景长泯痛感皇祗哀普四民呜呼哀哉穆穆天子昭明有融乃命三人礼宪是崇赐以归赙荥以赠终冠葢南徂映族辉邦日薄南陆辰次天汉龟筴恊贞灵域载判明器既庇神道已羡县象未登明星有烂轩车微动执绋同赞永弃高厦黄庐是馆宁彼昏昧荒此辉粲幽房长键修夜靡旦翼翼轻葢翩翩丹旗龙章舒藻旟旐有辉轜轮轇结玄驷徘徊人谁弗思靡思匪哀援扎心楚投翰余悲呜呼哀哉  

## 文章辨体彚选卷七百三十八

（明）贺复征 编  

○诔三  

阳给事诔【`宋颜延之`】  

惟永初三年十一月十一日宋故宁逺司马濮阳太守彭城阳君卒呜呼哀哉瓒少禀志节资性忠果奉上以诚率下有方朝嘉其能故授以边事永初之末佐守滑台値国祸荐臻王畧中否獯虏间衅劘剥司兖幽并骑弩屯逼巩洛列营缘戍相望屠溃瓒奋其猛鋭志不违难立乎将卒之间以缉华裔之众罢困相保坚守四旬上下力屈受陷勍冦士师奔扰弃军争免而瓒誓命沈城佻身飞镞兵尽器竭毙于旗下非夫贞壮之气勇烈之志岂能临敌引义以死狥节者哉景平之元朝廷闻而伤之有诏曰故宁逺司马濮阳太守阳瓒滑台之逼厉诚固守投命狥节在危无挠古之烈士无以加之可赠给事中振恤遗孤以慰存亡追宠既彰人知慕节河汴之间有义风矣逮元嘉廓祚圣神纪物光昭茂绪旌录旧勲苟有槩于贞孝者实事感于仁明末臣蒙固侧闻至训敢询诸前典而为之诔其辞曰  

贞不常佑义有必甄处父勤君怨在登贤苫夷致果题子行间忠壮之烈宜自尔先旧勲虽废邑氏遂传惟邑及氏自温徂阳狐续既降晋族弗昌之子之生立绩宋皇拳猛沈毅温敏肃良如彼竹柏负雪怀霜如彼騑驷配服骖衡边兵丧律王略未恢函陜堙阻瀍洛蒿莱朔马东骛胡风南埃路无归轊野有委骸帝图斯艰简兵授才实命阳子佐师危台憬彼危台在滑之垧周卫是交郑翟是争昔惟华国今实边亭凭巘结关负河萦城金柝夜击和门昼扄料敌厌难时惟阳生凉冬气劲塞外草衰逷矣獯虏乗障犯威鸣骥横厉霜镝高翚轶我河县俘我洛畿攒锋成林投鞍为围翳翳穷垒嗷嗷羣悲师老变形地孤援阔卒无半菽马实拑秣守未焚冲攻已濡褐烈烈阳子在困弥达勉慰痍伤拊循饥渇力虽可穷气不可夺义立边疆身终锋括呜呼哀哉贲父陨节鲁人是志汧督効贞晋策攸记皇上嘉悼思存宠异于以赠之言登给事疏爵纪庸恤孤表嗣嗟尔义士没有余喜呜呼哀哉  

陶征士诔【`颜延之`】  

夫璇玉致美不为池隍之寳桂椒信芳而非园林之实岂期深而好远哉葢云殊性而已故无足而至者物之藉也随踵而立者人之薄也若乃巢高之抗行夷皓之峻节故已父老尧舜锱铢周汉而绵世浸远光灵不属至使菁华隐没芳流歇絶不其惜乎虽今之作者人自为量而道路同尘辍涂殊轨者多矣岂所以昭末景泛余波有晋征士寻阳陶渊明南岳之幽居者也弱不好弄长实素心学非称师文取指达在众不失其寡处言逾见其黙少而贫病居无仆妾井臼不任藜菽不给母老子幼就养勤匮远惟田生致亲之义追悟毛子捧檄之怀初辞州府三命后为彭泽令道不偶物弃官从好遂乃解体世纷结志区外定迹深栖于是乎远灌畦鬻蔬为供鱼菽之祭织絇纬萧以充粮粒之费心好异书性乐酒德简弃烦促就成省旷殆所谓国爵屏贵家人忘贫者欤有诏征为著作郎称疾不到春秋若干元嘉四年月日卒于寻阳县之某里近识悲悼远士伤情冥黙福应呜呼淑贞夫实以诔华名由谥高茍允德义贵贱何算焉若其寛乐令终之美好廉克已之操有合谥典无愆前志故询诸友好宜谥曰靖节征士其辞曰  

物尚孤生人固介立岂伊时遘曷云世及嗟乎若士望古遥集韬此洪族蔑彼名级睦亲之行至自非敦然诺之信重于布言廉深简洁贞夷粹温和而能峻博而不繁依世尚同诡时则异有一于此两非黙置岂若夫子因心违事畏荣好古薄身厚志世霸虚礼州壤推风孝惟义养道必怀邦人之秉彝不隘不恭爵同下士禄等上农度量难钧进退可限长卿弃官稚宾自免子之悟之何悟之辨赋诗归来高蹈独善亦既超旷无适非心汲流旧巘葺宇家林晨烟暮霭春煦秋阴陈书辍卷置酒弦琴居备勤俭躬兼贫病人否其忧子然其命隐约就闲迁延辞聘非直也明是惟道性纠纒干流冥漠报施孰云与仁实疑明智谓天葢高胡雠斯义履信曷凭思顺何寘年在中身疢惟痁疾视死如归临凶若吉药剂弗尝祷祀非恤傃幽告终怀和长毕呜呼哀哉敬述靖节式遵遗吕存不愿丰没无求赡省讣却赙轻哀薄敛遭壤以穿旋塟而窆呜呼哀哉深心追往远情逐化自尔介居及我多暇伊好之洽接阎邻舍宵盘昼憇非舟非驾念昔宴私举觞相诲独正者危至方则阂哲人卷舒布在前载取鉴不远吾规子佩尔实愀然中言而发违众速尤迕风先蹷身才非实荣声有歇叡音永矣谁箴余阙呜呼哀哉仁焉而终智焉而毙黔娄既没展禽亦逝其在先生同尘往世旌此靖节加彼康惠呜呼哀哉  

宋庐陵王诔【`谢灵运`】  

事非淮南而痛深于中雾迹非任城而暴甚于仰毒托体皇极衔怨至尽岂惟有识伤慨故亦率土凄心葢出罔已之悲以陈酸切之事云尔诔  

曰哀哀君王终仁且德在枉无言即辜有黙曽是忍虐古来一酷身微咎累痛踰躭毒何斯祸斯乃怨乃辱命如可延人百其赎矜急景之难留悼惊波之易沦自君王之冥漠歴弥稔于此春聆鸣禽之响谷视乔木之干云咸感节而兴悦独怀悲而莫申候射隼于高墉赫王典以正刑服二辜于北犴致九伐于南荆发酸痛于仁诏令宠赠于哀心布凄楚于帝言摅绸缪于皇音  

昙隆法师诔【`谢灵运`】  

夫恊理置论百家未见其是因心自了一已不患其踬而终莫相辩我若咸叹翻沦得拔竟知于谁冀行迹立则善恶靡征欲声名传则薫莸同歇然意非身之所挫期出命之所限者目所亲觌见之若人矣慧心朗识发于髫辫生自禀华家赢金帛加以巧乗骑解丝竹秼絶景于康衢弄弦管于华肆者非徒经旬涉朔弥歴年稔而已谅赵李之咸阳程郑之临卬矣既而永夜独悟中饮兴叹曰悲夫欣厌迭来终归忧苦不杜其根于何超絶且三界回沉诸天倐瞬况齐景牛山赵武企阴催促节物逼廹霜露推此愿言伊何能久慨然有摈落荣华兼济物我之志母氏矜其心姊弟申其操遂相许诺出家求道一身既然阖门离世妻子长絶欢娱永谢岂唯向之靡乐判之盛年终古恩爱于今仳别矣旅舟南遡投景庐岳一登石门香炉峰六年不下岭僧众不堪其操法师不改其节援物之念不以幽居自抗同学婴疾振锡万里相救余时谢病东山承风遥羡岂望人期颇以山招法师至止鄙人荣役前诗叙粗已记之故不重烦及中间反山成说欵尽遂获接楝重崖俱浥迥涧茹芝术而共饵披法言而同卷者再歴寒暑非値山阳靡喜愠之容令尹一进已之色实明悟幽微袪涤近滞荡吝澡垢日忘其疾庶白首同居而乖离无象信顺莫归征集何缘晚节罹衅远见叅寻至止沮阔音尘殆絶値暑遘疾未旬即化诚存亡命也此行颇实有由承凶感痛实百常情纸墨几时非以斯名葢钦志节追感平生自不能黙已故投怀援笔其辞曰  

仰寻形识俯探理类采声知律拔茅观彚物以灵异人以智贵即是神明观鉴意谓爰初在稚慧心夙察吐噏芳华怀抱日月如彼兰苑风过气越如彼天晲云被光发求名约身规操束已傥或遇世曽未近似生以意泰意管生理孰是欢慰程郑赵李家畜金缯才练艺技骧首挥霍繁弦绮靡酒娱调促意妍服侈朝廹景曛夕忌星徙悠悠白日凄凄良夜年往欢流厌来情舍苦乐环回终卒代谢弃而更适生速名借谁能易夺何术推移精粗浑淆善恶参差即心有限在理莫规试核众肆庶获所规道家踬近羣流缺远假名恒谁傍义岂反独有兼忘因心则善伤物沈迷羡彼驱遣变服京师振锡庐顶长别荣冀永息幽岭含华袭素去繁就省人苦其难子取其静昏之视明即愚成絶智之秉情对理斯湼吝既弗祛滞亦安拔子之矜之为尔苦节节苦在已利贞存彼以明闇逝以慈累徙欲以援物先宜济此发轸情违终然理足梁鸿携妻荷莜见子鸡黍接人行歌通已于世曰高于道殊鄙始见法师独絶神理形寿易尽然诺难判乗心即化弃身靡叹怀道靡厉景命已晏矜物辞山终身旅馆呜呼哀哉魂气随之延陵已了鸢蝼同施漆园所晓委骸空野岂异岂矫幸有遗余聊给虫鸟呜呼哀哉缅念生平同幽共深相率经始偕是登临开石通涧剔柯疏林远眺重迭近瞩岖嵚事寡地闲寻微探赜何句不研奚疑勿析帙舒轴卷藏授纸襞问来答往俾日余夕沮溺耦耕夷齐共薇迹同心欢事异意违承疾怀灼闻凶懑悲孰云不痛零泪沾衣呜呼哀哉行久节移地边气改终秋中冬踰桂投海永念伊人思深情倍俯谢常人仰愧无待呜呼哀哉  

宋孝武宣贵妃诔【`谢庄`】  

惟大明六年夏四月壬子宣贵妃薨律谷罢暖龙乡辍晓照车去魏连城辞赵皇帝痛掖殿之既閴悼泉涂之已宫廵歩檐而临蕙路集重阳而望椒风呜呼哀哉天宠方隆皇姬下姻肃雍揆景陟屺爰臻国轸丧淑之伤家凝霣庇之怨敢撰德于旗旒庶图芳扵钟万其辞曰  

玄丘烟煴瑶台降芬高唐渫雨巫山郁云诞发兰仪光启玉度望月方蛾瞻星比婺毓德素里栖景宸轩处丽絺绤出懋苹蘩修诗贲道称图照言翼训姒幄赞轨尧门绸缪史馆容与经闱陈风缉藻临彖分微游艺殚数抚律穷机踌躇冬爱怊怅秋晖展如之华实邦之媛敬勤显阳肃恭崇宪奉荣维约承慈以逊逮下延和临朋违怨祚灵集祉庆蔼迎祥皇胤璇式帝女金相聨跗齐颖接蕚均芳以藩以牧烛代辉梁视朔书氛观台告祲八颂扄和六祈辍渗衡总灭容翚翟毁袵掩彩瑶光收华紫禁呜呼哀哉帷轩夕改軿辂晨迁离宫天邃别殿云悬灵衣虚袭组帐空烟巾见余轴匣有余弦呜呼哀哉移气朔兮变罗纨白露凝兮岁将阑庭树惊兮中帷响金釭暧兮玉座寒纯孝擗其俱毁共气摧其同栾仰昊天之莫报怨凯风之徒攀茫昧与善寂寥余庆丧过乎哀毁实灭性世覆冲华国虚渊令呜呼哀哉题凑既肃龟筮既辰阶撤两奠庭引双輴维慕维爱曰子曰身恸皇情于容物崩列辟于上旻崇徽章而出寰甸照殊策而去城闉呜呼哀哉经建春而右转循阊阖而径渡旌委郁于飞飞龙逶迟于步步锵楚挽于槐风喝边箫于松雾涉姑繇而环回望乐池而顾慕呜呼哀哉晨辒解鳯晓葢俄金山庭寝日隧路抽阴重扄閟兮灯已黯中泉寂兮此夜深销神躬于壤末散灵魄于天浔响乗气兮兰驭风德有远兮声无穷呜呼哀哉  

## 文章辨体彚选卷七百三十九

（明）贺复征 编  

○诔四  

张愈诔【`宋娄蒲之`】  

高视往古哲士实殷施及秦汉余烈氛氲挺生英杰卓尔逸羣孰谓今世亦有其人其人伊何白云隐君尝曰丈夫趋世不偶仕非其志禄不可苟营营末途非吾所守吾生有涯少实多艰穷亦自固困亦不顚不贵人爵知命乐天脱簪散发眠云听泉有峯千仞有溪数曲广成遗趾吴兴高躅疏石通径依林架屋麋鹿同羣昼游夜宿岭月破云秋霖洒竹清意何穷眞心自告放言遗虑何荣何辱孟春感疾闭户不出岂期遂往英标永隔抒词哽噎挥涕泛澜人谁无死惜乎材贤已矣吾人呜呼哀哉  

三生诔【`明崔铣`】  

正德辛已乡宁王生培龄从其父居相从予受尚书王生颕敏为文善发经旨其父倅予郡王生衣恶而徒人不知为倅之子予家姻故置酒王生匿辟不与年甫十五他友侵语笑而受之嘉靖丙戌武安韩生永龄辉邑牛生世昌来从予受春秋年皆二十有二好乐古学思企圣贤之武韩生词藻清丽牛生孝友交人先谂知所志而后与王生年二十有四举已丑进士是秋夭死牛生丁亥冬夭死年二十有三韩生举河南戊子乡试辛夘秋年二十有七死牛生妻从死父母恸而相继死嗟乎三生少年而慕我道矢愿得传善识吾言不迁之而生疑予深冀可付卒乖所望有志之士或数十年而一人或厯十余郡而仅有然拘于质夺于僻好者十人而八九兹天又毒之奈之何奈之何予各诔数言以泄予悲且不冺其人词曰  

有懿王生天锡敏才妙悟清言匪自学能翼翼其躬礼束形骸莠言絶口不报嘲诙有粝其食有陋其栖弗为华眩贻厥父讥负笈来从渠上东柴京邸之庳居与予偕何义不示何疑不开雅矣韩生厥禀实竒爰出鄙邑乃求大资渠南之游日夕孜孜谓经岂文谓圣可师嗟嗟季周列辟放恣幸有假仁少振颓靡惟圣恻怆予其礼而彼麟为祥胡为来哉我不梦周吾其久衰嗟嗟此心日居昭兹用我之的辅世必基闻子有谈我意用熙我穷弗试尔其弘之牛生循循瑾握瑜怀抗志伊何千丈之台容修闺闼行愼堂斋聿养二人丰品器蠲朝慕夕恋婉婉孩提敬事长邻弗敢睢睢择友而交恐损而暌圣止虽遥有阶可稽级斯拾升冀可扳跻温温者度言则祥慈刑家之考爰于其嫠幽幽三泉从之若饴嗟嗟三生咸在弱龄各赋美材元宾居实斐然可裁溘焉已矣韩朱动哀我呼穹穹运何不谐霜冽火炎玉烬兰摧浩浩三才匪贤孰维生之孔艰长之亦迟干霄之木歴年百斯飙风悴之曽不踰时谓天无知胡为而滋谓天有道云何其菑惟人之勤惟化之差惟道之然我其力为惟遭之戾聿云傥来心兮烱如志兮嵬嵬无损无余溢于九垓  

文温州诔【`徐祯卿`】  

故温州府君文侯景范幽玄日以绵迈国陨贞干士丧德程于戏奈何门生报义号慕忉恻追而诔之辞曰  

于昭府君轨行峻洁约迹无双优明典术行宦远方瓯鲁小邑法度显明强右拘挛惠化滂畅羣息咸植公朝旌嘉疏爵大廐泽及蕃畜騋牝三千服忧致疾去官归田诏命督辟再领郡符朱轮入温男女拥车道不得行视政未朞仁渥威宣举直致贤奸伏杜萌狙谖格化盗不窥城平植市价繇赋稽程贪渔断割流冗徕恩务强教诲悬书告邑男乐处业女乏淫佚睦族断讼圜土虚寂户不举女连坐罪慝渊德覃被诸有喘息山海丑类翘翘首义解犷自讼公来何莫仁格后皇糓颕岐穗洁心端操不懈于位风声腾跃布散海内宜居台鼎为世作式其十有二年寝疾超丧招徕弗获士民腾号邻宷犇吊泪辍河注攀悲市道田野空耜山谷震悼回犊南驾州里怅讶不寤府君奄忽而谢故旧陨涕彦哲伤慕而相叹曰昔汉表蜀郡魏振江夏府君继武名迹不亚司命无良天年不假千秋亿世芳名难化呜呼哀哉  

乱曰恭骞小署声问羾兮黄朱申命德弥洞兮贤犹蹇瘁负皇栋兮功与邵杜参伯仲兮神昊丧亲命弗控兮南阳树阡式士颂兮乾坤难弊光亿万兮  

御史王毅斋诔【`唐顺之`】  

余读毅斋公事而伤之嗟乎瑾之祸烈矣然瑾竟不能杀公于虐焰横被之日而公所劾侍郞某者乃能扼公于众正彚征之后遂至摈弃以死然则奈何独罪奄哉余既高公之节又与公之子挺相友善乃为之诔曰  

丙寅初元是生孽牙谁为其虺忽焉为蛇金陵鳯阳以及宫禁星陨雷击为国妖谶公为御史执法台端谓此不言焉用豸冠披腹呌阍变岂虚来匪实不应请絶内批奄见之怒碎而投地公再上章其气弥厉弗预为防噬脐何益党固甘露岂一朝夕虎豹狺狺九关帝居献忠不足贾祸有余彼奄熏灼口出诏制爵人族人专行弗忌长跪者谁金玉其带桓桓台司望尘亦拜大杖高枷惨于炮烙公竟不免筋絶骨铄始系诏狱免归故郡谓奄可矣而又欲甚再加之罪百计捃摭罚米输边积二百石邻代里质犹不及额书籍亦空何况田宅害气有尽彼奄即诛公复其官拔茅以茹台章荐公暨刘及谢次且其行竟终牖下繄何人斯赈而匿米公为御史上章露诋时惟秉均尽力以扼此士人也奄又何责在奄煽虐寃骨纵横曷贤不及而公犹生迨奄既诛弹冠生气曷贤不及而公以废则奄之虐犹尚可逭彼奸之毒其谁能挽呜呼孽狐鼫鼠何世蔑有天荧日晶潜形缩首雨晦风冥纷出为丑公也不辰独罹其咎小大往来阴阳纒纠再拜诔公我心孔疚  

御史大夫左司马王先生诔【`吴国伦`】  

呜呼王先生余师也讳某字民悦吴郡人故司马质庵公仲子举嘉靖辛丑进士授行人擢侍御史廵行晋楚卓有风裁受知肃皇帝命按畿辅屡上书言边事甚具帝嘉纳之会庚戌匈奴大入边京师震恐先生业已先驰通州敕吏士坚壁清野待之敌至一无所掠帝闻之喜曰微御史先即通州委积数十百万皆盗粮耳因夜拜御史为中丞开幕府渔阳备敌后敌退诏鎭山东已两浙警岛夷诏鎭两浙已云中警敌又诏移鎭云中所至宣上威德戮力保障最后以云中破敌功进御史大夫兼左司马入鎭蓟门总诸路兵外制诸夷内蔽京师陵寝葢股肱鎭也先是帝尝下宻札政府称先生眞忠故屡见拔擢任用皆出帝手诏政府不及知乃相臣嵩心嫉之暨先生鎭蓟门三年累着勲伐帝宠赐益优而先生之子世贞世懋又先后登仕有令名嵩愈不能平会敌纵数十骑出射鵰禆将望见不知其饵也以为骑少易与自部数百人追之而为所掩杀嵩遂嗾关使者劾主将轻敌丧师辞连先生下吏议议坐主将法而不及先生嵩又阴许脱主将而嗾之以死争因从中行密谮遂移坐先生不能白二子俱蓬累伏阙下请以身代不报遂及于祸呜呼寃哉先生死之日天下人无问识不识哭之尽哀居二年帝暴嵩罪恶放流之并僇其胤子籍其家又五年穆宗改元诏复先生官属有司为起冢祠以中牢先生之寃庶几平矣呜呼方先生诣请室时余适谪外不及纳槖饘暨承讣抱痛又恨不能手剑先生之雠于市比其葬也又不能效桓荣侯芭为先生负土逮今二十余年宰木已可材而余罢且老独念先生国士恩耿耿不能负如一日也因买舟浮江越二千余里拜先生之墓而以炙鸡絮酒酹焉昔者鲁哀公之诔孔子也曰哀哉尼父鲁庄公之诔贲父也曰非其罪也况先生死非其罪天下至今有余哀余小子敢以不敏而■〈垂夬〉斯典乎乃抆涕作诔其辞曰  

钑镂洪族命自太原厥有天祚流裔实蕃嬴炎以降世济多贤江左华胄鳯举蝉聨考应昌辰起家儒硕宣力四方永怀精白建节封疆远猷赫奕夹辅之劳施于竹帛诞我夫子龙腾渥洼腹笥羣籍志隘八遐禔躬玉润敷藻春华为桢于国俾炽而家荐升司徒冠冕时儁服在近寮鬯哉荣问入簪白笔出策骢骏朝有司直野闻崇论按部宣风厯晋与楚所至澄清爰逮畿辅畿辅晏然轸情桑土帝省按章文能饰武岁在庚戌敌薄郊圻台司震恐皇路嵚﨑夫子奋臂单骑先驰婴危弗顾尝险弗辞夜抵潞邑■〈扌戹〉敌要冲触机县礧厉士彀弓坚壁清野以守为攻敌侦械备莫犯其锋刍粟陈陈委积在潞潞守既完潞储益固万卒千官一身为护臣不自功帝已东顾手诏自天超陟开府缓带轻裘坐啸御侮旋握军符鎭静齐鲁南北多艰君命旁午纡筹毕智驰骛行间海鲸既爼塞马不还帝壮其猷一岁累迁兰台枢筦节制三关载辕其门而羽其纛驭将陈师拱翌辇毂授钺寝专宣威孔肃帝鉴忠勤慰劳优渥有美象贤宛其双璧相望登朝令名籍籍符彩簪缨光扬祖德寰宇世家葢鲜其匹讵彼权奸嫉非其党造衅害能阴设文罔蝎谮虺谗谓直为枉忠至难明功髙不赏呜呼哀哉中山胡信息壤胡疑毁誉不侧吊贺相推宥过劝能古道中微崇邪祸正善人是危国无祁奚畴免羊职王尉一言酇侯立出蒙难寡援仰天悒悒二孤叩阍争死何及呜呼哀哉咄咄权奸恶极罪殊曽不旋踵天钺加诛霍氏怙执噍类无余窦君席宠宗■〈党阝〉殱除爰及嗣皇稽庸盟府首录遗勲光复珪组冢象祁连祀崇笾簠朝论载明幽光亦吐呜呼哀哉嗟余小子夙伏陬隅一遭抡拔通籍上都凭借宠灵投分二孤兰杜斯馨金石靡渝师友存殁结志绸缪先民有言无德不酬惜哉未报贸首之雠澘然老矣匍匐致刍呜呼哀哉  

明故少保胡公诔【`沈明臣`】  

维嘉靖四十有四年仲冬日明故光禄大夫少保兼太子太保兵部尚书兼都察院右都御史奉勅总督浙直江福四省军务新安胡公以逮诣卒于京师呜呼哀哉三台中坼大星吿殒夷夏同悲黄稚走哭畊夫为之释耒织妾爰以下机舍佩捐珥者充闾辍相兴谣者载路虽哀邓劈面而慕羊罢市蔑以过也呜呼哀哉公进士高等筮知益都服阕补令余姚旋擢监察御史出廵穷边继临旧楚声髙避马光烛埋轮皇朝着令凡宦履所先之地不得重为廵察而公乃以殊异越格重来渐水増波鎭山借色于时卉服外侵强犷内扇鲸鲵肆毒吴越丘墟瓯闽江淮流血成海朔方中山韩魏齐楚之甲巴蜀番禺麻阳永顺保靖容美思田之众椎结髽首负毒弩而横戈投石超距挽强弓以挥戟士马四集旛旗弥望公乃脱走赵之身诣阙请辠分塡沟壑天子明圣下诏放归隐悼播越及于寛政虽无忘存阙之诚亦庶几首丘之志矣无何复有言者葢克霍而返谗言弥兴庸人上变污连亚夫于是有槛车之征不免相国之系时天子虽发重问之诏而实存议劳之仁惜左右寡邮良鉴鸠之进公遂卒于狱焉呜呼哀哉兰茝倾顿桂林移植激情风烈愤意云涌是故士治受诬于王浑安西含寃于锺会眦睢积衅功不偿死葢自昔而已然矣呜呼哀哉属者先帝宾天今上继序旧寃俱刷万品咸新地下无吞声之鬼人世多扬眉之夫公独衔恤黄原覆盆寝日伏阙尠吕强之书叚颎之功莫发吁天之朱勃之疏马援之罪谁明呜呼哀哉臣也昔叨记室谊辱门生提章惭郭亮之风变服媿魏邵之节使公之伟烈不着于旗常而微过未湔于圣世不亦悲乎乃退而作诔以自伤焉其词曰  

天禀上才为国纲纪岳渎降灵虞帝攸祉封陈归姓爰谥从起炎策流声子孟伯始首察孝廉奸收御史操行洁清质威父子安定汉居新安晋徙代鸿阀阅家袭青紫显矣集英大鄣发迹祠事庐江实光祖德卓卓令公英英悊选犀角丰盈高明昭显磊荦慷慨闳廓深逺经术起家策名霄汉扬芳飞文龙章虎矕再绾邑符青越名令廉能奉公班宣法政踔迁御史惠文执法百寮师风三楚澄辙悬镜不疲覆案虚实于时吴越申祸无良东鳀鼓浪短发跳梁土孽内讧陈叶徐王大乱之剡苛我陲疆东国南纪萧条万里惨酷荼毒城邑崩毁野絶青烟关门昼键官无完寺卒不一战虎符四发征兵满地悬师费亿旷积年岁覆军殄将知勇俱废隳法干典诛及大吏骇薄旧京皇帝震赫譬彼疾病大风苛毒传化上下良医所恧天子曰吁恶用六师不有三尺孰为我持廷议众集维宪克之危事不齿谁敢先对昔有条章简帝之内帝曰汝宪汝其往治越禁取能以救时弊绣斧再临起我百废愼用六柄为民纪统纠刑明罚肇末竱本誓清江裔以报天子公日瞿瞿椎牛飨士均服振振勇不逃死王泾出奇军始作气捷凯屡收羣凶就殪东土底平万国宁谧繄昔王泾何战之鏖装露挠船供储酒醪穴毒瓶甒酲湎羣枭三军斗志阚虓百倍露布尔日扬贼为礁碎肉薄登陴鼓行而进席娄胜威雷击霆震于铄令公后归先出擐甲扬锋申明军卒诛赏亟行功罪靡失大战十余小战千百知不及谋勇不程力玩弄掌股目无全贼阻险在心前筹处画偏裨授策战士用命出凿凶门刻期取胜用裕头屑使当履舄宣法勤身以定南国罢枕霜戈饥啜江渌夜不蓐寝重茧驱逐死不敢请夷无筋骨伏弢衉血鼓音不息噫嗟令公四海承风畅于异类臣节以共凯奏帝阙奉觞上寿帝曰在廷孰居宪右御众牧人文武具才中丞司马进序棘槐以率受爵毂阃便宜公曰臣宪死不敢辞受命忘家枹鼓忘身简服士卒约束重申建节衔命以明四方拊循和辑以肃戎行若换耳目弗移声章于时内孽呌嚣狂呶穴里外伏直乃魁渠奸究逞志絓祸鼓衅心不可畜偷生以殉维我令公殚心作图谲谋博画独运神枢柔远刚迩左牝右牡迭用周旋机弗恒究贿成间使呓坚文降约辞逸志厚交贰党飞渡溟渤贼落吾掌孤城围解罪人伏辜惶怖归死执馘献俘揃铲大憝京观彰功除残去秽六合同风弭其百苛妎其谗慝江海环之民无改易陆人居陆水人居水击菒除田櫜弓卧鼓安居乐业甘食美服田野市井游遨嬉逐鸣鸡吠狗烟火相属民命在天挈悬我公公实再造东岱匪庸勲载铭府彛锼鼎镌方仲鴈行伊尚随肩锡与蕃渥位尊九列三孤崇阶靑宫并掲式胙茅土庶征髙伐公曰明圣百神以和帝天灵赫庙算孔嘉先王钟鼓讵敢自多威忾夷夏功名发闻谗人侧目载祸及门造作飞条竞欲咀嚼争宠害能薫胥怨即内寡休休外乏谔谔抺摋鸿巨指索纎薄谓功为罪移清以浊天皇圣明不罪言者雠功寛过放在草野回受诽谤投杼以三丛轻折轴悲何以堪乃衅于难卒死于谗呜呼哀哉飞章申构赤车来征投杯而起束身归廷上书自理庶回天听谁为主图以免尹铎怨若怨焉夫哉伯乐今也不然罚善寳恶卒忤贵臣祸在不侧积不相能玉雪难白呜呼哀哉昭私难作昔人攸慨微基厚墉崇朝而坏逐匄以戈善逃安在呜呼哀哉若卢决命符彼新丰絶食廷尉条侯倐恫衔凄呜咽鸟尽藏弓岂无圣主天聴则灵伏波藁塟薏苡未明功臣骨解天下涕零与哀殡塟我心怦怦呜呼哀哉小物不动大患终掇不善过宾家覆身殁鱼也死贿食其亡羊蓄怨滋厚咎岂在明呜呼哀哉成天地功子孙必章斯理不欺吾信其常呜呼哀哉  

## 文章辨体彚选卷七百四十

（明）贺复征 编  

○哀辞一  

刘勰曰哀者依也悲实依心故曰哀也叙事如传结言摹诗促节四言鲜有缓句故能义直而文婉体旧而趣新然必使情往会悲文来引泣乃为贵耳　徐师曽曰按哀辞者哀死之文也故或称文其文皆用韵语而四言骚体唯意所之则与诔体异矣吴讷乃并而列之殆不审之故与  

仲雍哀辞【`魏曹植`】  

曹喈字仲雍魏太子之中子也三月而生五月而亡昔后稷之在寒冰斗糓之在楚泽咸依鸟凭虎而无风尘之灾今之玄绨文茵无寒冰之惨罗帏绮帐暖于翔鸟之翼幽房闲宇密于云梦之野慈母良保仁乎鸟虎之情卒不能延期于暮载虽六旬而夭殃彼孤兰之眇眇亮成干其毕荣哀绵绵之弱子早背世而潜形且四孟之未周将愿之乎一龄阴云回于素葢悲风动其扶轮临埏闼以歔欷泪流射而沾巾  

金瓠哀辞【`曹植`】  

金瓠予之首女虽未能言固已授色知心矣生十九旬而夭折乃作此辞曰  

在襁褓而抚育向孩笑而未言不终年而夭絶何见罚于皇天信吾罪之所招悲弱子之无諐去父母之怀抱灭微骸于粪土天长地久人生几时先后无觉从尔有期  

哀永逝文【`晋潘岳`】  

启夕兮宵兴悲絶绪兮莫承俄龙轜兮门侧嗟俟时兮将升嫂侄兮慞惶慈姑兮垂矜闻鸣鸡兮戒朝咸惊号兮抚膺逝日长兮生年浅忧患众兮欢乐鲜彼遥思兮离居叹河广兮宋远今奈何兮一举邈终天兮不反尽余哀兮祖之晨扬明燎兮援灵輴撤房帷兮席庭筵举酹觞兮告永迁凄切兮増欷俯仰兮挥泪想孤魂兮眷旧宇视倐忽兮若髣髴徒髣髴兮在虑靡耳目兮一遇停驾兮淹留徘徊兮故处周求兮何获引身兮当去去华辇兮初迈马回首兮旋斾风泠泠兮入帷云霏霏兮承葢鸟俛翼兮忘林鱼仰沫兮失濑怅怅兮迟迟遵吉路兮凶归思其人兮已灭览余迹兮未夷昔同途兮今异世忆旧欢兮増新悲谓原隰兮无畔谓川流兮无岸望山兮寥廓临水兮浩汗视天日兮苍茫面邑里兮萧散匪外物兮或改固欢哀兮情换嗟潜隧兮既敞将送形兮长往委兰房兮繁华袭穷泉兮朽壤中慕呌兮擗摽之子降兮宅兆抚灵榇兮诀幽房棺冥冥兮埏窈窈户阖兮灯灭夜何时兮复晓归反哭兮殡宫声有止兮哀无终是乎非乎何遑趣一遇兮目中既遇目兮无兆曽寤寐兮弗梦既顾瞻兮家道长寄心兮尔躬重曰已矣此葢新哀之情然耳渠怀之其几何庶无愧兮庄子  

刘氏妹哀辞【`潘岳`】  

鸟鸣于栢乌号于荆徘徊踯躅立闻其声相彼羽族矧伊人情叩心长呌痛我同生诞育圣善发竒稚齿如彼名驹昂昂千里刘氏怀寳未曜隋和伊予轻弱弗克负荷禄微于朝贮匮于家俾我令妹勤俭备加珍羞罕御器服靡华抚膺恨毒逝矣奈何哀哀母氏蒸蒸圣慈震动擗摽何痛如之魂而有灵岂不慕思嗟哉往矣当复何时  

梁简文帝大同哀辞  

大同字仁洽予之第十九子也生于仲秋殒于冬末悲夫潜恸结于心愁眉惨于外夕坐于是申旦当食以之不甘客有谓予曰死生常也夭寿命也陈蕃所憇之家久传纪录之岁华歆所闻之语已定北陵之期上圣所以忘情贤者所以达节将何戚焉予晓之曰观其明眸丰下玉色和声岂不登髫岁而拟触藩及纨袴而知折李灵心摧于毫末慧识挫于趾步庶方悟于来途遂穷魂于短日岂不伤哉乃为辞曰  

含精郁抑叹嗟何极云谁之悲悲予弱息实天道之偏颇观赋命之殊舛彼神祭之灵长获万春之悠缅有舜华之照灼寄一朝之浮命始梦熊而兆吉遂设弧而表庆验天兰之所受知地井之可映爱萱艹之有征欣赤茀之在咏信叹慰之未几悼天零之云及乃变乐而为悲遂改笑而成泣昔珠褓之交舒又金香之相袭籍绮茵于弱肌隐孩笑于罗帷今独亲于玄壤亦何痛其如之忆余态而心楚想媚质而回膓药尚残而染地衣犹襞而在床卷金屏之四叶开银函之九羊忽徘徊而想象曾何时而不伤于是风景暮钟气严晚候叶蓛蓛而走阶水戋戋而鸣漏月半镜而开河云罗柱而下岫灯发焰而吐花火含光而成就金鹿之恨涕沾衣金瓠之哀还掩扉犹兹紫山明玉碎譬彼西都芳草腓终无逐浪鳬船反何时复闻龙种归  

欧阳生哀辞【`唐韩愈`】  

欧阳詹世居闽越自詹已上皆为闽越官至州佐县令者累累有焉闽越地肥衍有山泉禽鱼之乐虽有长材秀民通文章吏事与上国齿者未尝肯出仕今上初故宰相常衮为福建诸州观察使治其地衮以文辞进有名于时又作大官临莅其民乡县小民有能诵书作文辞者衮亲与之为客主之礼观游宴飨必召与之时未几皆化翕然詹于时独秀出衮加敬爱诸生皆推服闽越之人举进士繇詹始建中贞元间余就食江南未接人事往往闻詹名闾巷间詹之称于江南也久贞元三年余始至京师举进士闻詹名尤甚八年春遂与詹文辞同考试登第始相识自后詹归闽中余或在京师他处不见詹久者惟詹归闽中时为然其它时与詹离率不厯岁移时则必合合必两忘其所趋久然后去故余与詹相知为深詹事父母尽孝道仁于妻子于朋友义以诚气醇以方容貌嶷嶷然其燕私善谑以和其文章切深喜往复善自道读其书知其于慈孝最隆也十五年冬余以徐州从事朝正于京师詹为国子监四门助教将率其徒伏阙下举余为博士会监有狱不果上观其心有益于余将忘其身之贱而为之也呜呼詹今其死矣詹闽越人也父母老矣舍朝夕之养以来京师其心将以有得于是而归为父母荣也虽其父母之心亦皆然詹在侧虽无离忧其志不乐也詹在京师虽有离忧其志乐也若詹者所谓以志养志者欤詹虽未得位其名声流于人人其德行信于朋友虽詹与其父母皆可无憾也詹之事业文章李翱既为之传故作哀辞以舒余哀以传于后以遗其父母而解其悲哀以卒詹志云  

求仕与友兮远违其乡父母之命兮子奉以行友则既获兮禄实不丰以志为养兮何有牛羊事实既修兮名誉又光父母忻忻兮常若在旁命虽云短兮其在者长终要必死兮愿不永伤友朋亲视兮药物甚良饮食孔时兮所欲无妨寿命不齐兮人道之常在侧与逺兮非有不同山川阻深兮魂魄流行祀祭则及兮勿谓不通哭泣无益兮抑哀自强推生知死兮以慰孝诚呜呼哀哉兮是亦难忘  

愈性不喜书自为此文惟自书两通其一通遗清河崔羣羣与余皆欧阳生友也哀生之不得位而死哭之过时而悲其一通今书以遗彭城刘君伉君喜古文以吾所谓合于古诣吾庐而来请者八九至而其色不怨志益坚凡愈之为此文葢哀欧阳生之不显荣于前又惧其冺灭于后也今刘君之请未必知欧阳生其志在古文耳虽然愈之为古文岂独取其句读不类于今者耶思古人而不得见学古道则欲兼通其辞通其辞者本志乎古道者也古之道不茍誉毁于人刘君好其辞则其知欧阳生也无惑焉  

独孤申叔哀辞【`韩愈`】  

众万之生谁非天耶明昭昏蒙谁使然耶行何为而恕居何故而怜耶胡喜厚其所可薄而恒不足于贤耶将下民之好恶与彼苍悬耶抑苍茫无端而蹔寓其间邪死者无知吾为子恸而已矣如有知也子其自知之矣濯濯其英烨烨其光如闻其声如见其容乌虖远矣何日而忘  

哭张后余辞【`桞宗元`】  

后余常山张氏孝其家忠其友为经术甚邃而文少余七年颇弟畜之与之居终日冲然忘其有人与之言铿尔而厉辩而归乎中凡人有道而不显于世则曰非其世也道而得乎世然犹不显则曰命命之微不可知知而索乎外者曰性与貌后余之性可谓良矣其貌可谓肃矣博实弘裕宜为大官耉老求其所以夭贱无可得焉既得进士明年疽发髀卒后余之死人咸痛之曰天之佑善人而杀是子何也激者曰天之杀恒在善人而佑不肖庄周之说以为人之君子天之小人张君岂天所谓小人者耶是二者又非论之适也吾谓善与恶夭与寿贵与贱异道而出者也无取喜怒于其中道之出者多其合焉者固少是以君子之难贵且寿也后余母老而丧良子东西者助之哭焉况其知者耶然后余不与谄冒者同贵不与悖乱者同寿归洁乎身闻道而死虽勿哭焉可也呜呼更使既闻道而且贵且寿则其显庸也逺矣又乌能勿痛乎遂哭之以辞嗟嗟张君善不必寿惟道之闻一日为老人皆反是百稔犹幼子之优游是亦黄耉嗟嗟张君宠不必贵尊严为仁早服高位淫谀肆欲银艾沦弃子之崇高无媿三事吾见皤皤而童赫赫而辱进襦袴于几杖负泥涂于冕服已虽有余人视不足子之迹不混乎其间者幸也宜贺而吊宜歌而哭吾其过乎与其宠而加贵善而加寿道施于人庆及于母从容邦家乐我朋友岂不光裕显大欤而不克也则吊而哭者其无过乎呜呼  

悲周子桑文【`皇甫湜`】  

汝南周子桑治书通春秋非仁义不动止年二十三贞元十九年如京师将举五经秋及陜见无举诏冬还及宋而病閠月丁亥将死时天大寒雨雪火不星前纩不铢身寒之声与将死之声黎然其书在乎侧友人安定皇甫湜至见而哀之为文悲之曰  

浑沌无端谁开辟之善恶未形谁分白之善其福邪恶其祸邪谓善之福夷死何饥谓恶之祸跖死何肥何阖闾之死金玉其墓何黔娄之死手足不覆孰主张其事而顚倒其数天视高地视辽鬼神之形幽敢问何故巫咸招曰来吾语汝天有至理地有坦途精者常不足麤者常有余有余常丰不足常枯子乃惑之一何愚人事着矣请指物以明核之问子者何圣千一而愚者其麻凤凰不下而鸡满家何草不芝尽野而莎何虫不龙尽水而虾何精者理少而麤者理多耶兰萎何先葹死何难玉何为而脆石何为而顽衣冠何蹇戎狄何繁何麟而死何鹤而轩彼人事皆然推于物亦然是为自然巫咸毕歌歌已而去之曰父耶母耶天乎人乎已焉哉谓之奈何  

哀陆长源郑通诚文【`白居易`】  

丞相陇西公出鎭于汴州军司马御史大夫陆长源实左右之二年而军用宁司空南阳公作藩于徐州军副使祠部员外郞郑通诚实先后之十年而民用康暨十五年春陇西薨浃辰而师乱大夫以直道及祸十六年夏南阳薨翌日而难作员外以危行遇害惜乎大夫人之望也员外国之良也咸克洁于身俭于家勤于邦又申之以言行文学智谋政事故其厯要官叅剧务如刀剑发硎割而无滞如钟磬在悬动而有声识者以为异时登天子股肱耳目之任必能修德秉哲绍复陇西南阳之事业以藩辅王家呜呼善人宜将锺奕叶之庆而不免及身之祸天乎报施之朕何其昧欤昔诗人有黄鸟之章以哀三良不得其死今斯文亦以哀二良命其篇云  

伊大化之无形兮浩浩而茫茫中有祸牙兮若机之张梁之乱兮陆受其毒徐之难兮郑罹其殃惟善人兮邦之纪纲邦之瘁兮正人先亡谓天之恶下民兮胡为乎生此忠良谓天之爱下民兮胡为乎生此豺狼我欲阶冥冥问苍苍苍苍之不可问兮俾吾心之衋伤悲夫而今而后吾知夫天难忱而命靡常邪  

哀茹笔工文【`陆龟蒙`】  

天与之肱力何绵绵耕不能耒渔不能船载筠束毫既胜且便昼夜今古惟毫是镌爰有茹夫工之良者责其精觕在价高下缺啮义互尚不能舍旬濡数锋月秃一把编如蚕拏汝实助也我书奇奇浑元未衰惟汝是赖如何已而有兔千万拔毛止皮散涩钝铓缗觚狱辞圆而不流铦而不欹在握方染亦茹之为斵轮运斤传之者谁毫健身殒吾寜不悲  

## 文章辨体彚选卷七百四十一

（明）贺复征 编  

○哀辞二  

哀穆先生文【`宋苏舜钦`】  

呜呼穆伯长以明道元年夏客死于淮西道中友人苏叔才子美作诗悼之遣人驰吊之痛夫道不光予又次其一二行以鉴于世为文哀之先生字伯长名修幼嗜书不事章句必求道之本原皆记士徒无意处熟习评论之性刚介喜于背俗不肯下与庸人小合愿交者多固拒之议事坚明上下今古皆可录然好诋卿弼斥言时病谨细后生畏闻之又独为古文其语深峭宏大羞为礼部格诗赋咸平中举进士得出身调泰州司法叅军牧守称其才贰郡者恶之又尝以言忤贰郡者守病告贰者私黠吏使诬告先生赂具狱聚左证后召先生使众叅考之由是贬池州中道窜诣阙下叩登闻鼓称寃会贰郡者死复受谴于朝后累恩得为蔡州叅军先生自废来读书益勤为文章益根柢于道然耻以文予有位以故困甚张文节守亳亳之士豪者作佛庙文节使以骑召先生作记记成竟不窜士名士以白金五斤遗之曰枉先生之文愿以此为寿又使周旋者曰士所以遗者乞载名于末图不朽耳既而亟召士让之投金庭下遂俶装去郡士谢之终不受尝语之曰寜区区糊口为旅人不为匪人辱吾文也天圣末丞相有欲置为学官者耻诣谒之竟不得尝客京师南河邸中往往醉暮归逿地如不省持者夜半邸人犹闻其吟诵喟叹声因隙窥之则张灯危坐苦矉执卷亦出曙用是贷其资母丧徒跣自负榇成塟日诵孝经丧记未尝观佛书饭浮屠氏也识者哀怜之或厚遗则必为盗取去不然且病或妻子卒后得栁子厚文刻贷之售者甚少踰年积得百缗一子辄死将还淮西遇病气结塞胸中不下遂卒噫吁天之厌文久矣先生意以黜废穷苦终其身顾其道宜不容于今世然由赋数奇只常罗兵贼恶少軰所辱困其节行至死不变有孤懦且幼遗文散坠不收伯长之道竟已矣乎初先生死梁坚自觧以书走上党遗予欲访其文俾予集序之去年赴举京师厯问人终不复得一篇惟有任中正尚书家庙碑静胜亭记先生墓志蔡州塔记皆平昔所为又不足成卷今舅氏守蔡近以书使存其家且求所著文字未至间作文哀之  

道不胜于命命不会于时吁嗟先生竟胡为  

哭尹舍人辞【`富弼`】  

亡友河南尹洙字师鲁尝为起居舍人直龙图阁知渭州乙酉岁谪官汉东未几稍迁于均疾且革访医南阳以托范公医不効遂没焉时予官汶上又东徙乎卢距其殁所远甚叹师鲁之不得见复不得抚其榇一祭其神因追思其平生所可列恨未有以卒其志为辞而哭之呜呼人皆贵君实悴焉人皆富君实窭焉人皆老君实天焉吾知君为深是三者举非君之志不吾焉哭哭必义始为作文世重淫丽诸家桀殊大道破碎漫漶费词不立根柢号类啸朋争相教惎上翔公卿下典书制君于厥时了不为意独倡古道以救其敝时俊化之识文之诣今则亡矣使斯文不能救其源而极其致吾是以哭之始君为学遭世乖离掠取章句属为文词经有仁义曽非所治史有褒贬亦弗以思君顾而叹嫉时之为钩抉六籍潜心以稽上下百世指掌而窥功不苟进习无匪彛今则亡矣使所学不能信于人而用于时吾是以哭之惟文与学二事既隆充用而衷丰于时穷纯深藴积资而为德行乎已而已必裕形乎家而家必克今则亡矣使贤者之行不能移人心而化大国吾是以哭之积德既成道随而生谋罔不究动必有经列于庭则以蹇谔见黜于边则以威怀取寜才望既出谗嫉以兴酷罚嗣降愠色不形今则亡矣使君子之道不能被天下而致太平吾是以哭之呜呼师鲁君生于时实惟恢竒锺此具美谓必有光大以奋康济是期胡既厚其禀而反速其萎凡粤中藴百亡一施岂茫茫下土天亦有所不知耶将冥冥上穹人固非其所司耶何恶不必衅而善不必禔忠良而天险狼而耆汨淆叅错颠倒乖暌天其或者世不欲常泰人不欲常熙吾疑夫激者之论差不得而信之第于师鲁哭无已而一哭而恸再哭而咽三哭而魂离四哭而膓絶苏而复哭哭又不足聊以写吾之哭声而寓于辞庶不冺没于陵谷  

哭李仲蒙辞【`文同`】  

憯憭栗兮临清秋怀坌愦兮纷于忧拂其弭兮久复留念将焉适兮升高丘问胡然兮予之思絙予心兮不解以缪谓遐阔兮愿如其宫怅西南兮川涂缅修已忽寤兮往尝以此计葢予之生于世兮期为已休万感芸然兮衋予之中魄干漂溃兮索其若抽念子一去兮不可以复见顾子之于道兮尚胡为而此谋欲子似兮取支但寥寥兮安求孰识子兮子深当何人兮与侔彼徒以文行兮为子之高其不为贱正体而贵余肱如刻画兮妄以累子类神珠兮衅天球如子之末兮尚可以表世其不能究者兮彼又何尤已矣乎子之存兮在予忆子之疢兮将何时而司瘳敛予恨兮暮来归烟云飘萧兮奉子以愁  

锺子翼哀辞【`苏轼`】  

某年始十二先君宫师归自江南曰吾南游至虔有隐君子锺君与其弟槩从吾游同登马祖岩入天竺寺观乐天墨迹吾不饮酒君常置醴焉方是时先君未为时所知旅游万里舍者常争席而君独知敬异之其后五十有五年某自海南还过赣上访先君遗迹而故老皆无在者君之没葢三十有一年矣见其子志仁志行志远相持泣念无以致其哀者乃追作此词君讳棐字子翼博学笃行为江南之秀欧阳永叔尹师鲁余安道曽子固皆知之然卒不遇以殁侬智高叛岭南声摇江西虔守曹观欲籍民财为战守备谋之于君君曰智高必不能过岭无事而籍民民惧且走观曰如缓急何曰同舟遇风胡越可使为左右手况吾民乎不幸而至于急则官与民为一家夫孰非吾财者何以籍为观悟而止虔人以安其词曰崆峒摩天章贡激石致两确高深相临悍坚相排汹岳岳是故其民勇而尚气巧砻斵而其君子抗志厉节敏于学矫矫锺君泳于德渊目澡濯贫不怨天贱不求人老愈悫嘉言一发排难解纷已残剥吾先君子南游万里道阻邈如金未镕木未绳墨玉未琢君于众中一见定交陈礼乐曰子不饮我醪甚甘酾此浊览观江山扣厯泉石歩荦确先君北归君老于虔望南朔我来易世池台既平墓木握三子有立遗书问道过我数我亦白首感伤童心陨涕渥是身空虚俯仰变灭过电雹何以寓哀追颂德人诏后觉  

李通叔哀辞【`王安石`】  

通叔李不疑世为闽民通叔再从太学进士试斥不送自京师归面其亲道建溪溪水暴下反其舟溺死年二十八云初予既孤寄金陵家焉从二兄入学为诸生常感古人汲汲于友以相镌切以入于道德予材性生古人下学又不能力又不得友以相镌切以入于道德予其或者归为涂之人而已耶为此忧惧既而遇通叔于诸生间望其容而色睟然类君子即而与之言皆君子之言也其容色在目其言在耳则予放心不求而归邪气不伐而自遁去求其所为文则一本于古华虚荡肆之学葢未尝接于其心诚有以开予者予得而友之忧惧释然作太阿诗贻之道气类之同而合也通叔亦作双松诗道气类之同而期之久也以为报自予之得通叔然后知圣人户庭可策而入也是不惟喻于其言而已葢观其行而得焉者为多其再斥于太学而归也予待礼部试留京师别且言曰通叔去而归某也不没而入于愚也其几矣明年亦斥而归或得官皆宜在淮江之南某也不可以之闽通叔来若何通叔曰是亦不疑之言也明年从事淮南将问且召焉则未也或以死状讣既恸且疑且幸其不然会有江南之役遇闽人辄问状还泊东流尉许程者闽人也乃知讣者信又知陈安石者亦溺死安石字伯起亦闽人予尝问通叔素友独言伯起云噫二子岂行殆也其亦命而已矣予悲通叔穷以天也其道之不及民也又悲天之不予相也作哀辞  

我思古人兮维友之求燕处日讲兮行相为谋相翼以进兮相持以修要归于道兮不入于尤卒圣若贤兮其本则然我无以是兮甚惧以忧猗嗟吾子兮畜德挟材杰然自如兮不羣庸游考讲六艺兮造穷彻深匪富贵慕兮匪贱穷羞曰予既逢兮朝夕其旁仁义之光兮忠信之陬邪志荡夷兮正气独完吾子赐我兮于安以畴尚曰子兴兮羽仪于世吾君德泽此兮淳漓固偷孰神不棐兮陨子于溪子生适然兮欲谁仇所嗟存者兮志孤道辽子之不就兮一朝而休死不以所兮谁得子尸谁襚于棺兮谁坎于丘予欲恸哭兮子岂有闻子不可作兮予生之愁  

苏明允哀辞【`曽巩`】  

明允姓苏氏讳洵眉州眉山人也始举进士又举茂才异等皆不中归焚其所为文闭户读书居五六年所有既富矣乃始复为文葢少或百字多或千言其指事析理引物托喻侈能尽之约远能见之近大能使之微小能使之着烦能不乱肆能不流其雄壮俊伟若决江河而下也其辉光明白若引星辰而上也其畧如此以余之所言于余之所不言可推而知也明允每于其穷达得丧忧欢哀乐念有所属必发之于此于古今治乱兴坏是非可否之际意有所择亦必发之于此于应接酬酢万事之变虽错出于外而用心于内者未尝不在此也嘉佑初始与其二子轼辙去蜀游京师今叅知政事欧阳公修为翰林学士得其文而异之以献于上既而欧阳公为礼部又得其二子之文擢之髙等于是三人之文章盛传于世得而读之者皆为之惊或叹不可及或慕而效之自京师至于海隅障徼学士大夫莫不人知其名家有其书既而明允召试舍人院不至特用为秘书省校书郞顷之以为霸州文安县主簿编纂太常礼书而轼辙又以贤良方正策入等于是三人者尤见于当时而其名益重于天下治平三年春明允上其礼书未报四月戊申以疾卒享年五十有八自天子辅臣至闾巷之士皆闻而哀之明允所为文有集二十卷行于世所集太常因革礼一百卷更定谥法二卷藏于有司又为易传未成读其书者则其人之所存可知也明允为人聪明辨智遇人气和而色温好为策谋务出已见不肯蹑故迹颇喜言兵慨然有志于功名者也二子轼为殿中丞直史馆辙为大明府推官其年以明允之丧归葬于蜀也既请欧阳公为其铭又请予为辞以哀之曰铭将纳之于圹中而辞将刻之于冢上也余辞不得已乃为其文曰  

嗟明允兮邦之良气甚夷兮志则强阅今古兮辨兴亡惊一世兮擅文章御六马兮驰无疆决大河兮啮浮梁灿星斗兮射精光众伏玩兮雕肺膓自京师兮洎幽荒矧二子兮与翱翔唱律吕兮和宫商羽峩峩兮势方扬孰云命兮变不常奄忽逝兮汴之阳维自着兮暐煌煌在后人兮庆弥长嗟明允兮庸何伤  

悼墨卿文【`林景熙`】  

墨卿友于予再霜矣每染笔玄霜滃研发我波澜初得之山阴世家曰此柯山叶氏旧制法精妙色润而性坚子非词翰不屑用故岁用仅寸许计其余可友六霜颇珍袭甚有伺予怠者窃而去笔悴研枯悼惜累日然不知落谁氏子夏曰楚人亡弓楚人得之孔子闻之曰惜其不大也不如人亡而人得之予非昧于是辄介介焉何也世方仇文操寸管以摛华藻寥寥然也设不幸入龙断之场米盐酒薪琐屑记注以俗卿可奈何设不幸入异端之室餙虚无述荒怪以幻卿可奈何设不幸入鴈鹜之曹舞弄三尺出入人罪以累卿可奈何龙断以文其粥异端以文其诞鴈鹜行以文其奸使为是三者相磨于冺灭岂不悲夫  

过杨忠襄墓哀辞【`游酢`】  

建炎已酉金人冦江车驾幸越杜充以宰相总诸道兵鎭江左前执政李棁供饟事显谟待制陈邦光守建康充懦不能战闭壁莫敢出充与麾下数千人降敌比去敌入建康棁先降邦光亦降通判杨公邦乂独不从大书其衣裾曰寜作赵氏鬼不为他邦臣授其仆曰持此以见志吾死矣棁邦光拥公上马野次俱见敌其四太子者命之拜公叱曰我不降何拜敌莫敢廹纵归明日遣其将张太师谕公授以旧官公以首触阶戺求死敌大惊止之徐曰公所守固高然势已去矣第归审思之明日复来公亟移书其酋曰世岂有不畏死而可利动者幸速杀我又明日四太子觞二降人于堂上乐作召公立庭下公注视棁邦光曰天子以若扞城敌至不能抗又不守节更与共燕乐尚有面见我乎敌取幅纸书死活二字谓曰无多言即欲死书死字下公顾旁吏有簪笔者跃起夺而书曰死于是敌皆动色又使引去明日再以见公遥望四太子遂大骂若无厌而图中原天寜久假汝行难自保尚安得污我敌怒使人疾击挺交下公骂不絶口见杀剖腹取其心明年敌去州以事上闻诏赠直秘阁官其子二人即死旁为墓立庙谥忠襄公吉州人致和乙未进士后六十九年建州游某为吏金陵再拜墓道嗟叹而为辞曰  

山云起兮阴阴木啸风兮萧森罥荒榛兮颓隧野鸟怨兮清音噫丙午兮燕安蔼荐绅兮多盘系苞桑兮弗戒渝旧好兮开边衅生兮召戎顷大地兮尘蒙粲承平兮百载莾夷门兮庙宫我踰邠兮梁山蛇荐食兮江干拥貔貅兮首鼠纷□拜兮后先独立兮慨陈人自靖兮此身寜为鬼兮赵氏肯湼缁兮敌庭肴醴□余兮独死汝尸坐兮偷生振英声兮阶下气烈动兮清寜凛名义兮身世九鼎重兮一羽轻翳翳兮幽藏颓阳照兮山荒髪毛爪齿兮一世同腐庙貌圭衮兮千古之光春秋兮代谢勿朁兮蒸尝  

## 文章辨体彚选卷七百四十二

（明）贺复征 编  

○哀辞三  

悯贞淑文【`明胡翰`】  

何斯世之昩昧兮耿独抱兹贞淑曰降命之自天兮固眇躯之所服肇两仪于厥初兮恒正位而并育矧夫人之伉俪兮岂云疏而异族昔结髪以承欢兮将偕老以为期忽恶笄之在首兮遂中道而弃之惟国有大事兮莫大于征伐之师既北面以奉命兮愿委质以驱驰冐白刃以争先兮惧不得其所死茍死弗慊于素兮又安足以痛毁相女妇之从夫兮醮一齐而不再力莫拯君之阽危兮虽独生其何待孙神之戌夏兮陈迎霎而捐躯高叡之丧赵兮秦瞑目而与俱卓怒行其威教兮皇甫系而犹诟李断臂于逆旅兮负凝骸以贻后谅风猷之一致兮旷年岁而不可蔑袭芳菲以纫兰兮又佩之以双玦仰三辰之在天兮心炯焉其昭晰即所安而自得兮吾窃哀丈夫之非烈  

郑生佑哀辞【`方孝孺`】  

台宁海有衣冠之族曰郑氏显于宋之季世功德被于民而名不大着于天下后百年有孙曰佑生而其质硕厚端秀气锐而才良好强记多艺能年十四五壮伟如成人挽强御悍超捷竒俊虽老将莫不咨赏之其父豪士善相人每出游于外归谛视其姿状輙叹曰举莫如是儿矣缙绅先生过而见者亦异之咸谓必能振其宗使充其才气将必卓然有所立而竟以疾夭死死时年甫十有七其生也非惟其亲戚交友爱之凡见之者亦与亲戚交友同其爱其死也非惟其父母昆弟哀之凡识之者无不哀其不幸而哭之失声世常疑天人之道好违而难合人之所爱者天必艰其生所甚爱者生之艰也为尤甚焉至于鳯鸟麒麟珍玮祯异之物爱之者弥众则或旷四海厯千载而不一生而凡为人所憎疾厌苦者不植而自长不育而自蕃若恒有以相之其于人也嚚童恶子狠戾恣睢以病乎人虽其父母亦以其速死为幸者则壮盛而无疾贵富而得志稍有才质为世所爱慕者輙遇祸患不获与庸众人等岂天之爱恶与众人异趣哉是未可知也或谓人之爱斯人也必欲常见之暂离而不见则思天之于人也亦然闻其美也则爱之爱之甚则不欲去乎左右故嚚且恶者多存乎固而俊哲之生也恒难其全是则天之爱人者乃所以祸之岂理也哉若郑氏子才质之美为人所竒爱而竟不永年推之于理莫知所由致也岂天者固有所难知而美好术智端为致祸之具耶使美好术智者不夭折而底于成其福乎斯世也大矣然则郑氏子之可哀宁独其家与其身也哉凡有志于斯世者皆宜悼其不幸也余与之有连而不识其为人既闻而哀之复重之以辞且以慰其父云  

气浑判兮挺英特姿鸾麟兮貔虎力绰秀姣兮烨若神巧言笑兮肃而温未加弁兮突修巨众咸慕兮莫敢侮嗟灵淑兮天所雠子美好兮死谁尤既聪达兮又慧哲超几先兮烛眇忽觇简策兮目电光心不属兮久无忘学之笃兮艺孔有弦强兮辔良驰马叱咤兮矢交飞殱糜豖兮载归万夫骇兮力不格古有儗兮今焉索天所喜兮才艺精诏子归兮难久生彼嚚昏兮稔奸慝人老死兮人孰戚子不幸兮少恢奇躬夭折兮令世悲死非鲜兮贵不柄夭可寿兮奚以老嗟子死兮勿尤天天茫茫兮曷憎怜来奚为兮去畴往英灵灭兮将安放前千祀兮后无穷贤不遇兮古所同  

吴氏二贤母哀辞【`方孝孺`】  

永兴吴君荃母林年二十二夫亡亡一月生君甫弥月大父继殁大母胡与林昼夜苦誓保持遗孤强暴欲胁娶林林负儿与姑逃稍长鬻簪珥资其就学学垂成而林卒胡督之益力于是吴君为知名士吴氏宗赖以弗堕子谓托孤寄命丈夫所难而二母能之因为辞以宣其哀辞曰  

木则有枝兮妇则有夫嗟我二妇兮独何孤夫兮谓何兮子犹在腹为雌为雄兮吾将谁卜子之生兮幸非女朝哭夫兮暮抱儿乳夫有知兮无知相儿兮上缵遗緖夫虽死兮舅在堂子生弥月兮舅亦云亡姑哭舅兮又哭子抚厥孙兮涕泗其滂我二妇兮何为守空帏兮夜凄凄凉风惨兮中人蟋蟀鸣兮儿夜啼抚枕兮太息起绕床兮泪沾臆夫死有言兮耳犹闻吾儿不育兮吴鬼安食妇辟纑兮姑抱儿吾儿虽微兮吾夫在兹孰谓余兮荼蓼余甘之兮如饴彼何心兮狐鼠乗余孤兮谋覆吾祀跳梁瞰室兮啸众以呼谓余茕兮将焉与处山之石兮巍巍海之水兮靡有涯水可竭兮石可移身宁死兮节不可亏襁吾儿兮我负来何难兮去何阻夫有神兮愿为虎身寄虎腹兮免人余侮谅一死兮何难志未伸兮魂魄靡安姑寿康兮子茍能养瞑余目兮从夫九泉我姻兮我娅悯余孤兮余舍昔妾媵兮如云今只影兮灯夜汲涧兮手龟抱薪兮棘裂我衣首如蓬兮谁理未亡人兮何有容仪袖簪兮脱珥掲罗襦兮裂文绮粥之兮为谁式教兮我儿嗟我儿兮勿怠荒尔祖尔父兮厥闻孔彰我不死兮为尔之故尔能立兮尔父不亡夙出兮暮归不眠兮达旦勿谓母贫兮儋石无储吾儿读书兮我宁不饭儿践兮母言焚膏继晷兮以岁以年年忽及兮加冠文之声兮烂然妇与姑兮相与吴之先公兮庶几无馁感昔兮念今一悲兮一喜儿奉觞兮彩衣翩愿寿兮如彼南山将竭力兮终养母忽逝兮不还姑抚妇兮泣呜呜曷不尔兮死无衰残兮不死尔盛年兮罹此毒痡孙悲号兮奉大母有孙存兮大母无苦大母无子兮孙无父孙多材兮善奉甘旨嗟二母兮亦孔之难誓死抚孤兮身死志完引千钧兮一发以手障兮惊澜二母死兮不死有子甚文兮善在国史国史旌铭兮五色有炜下爥泉扄兮上薄星纪彼何人兮艳妇夫尸在床兮笑言诩诩倾人宗兮殒人祀地下逢之兮颡汗犹泚呜呼哀哉家有妇兮国有臣妇死以夫兮臣死以君胡独二母兮吴祀是存呜呼胡独二母兮吴祀是存  

松坞黄公哀辞【`李东阳`】  

予读黄岩谢太史所为松坞黄公传而哀之曰黄公葢其乡贤者也今不可作矣哀哉公生逾八十而没不为夭生有子子没又有孙皆贵且贤不为晦没而塟塟而墓木已拱于今数十年不为近若是者皆无事乎哀予独念公之能使市信其直道匿其名而僮仆远于罪可谓盛德而哀今之人莫之能也抑以重哀夫今之人之哀之异乎此也为之辞以遗公之孙曰文选君世显者其辞曰  

台之山山思而水号霜雪憯栗兮草卉凋崖嵚谷岖兮道路险以峣虎豹伏匿兮狼狐噭嘷岁既暮而改色见东流兮滔滔家巍巍以孤存魂一去而莫为招聊抚景以慨俗怀佳人兮郁陶悲乎伤哉今之人鬬捷夸妍争儇竞浮锱铢相倾睚眦为仇视狴犴为堂室化冠裳为戈矛渺狂澜之万迭瞻砥柱兮中流悲乎伤哉今之人鼠社狐城蝇奔蚋趋招曹啸羣什伯其徒磊冰成山炙手成炉以郡县为市集以贿赂为菑畬念谁为之扼拒莽前路兮长驱吁嗟黄公狷介之节朴茂之风有覩其貌无疑乎其中予不必恡取不必丰辩我者为喑嘿谁我者为盲聋盗饮德以怀愧仆衔恩而効忠彼琐兮若此又何论乎耆老之与儿童吁嗟黄公家有冠组不华其躬门有车马不藉为龙不轹众以自力宁敛盈而若空慕闭门之泄栁嗤返驾之周颙彼乡饮兮不可以屈致矧辟书之可通吁嗟乎黄公世寜复有斯人哉吾将操几杖以从之也过公之乡兮斗斛不欺入公之门兮左书右诗闻公之子兮公子孔硕见公之孙兮公孙孔仪慨老成之凋谢庶典刑之在兹纵往辙兮既驾亦遗踪兮可追已矣乎岁华敛乎万物归浮生尽兮大运非叹羲景之莫絷伤零露之易晞谅今古之一揆孰彭殇之有违匪遗德之罔既奚若人兮独悲已矣乎吾生不可以复见徒陨涕而沾衣  

东泓哀辞【`钱薇`】  

岁已巳文部尚书鋐罢归新安借道禾郡尚书语郁大夫曰吾力能死两谏官归无恨况闻天子将赐环复吾官郡大夫以语予予曰所谓两谏官者何人哉未几有东泓之报于是海内士輙为谏官危谏官亦各以言危越明年予服官左掖然见诸谏官以言进者更剀切则更得圣明优容如大海之受百川而予疑东泓之死命也夫然尚书门下故吏散在各执事予每每访之或曰薛给事軰相继论尚书奸尚书摭论各朋党遂有旨杖薛给事軰先一日尚书邀两锦衣饮尚书亲起为寿厚之三百金次日薛给事軰杖杖且死然则东泓之死非死于锦衣之杖死于尚书之金尚书归新安其子习见尚书狼杀人乃欲死尚书倒尚书于地尚书愤懑疽发于背三日死尝闻永乐中尚书震计杀尹昌隆一日震家居见昌隆入遂昏乱亦疽发死夫昌隆之诛震犹东泓鋐之杀东泓犹震而震鋐之死若一辙然鋐又借手于其子天道好还也葢天植忠鲠之臣而计杀之其罪一使天下后世见东泓軰之死而不知鋐軰计万一有疑及圣德则鋐之罪益大其罪二自鋐计杀东泓虽天下明知圣上好谏茍非中庸之士恒以东泓为戒则鋐误国为甚其罪三天胡不报之以速死又使死于其子甚鋐罪也又闻东泓拜司谏道出济宁闸闸为有力者数启启则水涸滞东泓之舟三日既而两御史至鞭闸官吏震吼如雷人于是贤东泓德量他日勲伐未涯也乃今死于鋐然不死于鋐则东泓之名不益彰予乃次第所闻而哀之且使天下无危谏官谏官无危言并以见圣德高明广大何所不容而如鋐者世当以为鉴也其辞曰  

人岂能无尽兮孰为禆于纲常于乎东泓之死兮鸣鳯朝阳彼奸雄之金兮出于槖囊以快其鸱隼之毒兮自以为计则良岂知穹苍不可欺兮身名俱丧于乎东泓之心兮白日东泓之节兮秋霜于家为孝于国为忠兮何用不臧惜鸾凰之不可作兮彷佛犹闻芝兰之馨香  

悼兄文【`张邦奇`】  

皇天民之父母兮胡不揆而降谴仰月星之昭垂兮审予罪而无端始我先曰宏静兮至今七世其庸愆哀我兄之何辜兮罹惨毒而莫既言独伏枕以长思兮憯不知其故也指苍天而诉之兮又冥冥而莫予覩也诞兄生之四载兮甲之年予乃有称丹穴之双雏兮提挈乎亲之左右越数年乃就外傅兮出相呼而入友悯予生之弱而羸兮虔保护之恐后涉跬步之沮洳兮每褰裳而抱负暨予试于藩省兮肆计偕而观光怜予冲昧而远游兮四偕至乎吴之杭遡长风而判袂兮涕既忍而复陨忳惨怆之满容兮频东辕而旋轸厯三时之悠悠兮阻音问之茫茫望予旋而不见兮赋情思以盈筐明年又赴南雍兮日暮俱浮乎钱唐値风霆之迅怒兮阽九死以仓皇独相顾以无言兮瞰腾波之茫洋又明年予北行兮别城西之川梁兄曰予得吉梦兮女奋迹在兹行相音容之如昨兮曽词组其庸忘子既被此恩宠兮遂縻迹乎神京希一见以泻怀兮凭离鸿而寄声感予言之恻恻兮遂航疾而西征谓生离其可悲兮岂期永隔乎幽明驰讣音于南越兮接哀声乎燕北奈堂上之双亲兮发垂垂其渐白抚弱孤以増悲兮曷斯情之可释怅深闺之泬寥兮未中道而阻隔世固有哀怨兮夫惟若是而为极渺游魂之何所兮谅衔寃而郁抑愿临棺而一恸兮离跬步之不可得绊缨组之孔固兮买归舟之无直纵浮名其可恋兮予焉能忍而处此陫侧身缭纠以自纒兮神淼驰之邈邈思百忧以自底兮愿破涕而一笑蹇充倔之无由兮凭郁郁其谁告出公门而即暇兮就私制而永悼独抱影以俛仰兮念畴昔之相好方怡怡以朝夕兮恶他人之阋墙御外侮而无戎兮吾今羡彼而自伤谓他人曰我兄兮岂不笑言以相重哀比目之川鱼兮终圉圉而独泳岂不属毛而离里兮又谁为之恸也割背膺而牉之兮其谁能无痛也听蜻蛚之在宇兮鴈亦雝雝而南征感节叙之流易兮杂时羞而荐馨固至衷其无文兮聊赋此以识情情不尽而转纡兮涣予涕之沾膺  

江午坡先生哀辞【`王慎中`】  

午坡先生江姓名以达字于顺信州贵溪人也先生年四十九岁而终将以称于修短之间犹未离乎夭也而得专先生之称其文学风节高一世不系乎齿也先生以刑部郞主闽省戊子试事士之受知而选者以为先生也以佥事督学于闽士之游于庠业于塾者皆以为先生矣复以副使督学于楚而楚之士皆以为先生矣江氏故贵溪仕族代有闻人父斗峰公与诸父昆弟并以才学为贵仕先生内得诸其家出则尽友四方之贤豪视碌碌者千万軰如无也慧敏既絶人远甚尤自振厉焯发不欲与流俗伍一时誉者虽盛要以才名相目先生雅不自喜益务矜重以简倨自持而亦以绳人不为权力者屈当■〈言翕〉訿交煽易疑且夺之际尤能操饬不变其始人未遽信也久之骇者定惑者解谤者随以誉而先生之名亦成矣先生最慕李献吉之为人其诗文独宗之其豪毅敢决临以威武刑祸而益峻大略相类而先生无献吉之病也献吉督学江西忤宸庶人被其构陷力起大狱为出廷臣以莅狱事卒以失官而不悔先生亦忤楚藩至诬以大不敬逮系诏狱濵于不测而后放还田里岂其所为有以近祸者然宸庶人以逆谋覆而楚藩亦以内行不道见杀于其子礼义法度之君子宜不为叛逆斁乱之夫所容先生之所处果为有以异于流俗其所以得祸亦足以警习偷竦羣懦而不为无补于世也惜其年不永其学未究其志未行而遽亡矣呜呼是可悼也夫词曰  

先生尝为予评李峒崆先生之文以为近世絶出谓其人已死而魂魄犹足以华国自为诗哭之其末云乾坤双病眼终日望梁台葢悲一代文人之不幸其推慕之至而亦其怨闵之深也予哀先生不能复为言惟以先生哭崆峒者为先生哭今日照临芗溪之间固亦当时汴水之上之灵爽耶忧思之歌痛于涕泣世之哀先生者其有哀于此也夫其无哀于此也夫  

襄庄王哀辞【`汪道昆`】  

余守襄襄庄王独亲守有加礼后十年余至庄王业已弃国人余问园林去国门百里而近余居楚习为之歌楚以哀之其辞曰  

思皇先后起郢中些睠兹近属茂乃庸些明明嗣服睦周宗些荃胡不居誉命同些繄者献王胙赤土些敬共不贰方于鲁些维王中兴及踵武些绵绵世祀保昌阜些荃胡不居享纯嘏些峩峩主器亶幼清些胡然而金胡然而玉俨容声些维仲若季淑且钧些荃胡不居翼有成些相彼后宫邦逆媛些纮綖絺绤躬为俭些周南樛木无违怨些荃胡不居尚婉娈些宗公有事序本支些爇萧执鬯逆皇尸些僾然在位如见之些荃胡不居燕岁时些汉水方城亘千里些烝烝有众何可胜齿些巷歌里相辍勿起些于戏不忘不啻若其考妣些荃胡不居为民纪些故宫岌嶪郁云兴些高堂七仞墄且平些方连交椅列丹楹些洞房阿阁藉重裀些荃胡不居四体寜些东壁西昆壮以丽些长筵曲宴礼乐备些四坐行觞歌既醉些荃胡不居主高会些章华授简盛文章些厥有宋玉独擅场些仲宣邺下当雁行些杜陵奕业扬芬芳些民歌出牧临髙阳些落日倒载甘楚狂些此皆蝉蜕何有乡些荃胡不居相翱翔些髙唐之上朝云幕些粲粲天人艳初日些轻裾文履纷来集些便娟绰约丽以则些荃胡不居友琴瑟些翩翩汉浦翔二妃些英英结佩光陆离些若远若近扬蛾眉些荃胡不居引令仪些三湘七泽下秋潦些沅芷沣兰富芳草些荃胡不居可终老些阳阿激楚歌杂陈些倡以白雪和阳春些流商刻羽妙入神些荃胡不居听其眞些大椿有秋菌无昔些终古同归彭殇匹些洵美有子其仪壹些人貌荣名永无射些王公有土可用式些  

乱曰灵之来兮夷犹乗白云兮驱蓐收灵之去兮阻修扈太乙兮总九州岛怀故宇兮蒿目着遗爱兮千秋  

项贞女哀辞【`黄汝亨`】  

项贞女者秀水人父某许字吴江周孺文死之者也凡百君子莫不珍其芳洁美其从容褒着文采彪炳人伦而曲士谬束中庸嗤其苦节呜呼不食禄者非王臣邪谓未为孺文妇也者弗死孺文也能为孺文妇也者可后孺文死也是西山无饥夫之薇延陵无季子之剑也嗟乎死生大矣名义邈然夫杞哭崩莒思妇之极哀聂尸暴韩侠魁之余烈犹怆然悲壮想见其为人况贞女哉余故怜而歌之非能拟骚人之赋聊以抒桀士之悰焉耳  

媛媛兮淑女言归兮于周衿褵兮未结伉合兮将谋吉日兮辰良于飞兮绸缪旻天兮不吊君子兮离忧惊闻兮憯怛■〈忄虫〉■〈忄虫〉兮含愁药石兮亡从素心兮有求吁哀哀兮苍苍穆黙黙兮玄修倘百年兮有期愿一匕兮夷犹嗟夫夫之不辰兮年之弗将贾谊才而蚤夭兮子渊喆而云亡颓玉树之先摧兮稿兰茝之芬芳寂愕愕以来讣兮孰知余之旁皇将呼天以长号兮碎裂其肠羗大人之我珍兮厚余之防黯黯饮泣兮心独语魂兮其徕兮吾将与侣眇眇愁云兮惨其暮白日不再兮余又曷顾盈盈绿鬓兮谁则予怜余则爱吾指兮谁为纎纎为玉而碎兮将瓦而全双翼既折兮将焉翩翩窅窅只目兮于何流连伤哉栢舟兮亦孔之贤余亦妇人兮何独不然茍厥身之靡二兮胡问尔之色颜魂兮其亡驰兮余蕲及尔于黄泉神曶曶其不寐兮凄长夜之杳杳彼蚩蚩之莫予防兮恶知予之皎皎倚栏干以徘徊兮愀余心之渺渺魂兮余其偕往兮亦何以异乎偕老欵悲风兮萧萧魂怳怳兮揺揺睇孤灯兮无色抚哀琴兮不调奏一曲兮音絶肠九廽兮欲裂纫素丝兮为佩轸余怀兮如结骋松陵兮漠漠怊荒忽兮累咽望夫君兮太息乗冥冥兮余接儵西阻兮之东生不同衾兮死兮同穴  

乱曰飞鸟于归兮反乎故乡狐死首丘兮贞余之所藏翱翔大化兮为鸾为凰精气无不之兮为冰为霜旦暮千秋兮振振三纲秀川泠泠兮清标孔扬  

## 文章辨体彚选卷七百四十三

（明）贺复征 编  

○哀辞四【`赞颂`】  

议郞胡公夫人哀赞【`汉蔡邕`】  

议郞夫人赵氏字曰永姜允有令德秉心塞渊舒详闲雅仪节孔备女师四典窈窕德象罔不习熟以供妇道议郞早世检诲幼孤义方以导其性中禁以闲其情孤颢俭节用免咎悔少辟侍中袭先公之爵以议郞出为济阴太守是时夫人寝疾未薨而国家方有荣阳寇贼震惊帝师简选州辟授任进卫不得辞王命亲医药夫人乃自矜精禀气力俛起若愈以劝遣颢到官月余所疾暴盛春秋五十八中平四年薨于京师颢有剖符之寄偪于国典疾笃不得顾亲増感气絶不能自宥愼终之事阙焉永废虽不毁以随没亦困悴而伤怀知我如此不如勿生号咷告哀以乞骸骨踰年然后获听追惟考君存时之命迎棺旧土同穴此城孤心摧割靡所底念仰瞻二亲或有神诰灵表之文敢曰亮闇叙我忧痛作哀赞书之于碑  

愍予小子夙罹孔艰严考殒殁我在龆年母氏鞠育载矜载怜殷斯懃斯慈爱备存匪惟骄之范我轨度教诲严肃昭示好恶俾我克类畏威忌怒用免咎悔践继先祖即爵其土二将是临与帝剖符守于济阴夫人寝疾荣此宠休疾用欢痊翊日斯瘳将征将迈从养陶丘景命徂逝不愍少留疾大渐以危亟兮精微微而浸衰逼王职于宪典兮子孙忽以替违目不临此气絶兮手不亲夫含饭陈衣衾而不省兮合绠棺而不见昔予考之即世兮安宅兆于旧邦依存意以奉亡兮迁灵柩而同来考妣痛以惨兮离乖神柩集而移兮增哀黄垆密而无间兮出入閴其无门舁柩在兹兮不知魂景之所存悼孤衷之不遂兮思情憭以伤肝幽情沦于后坤兮精哀逹乎昊干  

蓉峰处士宋公哀颂【`明徐一夔`】  

今上初天下既定会材兴治以建丕图首起今内翰宋公濂于金华山中置诸帷幄以备访问已而职教东朝旋载笔后省公雄辞巨笔足以名世而不自以为髙博物洽闻足以服众而不自以为足故自上以及在廷之臣莫不加敬不欲一日去左右而公之府君蓉峰处士年已八袠矣自念亲年日髙远违晨昏乃力恳于朝上怜之予告归养于是公之去其亲于今三年矣既抵家日奉觞为寿父子驩然居无几何处士竟以遘疾遂弃荣养殆若有待者则公之急于乞养亦岂偶然哉是其至诚恻怛之心有以感致如此不然使不得奉汤乐于其亲垂殁之时而其终天之憾为何如也一夔未尝获拜处士而亲炙其徳容辞气及考其潜徳与其所以垂祥而委祉者辄自诵曰处士之死可谓有不死者矣公哀不自已既自为阡表复请大夫君子为文辞以相其哀敢摭其概而为之颂焉处士讳文昭字文霆蓉峰处士前集贤院所赐号也颂曰  

猗嗟处士葆贞毓醇气冲以肃貌和以仁孝以事亲诚以接物暴以义摧邻以恩恤维孝则纯维诚则一恩匪勉强义匪矫激猗嗟处士美集于躬宜耀于时而啬其逢其蓄既厚其发斯丰是生令子蔚为儒宗猗嗟处士人孰不死相其攸终与草木比惟处士之死令闻不已令闻不已惟曰有子寳婺之墟有岿蓉峰仰止令德与峰俱崇于惟小子曷克形容勉为此颂用慰孝衷  

## 文章辨体彚选卷七百四十四

（明）贺复征 编  

○吊文一  

刘勰曰吊者至也诗云神之吊矣言神至也君子令终定谥事极理哀故宾之慰主以至到为言也  

吊屈原文【`汉贾谊`】  

谊为长沙王太傅既以谪去意不自得及渡湘水为赋以吊屈原屈原楚贤臣也被谗放逐作离骚赋其终篇曰已矣哉国无人兮莫我知也遂自投汨罗而死谊追伤之因自喻其辞曰  

恭承嘉惠兮俟罪长沙侧闻屈原兮自沈汨罗造托湘流兮敬吊先生遭世罔极兮乃陨厥身呜呼哀哉逢时不祥鸾鳯伏窜兮鸱枭翱翔阘茸尊显兮谗谀得志圣贤逆曵兮方正倒植世谓随夷为溷兮谓跖蹻为廉莫邪为钝兮铅刀为铦吁嗟黙黙生之无故兮斡弃周鼎寳康瓠兮腾驾罢牛骖蹇驴兮骥垂两耳服盐车兮章甫荐履渐不可久兮嗟苦先生独离此咎兮讯曰已矣国其莫我知兮独壹郁其谁语鳯漂漂其高逝兮固自引而远去袭九渊之神龙兮沕深潜以自珍偭■〈犭枭〉獭以隐处兮夫岂从虾与蛭螾所贵圣人之神德兮远浊世而自藏使骐骥可得系而羁兮岂云异夫犬羊般纷纷其离此尤兮亦夫子之故也厯九州岛而相其君兮何必怀此都也鳯皇翔于千仞兮览德辉而下之见细德之险征兮遥増击而去之彼寻常之污渎兮岂能容夫吞舟之巨鱼横江湖之鳣鲸兮固将制于蝼蚁  

吊夷齐文【`魏王粲`】  

岁旻秋之仲月从王师以南征济河津而长驱踰芒阜之峥嵘览首阳于东隅见孤竹之遗灵心于悒而感怀意惆怅而不平望坛宇而遥涕抑悲古之幽情知养老之可归忘除暴之为仁絜已躬以骋志愆圣哲之大伦忘旧恶而希古退采薇以穷居守圣人之清槩要既死而不渝厉清风于贪士立果志于懦夫到于今而见称为作者之表符虽不同于大道令尼父之所誉  

吊孟尝君文【`晋潘岳`】  

人罔贵贱士无眞伪延入如归望宾若企出握秦机入专齐政右眄而嬴强左顾而田竞且以造化为水天地为舟乐则齐喜哀则同忧岂区区之国而大邦是谋琐琐之身而名利是求畏首畏尾东奔西囚志挠于木偶命县于狐裘  

吊魏武帝文【`陆机`】  

元康八年机始以台郞出补著作游乎秘阁而见魏武帝遗令慨然叹息伤怀者久之客曰夫始终者万物之大归死生者性命之区域是以临丧殡而后悲覩陈根而絶哭今乃伤心百年之际兴哀无情之地意者无乃知哀之可有而未识情之可无乎机答之曰夫日蚀由乎交分山崩起于朽壤亦云数而已矣然百姓怪焉者岂不以资高明之质而不免卑浊之累居常安之势而终婴倾离之患故乎夫以回天倒日之力而不能振形骸之内济世夷难之智而受困魏阙之下已而格乎上下者藏于区区之木光于四表者翳乎蕞尔之土雄心摧于弱情壮图终于哀志长算屈于短日远迹顿于促路呜呼岂特瞽史之异阙景黔黎之怪颓岸乎观其所以顾命冢嗣贻谋四子经国之畧既远隆家之训亦弘又云吾在军中持法是也至于小忿怒大过失不当效也善乎达人之谠言矣持姬女而指季豹以示四子曰以累汝因泣下伤哉曩以天下自任今以爱子托人同乎尽者无余而得乎亡者无存然而婉娈房闼之内绸缪家人之务则几乎密与又曰吾婕妤妓人皆着铜雀台于台堂上施八尺床繐帐朝晡上脯糒之属月朔十五日輙向帐作伎汝等时时登铜雀台望吾西陵墓田又云余香可分与诸夫人诸舍中无所为学作履组卖也吾厯官所得绶皆着藏中吾余衣裘可别为一藏不能者兄弟可共分之既而竟分焉亡者可以勿求存者可以勿违求与违不其两伤乎悲夫爱有大而必失恶有甚而必得智慧不能去其恶威力不能全其爱故前识所不用心而圣人罕言焉若乃系情累于外物留曲念于闺房亦贤俊之所宜废乎于是遂愤懑而献吊云尔  

接皇汉之末绪値王涂之多违伫重渊以育麟抚庆云而遐飞运神道以载德乗灵风而扇威摧羣雄而电击举勍敌其如遗指八极以远畧必翦焉而后绥厘三才之阙典启天地之禁闱举修网之絶纪纽大音之解徽扫云物以贞观要万涂而来归丕大德以宏覆援日月而齐晖济元功于九有固举世之所推彼人事之大造夫何往而不臻将覆篑于浚谷挤为山乎九天茍理穷而性尽岂长算之所研悟临川之有悲固梁木其必顚当建安之三八实大命之所艰虽光昭于曩载将税驾于此年惟降神之绵邈眇千载而远期信斯武之未丧膺灵符而在兹虽龙飞于文昌非王心之所怡愤西夏以鞠旅泝秦川而举旗踰镐京而不豫临渭濵而有疑冀翌日之云瘳弥四旬而成灾咏归涂以反斾登崤渑而朅来次洛汭而大渐指六军曰念哉伊君王之赫奕实终古之所难威先天而葢世力荡海而拔山厄奚险而弗济敌何强而不残每因祸以禔福亦践危而必安迄在兹而蒙昧虑噤闭而无端委躯命以待难痛没世而永言抚四子以深念循肤体而颓叹迨营魄之未离假余息乎音翰执姬女以嚬瘁指季豹而漼焉气冲襟以呜咽涕垂睫而汍澜违率土以静寐戢弥天乎一棺咨宏度之峻邈壮大业之允昌思居终而恤始命临没而肇扬援贞吝以惎悔虽在我而不臧惜内顾之纒绵恨末命之微详纡广念于履组尘清虑于余香结遗情于婉娈何命促而意长陈法服于帷座陪窈窕于玉房宣备物于虚器发哀音于旧倡矫戚容以赴节掩零泪而荐觞物无微而不存体无慧而不亡庶圣灵之响像想幽神之复光茍形声之翳没虽音景其必藏徽清弦而独奏进脯糒而谁尝悼繐帐之冥漠怨西陵之茫茫登雀台而羣悲贮美目其何望既睎古以遗累信简礼而薄塟彼裘绂于何有贻尘谤于后王嗟大恋之所存故虽哲而不忘览遗籍以慷慨献兹文而凄伤  

吊贾谊文【`庾阐`】  

中兴二十三载余忝守衡南鼓栧三江路次巴陵望君山而过洞庭涉湘川而观汨水临贾生投书之川慨以永怀矣及造长沙观其遗象喟然有感乃吊之云  

伟哉兰生而芳玉产而洁阳葩熈水寒松负雪莫邪挺锷天骥汗血茍云其携谁与比杰是以髙明倬茂独发竒秀道率天眞不议世疚焕乎若望舒耀景而焯羣星矫乎若翔鸾拊翼而逸宇宙也飞荣洛汭擢颍山东质清浮磬声若孤桐琅琅其璞岩岩其峯信道居正而以天下为公方驾逸步不以曲路期通是以张高弦悲声激柱落清唱未和而桑濮代作虽有惠音莫过韶濩虽有腾鳞终仆一壑呜呼大庭既邈玄风悠缅皇道不以智隆上德不以仁显三五亲誉其轨可仰而标霸功虽逸其涂可翼而阐悲矣先生何命之蹇怀寳如玉而生运之浅昔咎繇谟虞吕尚归昌德恊充符乃应帝王夷吾相桓汉登萧张草庐三顾臭若兰房是以道隐则蠖屈数感则鳯覩若栖不择木翔非九五虽曰玉拆儁才可补夫心非死灰智必存形形托神川故能全生奈何兰膏扬芳汉庭摧景飙风独丧厥明悠悠太素存亡一指道来斯通世往斯圮吾哀其生未见其死敢不敬吊寄之渌水  

吊庄周文【`嵇含`】  

帝壻王弘远华池丰屋广延贤彦图庄生垂纶之象记先达辞聘之事画眞人于刻桷之室载退士于进趣之堂可谓托非其所可吊不可赞也其辞曰  

迈矣庄周天纵特放大块授其生自然资其量器虚神清穷玄极旷人伪俗季贞风既散野无讼屈之声朝有争宠之叹上下相陵长幼失贯于是借玄虚以助溺引道德以自奬戸咏恬旷之辞家画老庄之象今王生沉沦名利身尚帝女连耀三光有出无处池非岩石之溜宅非茅茨之宇驰屈产于皇衢画兹象其焉取嗟乎先生高迹何局生处岩岫之居死寄雕楹之屋托非其所没有余辱悼大道之湮晦遂含悲而吐曲  

## 文章辨体彚选卷七百四十五

（明）贺复征 编  

○吊文二  

吊塞上翁文【`唐陈子昂`】  

居近南海四百余里有古城焉土人云是塞上翁城今为戍其基扄趾迹葢数千年也丙戌岁兮我征匈奴恭闻北叟托国此都予尚于叟日月遐迈及今来思实获心契欣问于叟何德其愚僻居幽漠浩与世殊亡情逸马胡寜而知福谢于邻人何达而不淑丁男既存君子知复人以为极也伊怀兹土既板且筑扄禁天崇墉隍云矗今则荒秽世不锺毓其故何哉贤叟之德登叟之堂天道何远而兹理茫茫人世自故兮丘垄崩荒魂魄何独不归故乡叟乎叟乎我心之伤  

吊国殇文【`张说`】  

北伐兮东弧邈辽阳兮孤竹偏师兮覆众在崇山兮峡谷露芄芄兮蔓草风蓁蓁兮拱木见马血兮夜燃闻殇魂兮雨哭君王按金鼓而气愤抚珠铃而泪滋横万里兮抽恨吊羣山以写悲怼凶将兮我辱悼勇夫之被累彼前鉴兮未远何后来兮不追对死地兮出阵临伤门兮用师军夺帅兮虹蚀垒车脱腹兮火焚旗有栾黡兮愎矣无范宣兮愧之命穷追兮短兵错肤迎刃兮血染锷旋残溃兮弃组练山犹号兮谷余战殪原野兮奈何违君亲兮不见于戏何天命之奄忽俾仁义之治兵为蛮夷之俘骨鬷六校之飞将鎭五营之劲卒吾见出兮不归噫名存兮身殁  

吊古战场文【`李华`】  

浩浩乎平沙无垠夐不见人河水萦带羣山紏纷黯兮惨悴风悲日曛蓬断草枯凛若霜晨鸟飞不下兽挺亡羣亭长告余曰此古战场也常覆三军往往鬼哭天阴则闻伤心哉秦欤汉欤将近代欤吾闻夫齐魏徭戍荆韩召募万里奔走连年暴露沙草晨牧河冰夜渡地阔天长不知归路寄身锋刃腷臆谁诉秦汉而还多事四夷中州耗斁无世无之古称戎夏不抗王师文教失宣武臣用奇奇兵有异于仁义王道迂阔而莫为呜呼噫嘻吾想夫兆风振漠弧兵伺便主将骄敌期门受战野竖旄旗川回组练法重心骇威尊命贱利镞穿骨惊沙入面主客相抟山川震眩声折江河势崩雷电至若穷阴凝闭凛冽海隅积雪没胫坚冰在须鸷鸟休巢征马踟蹰缯纩无温堕指裂肤当此苦寒天假强弧凭陵杀气以相剪屠径截辎重横攻士卒都尉新降将军复殁尸塡巨港之岸血满长城之窟无贵无贱同为枯骨可胜言哉鼓衰兮力竭矢尽兮弦絶白刃交兮寳刀折两军蹙兮生死决降矣哉终身夷狄战矣哉暴骨沙砾鸟无声兮山寂寂夜正长兮风淅淅魂魄结兮天沉沉鬼神聚兮云羃羃日光寒兮草短月色苦兮霜白伤心惨目有如是耶吾闻之牧用赵卒大破林弧开地千里遁逃匈奴汉倾天下财殚力痡任人而已其在多乎周逐玁狁北至太原既城朔方全师而还饮至策勲和乐且闲穆穆棣棣君臣之间秦起长城竟海为关荼毒生人万里朱殷汉击匈奴虽得阴山枕骸遍野功不补患苍苍蒸民谁无父母提携捧负畏其不寿谁无兄弟如足如手谁无夫妇如宾如友生也何恩杀之何咎其存其殁家莫闻知人或有言将信将疑悁悁心目寝寐见之布奠倾觞哭望天涯天地为愁草木凄悲吊祭不至精魂无依必有凶年人其流离呜呼噫嘻时耶命耶从古如斯为之奈何守在四夷  

吊苌弘文【`栁宗元`】  

苌弘字叔问周敬王时刘文恭公与苌弘告晋城成周晋从之及范中行之难晋人杀弘藏其血三年而化为碧宗元哀其以忠死故吊之  

有周之羸兮邦国异图臣乗君则兮王易为侯威强逆制兮郁命转幽疹蛊胶密兮肝胆为仇奸权蒙货兮忠勇以刘伊时云幸兮大夫之羞呜呼危哉河渭溃溢兮横躯以抑嵩高圻陊兮举手排直压溺之不虑兮坚刚以为式知死不可挠兮明章人极夫何大夫之炳烈兮王不寤夫谗贼卒施快于剽狡兮怛就制乎强国松栢之斩刈兮蓊茸欣植盗骊折足兮罢驽抗臆鸷鸟之高翔兮■〈薛上女下〉狐揣而不食窃畏忌以羣朋兮夫孰病百而伸一挺寡以校众兮古圣人之所难矧援羸以威慠兮兹固蹈殆而违安杀身之匪予戚兮闵宗周之不完岂成城以夸功兮哀清庙之将残嫉彪子之肆诞兮弥皇览以为嫚始舍道以从世兮焉用夫考古而豋贤指白日以致愤兮卒颓幽而不列版上帝以飞精兮黮廖廓而殄絶朅凭云以羾愬兮终冥冥以郁结欲登山以号辞兮愈洋洋以超忽心冱涸其不化兮形凝冰而自栗图始而虑末兮非大夫之掺陷瑕委厄兮固衰世之道知不可而愈进兮誓不偷以自好陈诚以定命兮侔贞臣与为友比干之以仁义兮缅辽絶以不羣伯夷殉絜以莫怨兮孰克轨其遗尘茍端诚之内亏兮虽耆老其谁珍古固有一死兮贤者乐得其所大夫死忠兮君子所与呜呼哀哉敬余忠甫  

吊屈原文【`柳宗元`】  

后先生葢千祀兮余再逐而浮湘求先生之汨罗兮擥蘅若以荐芳愿荒忽之顾怀兮冀陈词而有光先生之不从世兮惟道是就支离抢攘兮遭世孔疚华虫荐壤兮进御羔褏牝鸡咿嚘兮孤雄束咮哇咬环观兮蒙耳大吕堇喙以为羞兮焚弃稷黍犴狱之不知避兮宫庭之不处陷途藉秽兮荣若绣黼攘折火烈兮娱娱笑舞谗巧之哓哓兮惑以为咸池便媚鞠恧兮美逾西施谓谟言之怪诞兮反寘瑱而远违匿重痼以讳避兮进能缓之不可为何先生之凛凛兮厉针石而从之但仲尼之去鲁兮曰吾行之迟迟栁下惠之直道兮又焉往而可施今夫世之议夫子兮曰胡隐忍而怀斯惟达人之卓轨兮固僻陋之所疑委故都以从利兮吾知先生之不忍立而视其覆坠兮又非先生之所志穷与达固不渝兮夫唯服道以守义矧先生之悃愊兮陷大故而不贰沈璜瘗佩兮孰幽而不光荃蕙蔽匿兮胡久而不芳先生之貌不可得兮犹髣髴其文章托遗编而叹喟兮涣余涕之盈眶呵星辰而驱诡怪兮夫孰救于崩亡何挥霍夫雷电兮茍为是之荒茫耀姱辞之矘朗兮世果以是之为狂哀余衷之坎坎兮独藴愤而增伤谅先生之不言兮后之人又何望忠诚之既内激兮抑衔忍而不长芉为屈之几何兮胡独焚其中肠吾哀今之为仕兮庸有虑时之否臧食君之禄畏不厚兮悼得位之不昌退自服以黙黙兮曰吾言之不行既偷风之不可去兮怀先生之可忘  

吊韩弇没胡中文【`李观`】  

维唐贞元元年匈奴上欵乞盟天子以其言诚乃命上将往墠阴山而听其誓言监察御史韩君载笔而随焉我上将仗九庙之信而首盟其间以戎人心为心戎乗我不虞而有诡谋我计无素成而奸以宿萌故勇者死奔者追而韩君为之擒矣呜呼有备无患军志也戎人安所暴其诈千虑一失圣人也韩君是以为之虏天其或者将用警我非福戎也韩君为之擒其系命欤五年于兹生死不寻为之生岂复还期谓之死永永湮沉或曰死矣曽是切啇弦之心絶国浩浩穷西极濵强胡居之犬视龂龂流沙无波阴山无春边草不绿塞鸿不宾秦有长城汉有遗人死者虏鬼生者虏臣哀哀韩君生死穷辜鬼能灵人能语君生其所君死其所今两寂然心繇中阻君初奉役意气西道白圭之贶唾掌可保激鲁阳之勇叹典属之老乃即于事不能画奇从军之筹君固职之可疑不疑固用阽危羗戎髬髵坐刅我师仓卒闇曶血殷朔陲实死者痛非擒者悲夹谷之会不闻仲尼秦中九月黄叶始下长风西来烈烈飘瓦望君申吊亦惧来者已乎一魂时也命也  

## 文章辨体彚选卷七百四十六

（明）贺复征 编  

○吊文三  

吊茂陵文【`明方孝孺`】  

祗明祀而言旋兮指槐里以西征停策憇于道傍兮覩高丘之峥嵘即故老而讯之兮惟汉武皇之茂陵整冠裳而疾趍兮踏遗庙以屏营凄风起于丛棘兮鼪鼯啸于幽茔慨雄心之靡托兮悲曼志之无成惟君皇之御极兮遘炎灵之方炽陋尧禹为未足遵兮卑祖武而弗肯继内瘠民以自殖兮外震威乎遐裔骋车辙于八荒兮候神人于海澨建千门与万户兮殚土木之奢丽希轩辕之腾化兮永傲睨乎斯世何盛业之易隳兮洪谟郁而难宣虽暂弱乎戎敌兮生民疲弊而不痊奇祸机于巫蛊兮妃胤丁毒而衔寃谅逞心于屠灭兮抑天道之致然辟土疆之宏廓兮曽玄宫之莫固赫兵革之繁庶兮委守卫于草露城阙之崇敞兮求断础而无所后宫之韶冶兮仅或传其冢墓像祈连以旌武兮想壮魄之已腐呜呼哀哉形必有尽兮孰不有亡匪君皇之独然兮尚奚为隐悯而回遑惟祈生之已甚兮惑妖诞而过望谓长年而卒老死兮斯足垂戒于昬荒明固有所不达兮智固有所短伟才畧之英迈兮哲与愚其相半赖表圣而黜邪兮兼善悔而能断虽人恫而财竭兮终克免乎危乱悼往者之无知兮尚来者之可谏感盛衰之相袭兮仰昊天而永叹  

吊张巡文【`张鳌山`】  

粤李唐之中叶兮抚盈成之懿治励初志于开元兮庶几乎贞观之际何昊天之弃我兮生尤物以作孽秽匿闺阃兮嬖彼戎羯藴蝗蠧于赤心兮甘与处而不能舍【`叶`】既失伍而遁辟兮闻忠言而赍怒震鼙鼓于渔阳兮环郡邑而瓦解捧图地甘心于敌兮曽无一人之慷慨龙矫矫而西御兮云依依其何从方先生之令于眞源兮抗悖逆之予攻赍忠义以适睢阳兮悼纲常之不立惟辱与死之吾分兮明吾心之靡忒呜呼哀哉百川溃溢兮躯以防之大厦倾危兮一木图支激寡以抗众兮恃忠义以为橹驱羸以威劲兮匪血气之为武饷馈弗继兮烹及铠弩孱稚易食兮寜幼艾之足怙岂孤墉之徒存兮实江淮之所仗匪能官以自要兮痛元首之多恙力既竭而莫支兮蝘蜓升而蛟踣望西风以下拜兮誓为厉鬼以殱冦悲风横来兮苦雾四塞飞义血于霜硎兮液野草其成碧魂激烈其未亡兮白日惨而声咽阻不可扑之虐焰兮畴宣其力瞻中兴之财用兮孰阐其业士固死之为忠兮徒死者特以成名身既杀而事以成兮等死亦有重轻吁嗟乎今之人兮畏鼠如虎叹禄食之不厚兮孰与折冲而御侮顾衷肠之勃郁兮怀壮节其如覩恨养士之靡效兮吊先生于千古  

吊岳武穆王文【`张邦竒`】  

遡大江而西征兮载驰瞻乎上游登崇宫之奕奕兮忽予涕之横流凌苍霄之氷蘗兮孰严霜之能摧厉高秋之鸷翰兮为鸒鸠之所裁悲自古之荩臣兮未有如夫子之寃抑既皇天之表此心兮芳烈烈其焉极鼠惴栗以营腹兮吾未知其乐也舍义命而不渝兮固夫子之觉也以七尺之微躯兮而扶纲常于万古相民生之攸厝兮将舍此其焉所呜呼悲哉孰生非其父母兮而忍自投身于秽也偷旦夕以茍容兮贻子孙之累也纷诟詈之莫辞兮怀生死之媿也殷宇宙之羣动兮与化去之纷纷惟忠烈之不亡兮人今如见其精魂揆帝命之孔晰兮慨人生之多蒙独徘徊以瞻眺兮构予思之无穷  

吊李黙庵先生文【`何景明`】  

呜呼古人言感恩易尔知已难也景明于公所以恸悼吁涕不能自已者匪徒感恩重知已之难也夫景明昔寓于公是时有毛夫人也公执诗书毛夫人执灯烛昼夜课景明诵读居也视衣食还也馈车马此岂不有父母恩耶是时景明幼孺非有能知也公以成人礼之又日察其言动中善者称于人其所望见又皆可以施之天下百世者不以时世富幸荣慕也公尝盛衣冠入召景明语毛夫人在傍公谓曰汝视予贵邪他日是子所贵者奚翅予邪然我所重望者匪为能贵已也呜呼古人谓知已有若此邪白首握手终日语心而不知者何可胜道邪古人曰无德不报又曰为知已者死今公逝矣毛夫人又先亡矣景明虽欲报而死也无日矣他日纵有能施于汝佐诸子然二尊人又安能知邪矧汝佐诸子又能自大予又安能有施也虽然公所望见予者岂在报邪在望见景明之自能就立尔今虽能取一第为一官使公及见然所自就立者也弗若公所望见者也即他日又有能自就立公又安能知邪矧景明寡昧弗达所自就立欲大于往日如公所望见者又安能有也呜呼已矣何以酬公之德而副公之知邪山川伊阻不能弃官赴公丧执纼道轭我怀之悲惟公有灵鉴之已矣呜呼哀哉  

## 文章辨体彚选卷七百四十七

（明）贺复征 编  

○吊书一【`正体`】  

吊陈永长书【`晋陆云`】  

与永曜相得便结愿好契阔分爱恩同至亲凭烈三益终始所愿中间离别但尔累年结想之怀梦寐■〈亻丙〉佛何图忽尔便成永隔哀心恸楚不能自胜痛当奈何奈何义在奔驰牵役万里至心不叙东望贵舍两泪沾襟今遣吏并进薄祭不得临哀追赠切裂幸损至念书重不知所言永曜素自强徤了不知有此患险巇之灾遂不可救岂惟贵门独丧重寳此贤之殒邦家以瘁情分异地痛心殊深已矣远矣可复奈何追想遗规不去心目悠悠无期哀至裴裂不知何言可以言知酷楚而已  

吊乐永世书【`梁任昉`】  

永世孝友之至发自天眞皎洁之操曽非矫饰意有所固白刃不移理有所托淄渑自辨余息帷存视阴无几终始之托方寄祁俟岂谓乐生反先朝露以理还滞鄙识未晓以事寻悲哀楚交至宿草易滋伤恨不减松槚可拱悲绪无穷  

## 辨体彚选卷七百四十八

（明）贺复征 编  

○吊书二【`别体`】  

复征曰时刘贾已亡孝标作书曰答东坡作启曰谢皆剏体也列之以备一种  

重答刘秣陵沼书【`梁刘峻`】  

刘侯既重有斯难値余有天伦之戚竟未之致也寻而此君长逝化为异物绪言余论藴而莫传或有自其家得而示余者余悲其音徽未沫而其人已亡青简尚新宿草将列泫然不知涕之无从也虽隙驷不留尺波电谢而秋菊春兰英华靡絶故存其梗槩更酬其旨若使墨翟之言无爽宣室之谈有征冀东平之树望咸阳而西靡葢山之泉闻弦歌而赴节但悬剑空陇有恨如何  

谢贾朝奉启【`宋苏轼`】  

自蜀徂京几四千里携孥去国葢二十年侧闻松楸已中梁柱过而下马空瞻董相之陵酹以只鸡谁副桥公之约宦游岁晚坐念涕流未报不赀之恩敢怀盍归之意常恐樵牧不禁行有雍门之悲雨露既濡空引太行之望岂谓通判某官政先慈孝义笃友朋首隆学校之师儒次访里闾之耆旧自嗟来暮不闻拔薤之规尚意神交特致生刍之奠父老感叹桑梓光华深衣练冠莫克垂涕于墓道昔襦今袴尚能皷舞于民谣仰佩之深力古难尽  

## 文章辨体彚选卷七百四十九

（明）贺复征 编  

○祭文一【`以下四言`】  

呉讷曰古者祀享史有册祝载其所以祀之之意考之经可见若文选所载谢惠连之祭古塜王僧达之祭颜延年不过叙其哀悼之情而已迨后韩栁诸君子或因水旱而祷于神或因丧葬而祭亲旧真情实意溢出言辞之表诚学者所当取法者也大抵祷神以悔过迁善为主祭故旧以道逹情意为尚若夫谀辞巧语虚文蔓说固弗足以动神而亦君子之所厌听也　徐师曽曰按祭文者祭奠亲友之词也古之祭祀止于告飨而已中世以还兼讃言行以寓哀伤之意盖祝文之变也其词有散文有韵语有俪语而韵语之中又有散文四言六言杂言骚体俪体之不同刘勰云祭奠之辞宜恭且哀若夫辞华而靡实情郁而不宣皆非工于此者也  

为诸妇祭庾新妇文【`晋潘岳`】  

潜形幽榇宁神旧宇室虚风生床尘帷举自我不见载离寒暑虽则乖隔哀亦时叙启殡今夕祖行明朝雨絶华庭埃灭大宵俪执箕帚偕奉夕朝髣髴未行愿瞻弗获伏膺饮泪感今懐昔懐昔伊何祁祁娣姒感今伊何冥冥吾子形未废目音犹在耳  

祭从弟敬逺文【`陶濳`】  

岁在辛亥月惟仲秋旬有九日从弟敬逺卜辰云窆永宁后土感平生之游处悲一往之不返情恻恻以摧心泪愍愍而盈眼乃以园果时醪祖其将行呜呼哀哉于铄吾弟有操有槩孝发幼龄友自天爱少思寡欲靡执靡介后已先人临财思惠心遗得失情不依世其色能温其言则厉乐胜朋髙好是文艺遥遥帝乡爰感竒心絶粒委务考盘山阴淙淙悬溜暧暧荒林晨采上药夕闲素琴曰仁者寿窃独信之如何斯言徒能见欺年甫过立奄与世辞长归蒿里邈无还期惟我与尔匪但亲友父则同生母则从母相及龆齿并罹偏咎斯情实深斯爱实厚念畴昔同房之欢冬无缊褐夏渴瓢箪相将以道相开以颜岂不多乏忽忘饥寒余尝学仕纒绵人事流浪无成惧负素志敛策归来尔知我意常愿携手寘彼众意每忆有秋我将其刈与汝偕行舫舟同济三宿水濵乐饮川界静月澄髙温风始逝抚杯而言物久人脆柰何吾弟先我离世事不可寻思亦何极日徂月流寒暑代息死生异方存亡有域侯晨永归指涂载陟呱呱遗稚未能正言哀哀婺人礼仪孔闲庭树如故斋宇廓然孰云敬逺何时复还余惟人斯昧兹近情蓍龟有吉制我祖行望旐翩翩执笔涕盈神其有知昭余中诚呜呼哀哉  

祭程氏妹文【`陶潜`】  

维晋义熈三年五月甲辰程氏妹服制再周渊明以少牢之奠俛而酹之呜呼哀哉寒往暑来日月寖踈梁尘委积庭草荒芜寥寥空室哀哀遗孤肴觞虚奠人逝焉如谁无兄弟人亦同生嗟我与尔特百常情慈妣早世时尚孺婴我年二六尔纔九龄爰从靡识抚髫相成咨尔令妹有徳有操靖恭鲜言闻善则乐能正能和惟友惟孝行止中闺可象可效我闻为善庆自已蹈彼苍何偏而不斯报昔在江陵重罹天罚兄弟索居乖隔楚越伊我与尔百哀是切黯黯髙云萧萧冬月白云掩晨长风悲节感惟崩号兴言泣血寻念平昔触事未逺书疏犹存遗孤满眼如何一往终天不返寂寂髙堂何时复践藐藐孤女曷依曷恃茕茕游魂谁主谁祀柰何程妹于此永已死如有知相见万里呜呼哀哉  

自祭文【`陶潜`】  

岁惟丁夘律中无射天寒夜长风气萧索陶子将辞逆旅之馆永归于本宅故人凄其相悲同祖行于今夕羞以嘉蔬荐以清酌侯颜已冥聆音愈漠呜呼哀哉茫茫大块悠悠髙旻是生万物余得为人自余为人逢运之贫箪瓢屡罄絺绤冬陈含欢谷汲行歌负薪翳翳柴门事我宵晨春秋代谢有务中园载耘载耔乃育乃繁欣以素牍和以七弦冬曝其日夏濯其泉勤靡余劳心有常闲乐天委分以至百年惟此百年夫人爱之惧彼无成愒日惜时存为世珍没亦见思嗟我独迈曽是异兹宠非已荣湼岂吾淄捽兀穷庐酣饮赋诗识运知命畴能罔眷余今斯化可以无恨寿渉百龄身慕肥遁从老得终奚所复恋寒暑逾迈亡既异存外姻晨来良友宵奔葬之中野以安其魂窅窅我行萧萧墓门奢耻宋臣俭笑王孙廓兮已灭慨焉已遐不封不树日月遂过匪贵前誉孰重后歌人生实难死如之何呜呼哀哉  

祭古冢文【`宋谢惠连`】  

东府掘城北壍入丈余得古冢上无封域不用砖甓以木为椁中有二棺正方两头无和明器之属材瓦铜漆有数十种多异形不可尽识刻木为人长三尺可有二十余头初开见悉是人形以物枨拨之应手灰灭棺上有五铢钱百余枚水中有甘蔗节及梅李核瓜瓣皆浮出不甚烂壊铭志不存世代不可得而知也公命城者改埋于东岗祭之以豚酒既不知其名字逺近故假为之号曰溟漠君云尔元嘉七年九月十四日司徒御属领直兵令史统作城录事临漳令亭侯朱林具豚醪之祭敬荐冥漠君之灵忝总徒旅版筑是司穷泉为壍聚壤成基一椁既启双棺在兹舍畚凄怆纵锸涟洏刍灵已毁涂车既摧几筵糜腐爼豆倾低盘或梅李盎或醢酰蔗传余节瓜表遗犀追惟夫子生自何代曜质几年潜灵几载为寿为夭宁显宁晦铭志堙灭姓氏不传今谁子后曩谁子先功名美恶如何蔑然百堵皆作十仞斯齐墉不可转壍不可逥黄肠既毁便房已頺循题兴念抚俑増哀射声垂仁广漠流渥祠骸府阿掩骼城曲仰羡古风为君改卜轮移北隍窀穸东麓圹即新营棺仍旧木合葬非古周公所存敬遵昔义还祔双魂酒以两壶牲以特豚幽灵髣髴歆然牺樽呜呼哀哉  

祭屈原文【`颜延之`】  

维有宋五年月日湘州刺史呉郡张邵恭承帝命建旟旧楚访懐沙之渊得捐佩之浦弭节罗潭舣舟汨渚乃遣户曹掾某敬祭故楚三闾大夫屈君之灵兰薫而摧玉缜则折物忌坚芳人讳明洁曰若先生逢辰之■〈垂夬〉温风怠时飞霜急节嬴芊遘纷昭懐不端谋折仪尚贞蔑椒兰身絶郢阙迹徧湘干比物荃荪连类龙鸾声溢金石志华日月如彼树芳实颖实发望汨心稀瞻罗思越藉用可尘昭忠难阙  

祭颜光禄文【`王僧逹`】  

维宋孝建三年九月癸丑朔十九日辛未王君以山羞野酌敬祭颜君之灵呜呼哀哉夫徳以道树礼以仁清惟君之懿早岁飞声义穷几彖文蔽班杨性婞刚洁志度渊英登朝光国实宋之华才通汉魏誉浃龟沙服爵帝典栖志云阿清交素友比景共波气髙叔夜严方仲举逸翮独翔孤风絶侣流连酒惪啸歌琴绪游顾移年契阔宴处春风首时爰谈爰赋秋露未凝归神太素明发晨驾瞻庐望路心凄目眩情条云互凉阴掩轩娥月寝耀微灯动光几牍谁照衾袵长尘丝竹罢调擥悲兰宇屑涕松峤古来共尽牛山有泪非独昊天殱我明懿以此忍哀敬陈奠馈申酌长懐顾望歔欷呜呼哀哉  

梁简文帝祭战亡者文  

降夫既旋功臣又赏班荷元勲苏逢漏网校尉沾荣属国蒙奬独念断魂长毕灰壤膏原染刅委骨埋泉徒闻身没讵辩名传  

萧骠骑祭石头战亡文【`梁江淹`】  

减告忠贞之魂曰义惟行首雄实士节嗟尔骁骑禀才蹈烈守王不渝懐氷可折气彰靡旗情皦乱辙髙墉摧坚巨丑挫锐深痛克矜寃灵及雪隆恩殊悼临尔以欷千秋同尽百龄一世魂而有知咸无逺迩呜呼哀哉  

## 文章辨体彚选卷七百五十

（明）贺复征 编  

○祭文二  

祭杜康文【`唐王绩`】  

两仪判辟万象森罗都邑未建鸟兽独多茹毛饮血巢居穴窠天地不交人灵未和智哉先生爰作甘醴上配百牢下主五齐以宴以祷为樽为洗万神以降三献成礼法成必弊文盛则华奚仲斵轮焉知覆车桀纣亡国羲和丧家周公作诰乃防厥邦我闻古时王道正直贤人君子澡身浴徳降及中世昏主作式刑罚不中谗滛罔极吁嗟世道一至于此逹人大观贵和其礼与制于物宁在于己乗流则逝遇坎则止眷兹酒徳可以全身杜明塞智蒙垢受尘阮藉遂性刘伶保真此避其世于今几人我瞻前说功髙受赏嗟嗟先生其义可想肇基曲糵光开祀飨大礼斯偹羣贤就养敢依河曲建尔灵祀前临极岸却就长矶茅茨不剪采椽不治扫地而祭神其享之  

祭处士仲长子光文【`王绩`】  

岁月日邻人王绩谨以鱼醴之奠敬祭仲长先生之灵曰明道若昧进道若退鸟飞知还龙亢必悔嗟嗟夫子理融其内不忮不求无憎无爱古人有言微妙玄通藏用以宻养正以蒙嗟嗟夫子允执厥中不见其始孰知其终荡荡心迹悠悠黙语周览人事退居河渚何去何从谁弃谁与聊同聚散不均寒暑大矣夫子其生若浮至矣夫子其死若休乡党不惧朋友不忧素琴犹在黄经尚留老莱不婚梁鸿难偶筵无馈奠室无箕箒嗟嗟夫子岂圗其后金玉满堂莫为之守凡我故人素服临旃葛巾从■〈穴上之下〉桐棺以迁坟不易垄坎不及泉茍无怛化于何问天道性既丧仁义锋起祭非古也礼之为始吾从其俗敢告夫子清樽薄奠神其歆止  

祭宇文夫人文【`陈子昻`】  

维年月日朔女夫某谨以清酌嘉蔬之奠奉祭于故髙氏河南宇文夫人之灵恭闻夫人有清穆之徳皓洁之行淳懿肃恭内外仰则而遗风素范蕙敷兰滋用能惠心光孚氤氲沼沚崇严壶训芬郁母仪中馈柔嘉娣姒有则岂圗慈颜幽翳于今年墓木巳拱尊灵廓然今吉辰恊应幽殡方开容象如在器质巳灰改卜礼典宅兆方迁山园既列祖载行焉哀子号咷女也蝉媛终天永诀泣血流涟某谬承嘉惠预叨姻戚生事早暌送终空积窃闻精意以享黍稷非馨敢陈薄酹以献明灵伏惟夫人明神尚飨  

祭夫徐敬业文【`刘令娴`】  

维梁大同五年新妇谨荐少牢于徐府君之灵曰惟君徳爰礼智才兼文雅学比山成辩同河泻明经擢秀光朝振野调逸许中声髙洛下含潘度陆超终迈贾二仪既肇判合始分简贤依徳乃隶夫君外治徒奉内佐无闻幸移蓬性颇习兰熏式传琴瑟相酬典坟辅仁难验神情易促雹碎春红霜雕夏緑躬奉正衾亲观启足一见无期百身何赎呜呼哀哉生死虽殊情亲犹一敢遵先好手调姜橘素爼空干奠觞徒溢昔奉齐眉异于今日从军暂别且思楼中薄游未反尚比飞蓬如当此诀永痛无穷百年何几泉穴方同  

为崔常侍祭牙门姜将军文【`王维`】  

维大唐开元二十五年岁次丁丑十一月辛未朔四日甲戌左散骑常侍河西节度副大使摄御史中丞崔公致祭于故姜公之灵呜呼天子命之建旗西门带甲十万铁骑云屯横挑强胡饮马河源嗟尔勇徤表为牙门牙门伊何全齐大族四方有事誓死鸣毂前有血刅后有飞镞其气益振大呼驰逐翩翩白马象弧雕服戈舂其喉矢集其目呜呼天下无事今上好文尔有余勇莫敢邀勲腰鞬白首嗟跎塞云死于禆将谁统前军家本秦人灵车东骛长天积雪边城欲暮麾下行哭前旌抗路身有寳剑不佩而去辕有代马悲鸣局顾呜呼我诫军吏令送尔归既素我服亦朱其衣黠虏未灭壮士长辞牢醴以祭太息歔欷尚飨  

祭陆端公文【`顾况`】  

维大厯八年正月朔同乡顾况于永嘉发使具箪蔬野酌敬祭陆三十二兄端公之灵呜呼接席之欢俄成奠酒殊乡少别杳忽于今牵拘南役逺哭如泪兄秉徳居厚植灵超茂天和发外虚白自内特挺孤操与物去害惟昔二京羣盗纵横出入十年天下交兵越盗冦呉杀人烧城国危如此公乃请行我之行焉无往不平拥阵陵阳回戈歙右江南山洞畧尽遗丑拒敌先摧羣降独受兄之令弟况之良友感激风云留连诗酒昔魏有人子方叚干兄之所在人心获安贤者让平惟患是急兄之忠勇人莫能及燕将泣书齐师复邑迹为功著名因义立惟帝念功君门遂通台阁生风乃忆江东髙临山中有书满屋与人共读有粟如云与人共分破富为贫好事日闻霭霭牛潭峩峩囊岭开流架逈倒冩烟景今日凄凉林空夜永人或有言吉凶无门我命由我以兄之才何适不可宁知一旦忽锺兹祸鸿翔千仞自兹而堕呜呼哀哉伏惟尚飨  

祭河南张贠外文【`韩愈`】  

维年月日彰义军行军司马守太子右庶子兼御史中丞韩愈谨遣某乙以庶羞清酌之奠祭于亡友故河南县令张十二贠外之灵贞元十九君为御史余以无能同诏并跱君徳浑刚标髙揭已有不吾如唾犹泥滓余戅而狂年未三纪乗气加人无挟自恃彼婉娈者实惮吾曹侧肩帖耳有舌如刀我落阳山以尹鼯猱君飘临武山林之牢岁弊寒凶雪虐风饕顚于马下我泗君咷夜息南山同卧一席守吏防夫抵顶交跖洞庭漫汗粘天无壁风涛相豗中作霹雳追程盲进颿船箭激南上湘水屈氏所沈二妃行迷泪踪染林山哀浦思鸟兽呌音余唱君和百篇在吟君上于县我又南踰把■〈角戋〉相饮后期有无期宿界上一又相语自别几时遽变寒暑枕臂欹眠加余以股仆来告言虎入廐处无敢惊逐以我去君云是物不骏于乗虎取而往来寅其征我预在此与君俱膺猛兽果信恶祷而凭余出岭中君竢州下偕掾江陵非余望者郴山竒变其水清冩泊砂倚石有遌无舍衡阳放酒熊咆虎嘷不存令章罚筹猬毛委舟湘流往观南岳云壁潭潭穹林攸擢避风太湖七日鹿角钩登大鲇怒颊豕豞脔盘炙酒羣奴余啄走官阶下首下尻髙下马伏涂从事是遭予征博士君以使巳相见京师过愿之始分教东生君掾雍首两都相望于别何有解手背面遂十一年君出我入如相避然生阔死休吞不复宣刑官属郎引章讦夺权臣不爱南昌是干朙条谨狱氓獠户歌用迁澧浦为人受瘥还家东都起令河南屈拜后生愤所不堪屡以正免身伸事蹇竟死不升孰劝为善丞相南讨余辱司马议兵大梁走出洛下哭不凭棺奠不亲斚不抚其子葬不送野望君伤懐有陨如泻铭君之绩纳石壤中爰及祖考纪徳事功外着后世鬼神与通君其奚憾不余鉴衷呜呼哀哉尚飨  

祭栁子厚文【`韩愈`】  

嗟嗟子厚而至然耶自古莫不然我又何嗟人之生世如梦一觉其间利害竟亦何校当其梦时有乐有悲及其既觉岂足追维凡物之生不愿为材牺罇青黄乃木之灾子之中弃天脱馽覊玉佩琼琚大放厥辞富贵无能磨灭谁纪子之自着表表愈伟不善为斲血指汗颜功匠旁观缩手袖间子之文章而不用世乃令吾徒掌帝之制子之视人自以无前一斥不复羣飞刺天嗟嗟子厚今也则亡临絶之音一何琅琅徧告诸友以寄厥子不鄙谓余亦托以死凡今之交观势厚薄余岂可保能承子托非我知子子实命我犹有鬼神宁敢遗坠念子永归无复来期设祭棺前矢心以辞呜呼哀哉尚飨  

祭穆贠外文【`韩愈`】  

于乎建中之初余居于嵩携扶北奔避盗来攻晨及洛师相遇一时顾我如故眷然顾之子有令闻我来自山子之畯明我钝而顽道既云异谁从知我我思其厚不知其可于后八年君从杜侯我时在洛亦应其招留守无事多君子僚罔有疑忌维其嬉游草生之春鸟鸣之朝我辔在手君扬其镳君居于室我既来即或以啸歌或以偃侧诲余以义复我以诚终日以语无非徳声主人信谗有惑其下杀人无罪诬以成过入救不从反以为福赫赫有闻王命三司察我于狱相从系缧曲生何乐直死何悲上懐主人内闵其私进退之难君处之宜既释于囚我来徐州道之悠悠思君为忧我如京师君居父丧哭泣而拜言词不通我归自西君反吉服晤言无它往复其昔不日而违重我心恻自后闻君母丧是丁痛毒之懐六年以并孰云孝子而殒厥灵今吾之至入门失声酒肉在前君胡不餐升君之堂不与我言于乎死矣何日来还  

祭郑夫人文【`韩愈`】  

呜呼天祸我家降集百殃我生不辰三岁而孤蒙幼未知鞠我者兄在死而生实维嫂恩未龀一年兄宦王官提携负任去洛居秦念寒而衣念饥而飱疾疹水火无灾及身劬劳闵闵保此愚庸年方及纪荐及凶屯兄罹谗口承命逺迁穷荒海隅天阏百年万里故乡幼孤存前相顾不归泣血号天微嫂之力化为夷蛮水浮陆走丹旐翩然至诚感神反塟中原既克反塟遭时艰难百口偕行避地江濆春秋霜露荐敬苹蘩以享韩氏之祖考曰此韩氏之门视予犹子诲化谆谆爰来京师年在成人屡贡于王名乃有闻念兹顿顽非训曷因感伤懐归陨涕薫心茍容躁进不顾其躬禄仕而还以为家荣奔走乞假东西北南孰云此来乃睹灵车有志弗及长负殷勤呜呼哀哉昔在韶州之行受命于元兄曰尔幼养于嫂丧服必以期今其敢忘天实临之呜呼哀哉日月有时归合茔封终天求辞絶而复苏尚飨  

祭薛助教文【`韩愈`】  

维元和四年岁次已丑后三月二十一日丙寅朝散郎守国子博士韩愈太学助教侯继谨以清酌之奠祭于亡友国子助教薛君之灵呜呼吾徒学而不见施设禄又不足以活身天于此时夺其友人同官太学日得相因柰何永违秪隔数晨笑语为别恸哭来门藏棺蔽帷欲见无縁皎皎眉目在人目前酌以吿诚庶几有神呜呼哀哉尚飨  

祭侯主簿文【`韩愈`】  

维年月日吏部侍郎韩愈谨遣男殿中省进马佶致祭于亡友故国子主簿侯君之灵呜呼惟子文学今谁过之子于道义困不舍遗我狎我爱人莫与夷自始及今二纪于兹我或为文笔俾子持唱我和我问我以疑我钓我游莫不我随我寝我休穆尔之私朋友昆弟情敬异施惟我与子无适不宜弃我而死嗟我之衰相好满目少年之时日月云亡今其有谁谁不富贵而子为覊我无利权虽怨曷为子之方葬我方斋祀哭送不可谁知我悲呜呼哀哉尚飨  

祭吕敬叔文【`桞宗元`】  

维年月日朔友人从内兄守永州司马贠外置同正贠栁宗元谨以酒肉之奠致祭于亡友吕敬叔之魂呜呼鞠躬歴聘或以不答屠渔乖离夫何克合大或不容小或见遗往来逢迎今古参差惟子之中忠勇克之以诚与物退受其疵智谋宏长辨论恢竒岩峩博大与世异姿何付之器而踬于时尝曰余武王功是期誓耆其力以逹皇威边鄙不靖俾供舆师诸侯顺道戎貊咸宜今其没矣哀志之违知之无补世又罕知呜呼哀哉昔与子游尚疑其志及观其长诚任其事日异其能岁増其智进如川行浩浩而遂天乎有亡中道是弃余慎取友惟心之虔周游人间余二十年摈辱非耻升扬非贤一贯于道无四五焉子之我知不以事迁言而见信貌阻心传我黜终世子夭于前徒称子志谁信我言与子俱已孰云后先惟子之兄志同义比官刺一州四十而死子仕方初百年有几如何黙黙去我遄巳有稚之妻有弱之子海壖东周号哭万里葬纼之行获出于此爰陈酒肉式嘉且旨读兹哀辞以奠而诔呜呼敬叔吾道已矣尚飨  

祭崔使君敏文【`栁宗元`】  

夫产昆仑者难为玉植邓林者难为木公以令望显于华族艺邃六书学该七录耽此黄老恬于宠辱入补黑衣出参甸服纪纲淮海政令维肃宰制岳濵周于仁育储闱典仪直清攸属久次推能二州继牧至于是邦率由旧俗和易勿亟优游自足既有小【`集作少`】吏亦勤【`集作勤于`】庶狱訞诬殄除滛祠翦覆出令三岁人无怨讟进律未行归神何速某咸以罪戾谪兹炎方公垂惠和枯槁以光鸣鸾适野泛鹢沿湘广筵命乐华烛飞觞髙歌屡舞终以无荒纷虑斯屏忧懐暂忘良时不再斯乐难常今其柰何顾慕増【`集作感`】伤呜呼哀哉室有迭去用无息流追懐曩晨恍若梦游奠撤【`集作彻`】中寝魂迁叶【`集作乗`】舟邦人永思匍匐隐忧况我懐徳心焉若抽洁诚可鉴苹藻非羞  

祭栁贠外文【`刘禹锡`】  

维元和十五年岁次庚子正月戊戌朔日孤子刘禹锡衔哀扶力谨遣所使黄苌具清酌庶羞之奠敬祭于亡友栁君之灵呜呼子厚我有一言君其闻否惟君平昔聪明絶人今虽化去夫岂无物意君所死乃形质耳魂气何托听余哀词呜呼痛哉嗟余不天甫遭闵凶未离所部三使来吊忧我哀病论以苦言情深礼至欵宻重复期于中路更申愿言涂次衡阳云有栁使谓承前约忽承讣书惊号大呌如得狂病良久问故百哀攻中涕洟迸落魂魄震起伸纸穷竟得君遗书絶弦之音凄怆彻骨初托遗嗣故其不孤末言归輤从祔先域凡此数事职在吾徒永言素交索居多逺鄂渚差近表臣分深想其闻讣心勇于义已命所使持书径行友道尚终当所加厚退之承命改牧宜阳亦驰一函候于便道勒石垂后属于伊人安平宣英会有还使悉已如礼形于冥书呜呼子厚此是何事朋友凋落从古所悲不圗此言乃为君发自君失意沉伏逺郡近遇国士方伸眉头亦见遗学恭辞旧府志气相感心踰常伦顾余负亹营奉方重犹冀前路望君铭旌古之逹人朋友制服今有所厌其礼莫伸朝晡临后出就别次南望桂水哭我故人孰云宿草此恸何极呜呼子厚卿其死矣终我所生无相见矣何人不逹使君终否何人不老使人夭死皇天后土胡宁忍此知悲无益柰恨无已子之不闻余心不理含酸执笔輙伸复止誓使周六同于巳子魂兮来斯知我深旨呜呼哀哉尚飨  

祭韩吏部文【`刘禹锡`】  

髙山亡穷太宰削成人文亡穷夫子挺生典训为徒百家抗行当时勍者皆出其下古人中求为敌盖寡贞元之中帝鼓熏琴奕奕金马文章如林君自幽谷升于髙岑鸾鳯一鸣蜩螗革音手持文柄髙视寰海权衡低昻瞻我所在三十余年声名塞天公鼎侯碑志遂表阡一字之贾辇金如山权豪来侮人虎我鼠然诺洞开人金我灰亲亲尚旧丹其寿考天人之学可与论道二者不至至者其谁岂天与人好恶背驰昔遇夫子聪明勇奋常操利刅开我混沌子长在笔予长在论持矛举楯卒不能困时惟子厚窜言其间赞词愉愉□□颜颜磅礴上下羲农以还会于有极服之无言□岐山威鳯不复鸣华亭别鹤中夜惊畏简书兮拘印绶思临恸兮志莫就生刍一束酒一杯故人故人歆此来  

祭故福建独孤中丞文【`李翱`】  

维大和元年岁次丁未九月庚申朔二十日巳夘朝散大夫守右谏议大夫知制诰李翱谨以清酌庶羞之奠敬祭于亡友故福建都团练观察处置等使兼御史中丞独孤君侍郎之灵呜呼昔我与君自少而欢中暂乖阻周荆眇绵宣城越中二府周旋同事于公职以相连子常推后我唱其先叔向汝齐不纫而坚兰馨以闻乃在掖垣引我代已真谓其贤共升于朝亦又多年或外或内莫余或捐君齿少我髪鬓都玄丰盈角羣气茂神全当臻上寿福祉昌延何为发疡针药勿蠲有妻既丧有子童然丧祭谁主铭旌有翩呜呼哀哉唯短与长会归于死以存悲逝前后皆尔哭君之哀痛折支指欲抑不能纵之曷已呜呼哀哉入君之户但有裳帷思与君言不见容仪荐肉不食酌酒不持嗟嗟用晦何亟臻斯呜呼哀哉尚飨  

于湖州别女足墓文【`李翱`】  

维长庆元年岁次辛丑十二月癸亥朔十九日辛巳父舒州刺史翱以酒果以奠敬别于第七女足娘子之灵吾以前月二十八日蒙恩改舒州刺史以明日将领汝母等水路赴州故以酒果来与汝别呜呼我为汝父汝则我女王命有期不得安处延陵丧子葬不归呉考之于礼其合矣夫汝之形骨托终此土汝之精神冥漠不覩上及于天下及于泉鬼神有知汝骨安全永永终古无有后艰我来诀别涕泪涟涟呜呼哀哉尚飨  

祭故处州李使君文【`杜牧`】  

维会昌五年岁次乙丑某月日池州刺史杜牧谨遣军事押衙王鏶谨以清酌庶羞之奠敬致祭于亡友李君起居之灵忆昔相遇两未生须京师众中迹犹甚疎一言道合尽冩有无我于宣城忝迹宾吏君随幕府东下继至复与友人故薛子威邂逅释愿如相为期放论剧谈各持是非攻强讨深张余■〈彀上心下〉机怒或絶赫终成笑嬉于后七年君拜左史来蜀西川我官补阙云愧我先拜章请代盖私我焉我有家事乞假南来循出里第君出离杯令弟在席恣为恢谐耳热胆张觥聮相■〈豕灰〉我归坠马一支几摧君来我坐侧倚旁隈时闻酸吟戱口犹开云君我杀以酒相加忌我之才及我南去君刺池阳我守黄岗葭苇之场唯君书信前后相望辞意纎悉勉我自强笔我性情补短裁长一函每发沉忧并忘幸会交代沿檝若飞江山九月凉风满衣为别几时多少欢悲志业益广不可窥知长人之术酋为吏师纵酒十日舞袖僛垂语公之余且及其私许以季女配我长儿莫云稚齿可以指期各负少壮轻后会时寓居宣城书札日驰一疾不起讣来犹疑呜呼哀哉惟先仆射俭徳冠古凡二十年四领茅土所至多治曰人父母官俸余半委库不取京师里第蓬茅数畆庆余生君曰天酬补何聪明才智兮不使施为何付与之多兮折之何暴天阳地阴髙厚相侔上有河汉鈲【`普错反`】天横流百刻昼夜平分不饶皎不阴晦一月几朝二男三女俗率如此三男二女无有其地君子小人鼻目并列与小人校会无百一千百一中以秀夺实凡禀阴阳生于其间阳常不胜贤者宜艰自古皆然欲复何言抚孤一吊拍棺一哭咫尺不逺涕下相续期于没齿尽力嗣子呜呼哀哉伏惟尚飨  

祭龚秀才文【`杜牧`】  

维大中五年岁次辛未五月朔二日湖州刺史杜牧谨遣军事十将徐良敬致祭于故龚秀才之灵死者生之极折胫而夭复死之极言于前定莫得而推出于偶然魂其寃哉乡里何在骨肉何人卞山之南可以栖魂呜呼哀哉伏惟尚飨  

奠相国令狐公文【`李商隐`】  

戊午岁丁未朔乙亥晦弟子玉溪李商隐叩头哭奠故相国赠司空彭阳公呜呼昔梦飞尘从公车轮今梦山阿送公哀歌古有从死今无柰何天平之年大刀长戟将军樽旁一人衣白十年忽然蜩宣甲化人誉公怜人譛公骂公髙如天愚卑如地脱蟺如蛇如气之易愚调京下公病梁山絶崖飞梁山行一千草奏天子镌辞墓门临絶丁宁托尔而存公此去耶禁不时归鳯栖原上新旧衮衣有泉者路有夜者台昔之去者宜其在哉圣有夫子亷有伯夷浮魂沉魄公其与之故山巍巍玉溪在中送公而归一世蒿蓬呜呼哀哉  

## 文章辨体彚选卷七百五十一

（明）贺复征 编  

○祭文三  

祭江邻几文【`宋司马光`】  

呜呼佗人之生憎爱紏纷独君不然见之者亲佗人之死议论交集独君不然闻之者泣问君何修乃能致此率其诚心无有表里是宜期耉光大显融如何不淑星未五终平日之游晨徃夕来宛其在目谁能不哀念君素懐于物何有叙兹永逺无若巵酒尚飨  

祭韩少傅文【`范仲淹`】  

维庆厯五年正月日具位某敬致祭于故太子少傅赠太保韩公之灵惟公寒苦而立平直以进贤才一伸淑声大振天子乃知命镇坤维两川父老含哺而嘻入领中司进陟二府邦宪以清衮职斯补一徳一心勿愧勿负偃息近藩旨酒盈樽可以卧理不废清言功成名遂揖让而退为国元老望髙中外子孙诜诜礼乐簮绅积善之报集于仁人呜呼厥生有涯终焉惟命柱石之衰邦国不幸尚飨  

祭资政范公文【`欧阳修`】  

呜呼公乎学古居今持方入圎丘轲之艰其道则然公曰彼恶公为好讦公曰彼善公为树朋公所勇为公则躁进公有退让公为近名谗人之言其何可听先事而斤羣讥众排有事而思虽仇谓材毁不吾伤誉不吾喜进退有仪夷行险止呜呼公乎举世之善谁非公徒谗人岂多公志不舒善不胜恶岂其然乎成难毁易理又然欤呜呼公乎欲壊其栋先摧桷榱倾巢覆鷇披折旁枝害一损百人谁不罹谁为党论是不仁哉呜呼公乎易名谥行君子之荣生也何毁没也何称好死恶生殆非人情岂其生有所嫉而死无所争自公云亡谤不待辨愈久愈明由今可见始屈终伸公其无恨冩懐平生寓此薄奠  

祭梅圣俞文【`欧阳修`】  

昔始见子伊川之上予仕方初子年亦壮读书饮酒握手相欢谈辩锋出贤豪满前谓言仕宦所至皆然但当行乐何有忧患子去河南予贬山峡三十年间乖离会合晩被选擢滥官朝廷荐子学舎吟哦六经予才过分可愧非荣子虽穷厄日有声名予狷而刚中遘多难气血先耗髪须早变子心寛易在险如夷年实加我其颜不衰谓子仁人自宜多寿予譬膏火煎熬岂久事今反此理固难知况于富贵又可必期念昔河南同时一軰零落之余惟予子在子又去我予存兀然凡今之游皆莫予先纪行琢辞子宜予责送终恤孤则有众力惟声与泪独出予臆尚飨  

祭范颍州文【`王安石`】  

呜呼我公一世之师由初迄终名节无疵明肃之盛身危志殖瑶华失位又随以斥治功亟闻尹帝之都闭奸兴良稚子歌呼赫赫之家万首俯趋独绳其私以走江湖士争留公蹈祸不栗有危其辞谒与俱出风俗之衰骇正怡邪蹇蹇我初人以疑嗟力行不回慕者兴起儒先酋酋以节相侈公之在贬愈勇为忠稽前引古谊不营躬外更三州施有余泽如酾河江以灌寻尺宿赃自觧不以刑加猾盗涵仁终老无邪讲艺弦歌慕来千里沟川障泽田桑有喜戎孽猘狂敢齮我疆铸印刻符公屏一方取将于伍后常名显收士至佐维邦之彦声之所加虏不敢濒以其余威走敌完邻昔也始至疮痍满道药之养之内外完好既其无为饮酒笑歌百城晏眠吏士委蛇上嘉曰材以副枢宻稽首辞让至于六七遂参宰相厘我典常扶贤赞杰乱宂除荒官更于朝士变于乡百治具修偷堕勉强彼阏不遂归侍帝侧卒屏于外身屯道塞谓宜耉老尚有以为神乎孰忍使至于斯盖公之才犹不尽试肆其经纶功孰与计自公之贵廐库逾空和其色辞傲讦以容化于妇妾不靡珠玉翼翼公子弊绨恶粟闵死怜穷惟是之奢孤女以嫁男成厥家孰堙于深孰锲乎厚其传其详以法永久硕人今亡邦国之忧矧鄙不肖辱公知尤承凶万里不徃而留涕洟驰辞以赞醪羞  

祭束向原道文【`王安石`】  

呜呼束君其信然邪奚雠友朋奚怨室家堂堂去之我始疑嗟惟昔见君田子之自我欲疾走哭诸田氏吾縻不赴田疾不知今乃独哭谁同我悲始君求仕士莫敢匹洪洪其声硕硕其实霜落之林豪鹰隽鹯万鸟避逃直摩苍天踬焉仅仕后愈以困洗藏销塞动輙失分如覊骏马以驾柴车侧身堕首与蹇同刍命又不祥不能中寿百不一出孰知其有能知君者世孰予多学则同游仕则同科出作扬宫君实其乡倾心倒肝迹斥形忘君于寿食我饮鄞水岂无此朋念不去彼既来自东乃临君丧閟閟阴宫梗野榛荒东门之行不几日月孰云于今万世之别嗟屯怨穷闵命不长世人皆然君子则亡予其何言君尚有知具此酒食以陈我悲  

祭曽愽士易占文【`王安石`】  

呜呼公以罪废实以不幸卒困以夭亦惟其命命与才违人实知之名之不幸知者为谁公之闾里宗亲党友知公之名于实无有呜呼公乎公志如何孰云不偕而厄孔多地大天穹有时而毁星日脱败山倾谷圯至其寿夭尚何忧喜要之百年一蜕以死方其生时窘苦囚拘其死以归混合空虚以生易死死者不祈惟其不是生者之悲公今有子能隆公后惟彼生者可无其悼嗟理则然其情难忘哭泣驰辞往侑奠觞  

祭髙师雄主簿文【`王安石`】  

我始寄此与君往还于时康定庆厯之间爱我勤我急我所难日月一世疾于跳丸南北几时相见悲欢去岁忧除追寻陈迹淮水之上治城之侧握手笑语有如一昔屈指数日待君归舲安知弥年乃见哭庭维君家行可谓修饬如其智能亦岂多得垂老一命终于逺域岂惟故人所为叹惜抚棺一奠以吿心恻  

祭呉侍中冲卿文【`王安石`】  

呜呼公命在酋长我一时公先我茁我后公萎中间仕宦有合有离后我所践公輙仍之出则交辔处则连榱坐时则并行肩则差岂愿敢及天实我贻公之停蓄及所设施有诰有诔亦有铭诗又将有史传所不疑我既惫眊句辞能为婚姻之故惟以告悲  

祭周几道文【`王安石`】  

初我见君皆童而帻意气豪悍崩山决泽弱冠相视隐忧困穷貌则侔年心颓如翁俛仰悲欢超然一世皓髪黧馘分当先弊孰知君子赴我称孤发封涕洟举屋惊呼行与世乖惟君缱绻吊祸问疾书犹在眼序铭于石以报徳音设辞虽褊义不愧心君实爱我祭其如歆  

祭虞靖之文【`王安石`】  

刚耿直谅醇明愽美敢于为义我实知子逹我所愿穷吾所耻柰何终穷命也天只前年仆马来自田里白颠夷馘相见悲喜输我肝膈莫逆其韪衰老邂逅绸缪山水念我难继庶今少止飜然为辞遂膈生死寓哀一酹呜呼已矣  

祭李审言文【`王安石`】  

呜呼嘻公之才岂独我知公数困厄岂人能为所畸乎人岂能无疵所侔乎天我乃知之交不就利髙明所忌莅不失宜孤寡所思凡今君子疚实在兹公亦如我如我公知厥交淡如惟正无私哀今亡矣侑醊以辞  

祭刁景纯墓文【`苏轼`】  

嗟我少君四十二岁君不我少谓我昆弟今我已老鬓须苍然君之永归不为无年我独何憾过期而哭人之云亡哀此风俗渉江而东宛其山川顾瞻万松蔚乎苍芊尚想松下幅巾杖屦迎我于门抵掌笑语岂其忽焉敛兹一坟俛仰空山草木再春平生故人几半天下纷然日中掉臂莫夜我非至人心有往来斗酒只鸡聊冩我哀尚飨  

祭欧阳文忠公夫人文【`苏轼`】  

维元佑六年岁次辛未九月丙戌朔从表侄具位苏轼谨以清酌肴果之奠昭吿于故太师兖国文忠公安康郡夫人之灵呜呼轼自龆龀以学为嬉童子何知谓公我师昼诵其文夜梦见之十有五年乃克见公公为拊掌欢笑改容此我軰人余子莫羣我老将休付子斯文再拜稽首过矣公言虽知其过不敢不勉契阔艰难见公汝阴多士方哗而我独南公曰子来实获我心我所谓文必与道俱见利而迁则非我徒又拜稽首有死无易公虽云亡言如皎日元佑之初起自南迁叔季在朝如见公颜入拜夫人罗列诸孙敢以中子请婚叔氏夫人曰然师友之义凡二十年再升公堂深衣庙门垂涕失声白髪苍颜复见颖人颖人思公曰此门生虽无以报不辱其门清颍洋洋东注于淮我懐先生岂有涯哉尚飨  

祭龙井辩才文【`苏轼`】  

呜呼孔老异门儒释分宫又于其间禅律相攻我见大海西北南东江河虽殊其至则同虽大法师自戒定通律无持破垢凈皆空讲无辩讷事理皆融如不动山如常撞钟如一月水如万窍风八十一年生虽有终遇物而应施则无穷我初适呉尚见五公讲有辩臻禅有琏嵩后二十年独余此翁今又往矣后生谁宗道俗欷歔山泽改容谁持一杯往吊井龙我去杭时白叟黄童要我复来已许于中山无此老去将安从噫参寥子往奠必躬岂无他人莫冩我胸  

代三省祭司马丞相文【`苏轼`】  

呜呼元丰末命震惊四方号令所从帷幄是望公来自西灰哭于廷缙绅咨嗟复见老成太姙在位成王在左曰予惸惸谁恤予祸白髪苍颜三世之臣不留相予孰左右民公出于道民聚而呼皆曰予父归欤归欤公畏莫当遄返洛师授之宛丘实将用之公之来思岌然特立身如槁木心如金石时当宅忧恭黙不言一二卿士代天干旋事棼如丝众比如栉治乱之几间不容髪公身当之所恃惟诚吾民茍安吾君则宁以顺得天以信得人鉏去太甚复其本原白叟黄童织妇耕夫庶几休焉日月以湏公乗安舆入见延和裕民之言之死靡它将享合宫百辟咸事公病于家卧不时起明日当斋公讣暮闻天以雨泣都人酸辛礼成不贺人识君意龙衮蝉冠遂以往襚公之初来民执弓矛逮公水归既耕且耰公虽云亡其志则存国有成法朝有正人持而守之有进毋陨匪以报公维以报君天子圣明神母万年民不告勤公志则然死者复生信我此言呜呼哀哉尚飨  

## 文章辨体彚选卷七百五十二

（明）贺复征 编  

○祭文四  

祭十一舅母范夫人文【`宋黄庭坚`】  

呜呼夫人令徳孝恭佐我元舅肃雍于宫柔不选愞刚不忌克谁传谁师金玉天质螽斯多子扶床坐膝笑之怒之慈视如一夫人归止不及皇姑事我安康进掖退挟酒肴枕簟温清起居妇拜姑老尊重则效猗嗟夫人老而克孝谁不淑寿大国楚秦孰是夫人而不中身儿皆诗书女亦箴紩得丧秋毫彼亦何恤庭坚等来自江南哭奠藁塟毁瘠余生哀深母党  

代范枢宻祭温公文【`张耒`】  

呜呼天祚有邦畀之元龟笃生我公为世父师夷齐之清渊骞之徳子产之惠叔向之直人擅其一足以成名公兼众徳干干不宁九流百家金匮石室钩索沉隠裁其失得根柢治乱经纶皇极作为文章有书秩秩玄圭大裘望之肃然冬阳复氷赴者争先仁英两朝锽锽厥声国有正人折奸于萌荏染柔木求直于绳我公尽规君心则宁烈烈神考体貌有徳公献有可岩岩翼翼言有未用不敢受爵深衣幅巾归休于洛公则休矣四方颙颙君子野人洎于他邦闻风懐归于父于兄天施不齐或怨寒暑公独何施四海一誉元丰末年国有大事穆穆文母宥我神嗣爰立作相媚于神人我公在廷其重万钧士贺于朝民歌于廛农庆于野兵休于边燠尔栗寒养其饥孱无痏于饥无休于田培其本根枝叶则茂岂曰我作宪章惟旧于赫圣考左右上帝休公于家实遗圣子卷耳思贤夙夜周京不惑不疑成此太平公之去来人之戚嬉人之戚嬉帝之从违岂人事耶天实为之纯仁不才辱公之深人之相知贵相知心惟公我知洞逹表里采其所长谓或可使申结义好丘山不移匪我则然公实取之泚泚清洛独乐之园嘉华春敷修竹夏寒清酌翛然我招我从琅琅嘉言有铭在躬朝偶乏人备位枢机入与国论获亲风规六七年间为益不赀私祈白首从公以归忧劳伤生公既进疾庶几有瘳卒相王室国祠既誓公以丧闻我心之悲不获至门入哭于室公既大敛终天之情不一见面人生有死抑旦夜耳曽子将没知免而喜公身既修公志既毕既寿令终无有其失有如公者古今万一任重道逺税驾兹月庶几念此以纾我悲犹有鬼神实闻我辞  

国子监祭司马温公文【`晁补之`】  

维元佑元年九月日具官某等谨以清酌庶羞之奠致祭于故丞相司马公之灵曰呜呼公乎寛栗柔立根于明诚进礼退义世为重轻千乗不居古称好名公乎不然志合则行布被脱粟他人为诈公乎不然则以身化公卧洛师闭闗却扫深衣讲道将以是老公归朝廷路车乗马扶携襁负民拜于野圣母神孙在宫载祗公率其官正人具来诚心行义令出而听国安九鼎大势已定民以法治法胜则烦譬如鱼噞则清其源卖刀緑畆盗岂得发茍无欲之虽赏不窃裴公处内如不胜衣问其貌年威行四夷杨公入辅曽未几何毁第减驺人去其华忘身忧国晩以骨立生非其厚所爱民力有来逺县废食与言问民而没反席未安帝祗合宫公薨讣闻彻尊往临追昨故温公薨李秌甲戍暮雪民忧岁寒相谚未褐闻诸道路信有斯言曰公在天胡俾我寒以劳定国人曰宜享何以知之家有公像生为民望其没亦神公乎何憾悲者世人尚飨  

祭大资政李公文【`晁补之`】  

维年月日门生具位晁补之谨遣人以清酌庶羞之奠致祭于故北京留守大资政李公之灵曰王迹之熄诗亡不嗣春秋又微战国横肆惟其可者尚与圣邻词出其口轮囷郁纷观左氏言何国无士驰其戎车陈诗说礼秦仪卖国斯乃燔书韩非孙武是固非儒至其文字孰敢贬诸汉兴息民残编出壊经儒词士学自此泒班王两马河汉奔浑胡不及古华胜其根乃独杨雄为书凖易易不可凖相如是式却后得唐纔一韩愈跞魏踵汉侵寻千古宋以文治百七十年瓌儒伟士轶古并肩公以文鸣起河之北如彼神鳯云翔览徳惟我神考文王之文谓公所作经诰是羣官名用正礼阁其修此公余事粤有大猷论秀百人宥死四千人车上儛而公退然辅弼三朝时异操同几顚者数不自为功上建皇极以消羣疑敛时五福惟公助之爰开大公旁作穆穆九闗昼静累累士复惟古良臣善则称君造膝之语家人莫闻呜呼哀哉匪岁龙蛇正月已夘贤人之忧庶氓是悼呜呼哀哉补之昔者自魏徂京公以其名上之朝廷羁坚附夷千里为轻顾惭幽介文采安有无盐刻画祗増其丑士报知已匪以其私洁身有义尚畏人知惟不仰愧神其听之呜呼哀哉天不愸遗而丧宗工胡床昨梦过雨惊风燕子穿阁池台半空呜呼哀哉安阳之吉逺不临圹扁舟东下形以神往寓辞千里以侑洒尊庶平生言公犹我闻呜呼哀哉尚飨  

祭韩无咎尚书文【`晁补之`】  

兄之初载甚踬而艰逢乱客呉万里孤骞文方日衰荡为狂澜组织纎弱各自谓贤士睨莫救兄勇而前陋巷一室日旰未饘诵书鼓琴志操益坚落笔天成不事雕镌如先秦书气充力全壮年相从顾悯我孱曰是有志许以周旋我自蜀归兄典三铨邂逅都门挈手欢然兄牧东阳我走闽山旷不相值今五六年我病早衰顾未及泉兄之寿康一朝先颠饷酒踵门乃酹柩前嗟嗟造物孰尸此权岂其好恶亦与俗迁微官有守丧车莫攀莼鲫之奠叙诀终天  

祭范忠宣公文【`陈瓘`】  

昔文正公在仁祖时忠于谋国众正所依心虚而明照了不疑先事而虑有如蓍龟两遭勅榜益奋不移外御元昊数蹈祸机国势既安奚恤我危考公行事允也似之安不择地难不敢辞至于言兵则曰不知岂曰为异各遵其时不述其迹是乃无违三年遽改生事者谁蔡相南行公独救之一胜一复其兆在兹公可以黙又进忱辞人亦有言公尔忘私孰能临义舍安取危一斥四年育废始归天子哀怜拜命涕洟其心不育意欲有施人愿公留为帝宠夔病不能对人所叹咨天子曰吁疾尚可为锡以上剂临遣国医丁宁训饬速疗勿迟云何不淑竟止于斯呜呼哀哉公果已矣举世思公公不来矣人之于公有合有暌闻公之殁暌者亦悲情隔生死公论乃出悲公之人始自今日临终不昧忍死有述小其一身大我王室置小恤大自初讫终可使闻者劝而作忠太宗征辽乔苑不忘心之所虑奚独一方愿惜生灵愿合朋党愿为宣仁一洗诬谤愿正其事愿辨其人愿以中道行帝之仁呜呼哀哉言惟心声孰无此声孰有此诚神器虽大如人之形爱养胃气可以保生阳明之经徧于四体呼吸之间无有不差在络连右首脉应趾中经流行宁有定位彼执一者弃异取同异我曰偏同我曰中语各有心心各有物孰能审是而不彼恤公独有言继者谁乎公薨我悲岂縁葭莩公昔南迁我在北陲侧身以望心往从之及公之还我有言责陈留虽近欲往不得平生想慕独未识公见公之心何必形容文正没后公又亡矣仲季方兴公复有子其门益大其道益光公可无憾我亦奚伤  

祭幻住庵明师弟文【`释徳洪`】  

子少弃家从我游嬉三十一年如梦顷时于此梦境忧患半之我窜万里白骨重肉子卧一庵亦失双目心知余年再见不复敢料来归先馆子庐即视模索认声惊呼我亦念子形神已枯百不如人谓当寿考心期恻然正尔难保如临崖树先自枯倒不见两月果以讣闻既通世契久同师门临终之语骨湏我焚携法兄祖疾驰三日瓦灯昼昏寂然空空相视以恸荐此钵食  

祭潘叔源文【`陈亮`】  

惟君读书将以为善而不主于禄利应举将以行义而不志于必得鲜衣美食以偿男子有家之愿歌童舞女以终人生行乐之期礼义以恱其心朋友以助其徳内外并进心迹无瑕此宜阅世之滋多而亦降年之止此兄弟相从而去各适所安儿女攀慕无从亦将有立亮蹉跎莫景邂逅飘零白饭青刍旧游何在只鸡斗酒老泪如倾叹逝者之斯夫知吾生之永已临穴不及遡风而号  

祭髙永州文【`叶适`】  

先后圣徳天报其门何以报之维材与贤簮笏之腴而自陶冶不以师教有如公者靡骄曩贵靡羞后贫铢亷黍约以标厥身官奚弗昭知亦非少荐闻实多不用竟老眇然零陵并重夺之理不可推通人所疑我惭素贱乃辱公女手择寒蔬相与敬处公归自洪我屏西山瘦马独来共谈草间我疾异甚迟旦暮死公今忽先视我余几以义当哀以情当悲昏塞我衷不知施为又失我思无复昔语强寄兹觞公釂勿吐  

祭陈同甫文【`业适`】  

呜呼同甫气足盖物力足首事天所畀也孰可抑制以智开物以机动事学而得之又相比佽载书以来紏结披籍觧剥阖辟遇其殊特着于词章无后无前启蛰涤酲独为时先补空续髙抉英植豪探海取鳌惟己所操回视世人磨细研精俯墨仰绳用影律形视人而行服劳终身爼豆仅列我漫一奏韶壊雅阙呜呼同甫絶代之寳众岂同美抵掷弃捐亦其常理子重受祸嘻又已甚寓矢以攻杀者无禁脱廷尉械为进士头天子第之始莫我尤谓天弗省天乃终定谓天既定而弗永命呜呼同甫心事难平宠光易满万世之长一朝之短余蚤从子今也变衰子有微言余何遽知畏子髙明痛子憔悴镌嗟无勇和随有罪子不余谬悬俾余铭且曰必信视我如生畴昔之言余不敢茍哀哉此酒能复饮否  

祭周益公文【`陆游`】  

某绍兴庚辰始至行在见公于途欣然倾盖得居连墙日接嘉话每一相从脱帽禠带从容笑语输冩肝肺邻家借酒小圃鉏菜荧荧青灯瘦影相对西湖吊古并辔共载赋诗属文颇极竒怪淡交如水久而不壊各谓知心絶出流軰别二十年公位鼎鼐我方西游荷戈穷塞归得台郎旋又坐废公又策免久处于外见不可期使我形瘵斯文日卑公则崧岱士昬于智公则蓍蔡公老不衰雷霆百代每得手书字细如芥痴儿騃女问及琐碎孰为一病良医莫差赴告鼎来震动海内奔赴不遑涕泗澎湃岂无莼鲫致此薄酹辞则匪工聊寄悲慨  

祭翁殿撰文【`刘子翚`】  

堂堂老成国之龟玉进则光朝退斯美俗天其靳耶夺之何速呜呼哀哉惟公之质岳重海浑学穷古书道通圣门本朝取士科张甲乙伟人巨公皆此涂出公亦欣然飞声腾实贤俊之闗圗书之囿孰游其间惟徳之■〈樊，心代大〉公亦欣然来为领袖懐绂乗流来轺光逺时以外移为仕之蹇公亦欣然屡膺临遣愠絶三已荣轻九迁浮云卷舒何往不安公亦欣然老于祠官惟公行藏曰有义命物智时机无心而应蘂笈探玄麟经纂圣得意忘年怡然处顺惟我小子与公同乡交旧年契奕叶有光晩获从公素心始偿见必我留宴笑坐傍公虽病矣神气内强袖手不言色惠满堂大化宻移逺游不复寿格睟容闷于一木楚些徒招秦诗莫赎设醴陈肴文以相之诚可逹幽公其亮之望  

祭文丞相文【`王炎午`】  

相国文公再被执时予尝为文立祭之已而吉水张子载心弘毅自燕山持丞相髪与齿归丞相既得死矣呜呼痛哉谨痛望奠再致一言呜呼扶顚持危文山诸葛相国虽同而公死节倡义举勇文山张巡杀身不异而公秉钧名相烈士合为一传三千年间人不两见事谬身执义当勇决祭公速公童子易箦何如天意佑忠怜才留公一死易水金台乗气捐躯壮士其或久而不易霜雪松栢嗟哉文山山髙水深难回者天不负者心常山之髪侍中之血日月韬光山河改色生为名臣死为列星不然劲气为风为霆干将莫耶或寄良冶出世则神入土不化今夕何夕斗转河斜中有光芒非公也耶  

## 文章辨体彚选卷七百五十三

（明）贺复征 编  

○祭文五  

祭太史公文【`明方孝孺`】  

丁巳之春公归金华六月载途公归于家公曰美哉子来孔时斯文有传非子谁宜我观海内亦有作者非言之难知道者寡古人为学惟道是明繄我望子岂以文名拜公之言服公之徳从公三年忘寝与食公曰卓哉才器之竒加以岁年吾且畏之孰俾师友传之子孙意欲甥我以承其门归告祖母祖母不可吾老娶妇欲其事我道路阻邈其归无期且贵非偶汝固以辞此言未闻公家遘难闻之涕泣夜不能旦百口徙蜀与戎羗邻重走金华谋公弟昆欲往省公中以故止祖母速归得娶闾里迟之三载黾勉以从死生莫知以此负公公之为教必本礼义违亲絶俗固非公意公今薨矣我存何如所肯忘公有如江河公之道徳未白于世公之文章几与公逝思公体貌尚寓于夔哀公子孙桑梓是懐阐之雪之俾大以光导之扶之使之大行告于天王返葬以礼脱其覊縻使复闾里或周其囏或开其昏凡力可为不忘公恩第愚不肖弗敏为学天容地负懐公奥博忠义大节道徳大原庶几努力法古圣贤公之望我盖将在此天未可期心则已矢公神在天亦我之思我辞告公宁不我知  

同年祭傅文穆公文【`李东阳`】  

呜呼乡有先逹国有旧臣培养成就代不数人公之文章演迤奫沦公之性行缜栗温纯词苑毓秀卿曹致身功在启沃业存经纶地占台斗望隆缙绅游鹍始运屈蠖方伸中道倾逝天胡弗仁友朋之义休戚实均共期僇力以赞化钧公今弃我孰与为邻昔我同年如木向春今我同年若星在晨嗟公已矣宁不伤神执绋而饯玉河之濵目送行旐心随去尘与公永诀涕泪盈巾  

祭张守天泽文【`崔铣`】  

子之司财其白如霜子之摧强其坚如钢既左其秩年亦弗长可能者性不均者命性以力成命因气竞嗟嗟天泽于子何病于乎哀哉尚飨  

小祥祭妻文【`崔铣`】  

子逝一岁予忧百端颜色忽悴髪毛益班自子归我阅年三纪精力小心靡愆可指子事我父子事我母喜则励勤劳不言苦操刀治脍纫箴缝衣姑丧相予执礼无违唯子事我敬如昆弟针规朋友情好伉俪自子之亡孰察予衷言则谁商行则谁同予父望九予年及艾中馈岂宜子之不在为子服齐倐焉及期中心之悼曷有巳时世之颓矣虐煽后母义慕子舆惑戒吉父嗟嗟吾妻其安冥冥伤哉痛哉涕而雨零  

祭岳母文【`何景明`】  

呜呼惟我岳母慈懿为徳勤俭成家既获既食不骛于华尔女既亡我翁既逝服艰茹辛晩也谁济昔翁之亡我送其丧今母之亡我适来乡临风酾觞临河执绋死生俯仰哀来恸哭  

祭太傅文正谢公文【`屠应埈`】  

呜呼于皇纯佑实生哲人英英文正邦家之桢承休遯否玉振金声弱冠厉翼纯皇是嘉清问克扬天休荐加奉辔储皇羽仪承华恊赞三善仰培玄徳穆穆潜光万邦傒式帝出于震允懐厥功崇崇天枢简兹登庸于穆元化斟之酌之王言作命佐时若之维帝圣哲任贤勿猜万几棼如畴咨弼谐文华肃清峩峩平台帝穆在中召公其来于时三公惟刘惟李实维雍雍偕侍宸扆惟曰股肱亦曰心膂听履则识造膝则喜嘉谟帝俞众则莫闻道洽政宣日惠于民休兹三公推贤有容明明卿佐济济百工惟帝圣哲亮工敦裕中朝休明四海咸乂昊天降威蹙我显休于穆敬皇遘疾弥留乃召三公末命是宣玉几用凭金縢启缄时维武皇诞膺天序彼阍伊何敢奸国纪公曰嗟嗟维邦之忒邦县典刑其致恒辟谏书载陈帝始弗违亦有谗人启之祸阶维阍谝谝播时天威李曰异哉维裕克胜二公曰吁先皇有命我躬受之毋敢颠陨公言益荘阍日以昌刘公北徂归公南荒振衣姚山濯缨虞江位黜志伸身逸誉张英英名冑锢及孙子滔滔东山归逾二纪维皇中兴登贤晋明皇曰返公复之台衡明明纶命肃肃安车行人将之曰驰以驱众曰其辞公曰就途老臣抗命时予之辜我公至止皇命焞焞国有寿耉士有仪刑众曰其留公曰归哉年不逮志居功履危出以恭令归曰行义皇恩不愆始终允备讣音自南乃彻帝聪帝曰嗟嗟是维宗功乃召冢宰宗伯司空锡之冢田崇丘隆隆祭以天章灵谥休封明明敬皇陟降在天公拜稽首庶无腼颜敦节完名范世作则民载徳音史纪成绩缅予门墙乔岳具依南望玄庐山川间之眷言秉绋系此简书羃觞荐藻茹哀陈词  

祭郑虔州文【`髙叔嗣`】  

在昔先民惟名与位茍取其一莫兼其二自非大雅孰能两至渊哉府君旷世髙视先朝弘治时维休明俊乂四集偕应弓旌试宰洪洞民嬉政成郡国交举天子是征歴位司徒抚翼皇庭处烦不厌在众能澄乃守平凉既践于夔宠命亨嘉紫授命龟川流两润惠政旁施四民勿扰二郡咸宜邦降褒礼人兴颂诗君子有行与时舒卷未老引年称疾自免中林放逹故里偃蹇古人髙蹈方公则浅庆发厥门教成维子仲继地官伯登御史如珪如璋令闻不已玺书攸嘉爵服改増公拜于家帝命再承履道不愆考徳斯冯庶几乡国永观典刑天不遗老如岳中崩呜呼哀哉某等忝接封壤词人之友礼弗登堂慕徳永久追诵光烈虽没不朽望逺陈辞兴哀稽首  

祭万古斋文【`唐顺之`】  

庚寅之岁余客阳羡公来顾余实始识面识面之初遂以知心朱弦白雪相与赏音惟公老成行方志古余也何人自知疎卤岂足禆公辱公节取过则相规善则相许一日过余奉币以告余有二子烦君教诏佛庐仙洞水曲山窈携壶担盒与余相邀花木玲珑禽鸣啾啁流目倾耳永日游遨或时闭门坐对一室竒文共赏疑义与析清言不足或继以奕晨飱相逢忽言日昳余有所往不告于僮僮来相寻知必在公公命家人为具客食家人不问知余为客绸缪往复踰四五年曽无一日旷不周旋公训桐庐余赴宫寮心岂不迩其地则遥逮公解官余亦屏居握手一笑欢言如初通家之谊婚媾自此公有孙女以字吾子朋友或言师生之拘公曰何伤古有蔡朱尚期白首頼公劘励公不我留忽焉厌世属纩以前神气清皛顾谓二子事岂有了荆溪山水昔陪公游余今复来怆公其休死生常理抑又何怪不敢负公恃此心在与公二子敢忘切磋尊闻行知矢言勿磨窀穸在兹举我觞奠叙往怅今公其我鉴  

祭孙南野太仆文【`唐顺之`】  

公之先人以侯树勲侯虽不嗣犹大其门数世之后遂以儒显显惟迈迹亨衢是践人皆谓公出自纨绔公之居官一如寒窭马羸皮敝何履之素约已奉法绳地而歩问公之官囊无余蓄问公之家亦有夏屋公瘠于官不系其家晏婴巨族豆无掩猳公裕于家不系其官子荆居室茍合而完刑曹郡守外台太仆孰云宦成节则愈确公无渝节众有好丑一忤于世自反何疚欣然归来燕居恂恂室无姬侍庭无杂宾尤避名势逍遥角巾乡人见之不知贵人余辱于公爰缔婚媾婚媾则新交谊则旧两家相望里闬之间匪朝伊夕载往载还余厌纷嚣公耽恬寂真率之会两心莫逆方期与公共保岁寒胡夺之速忽焉盖棺公之云亡论在乡评请祭于社曰乡先生死而不朽公则何憾老失良朋能不我叹表公之墓岂足彰公庶无愧词佥言实同春还陇树公窆有期陈此薄奠文以侑之  

祭阵亡张游击文【`沈錬`】  

呜呼哀哉张公之死乎吾得不恸哭而深悲维天有柱维地有维而所以柱天维地者舎忠义其奚为奸臣执柄纲纪大亏敌冦陵负若欺小儿三军望风不战自疲外通贼赂内结权私社稷之计荡于霜枝割人为虏夺马自资报功欺主曽无愧辞将军初来意气恢恢言念国恩流涕满腮口谕三军执挺持椎此行竭力有去无回攘臂渡河奋呼登岸受刅良多杀伤过半力屈势穷精灵不散天发震雷来斥敌患亦有官军屯聚若云按兵不动谁为救焚我亦有生汝亦有死何其忍心睨而无泚张公虽死神气长生诸将虽在奄奄无声汝不忠义知有权贵权贵行诛汝骨亦碎先死为荣后死为辱生辱死荣其辨如烛汝不自力欺君误国荼毒生灵为鬼为蜮不辑其徒不恭其职所过骚然大为滛慝张公有灵诛此逆贼逆贼不诛伊何为徳某等流离不在其位敬公哀公有霰涕泪忧国爱君懐仁慕义醵金为馔选辞为翰临风长号痛彻霄汉  

祭李于鳞文【`王世贞`】  

呜呼惟子文章珠藏玉府示世模楷为明粉黼独立熈台子歌余舞炳烺长夜追琢万古余所心悲鬰曲龃龉千二百言亦足以吐其未竟者酹而告汝昔署爽鸠从若风虎为郎序迁不隔跬武清霜昼粲白日宵炬子前西逝余亦东迈髙揭二华嵳峩岱泰黄河其间烱一衣带玉女腾噏海若横眦子之挂冠鳯矫鸿鶱余嗣觧组屈蠖哀蝉清泌衡门其迹则然所不接席徂垂十年圣人中兴纁帛交贲子时皤然顾我色喜当为女先女其强起余谢不可子曰毋尔畴族女雠畴烛女幽徳不思报节士所差女以佚归造物所雠雪涕而冠实惟子谋旬宣于浙从子之后汴绣子被晋斧余授太白配月俯视列宿云物睥睨风雨潺僽子之喆妣悠然见遗扶服修途吊影繐帷小人有母能不攅思美疢朝闻夕而拂衣奎壁■〈目奄〉翳沧波竭涸忽传子耗既疑且愕曽未回睫家祸亦作髓泪骈枯肝腑寸凿呜呼哀哉人生鲜欢惟事父母生我知我爰及朋友一旦尽矣肤立同朽惟余与子匪但三益薄禄微声以逮休戚凡子先驱余必偕植子今溘然视我若捐余独何恃而能久全余复何心而游世间子困尸谗予困人言存者受憎没者受怜呜呼哀哉惟昔济上坐而丙夜执手浩叹谁为来者尼聃暌则轲周分驾邈尔汉季为两司马不闻扬扢以绍谟雅兰金恊契山水齐徽惟余二人开辟所希浮生如寄胡能不归金石可泐荣名庶几言犹在耳其人已非呜呼哀哉子之遗孤驹而汗血子之遗编家传白雪有承相在戚若昆弟二三友生其进未已素车虽杳班管娄纪人谁无死子死可矣呜呼哀哉尚飨  

祭俞仲蔚文【`王世贞`】  

维万厯七年已夘秋八月癸酉朔越三日丙子俞仲蔚先生卒其又六日癸未友人王某始能以酒炙羮饭往奠而哭之曰呜呼仲蔚天与之隐俾辟世尘天与之文隐不就沦天与之贫俾涤世态天之与徳贫不见惫天与之艺辅文而行天与之友翼徳以称凡子之赢皆受之天其不知者以为啬焉有子而痼有媪而衰有孙而孩有女而嫠人所言啬啬于目前吾所谓赢则千万年在汉恬冲无若叔度微言蔑闻胡以殆庶在晋藻雅玄晏先生未究八法墨池隤声子之于诗上窥建安尽洗色泽天骨巉岏其于他文单辞輙工衍为赋诔亦表舂容子之于书愈小愈妙栁骨褚姿凿山阴窍稍纵而行襄阳米颠强弩斫阵儿驹嘶烟与子剧谈耳不尽酬稍出片辞确乎阳秋入子斗室春风蔼然虽迩阛阓心逺地偏子之闾左干旄时溢及乎公庭夐絶子迹皂帽蒙头隐囊庇肘手缀目营圗左书右徐瀹清荈时进甘果调鹦听莺日以自课六合之外子或冥思一室之外子不与知营卫精坚可永无败如何一疾遽尔长夜呜呼仲蔚吾昔进子以交子与自是三人遂成尔汝徐生泛爱惟子是笃殷懃分橐訾亹推毂徐之不禄子后我先入霅痛哭拊棺一言窀穸之期为树丰碑我文子书曽未移时子亦告逝谁为终此二子之贵俱在后死月晦叩门子病向■〈谷九〉回眸眄睐托我以臆谁谓一暌地老天荒遗骸在木遗文在床他所不能能使不朽所不终事有如此酒呜呼哀哉  

祭汪文学文【`汪道昆`】  

呜呼哀哉茂陵倦游长沙官薄亦觐昌晖遘此焚错吁嗟先生洵美且硕髙距擅场大雅可作丁年任侠节慕朱公存老夷门结客屠中周南削迹脱躧素封言归旧服北面儒宗乃睠神皋投趾天目禹穴穷探具区肆瞩陈宝收华和珍韫椟长者下车髦士推毂爰自末路作贡泽宫周游邹峄允陟岱宗燕台购骨易水歌风蹑屩金马献画卢龙乃召公交车奏厥长技天子曰都覩兹巨丽煌煌上京济济良士往哉汝谐敬敷教事桓桓直指戾止宫墙荐绅有楚笾豆孔将若操榘矱尔授圎方彼都有造繄尔之良徙倚桥门属厌蔬食姱节翩翩英声籍籍常伯分庭相君下席同气云从石交景集华颠朝市困翼天衢曵裾华阀抚剑修涂濡首胥溺卷舌罔呼独行负俗风于懦夫七稔课功百里奋铎胡宦之拙胡地之恶涿鹿奥区我心孔乐习静蓬户滥巾云壑部符甫下天命难谌云胡竖子殱我吉人夷体传舎归骸私门悲纒乡曲悼动宗祊呜呼哀哉瓦缶喧豗锺吕委歇唯公嗣徽逢时之阙穷愁著书聊以卒业芳猷永谢令绪中絶岂无牖下饰巾待期萧萧哀挽望望灵輀戒涂郊外即穸澨西来芳可述往驾莫覊呜呼哀哉  

同年祭陈封君文【`归有光`】  

呜呼乙丑之岁登于南宫吾邑四人郑州为荣言念生我髙堂半空郑州二亲禄养献隆于维府君世承文学其祖博士卓为先觉挍文省中所得卓荦府君传业遭时龌龊以遗令子方发其璞衎衎于食珪璋有渥于乎人之生世何者能全伤哉贫也每食泫然府君于子歘见髙轩天若厚之又靳其年悠悠江水有鬰新阡塟以大夫亦显孝贤呜呼尚飨  

祭顾文康公夫人文【`归有光`】  

呜呼女妇之职不出闺中及其崇贵与皇家通维文康公大科奋迹四十年间遂跻崇极富寿康宁当世所少夫人配之与之偕老赫赫我皇统一圣奠考礼肄乐制作纷纭既秩殷典百神咸侑文康雍雍在帝左右倚欤夫人象服是宜朝于两宫从后之居大室穆穆佐上册宝金章玉牒夫人是导西苑膴膴庀其蚕事鞠衣翟车夫人则侍邈然千载大礼旷堕夫人际之见所未覩匹妇之微一命为多有美夫人如山如河生有诰命一品之贵薨有奏讣赐之塟祭潭山之原从文康止天子之赐恩荣极矣凡厥富贵莫不有终维我生人谁能不恫尚飨  

感梦祭嫡母文【`徐渭`】  

惟母在昔以病而死胡昨夕梦不死而病祼坐室隅展户自掩儿疹其侯呼涕激面脉数以烦知不可理诡曰其愈湏旦夕耳掩面痛哭扶母于床哭罢而觉泣涕犹滂梦母于病哀且不禁觉哀其死儿何为心  

祭三髙士文【`陈继儒`】  

辛丑岁三月十六日檇李人宋旭支杖来自天马山之东麓同里人宋茂观陈继儒衲子莲如慧觧摘溪毛沽村醪并陈所藏亷夫铁冠拜奠于三髙士先生之墓曰呜呼众基累累堙山塞谷先生之宫尚卫樵牧来奠一觞春草空緑异代知已慰而幽独  

祭汤若士先生文【`黄汝亨`】  

呜呼汤公才髙迹削诗能穷人文憎命逹昔在文人才不尽同汉魏代兴异曲同工我明作者北地为雄七子狎盟时流趋风濡沬拾渖其波如驰畴无眉目乃不自施呜呼汤公大方长笑睥睨千秋自辟堂奥英灵鬰秀尊古得道大雅擅场好辞絶妙单言霏霏大言浩浩名流寓宇垂光分照呜呼哀哉余自孝亷托君声气已令锺陵得交君臂词组宣心一脔知味论古之人谈天下事髙谈微言每出人意呜呼哀哉余今之来君乃骑箕亦有山水谁则牙期万事一棺空名尔为呜呼世人死亦其常造物忌名公名乃当惟三不朽孰与文章是物最神存而不亡日月经天一视彭殇君去而仙予何以伤荐苹■〈阝敕〉些我飨我将  

祭姻家呉广卿文货【`纳贤`】  

呜呼有呉延陵季子厥壤至徳可师谦光是仰乃承簮履乃肯堂构曰惟我公徽猷之■〈樊，心代大〉束髪操觚龙跃鳯翔既修姱节复擅青箱胡天不吊早夺公兄父为痛子相继长行形见衣表公孝骨立而鞠子哀而孺子泣将母以顺事嫂曰恭嫂以节着母以寿终公有厥弟亦先公陨弟之长男方壮而尽公理其后不啻家辟诸侄视公实父而伯公性近道不困于学质直好义玉不掩璞代有厚产业乃巨族无迁技好无忘穑服非曰让财积而不私瞻贫周乏妻子罔知里有少年窥公仓廪遂有负公公知而哂婚姻孔嘉匍匐有丧凡属激劝必以身倡于宗则和于里则美处不愆仁行不越理恊躬饬志受知长吏郡庭征辟迹所罕至期荐于郷期观于国以菑以畬根深者植白首穷经志则愈賖佳秋未获不及春华公始就医视公河上欵言逹意公为抚掌八月祝词墨渖未干曽几何日庆吊波澜亲知心悲悼公隐徳见则必言为三叹息道途有口诵公弘施声有余泪中懐怅而生人之戚莫若殒身荣名为宝公为不冺公有三女伯仲仙游公视二婿笃与季俦生死异念末世所嗟古道自处公之谓耶公有两男先后胶庠驹齿未落已自昻藏不大于身必大于后公之厚积不劵自遘爰帝速驾文白玉楼遂使哲人栢实而秋某等谊比葭莩情同肺腑山河邈若人琴如覩有肴在盂有酒在巵些词以招精魂鉴之  

祭戣儿文【`于玉喜`】  

万厯庚申榖日爹爹以乳麋果饵告于戣儿之灵嗟汝生晚值予齿衰余情罕锺竒钟汝孩岁周更半蚤慧已开玄胪白晳秀质凝瑰门李祈微厯穷慝作命■〈艹啻〉实倾疮痂虚落谒巫弗灵诹医相剥脆緑迎霜柔红遘雹颊张欲诀眶敛还瞠湏臾色变终古魂征阿母呌絶何辞失声阿爷饮泣何辞失明嫡母众母连丘比冢穸汝其间或携或拥觐于黄泉慈颜克奉定益汝怜曷嫌余宠陌花寄弄陇草窥临初逢寒食几遍春阴房帏静翳犹虞怖侵如何弃置雨薄风林料数遗装文葆具在竹马停驱途车催载凡渉嬉游宛留謦欬触绪造端肝雕腑碎暂飞寸景长眠尺躯逐梦归母儿饥孰餔乳存石婢懐亡木奴刈兰者谁不亦酷乎汝兄汝妹依肩绕足鹦鹉持浆鳯凰采烛汝独何之枫根夜哭烟阔平冈孤坆犹粟栖栖稚魄松槚不分萤逥暝照蝶送晴薫鬼小有见人巨无闻彭殇俱妄通士所云薪既火传孰诠冥香金镮俟微玉佩安兆斋营八闗业超六道韶识排云梵天新晓尚飨  

祭张子薪文【`李流芳`】  

天启四年甲子二月日张子子薪卒于家友人某时客武林淹留至八月而归始得临其丧以蔬果致奠而为文以哭之曰里闬之友昔惟三人最后得子久而益亲江子邑居呉耕逺郊潘为经师虽迩而遥惟子相求无间时日一日不见忽忽若失一味之甘一花之开飞书相报我往子来子病郊居不能逺渉我数就子时勤舟楫屯桥之畔村童里媪指予而言知与子好呜呼哀哉自失闲孟望城悲噎子之徃矣屯桥路絶呜呼哀哉我游西湖子来别予见子健噉尚谓无虞岂知生平尽此湏臾子病数年屡仆而起恃子善病病不能死呜呼痛哉今真死矣别子阅月子遣我书期我来归竟不能湏知有此事我必不出子行我送非我谁责呼天抚膺吁嗟何及哀哉哀哉凡今之人噂沓反侧子之直肠如矢注的一言非义头面发赤凡今之人陨获充诎子之介性百炼刚铁箪瓢屡空嗟来弗屑嗟乎子薪子真道器尚有余习未能度世游玩之物髙明所寄子往而深贤于势利天假之年观其所际呜呼哀哉凡今之人求多于天富寿贵考子孙衍藩诸福之中子无一焉人为子悲我则不然贫士之常况子能守金髙于山营营可丑子屋三间为园数畆千花对榻一编在手贫者乐乎富贵何有人我之场健者争先因病得闲乃近于禅药垆经卷晏坐翛然病之于子良药福田我躬不阅遑计后世千年之谋逹者所弃子之无营以子无累去来自如夭寿何贰知子旷懐数年于道此言糠粃子能自了我尝语子子神太清举世混浊扰扰以生厌而薄之殆将与撄嗟乎子薪匪命之穷世浊子清谁能子容楞严了义白盖真言一词半句可以通玄子能读之掩卷澜翻持以正宗凌云粲然嗟乎子薪生死芸芸如子之死十万一人我犹悍然视息人间眼中无子谁乐余年我留西湖滔滔不归岂不思家哭子后时巷无居人郷梦巳非西湖之上水月林烟念子尝游寓目无欢百顷风荷千章岩桂念子癖花看花欲泪子癖我畵如子癖花我腕欲脱子壑无涯长笺大轴钉壁摊几每一咨嗟子病若洗嗟乎子薪我手尚在援毫自废赏音不再从子书来道子所藏随子而尽飞去何郷予畵无灵人琴并亡呜呼哀哉我虽好广中实狷狭喙长三尺非子莫发子不茍同实我畏友今我失子孰攻其咎我于名场每懐退志子之所知我已蚤计桃花流水一往千春子今舎我谁与卜邻呜呼哀哉天不愸遗夺我郑子又失子薪谁能恋此逝将去之适彼乐郊麋鹿鱼虾我将与交凡今之人不可以明惟子知我敢告幽冥呜呼哀哉  

祭震女文【`沈承`】  

万厯巳未年冬下浣之三日沈承之长女阿震以痘不发而殇藁葬北邙之次其母薄氏日称念梵书资其冥福复促作一疏词笔不忍下也于其三七当荐熟食乃为文哭之焚于其所生前跳弄之场曰呜呼痛哉汝名阿震生于丙辰以丙辰字故取震名汝生之初我实不喜三十许人不男而女迨汝未期汝即可怜以颔招汝汝笑哑然当此之时周妪褓汝衣不解带一夜十起饱就妪眠饥就母乳妪因汝故亦几委曲移湿就干补疮剜肉烦则母瞋省则汝哭昨岁戊午我命不济频出就试割汝而去周妪既死试又不利归来牵袖索物而戏有汝在侧愁亦快意汝齿日添汝慧日多呼爹呼姆音不少讹常手弹门自问谁何我侄来时汝呼曰哥戏攫汝物汝窜而波我舅来时汝以衣拖呼声曰母旋笑呵呵汝伯来时作宾主陪擎杯曰请笑者如雷汝祖入乡汝又往苏经年不直问汝识无应声曰识白帽白须汝有外翁一面未曽问客何方即曰北京汝之外姑视如身生凡三五次挈汝苏行三更索玩五更索果父母留汝汝反不可顾谓我曰阿婆思我今年六月汝有疖灾我持往苏挈汝归来摩娑患处其色甚哀然不敢哭恐哭不该每持果饵必窥意旨不色授之不遽入齿每所玩弄误有损伤小目怒之敛手退藏汝母过严时加栉束惧汝长大习惯成熟我意亦然但私相嘱婴孩何知且随其欲汝昔在苏父母归娄问汝何依欲去何留言虽不决意在两头顷汝归斯喜不自持诱汝怖汝假面作痴小筐提枣矮座啜麋口诵大学手拜阿弥握枚赌胜遶屋争驰咍咍拍掌自喜为竒不勾半月即汝死期天乎命乎神仙莫知汝未死顷召医诊视或云风邪或云癍子风不可必癍似有理至今思之不测所以汝善话言此际不语声嘶气断张目而已环汝而泣汝泪亦泚呜呼痛可忍言哉论世俗情女死何哭论我生年壮大穷独汝又颇慧虽女亦足谁知鬼神虐我太酷先汝十日汝妹阿巽少汝二岁与汝同病同三日亡汝所狎认今汝无伴当与妹并汝稍能行妹立未定往来携手相好无竞若逢汝妪可更一问父有室顾父有妣闵但往依之必汝提引所以权厝亦近顾侧妹小汝携汝小顾掖他年卜地塟汝同宅我今思汝不能去懐汝若有知常入梦来縁或未尽可再投胎所诵金刚并诸经呪设羮燔钱付汝领受汝见冥王操手哀叩侬实不寿侬实无咎侬生贫家侬甘麄陋糁粒必拾以畏雷吼襦履必惜以爬微垢神有诛求侬年实幼鬼有陵轹望神为佑但可如是莫啼莫哗地府之中不比在家我今作文汝不识字但呼阿震汝父在此哭汝一声呼汝一次  

## 文章辨体彚选卷七百五十四

（明）贺复征 编  

○祭文六【`骚体`】  

祭汾阴公文【`唐杨烱`】  

维大唐光宅之元祀太岁甲申冬十有二月戊寅朔丁亥御辰杨烱以柔毛清酒之奠敢昭告于故中书令汾阴公之贵神惟公含纯徳而载诞兮禀元精而秀出备五行而立身兮半千年而委质属天地之贞观兮逢圣人之得一若夔龙稷卨之寅亮舜朝兮若萧曹魏邴之谋猷汉室悬大名于宇宙兮立大勋于辅弼如何斯人而有斯疾曽未遐寿中年殒卒呜呼哀哉若夫家传宝鼎地辟金楼文则属词而比事兮学则八索而九丘入则东藩之上相兮出则南面之诸侯惟尽善兮未善固虽休而勿休既知退而知进兮亦能刚而能柔大才则九功惟叙兮大智则万物潜周崇徳广业兮乐天知命而不忧呜呼哀哉门馆虚兮寂寞岁穷阴兮揺落备物俨兮如存光灵眇兮焉托垂繐帷与祖帐兮罢歌台与舞阁天子惜其毘余兮羣臣思其可作呜呼哀哉俯循兮弱龄叨袭兮簮缨公夕拜之时也既齿迹于渠阁公春华之日也又陪游于层城叅两宫而承顾盻兮歴二纪而洽恩荣郭有道之青目兮蔡中郎之下迎倐焉今古非复平生无徳下报兮愿摩顶而至足有生必死兮空饮恨而吞声天惨惨兮气冥冥月穷纪兮日上丁籍白茅兮无咎和黍稷兮非馨呜呼哀哉  

祭吕化光文【`桞宗元`】  

维元和六年岁次辛夘八月癸亥朔友人守永州司马贠外置同正贠栁宗元谨遣书吏同曹家人襄儿奉清酌庶羞之奠敬祭于吕八兄化光之灵呜呼天乎君子何厉天实雠之生人何罪天实仇之聪明正直行为君子天则必速其死道徳仁义志存生人天则必夭其身吾固知苍苍之无信漠漠之无神今于化光之殁悲逾深而毒逾甚故复呼天以云云天乎痛哉尧舜之道至大以简仲尼之文至幽以黙千载纷争或失或得倬乎吾兄独取其直贯乎化始与道咸极推而下之法度不忒旁而肆之中和允塞道大艺备斯为全徳而官止刺一州年不逾四十佐王之志没而不立岂非循正直以召灾好仁义以速咎者邪宗元幼虽好学未闻其道洎乎获友君子乃知适于中庸削去邪杂显陈真正为道不谬兄实使然呜呼积乎中不必施于外裕乎古不必谐于今二事相勘从古至今至于化光最为太甚理行第一尚非所长文章过人畧而不有夙志所蓄巍然可知贪愚皆贵险狠皆老则化光之夭厄反不荣欤所恸者志不得行功不得施蚩蚩之甿不被化光之惪庸庸之俗不知化光之心斯言一出内若焚裂海内甚广知者几人自友朋凋丧志业殆絶惟望化光伸其宏畧震耀昌大兴行于时使斯人徒知我所立今复往矣吾道息矣虽其存者志亦死矣临江大哭万事已矣穷天之学贯古之识一朝去此终复何适呜呼化光今何为乎止乎行乎昧乎明乎岂荡而为大空与化无穷乎将结而为光耀以助临照乎岂为雨为露以泽下土乎将为雷为霆以泄怨怒乎岂为麟为鳯为景星为庆云以寓其神乎将为金为锡为珪为璧以栖其魄乎岂复为贤人以续其志乎将奋为神明以遂其义乎不然是昭昭者其得巳乎其不得已乎抑有知乎其无知乎彼且有知其可使吾知之乎幽明茫然一恸肠絶呜呼化光庶几听之尚飨  

祭崔氏外甥文【`栁宗元`】  

年月日八舅十舅以酒肉之奠敬祭外甥韦六小卿之魂呜呼生有孝姿淑且茂兮谓吉其终道克就兮胡典而丧离厥咎兮蹈道而违死谁佑兮岂汝之时不能究兮将夺之鉴使昏雾兮反复扰予哀何救兮骨肉无从魂焉遘兮庶几来归馂以侑兮酒实于觞肉盈豆兮岂伊异人余所授兮来邪否邪歆气臭兮  

祭汪指挥文【`明解缙`】  

唏飗栗兮悲风慨飘飖兮转蓬皓缟夜兮积雪瞥过目兮惊鸿哀人生之纭纭兮飞花淅沥而堕茵倐而聚散兮莫识其真天地为垆兮紏错舛分嗟百年之孔易兮何哀乐之不匀抚熈河之如昨兮偶殊域之相亲出连辔兮坐连裀月夕清歌花晨屡过醉浓鲜而鼔瑟晃霜露之鸣珂何欢不赏何赏不俱共窃禄以逢时兮聊逡巡于一隅冀悲欢兮顷刻决生死于湏臾见绯衣兮叱拨倐丹旐兮灵车望长安兮咫尺魂归来兮谪居陇山鬰兮洮水流纡仰视浮云兮増感吁  

祭忠文【`成器`】  

祭忠台在龙泉山正统间宦官王振用事翰林侍讲刘球疏之诏狱死邑人成器义而哀之率同志割鸡酾酒登山祭之因名其陈爼之石曰祭忠台  

文曰呜呼先生龙逢为行兮比干为心纾忠竭智兮日月照临慨前代任阉竖之失徳痛当今复因循而蹈袭伏阙抗疏太息掩泣帝曰汝嘉实感睿衷惟彼羣奸切齿相从幽之锦衣肆其鞠凶龙逢蒙祸兮比干葅醢云霏霏其承宇兮天髙髙而莫余宰顾虀粉之是甘兮羌时事之可慨予会稽之后生兮颇忠义之是懐鉴往事犹感慨兮肠一日而九回侧闻先生之死兮又奚啻乎七哀扣帝阍其无路兮徒烦寃而陨涕歌楚些而招魂兮吊汨罗以为计于是割鸡酾酒望风奠祭惧亵于家登彼龙山崖石齿齿兮竹松闲闲去天日其咫尺兮将英魂之可攀恭载拜以长恸兮跽敷袵以陈告惟蹇蹇以自完兮得死所其奚悼顾弃徳而崇奸兮尾日大而不能掉彼阉竖其何诛兮痛庙堂之具臣曷其不扑灭于蚤兮祸滔天而无津乃首鼠以自保兮独先生之奋身使举朝皆抗扼兮何猖狂之余腐也嗟刚中而无应兮适以快其怒也矻砥柱于洪流兮聊以示此度也视媕婀之辈流兮直惊鸿与脱兎也生无益于时兮富且贵其何数也吁嗟先生之死兮实知名于孺妇也器谨志以法像兮中心好而非浮慕也或縁此以贾祸兮吾不惕以改其素也  

祭二陆先生文【`屠隆`】  

遵太湖而顿辔兮览巨野于修冈吊先贤之墟墓兮藤萝翳鬰而彷徨时孟冬之玄月兮风凄紧而凋伤采蒹葭而临水兮白露下而为霜感华亭之唳鹤兮送吾目于双鸿孤云莾其起天末兮懐二俊于江东标朗秀之飒沓兮决焉赏巨丽于司空哀夫子之才大兮邅逢时而多凶洵嘉名之鹊奋兮夫何丛兰之败于秋风牙旗折而鼓音死兮掩双龙于重泉风沙起而昼晦兮亮精魂之所宣身佩大将之印兮口吐鸿儒之巨言闵四大之缺陷兮吾独嗟美好之难坚肆猰■〈犭俞〉之与凿齿兮又张罗而弥天固犯道家之所忌兮亦夫子之尤也委去留而无心兮荪独遗此丘也剙丛祠而荐藻兮扬灵爽于千秋也纷木落而草枯兮眩玄云之若结苍山空而夜寒兮河溅溅而声咽抚长剑而太息兮缅想夫子之遗烈尚飨  

祭徐惟和文【`曹学佺`】  

噫予昔送子于潞河兮河水其涟子泛泛而归兮未及一年余金陵既谪居兮子贻我书余答子以再兮忽往其虚余闻讣乃反走兮为位而絶徒恨不得归兮今归何益既登子之堂兮复省子之殡宫欲招子其来下兮子其不与我同余感痛子时节兮奄忽长至乃告子以文兮一字一泪曰人孰无死兮独伤哉乎子也求四十而不得兮何景光之甚迫也尔才太髙兮神明啸号尔器太利兮造物所忌尔平日其好道兮死而不以为夭尔生前其急人兮宜其死后而贫子旷然其无累兮去世若敝屣子虽在地下兮实不忘乎风雅彼昔人之立名兮幽何殊于明子其优以游兮予后死之有春秋  

## 文章辨体彚选卷七百五十五

（明）贺复征 编  

○祭文七【`赋体`】  

为梓州官属祭陆郪县文【`唐杨烱`】  

维垂拱二年太岁丙戌正月壬寅朔二十二日癸亥长史刘某谨以清酌庶羞之奠敬祭陆明府之灵夫万里之别犹使饮泪成血思徳音之断絶况百年之分能不忧心如熏想公子兮氛氲惟彼积徳挺生夫君天垂白气地发黄云江则有泛为国之纪君传其政爱人如子山则有梁镇兹一方君弘其道视人如伤宣劳于外路阻且长曽未朞月人之云亡呜呼哀哉哀哀弱嗣朝暮一溢皎皎孀妻鐀乎下室蜀门如剑长安如日归路何从我心如疾呜呼哀哉凡我在位覊官边城共戮力兮谁言死生思其人兮造其户庭恍无见兮寂无声称觞兮酹酒心折兮骨惊呜呼哀哉  

祭赵郎将文【`骆宾王`】  

惟灵降精辰象委质昌期弃笔文场蚤狥封侯之志彯缨武帐坐升戎秩之荣属滇浦挻妖昆明习战应星文而动将奉天罚以扬威不能弘妙算于西戎叶神谋于九变致令王师失律凶狡凭陵嶲穴南临同五溪之深入卭闗北阻类双崤之不归亭候多虞故有负于明代春秋责帅岂无惭于幽途夫任贤与能明君之事也陈力就列忠臣之义也虽见危授命固诚节之有余临难权机何智谋之不足呜呼哀哉某猥以散材谬专分阃途径夷落路践戎场停疲骖于九原悲来有地痛遗骸于四野泣下无从暂辍征旅之勤爰崇掩骼之义庶幽灵有托梧丘息入梦之魂壮士不还薤歌起送终之曲呜呼九真边徼万里长安城危疏勒山峻皋兰因原为陇即壤成棺夕阴曦而平芜晦秋风急而荒戍寒哀哉异域幽埏但有新裁松栢他郷古木非复旧邑枌榆感平生有若斯聊申素酒倘聪明之不昧式荐箪醪  

祭杜学士审言文【`宋之问`】  

维大唐景龙二月岁次戊申月日考功贠外郎宋之问谨以清酌之奠敬祭于故修文馆学士杜君之灵呜呼位曰大宝才曰天爵辞业备而官成名声髙而命薄屈原不终于楚相扬雄自投于汉阁代生人而岂无人违代而咸若运锺唐虞崇文宠儒国求至宝家献灵珠后俊有王杨卢骆继之以子迹云衢王也才参卿于西陜杨也终逺宰于东呉卢则衷其栖山而卧疾骆则不能保族而全躯由运然也莫以福寿自卫将神忌也不得华实斯俱惟灵昭昭度越诸子言必得俊意常通理其含润也若和风欲曙揺露气于春林其秉艳也似凉雨半晴悬日光于秋水众辙同遵者摈落羣心不际者探拟人也不幸而则亡名兮可大而不死君之栖遑自昔迷方逢时泰兮欲达闻数竒兮自伤属文母之丕运应才子之明扬援沦秀于兰畹侍游仙于栢梁命以著作拜之为郎始翔鸳于清列旋御魅于炎荒遗旅鴈兮超彭蠡作编人兮居越裳殊许靖之新适亿虞翻之旧乡惟皇龙兴再施法度拂洗溟渤骞翔雨露通籍于八舎禁门揺笔于万年芳树仰赤墀兮非逺谓白首兮方遇君病何病到此弥留药虽饵兮宁愈针不及兮可忧虽则妙医莫识实冀神明获瘳呜呼哀哉君之将亡其言也善余向十旬日或再展君感斯意赠言宛转识金石之契宻悔文章之交浅命子诫妻既恳且辨自予与君弱岁游执文翰共许风露相浥况穷海兮同窜复文房兮并入川流遽阅隙电初过昔乗运兮如此今造冥兮若何懐君畴昔兮恨已积念君恩惠兮情倍多道之南宅囷之东粟使君孤之有余宁我家之不足籍籍流议喧喧薄俗名全每困于铄金身没谁恨其埋玉空落长松千尺讵置生刍一束倬彼韦公赠殷礼缛善乎崔子理感情属相识有素见览増朂澄君词赋于云台之上藏君齿髪于缑山之曲缑氏山兮山上云秦城郊兮郊外坟孟冬十日兮共归君君有灵兮闻不闻我咀瑶屑君知自久坐泣焚芝遥哀畵栁阙视祖载爰遗巵酒愿歆悲诚将告良友尚飨  

为伎祭元十郎文【`张说`】  

维神龙三年月朔日故伎人伏十善谨以清酌少牢之奠敬祭于元十郎之灵緑水茂树藻萝是依山崩川竭鱼鸟何归恭惟主君髙才逹节赏心乐事风流不絶歌艳露华舞逥春雪幸持此技承君余晚绮罗脂粉娇上春自言终代保情亲能知一日君魂断繁弦清管为何人懐主君之一顾愿狥命于九原迫夫人之严旨遂投足于他门生有十年之爱况无数日之恩虽强饰容于新奉心摧絶而不敢言君子广徳仁心必遍畴昔与君瑟樽欢宴永懐蕙叹俯怜荼苦锡以时珍申哀故宇廞车既展祖奠斯开悲歌助挽长袖承杯平居好此魂来不来心思往而莫遂足欲返而迟逥终天地于此诀毒烦寃而难裁呜呼哀哉  

祭郴州李使君文【`韩愈`】  

维年月日将仕郎守江陵府法曹叅军韩愈谨以清酌庶羞之奠敬祭于故郴州李使君之灵古语有之白头如新倾盖若旧顾意气之何如何日时之足究当贞元之癸未惕皇威而左授伏荒炎之下邑嗟名颓而位仆歴贵部而西迈迩清光于暂觏言莫交而情无繇既不贾而奚售哀穷遐之无徒拏百忧以自副辱问讯之绸缪恒饱饥而愈疚接雄词于章句窥逸迹于篆籀苞黄甘而致贻获纸笔之双贸投乂鱼之短韵媿韬瑕而举秀竢新命于衡阳费薪刍于馆候空大亭以见处憇水木之幽茂逞英心于纵愽沃烦膓以清酹航北湖之空明觑鳞介之惊透宴州楼之豁逹众管啾而并奏得恩惠于新知脱穷愁于往陋辍行谋于俄顷见秋月之三彀逮天书之下降犹低回以宿留念暌离之在期谓此会之难又授缟纻以托心示兹诚之不谬倘后日之北迁约穷欢于一昼虽掾俸之酸寒要抜贫而为富何人生之难信捐斯言而莫就始讶信于暂疎遂承凶于不救见明旌之低昻尚迟疑于别袖忆交酬而迭舞奠单杯而哭柩美夫君之为政不挠志于谗构遭唇舌之纷罗独陵晨而孤雊彼憸人之浮言虽百车其何诟洞古往而髙观固邪正之相冦幸窃覩其始终敢不明白而蔽覆神乎来哉辞以为侑尚飨  

为濮阳公祭太常崔丞文【`李商隐`】  

年月日维灵太岳繁祉平安望族润地势于长源构堂基于修麓蓝田之产宜有良玉徂来之林宜无凡木昔我待子松玉之间冀十城之得价望千寻而可攀大年不登逸足方驶松欲秀而先蠧玉将攻而遽毁闻问之时叹悼何已惟我承乏授命南征一言相许携手同行夐絶万里飘泊双旌念两婢之价倍媿五羖之酬轻地接殊邻风移中土五岭三江炎飙瘴雨钓犀之潭跕鸢之渚席上从容幕中宴语先防载薏之谤更示投香之所因使庸虚不罹罪辜越井之首甘绥之女时清则铜镝纳厨岁稔则银簮叩鼔岂我之自唯子是与相从来觐又往于泾风埃古戎霜雪孤亭偏裻之服缦胡之缨塞逈而晨严刁斗沙平而夜警兠零指我以虏隙勉我以武经正慰穷边俄还京邑北庭减价南辕屑泣章台辟掾方喜赵嘉之来棘署选丞仍见谯玄之入是焉践歴更徯飞翻况乎鳯沼又栖领原何舋成于燥湿而厉结于寒暄未及西山之药旋为东岳之魂忆昨旧许贠归青门出饯乐作而叹起杯行而泪泫俱容与于风波共沉吟于钟箭挥袂如昨邮书甚频虽遥道里未阔声尘孰谓念归之日翻为有恸之晨呜呼哀哉髣髴荒阡依稀古陌徐动丹旐永归玄宅愿执绋而身逺想移舟而目极逈野秋思羣山暮色怅白髪之哀翁哭青云之旧客聊兹寄奠莫写西悲已乎崔子为我歆之  

祭吏部韩侍郎文【`李翱`】  

呜呼孔氏云【`集作去`】逺杨朱恣行孟轲拒之乃壊于成戎风混华异学魁横兄常辨之孔道益明建武以还文卑质丧气萎体败剽剥不让俪花斗叶颠倒相上及兄之为思动鬼神拨去其华得其本根开【`文粹作闗`】合怪骇驱涛涌云包刘越嬴并武同殷六经之风絶而复新学者有归大变于文兄之仕宦【`文粹作宫`】罔辞于艰【`文粹作于难`】疏奏輙斥去而复迁【`集作还`】升黜不改正言亟闻贞元十二兄佐汴州我游自徐始得兄交视我无能待子以友讲文析道为益之厚二十九年不知其久兄以疾休我病卧室三来视我笑语【`集作言`】穷日何荒不耕会之以一人心乐生皆恶言凶兄之在病则齐其终顺化以尽靡憾【`集作惑`】于中别我【`集作欲别`】千古意如不穷临丧大号决裂肝胸老聃言寿死而不亡兄名之垂星斗之光我状兄行下于太常声殚天地谁云不长丧车之来【`集作来东`】我刺庐江君命有严不见兄丧遣使奠斚百酸搅肠音容若在曷日而忘呜呼哀哉尚飨  

祭亡友文【`元稹`】  

呜呼英英君子汲汲仁义寿则道亨夭亦徳炽熖熖众人役役名利材不称官老不识事紫绶荣身黄髪垂穗徒掷天年窃耀名器石顽慧明亦有何贵君虽促龄实大其志呼吸风云摆落尘腻泥浕珠玉粪土名位瞪目凡流倾心俊异誉如不闻毁亦不忌不求近效直诣殊致圏槛豺狼笼御鹏骥壍山堙海吞河喷渭岳立英髦粉碎庸媚徳我者煌煌虐我者惴惴赫赫其门扬扬其气念昔日之尽言此惟君之大意天不降年志亦殁地我辈犹在尚可希冀故曰交本乎道道通乎类身没类存道则不坠信后圗之未忘柰目前之歔欷昔江濆之送君每重宵而叠醉曽不易其津涯忽莫陈于丧次孀妇号呼哀胤提稚拜我者曩日之旧童示我者絶时之遗字埋万恨于深心泗终天之别泪呜呼哀哉尚飨  

祭梁鸿墓文【`陆龟蒙`】  

梁伯鸾墓在呉西门金昌亭下几一里余过之作文而吊以酒为奠其辞曰先生作五噫之歌汉天子闻而病之南走乎大江之波客皋氏之宇下志沈潜而靡他自呉粲以举臼天人之勤亦多不懐志于将没适乎道之无颇比要离之烈魄冢虽夷而不磨嗟余后先生之千祀聊奉奠而来过俯灌地而仰语顾先生之谓何心褊性诞客他人之宇下不得故筑垣而自翰身病妻弱自呉民之粲不得故力耕而自获所以法先王之义者庶五噫兮可作  

祭马龙圗文【`宋王安石`】  

呜呼余记业于进士熟君名于垂髫既备官于淮南习为县之风謡去幕府而西游依国门之嶕峣始逢君之执靮屡顾我而回镳逮扬子之既见方睆城之穷漂遂有通家之好终无挟长之骄君言事以北出予罢官而南桥一江亭之邂逅话宿昔以终宵以牧官之在列当御史之还朝又追随于遐日心所好而忘遥距乖隔之几何忽水浅而风飘书半涂于万里弃余日于一朝维知君之日久信智迈而才超考前人之治乱讲后世之昏昭释众言之抵牾排异学之倾揺众相纷以异说君独悟而同条嗟墁人之巳矣斥欲奋而谁要想明灵之犹在冀薄礼之能招  

哭白沟文【`明李梦阳`】  

正徳二年闰月初吉予与职方王子俱蒙放归南道白沟之野往白沟之战王子伯大父与予曽大父死焉百载愤痛爰托于斯文呜呼嗟哉此何流兮皓沙千里霜雾四兴荒濵断岸陵沉谷崩积骨成丘冲波沃云月星夜昏杀气昼屯粤春事之既载乃子迈于兹野览残墟以掩涕搴故栅而维马暄氷泮而复峙辰物鬰而未申日仓莾兮将坠天怆■〈忄列〉而怆神前俦伫以惊顾追侣怅而増惑趾欲进而踯躅哽歔欷乎内恻尔其龙鬬虎争雌雄未决战形辟兵营列乃有秦楚善战之士齐晋诡谋之生接轨方毂抉地维而画天门甲光镜四野戟枝亘长云钲鼔鸣兮河海竭军声振兮山岳裂嗟时弗利角道絶弱之肉强之食饮水尿咀马革遂尔横尸蔽畛崇胔截流哭声振天漂血成沟贱至台隶贵或君侯刅剸其骼戈穿于喉践为土沙叠若陵丘魂营营以无归骨交加而卧霜鬼啾唧以宵啸人懔栗而断行风阴阴以四起折镞朽髑杂瓦砾兮飞扬呜呼此为何流而有斯战场耶窃尝究性命之原推兴替之端民死等于鸿毛亦有重于泰山彼短兵兮既接砉天倾兮地揺乃有睛被刺而不转肤受刳而弗逃此结缨抗轮之夫甘心鸟鸢之口膏野草而罔顾者也猗嗟我祖生而士雄死为国殇岱华摧而孰支玉石灼而并戕委英肝于尘沙灭声影而永藏雷霆结而迅音烟飙烈而怒扬神怦怦以缥缈冯悲氛而望故疆猥小子兮何知纉箕裘之末躅忾时命之难忱惧遐耀之堙辱愤原隰之裒弃束无棺而葬无茔匝墟圹以冥索林莾杳兮纵横肠纡逥兮崩裂涕阑干而染缨物何微而不昌徳何逺而不存轸将发而复结托哀响于兹文  

祭玉垒王舜卿文【`杨慎`】  

古语有之同病相怜同忧相救嗟君我之形踪何斯言之相副忆嘉靖之甲申当金商之辛候昧一鸣以斥仗同三进而及溜嗤蒙梏之未脱冐瞽言之难奏纷巧簧之易如惭面甲之益厚违天颜于咫尺禠龙章于阙右落孤影于清浔下承明于紫宙予孑孑以无依子瘝瘝而在疚聮■〈舟冓〉艛于潞水朅啽呓而相叩赴严督以南征怅非狂而东走交呻吟于蓬席忘饘粥于昏昼苦吊影于魍魉甘生涯于鼪鼬君违秦而巴僝我去蜀而滇僽哽题绅以分袂各扶伤而携幼限天隅之一柱望月弦之几彀捧戎檄以予归喜少城之君逅讶垂白之如新命重碧以话旧歌唠喻以无解语聊浪而失读听南音于西林主北道于东阜发孤笑于羣忧伸眉颦于面皱吟江鸿之夜度赋鬼车之晨雊杂欢忽于湏臾类栩梦之一宿汨甲鼍以吾行牉兹会之难又望北风而开襟■〈忄圣〉词音之不复竟庚子之日斜忽辰巳之相凑丧资斧于旅巢嘅河清于人寿感徒系于匏瓜恻不食于井甃涕却笛而已零杯欲奠而先覆呜呼物负阳而抱阴咸含章而挺秀何淑贶之难临而良辰之难遘巾柴车以碧纷幪驽骀以朱就既贫尼而富虎且芝焚而菼茂岂黔嬴之混施兼造物之怐瞀屈天问其焉陈抑天对兮焉咎惟珵羙之莫藏树令名其不仆掬芳馨于皎日等尘刼于刻漏慰夫君兮九原庶斯语之不谬声已吞兮何言魂归来兮兹侑  

祭张隐君文【`李攀龙`】  

公至性近道不困于学质直好义不掩于朴行华身斯文章徳动物为礼乐视帝力所独有揖天民于先觉矣方其幼而失怙靡依匪母一箪者粟百里则负髫龄纎俭茕茕在疚不振于宗遑恤我后宜无忘于愈疏而不睦以有咎也暇日修孝不宿不藏诸父昆弟思辑用光婚姻孔嘉匍匐有丧货财可私本支未昌敦薄寛鄙徽猷是襄此圯族所以为凶而公自履者祥也又其少而治产适我御穷俛拾仰取力啬务丰若货殖于受命谓竒胜之自躬能者辐辏不肖瓦觧彼居息币唯吾与通若宜无忘于尝艰而放利以兴戎也未衰戒得积而思施棺有遗装偕旅罔知缄志以还归慰其嫠非能让财昔饶争时激贪劝亷末俗以移此奸富所以为下而公自居者竒也又若外示怯而重为邪中贾勇而羞使气里有少年谓我易与闾之长者式复以畏获金珥于陨萚而女泣不生止以待夫求者取诸懐而予之以行邻归就汲窥我箧笥虑贻之惭趋以引避晩即废着籝经迁儒厥季蜚声用宾王衢父饮于乡子荐于藩诏赐爵以优老齿及耋而弥尊奚其为政家惟化原何足以臧善斯类蕃某等视必逹于此邦而与裁于吾党久矣痛君子云亡岂私淑犹存邪公岂尚鉴于斯言哉  

戏为生祭周叔南文【`屠隆`】  

呜呼叔南魂先魄逝跃马气灰击剑心死维匝有刀维房有矢淹淹下泉一蹶不起曲房长辞玄堂永闭风云惨淡日月飘忽衣弗御而已尘肉未寒而先骨号树间兮蟪蛄悲床头兮蟋蟀生时多营■〈山钦〉﨑突兀追风飞兎摩空爽鹘手摧劲敌足踏溟渤雕龙搏虎为世英物壮圗不成饮恨而殁呜呼叔南对酒不能饮有客不能欢纎月空堕烛花空寒哀角已尽微钟复残使我仰天而涕废箸而叹呜呼尔形颀颀尔气棱棱固将望尔以千秋合沓万里骁腾昨日之日骋骅骝于天歩今日之日掩狐兎于寒扄而使侠士有恨英雄无年白璧中断红粉蚤捐三河气咽六郡心怜华堂宝炬散为荒烟茫茫猎场犁为墓田天青射鵰之野地冷饮马之泉又何由逐轻车而出塞随都护而临边呜呼运逓必迁物穷乃终何日弗西何水弗东秋草罢緑春花披红嗟夫君之盛年何瞀焉而就木形未离于人羣名巳登于鬼录若有人兮山之阿羗俟子兮水之曲风之生兮萧萧灵之来兮肃肃又安知龙女之昼游彷佛湘灵之夜哭呜呼世固以形存为存形亡为亡万物扰扰亦又何常千秋神王马骨鱼膓一朝气尽西陵北邙君之言笑如故而黯焉摧藏以恸哭而代管弦又何必青枫之与白杨  

祭杨少宰先生文【`袁宏道`】  

惟公道同鲁狷学宗尹觉三十年间专守一壑如大吕之含音如太阿之敛锷道愈升而愈光身屡进而屡却五载铨衡水平山■〈山上咢下〉澄汰九流亷顽砺浊人曰朱门公也岫岳床无帐帷门无帘箔月夜橘汤晓窓芹■〈月隺〉一编韦冷六时影卓虽聮班于龙尾俨鸡羣之独鹤幸明主之眷知胡彼苍之忽夺方今浩衢虽通阳明渐铄虽人贤之间升如先忌而后药幸我公之持正司羣彦之闗钥沥肝胆而向人浇薪焰以巨杓遽石火之无光悲九原之不作倘时艰之可济念忠魂之犹跃其或浇颓相因泄泄犹昨虽白日其何为岂若长夜之安乐身虽栖于黄肠道岂隔于冥寞捐无情之涕泪布丹心于脂膜聊酹酒而陈词知魂兮之无怍  

## 文章辨体彚选卷七百五十六

（明）贺复征 编  

○祭文八【`以下韵文`】  

为王司马祭妻父文【`唐张九龄`】  

维年月朔日谨具少牢清酌之奠祭于故某公府君之灵惟公聮华公族振景天朝昔也时来则地分茅土今也福过则海变桑田岂惟魑魅之忧方为蝼蚁之患呜呼哀哉始更荣盛蚤睦嘉姻谬入郄公之选尝荷戴侯之遇情契阔而弥积义流离而益固公之谪宦某又犯时永矣去国贲然来思虽穷途之至此幸邻境之在兹所忌者法岂忘于私闻柝声而宻迩畏简书而间之然犹风烟可冀翰墨无辍心已运于虚舟迹尚濡于涸辙骤寒暑之徂谢纷吉凶之逥穴京兆之使忽追广陵之音遽絶呜呼哀哉平生多感自伤千里之心已矣长辞徒发九泉之叹计畴昔之光宠痛沦亡于旅窜尝许恤人之孤况沾爱子之半谨因遣奠昭告明灵心不可卷徳以为馨匪羞是荐惟愧是听遣行人于信宿空泫目于郊埛呜呼哀哉尚飨  

为窦氏小师祭璇和尚文【`李白`】  

年月日某谨以斋蔬之奠敢昭告于和尚之灵伏惟和尚降灵自天依化游世角立独出嶷然生知鳯凰开九苞之翼豫章横万顷之陂始传灯而纳照因落髪以从师迈龙象以蹴踏为天人之羽仪绍释风于西域逥佛日于东维若大块之噫气鼓和风而一吹热恼清洒道芽荣滋走呉楚以宗仰将扫地而归之呜呼来无所从去复何适水还火归萧散本宅宝舟辍棹禅月掩魄痛一往而无踪怆双林之变白某蚤承训诲偏荷恩慈忝飡风于法侣旋落阴于禅枝号无辍响泣有余悲手撰茗药精诚严思冀神道之昭格庶明灵而飨之  

祭田横墓文【`韩愈`】  

贞元十一年九月愈如东京道出田横墓下感横义髙能得士因取酒以祭为文而吊之其辞曰事有旷百世而相感者余不自知其何心非今世之所稀孰为使余歔欷而不可禁余既愽观乎天下曷有庶几乎夫子之所为死者不复生嗟余去此其从谁当秦氏之败乱得一士而可王何五百人之扰扰而不能脱夫子于剑铓抑所宝之非贤亦天命之有常昔阙里之多士孔圣亦云其遑遑茍余行之不迷虽颠沛其何伤自古死者非一夫子至今有耿光跽陈辞而荐酒魂彷佛而来享  

祭崔简神柩归上都文【`桞宗元`】  

嘻乎崔公之柩嘻乎崔公楚之南其土不可以室或坋而颓或确而崒阴流泄漏瀐没渝溢硕鼠大蚁傍穿侧出亏疎脆薄久乃自窒不如君之郷式坚且宻嘻乎崔公楚之南其鬼不可与友躁戾佻险睒眒欺茍脞贱暗曶轻嚚妄走不思已类好是羣丑不如君之郷式和且偶日月甚良子姓甚勤具是舟轝宁君之神去尔夷方返尔故邻奕奕其归宜乐且欣君死而还我生而留逺矣殊世曷从之游酬觞于座与涕俱流  

祭河南李少尹文【`沈亚之`】  

维长庆四年五月十七日福建等州团练副使沈亚之谨遣部吏李权奉酒殽之奠敬祭于故河南少尹李公之灵夫哲智之逹塞兮系其时之难通故孔子厄而周公隆管遇齐而卒业贾遭汉而不终呜呼哀哉古昔所思所思维时谟不我进纲不我维民不得济道安得施虽富且贵夫何用为夫子之道没矣今将遗谁卷清明之特逹归壤厦而藏之哀哉尚飨  

祭长安杨郎中文【`吕温`】  

年月日谨以云云之奠祭于宗尹郎中之灵昔荘南华之言物故则曰如巨室之偃归人陶真白之语玄机则曰虽顽仙不如才鬼邈矣髙论皭然深旨有感斯文属在之子黄河九曲泰华三峰阳亭之右阴晋之东泱漭佳气肹蠁孤风生民之秀惟子之宗既惧四知亦畏三惑昔佐赤符实毗皇极坦荡王道昭宣帝则丹青不朽琬琰是刻状日具东侔辰在北子之伯仲不忝前人粉饰贤路抑扬荐绅云间日下国华席珍排龙掩陆突鹤摧荀卓尔风标朗然流品妍若春辉烈如冬凛燕石知愧齐竽自审咸指路以光销尽登门而声寝难售者价重难知者声清披沙拣金由是不媿鸟散花落于今有情刘儒十行孙弘三道直路犹弦蠧政如埽笔海惊波词园鞠草文场不冩于中心册苑空留于袐宝晋千里国汉第一功建幢油碧启幕莲红宾髙主择韵合人同固不能加减陈掾亦可以喜怒桓公衣绣含香省兰台栢赤管朝操青缣夜襞佐计相则生聚有经赞一官而孤中叶籍于惟荔浦言念金昆毁冠裂带雪泣星奔宅里之荆枝半谢岭头之梅蕚空繁陟冈望兄诗客之情何极归县见姉骚人之恨犹存乃擢戎曹遂荒京令将换清切以扶明圣不知者寿难言者命未谒李良之医已革曽参之病呜呼平生世路半臂交期孙金卢米百赋千诗桂林昆峤一片一枝终以浮沉困兼险夷对皋壤之揺落成大老之伤悲尚冀他年或陶良夜酒筵琴席灯闱月榭俱开愁别之襟并息分岐之驾短景未果良辰不借竟鬰结于深衷倐淹沦于大化况南康觧榻早降清光会稽继组昨辱余芳情分逾极衔哀更长三十年之间难追往事五十里之外正恨殊乡地阔山深川寒树古杳杳玄夜荒荒宿莾生金认石埋玉恨土寄奠缄词呼风涕雨噫戏宗尹之魂来否  

为綘郡公祭宣武王尚书文【`李商隐`】  

伏惟曽构髙基往修峻址俯为明时载生竒士杜林舅族本富文理杨恽外甥【`集作门`】素多圗史朱槛有裕括羽成美逸足轻从东之道巨背狭圗南之水匡生明习董氏精专鲁壁坠简汲冢遗编坐忘流麦出记懐铅淹中莫敌稷下谁先朝有曲台时推奥学明愽士之髙选资众儒之先觉殷周损益夔夷礼乐既得根源尽除踳驳粉闱假途【`集作道`】谏署扬辉吾宁讦讪时好依违周举上章惟求主悟贾生草疏【`一作諌`】岂畏人非用之则至舍之则归旋领藩符俄司国计锄革烦冗修明课第鄙晋室之鬻綀【`集作陈疑作练`】小汉朝之造币前筹未借敛笏还家再北非罪三黜何嗟淮阳劲兵颍水豪族既佩新印仍推旧毂杜当阳何尝跨马雄士【`集作武`】争推祭征虏不废投壶师人自睦夷门地古梁苑藩雄双旌大斾二矛重弓无忌御车惟求隐者相如谢病乃慕髙风方将副帝注心从时大愿率周庙之奔走总汉庭之议论人之不幸今也则亡荘子孰分其魍魉秦医莫究其膏肓鴈沼波澜空闻悲咽兎园台榭祗见荒凉某获顾尤深蒙知甚蚤公昔分茅愚尝视草于刘向论思之时赞孟舒长者之号及兹出守实介亲邻音徽继好寤寐依仁尝期异日克奉清尘何言永恸属此佳辰讣哀如昨归辙攸遵林薄莾苍川原隐辚想诸葛之旗鼓空还旧罍念伯喈之书【`集作经`】籍已付何人候馆攸开丹幡遽至瞻望卫幕连绵秦畤寄奠申诀纎词冩意终阻愿于亲躬徒加哀于殄瘁呜呼哀哉尚飨  

为裴懿无私祭薛郎中文【`李商隐`】  

伏惟灵佐商宣业朝薛传规门峥层构堂嶪崇基玉生蓝岫芝产铜池梧髙伫鳯莲馥停龟有美令人载称清劭训在诗礼乐惟名教王谢标格曹刘才调清如濯热之风明若观朝之燎灵台委鉴虚空融和秋水望阔春台上多乡塾棹鞅文林励戈砚横河汉纸落烟波泽宫狸首棘场杨叶箭去星惭弓逥月怯两书上第五辟名公马卿赋雪陈琳愈风平台竹苑淮山桂丛营分细栁幕染芙蓉显备台僚荣徙宪秩冠峩铁劲衣明绣宻霜下简端风生落笔庭夜乌逥天秋隼疾帝念充职任于谏垣依违絶想从容敢言攀槛而空留迹在削藁而不见书存女史护衣太官供食伏奏多可分曹着绩帐暖锦丽闱明粉白既题柱以如田亦偿金而类直汉荣出牧晋议州兵亷袴歌送刘钱赠行济南之诛巨猾扬州之试诸生虎去江静珠来岸明神岂好谦天宁秩礼蠧华国之名器丧士林之模楷使为善者夺气求仁者觧体已不驻于卿云竟何窥于伏济长洲树古茂苑山春橘税既集茶征是亲鹢渡霅而去逺鹄下亭而唳频紫塞氛兴殷楹梦起帐入飞鵩床惊斗蚁郑玄知数阮瞻无鬼终自膏肓傅于骨髓呜呼哀哉丹霄万里建木千寻坦坦清路幢幢翠阴三袭台逥九重禁深中悬旒扆下集华簮无非东箭尽是南金或扶倾作栋或望旱为霖显允明公宜膺百福夜暗神昧天长景促青女变霜曦和纳旭悄隋掌以销玑慨周闲之丧騄永惟清族本富才人有弟则陆无兄不荀原鸰奕奕沼雁驯驯珩竒动楚璧贵倾秦永矣彼苍胡然人事但续椿寿徒髙鹤位摧压光价掩沦声味颍不浊而殄灌宗淮未絶而倾王氏某甲因承中外获奉恩知通孔李道徳之旧兼卢刘姻戚之私铸颜有契全赵为期静龙门之风水铲羊肠之崄巇空欲铭恩何酬树徳庇孤根于髙援许嘉姻于弱植将欢宋子俄放湘南绶黄楚徼须白昭潭归止未卜弃余是甘许靖之悲方极王粲之忧不堪犹辱重言将敦故约玉无改行金不如诺朂大义于幽沉轸遐心于漂泊使者尚在凶书已来雁足空逺鱼肠不逥泪和峡雨哭振巴雷孰浇枯鲋谁爇寒灰今则言去郴江当移沣浦稍脱疑网犹罹罪罟念申恸以无期岂沉冤之可吐呜呼哀哉执绋路阻佳城望賖凌空乏翼上汉无槎尚期他日式反中华认杨公之石马抚周苞之辟邪况良冶规存遗经业在臧孙有后魏万必大敢期陋质终托余光韦平之绍续无望秦晋之婚姻岂忘絮酒无几生刍是将辞多失次涕数无行翼桂旌之不逺降兰佩之余芳呜呼哀哉尚飨  

## 文章辨体彚选卷七百五十七

（明）贺复征 编  

○祭文九  

祭苏子美文【`宋欧阳修`】  

哀哀子美命止斯耶小人之幸君子之嗟子之心胸蟠屈龙蛇风云变化雨雹交加忽然挥斧霹雳轰车人有遭之心惊胆落震仆如麻须臾霁止而四顾百里山川草木开发萌芽子扵文章雄豪放肆有如此者吁可怪邪嗟乎世人知此而已贪恱其外不窥其内欲知子心穷达之际金石虽坚尚可破壊子于穷达始终仁义惟人不知乃穷至此藴而不见遂以没地独留文章照耀后世嗟世之愚掩抑毁伤譬如磨鉴不灭愈光一世之短万世之长其间得失不待较量哀哀子美来举予觞尚享  

祭石曼卿文【`欧阳修`】  

呜呼曼卿生而为英死而为灵其同乎万物生死而复归于无物者暂聚之形不与万物共尽而卓然其不朽者后世之名此自古圣贤莫不皆然而着在简册者昭如日星呜呼曼卿吾不见子乆矣犹能髣髴子之平生其轩昂磊落突兀峥嵘而埋藏扵地下者意其不化为朽壤而为金玉之精不然生长松之千尺产灵芝而九茎奈何荒烟野蔓荆棘纵横风凄露下走磷飞萤但见牧童樵叟歌吟而上下与夫惊禽骇兽悲鸣踯躅而咿嘤今固如此更千秋而万岁兮安知其不穴藏狐狢与鼯鼪此自古圣贤亦皆然兮独不见夫累累乎旷野与荒城呜呼曼卿盛衰之理吾固知其如此而感念畴昔悲凉凄怆不觉临风而陨涕者有愧乎太上之忘情尚飨  

祭丁学士文【`欧阳修`】  

呜呼元珍善恶之殊如火与水不能相容其势然尔是故乡人皆好孔子不然恶扵不善然后为贤子之美材懿行纯徳谁称诸朝当世有识子之憔悴遂以湮沦问孰恶子可知其人毁善之言譬若蝇失点彼白玉濯之而已小人得志暂快一时要其得失后世方知受侮被谤无如仲尼巍然衮冕不祀桓魋孟轲之道愈久弥光名尊四子不数臧仓是以君子修身而俟扰扰奸愚经营一世迨荣华之销歇嗟泯没其谁记是皆生则狐鼠死为狗彘惟一贤之不幸歴千载而犹伤自古孰不有死至今独吊乎沅湘彼灵均之事业初未见扵南邦使不遭罹扵放斥未必功显而名彰然则彼谗人之致力乃借誉而揄扬呜呼元珍道之通塞有命在天其如予何孔孟亦然何以慰子聊为此言寄哀一奠有涕涟涟  

祭杜祁公文【`欧阳修`】  

士之进显于荣禄者莫不欲安享于丰腴公为辅弼饮食起居如陋巷之士环堵之儒它人不堪公处愉愉士之退老而归休者所以思自放于闲适公居于家心在于国思虑精深言辞感激或达旦不寐或忧形于色如在朝廷而有官责呜呼进不知富贵之为乐退不忘天下以为心故行扵己者老益笃而信于人者乆愈深人之爱公寜有厌已寿胡不多八十而止自公之丧道路嗟咨况扵愚鄙乆辱公知系官在朝心往神驰送不临穴哭不望帷衔辞冩恨有涕涟洏尚飨  

祭尹师鲁文【`欧阳修`】  

嗟乎师鲁辨足以穷万物而不能当一狱吏志可以狭四海而无所措其一身穷山之崖野水之滨猿猱之窟麋鹿之羣犹不容于其间兮遂即万鬼而为邻嗟乎师鲁世之恶子之多未必若爱子者之众何其穷而至此兮得非命在乎天而不在乎人方其奔颠斥逐困厄艰屯举世皆冤而语言未甞以自及以穷至死而妻子不见其悲忻用舍进退屈伸语黙夫何能然乃学之力至其握手为诀隠几待终颜色不变笑言从容死生之间既已能通于性命忧患之至宜其不累扵心胸自子云逝善人宜哀子能自达予又何悲惟其师友之益平生之旧情之难忘言不可究嗟乎师鲁自古有死皆归无物惟圣与贤虽埋不殁尤于文章焯若星日子之所为后世师法虽嗣子尚幼未足以付予而世人藏之庶可无扵坠失子扵众人最爱予文寓辞千里侑此一罇冀以慰子闻乎不闻尚飨  

祭刘给事文【`欧阳修`】  

呜呼金百炼以为鉴而万物不能遁其形及为物蚀而蔽其光顽然无异乎瓦甓然而一遇良工之药磨而莹之则可以见肝胆而数毛发盖其可昏者光不可昏者性其或废而或用由有幸与不幸若吾原甫者敏学通扵今古精识造乎幽微乃百錬之英而万事之鉴也一为末疾昏之至使良医不能措其术百药无所施其功遂埋至寳衔恨无穷此所以士大夫惊呼莫不为朝廷痛惜至扵不知命者皆有疑扵造物之工况相知扵道义而乆接于逰从念以身而莫赎徒有泪而沾胸尚飨  

祭谢舍人文【`欧阳修`】  

呜呼谢公性明于诚履蹈其方其扵死生固巳自达而天下之士所以叹息而不已者惜时之良况扵吾徒师友之分情亲义笃其何可忘景佑之初修走扵峡而公在江东寓书真州哀其亲老而勉以自强其后二年再迁汉上风波雾毒凡万二千里而会公南阳初来谒公迎我而笑与我别乆怜其貌若故而气扬清风之馆览秀之凉坐竹林之修殷泛水芟之清香及告还归邑得官灵昌走书来报喜咏于章罢县无归来客公邦欢言未几遽问于床不见五日而入哭其堂呜呼谢公年不得中寿而位止于郎惟其殁也哭者为之哀不识者为之相吊或赙其家或力其丧嗟夫为善之效得此而巳庸何伤富贵偶也寿夭数也奚较其少多而短长若公之有言着于文行着于事材着于用既乆而愈彰此吾徒可以无大恨而君子谓公为不亡滑人来迎修马首北而不即去者以公而彷徨始修将行期公饯我今其去也来奠公觞兹言悲矣公其闻乎抑不闻也徒有泪而浪浪尚飨  

祭欧阳文忠公文【`王安石`】  

夫事有人力之可致犹不可期况乎天理之冥冥又安可得而推惟公生有闻扵当时死有传扵后世茍能如此足矣而亦又何悲如公器质之深厚智识之髙逺而辅以学术之精微故充扵文章见扵议论豪健俊伟怪巧瑰琦其积扵中者浩如江河之渟滀其发扵外者烂如日星之光辉其清音幽韵凄如飘风急雨之骤至其雄辞闳辨快如轻车骏马之奔驰世之学者无问乎识与不识而读其文则其人可知呜呼自公仕宦四十年上下往复感世路之﨑岖虽屯邅困踬窜斥流离而终不可掩者以其公议之是非既压复起遂显扵世果敢之气刚正之节至晩而不衰方仁宗皇帝临朝之末年顾念后事谓如公者可寄以社稷之安危及夫发谋决策从容指顾立定大计谓千载而一时功名成就不居而去其出处进退又庶几乎英魄灵气不随异物腐散而长在乎箕山之侧与颍水之湄然天下之无贤不肖且犹为涕泣而歔欷而况朝士大夫平昔游从又予心之所向慕而瞻依呜呼盛衰兴废之理自古如此而临风想望不能忘情者念公之不可复见而其谁与归  

祭张安国检正文【`王安石`】  

呜呼善之不必福其已乆矣岂今扵君始悼叹其如此自君丧除知必顾予怪乆不至岂其病欤今也君弟哭而来赴天不姑释一士以为予助何生之艰而死之遽君始从我与吾儿游言动视聴正而不偷乐于饥寒惟道之谋既掾司法议争谳失中书大理再为君屈遂升宰属能挠强倔辨正狱讼又常精出岂君刑名为独穷深直谅明清靡所不任人恌莫知乃恻我心君仁至矣勇施而忘已君孝至矣孺慕以至死能人所难可谓君子呜呼吾儿逝矣君又随之我留在世其与几时酒食之哀侑以言辞  

祭王回深甫文【`王安石`】  

嗟嗟深甫真弃我而先乎孰谓深甫之壮以死而吾可以长年乎虽吾昔日执子之手归言子之所为实受命于吾母曰如此人乃与为友吾母知子过于予初终子成徳多吾不如呜呼天乎既丧吾母又夺吾友虽不即死吾何能乆抟胸一恸心摧志朽泣涕为文以荐食酒嗟嗟深甫子尚知否  

祭李省副文【`王安石`】  

呜呼君谓死者必先气索而神零孰谓君气足以薄云汉兮神昭晰乎日星而忽陨背乎不能保百年之康寜惟君别我往祠太一笑言从容愈于平日既至即事升降孔秩归鞍在涂不返其室讣闻士夫环视太息矧我于君情何可极具兹醪羞以告哀恻  

祭文与可文【`苏轼`】  

从表弟苏轼致祭于故湖州文府君与可学士兄之灵曰呜呼哀哉与可能复饮此酒也夫能复赋诗以自乐鼓琴以自侑也夫呜呼哀哉余尚忍言之气噎悒而填胸泪疾下而淋衣忽収泪以自问非夫人之为恸而谁为乎道之不行哀哉无徒岂无友朋逝莫告余惟余与可匪亟匪徐招之不来麾之不去不可得而亲其可得而疎之耶呜呼哀哉孰能惇徳秉义如与可之和而正乎孰能养民厚俗如与可之寛而明乎孰能为诗与楚词如与可之婉而清乎孰能齐宠辱忘得丧如与可之安而轻乎呜呼哀哉余闻讣之三日夜不眠而坐喟梦相从而惊觉满茵席之濡泪念有生之归尽虽百年其必至惟有文为不朽与有子为不死虽富贵寿考之人未必皆有此二者也然余尝闻与可之言是身如浮云无去无来无亡无存则夫所谓不朽与不死者亦何足云乎呜呼哀哉尚飨  

祭陈令举文【`苏轼`】  

呜呼哀哉天之生令举初若有意厚其学术而多其才能盖已兼百人之器既发之以科举又辅之以令名使取重于天下者若将畀之以位而令举亦能因天之所予而日新之慨然将以身任天下之事夫岂独其自任将世之士大夫识与不识莫不望其如是是何一奋而不顾以至于斥一斥而不复以至于死呜呼哀哉天之所付为偶然而无意邪将亦有意而人之所以周旋委曲辅成其天者不至耶将天既生之以畀斯人而人不用故天复夺之而自使邪不然令举之贤何为而不立何立而不遂使少见其毫末而出其余弃必有惊世而絶类者矣子与令举别二年而令举没既没三年而予乃始一哭其殡而吊其子也呜呼哀哉尚飨  

祭欧阳永叔文【`韩琦`】  

维熈寜五年岁次壬子某月某日具官某谨遣三班奉职随行指使李珪以清酌庶羞之奠致祭于少师永叔之灵惟公之生粹禀元精偶圣而出逢辰以亨歴事三朝翼登太平大名既遂大功既成年未及老深虞满盈连章得谢频第来迎神当畀以福禄天宜锡之寿龄胡不憗遗遽尔摧倾此其理莫得致诘而天下为之失声呜呼哀哉公之文章独歩当世子长退之伟赡闳肆旷无拟伦逮公始继自唐之衰文弱无气降及五代愈极颓敝惟公振之坐还醇粹复古之功在时莫二公虽云亡其传益贵譬如天衢森布列纬海内瞻仰日髙而晖公之諌诤务倾大忠在庆歴初职司帝聪颜有必犯阙无不缝正路斯辟奸萌輙攻气劲忘忤行孤少同于穆仁庙诚推至公孰好孰恶是焉则従善得尽纳治道以隆人畏清议知时不容各励名节恬乎处躬二十年间由公变风公之功业其大可记屡殿藩垣所至懐恵尝尹京邑沛有余地早践西掖晚当内制凡厥代言典谟之懿凡厥出令风雷之势三代炳焉公辞无媿枢握猷为台衡弼贰抚御四夷兵戈不试整齐百度官师咸治服劳一心定策二帝中外以安神人胥慰不校谗言恳求去位公之进退逺迈前贤合既不茍髙惟戒颠身虽公辅志则林泉七十致政乃先五年上惜其去公祈益坚卒遂其请始终克全呜呼哀哉余早接公道同气类出处虽殊趣向何异既忝宰司日亲髙谊可否明白襟懐坦易事贵穷理言无饰伪或不知公因罹谤忌青蝇好点白壁奚累呜呼哀哉自公还事心慕神驰徒凭翰墨莫挹姿仪公尝顾我恵以新诗虽亟训答奈苦衰疲欲复为问动巳踰时忽承讣音且骇且悲哀诚孰诉肝胆几■〈土隋〉公之逝矣世鲜余知不如従公焉用生为遐修薄荐奠公一巵魂兮有灵其来鉴兹尚飨  

祭冨郑公文【`程颢`】  

维元丰六年岁次癸亥十一月壬寅朔十九日庚申奉议郎监汝州盐酒税轻车都尉赐绯鱼袋程某谨遣外甥张敷以清酌庶羞之奠敢昭告于太尉文忠公之灵呜呼粤稽古昔得全实难惟夔契出乎唐虞之际而姬吕位乎文武之间其余虽有巨贤硕辅济一时之险艰真儒大圣多处非其位而孤蹇孰如我公道行乎重熈累洽之运而身享乎尊富安荣之完事体天下之重位极人臣之班生逢四世皆上圣之主时歴七纪膺太平之安勲业掲乎日月闻望塞乎天渊优游里第者犹十有三年于人之职可谓无负在天之理可为曲全然而捐馆之日逺近闻之孰不赍咨而涕涟尚以公之没也为有憾焉呜呼世之常态茍于自便终始之节艰扵永肩屏伏者以忧责不及而怠懈休老者以血气既衰而志迁惟公年弥髙而志愈厉身愈退而诚益坚惟是爱国忧君之道极昼夜之拳拳迨乎瞑目之旦属纩之前万物已莫累乎心胸而朝廷之念独有进乎昔日之当权宜乎易名之谥典号为摭实祭册之圣诏极于哀怜则士大夫以公之没为憾者盖非偶然某愚不肖辱公礼遇顾其于义理非见私所附公薨于洛贱居在汝官守有制欲往无路敛不望棺葬不临墓引领西风悲恸何数诚寓鄙文祭陈菲具恭崇道周后期无所呜呼哀哉伏惟尚飨  

祭陈了翁文【`游酢`】  

呜呼陈公万夫之杰大虚无尘心凝知彻经纶大猷如挈裘领灼知几先渺绵作炳虑逺而知者疑言危而弱者警蓍有稽可观而省呜呼陈公知事道而已不知鼎镬之临其颠也知徇国而巳不知陷穽之横其前也阨之白首而气愈和蹙之死地而志愈坚处约弥乆妻孥裕然畎畆念忠顶踵利物人疑其为墨平生拯饥任重一身吾知其为稷行道之人闻者心恻意者天将降之大任而空乏其身耶意者吾君将追念其笃诚发独断而収之以泽斯民耶呜呼孰谓流离川涂邅回万状而沦于淮楚之滨耶呜呼孰谓谋可以托心膂力可以任股肱而志愿卒不伸耶浩浩元精惨不知其因耶岁首之书后讣而达执书一恸骨惊心折呜呼陈公盖将有哲人能尽知而贤之有志士能慷慨而言之有仁人能经纪其家而存之有良史能具载其实而传之区区鄙词曷足以渉其流而泝其源乎寓奠一觞聊荐悃愊东望伤懐泪落横臆尚飨  

祭张敬夫殿撰文【`朱熹`】  

呜呼自孔孟之云逺圣学絶而莫继得周翁与程子道乃抗而不坠然微言之辍响今未及乎百岁士各私其所闻巳不胜其乖异嗟惟我之与兄脗志同而心契或面讲而未穷又书传而不置盖有我之所是而兄以为非亦有兄之所然而我之所议又有始所共鄊而终悟其偏亦有蚤所同哜而晚得其味盖缴纷往反者几十余年末乃同归而一致由是上而天道之微逺而圣言之秘近则进修之方大则行藏之义以兄之明固巳洞照而无遗若我之愚亦幸窃窥其一二然兄乔木之故家而我衡茅之贱士兄髙明而宏博我狷狭而迂滞故我甞谓兄宜以是而行之当时兄亦谓我盍以是而传之来裔盖虽隐显之或殊实则交须而共济不惟相知之甚审抑亦自靖而无愧呜呼孰谓乃使兄终在外以违其心予亦见縻于斯而所愿将不遂也政使得间以就其书是亦任左肱而失右臂也伤哉吾道之穷予复何心于此世也惟修身补过以毕余年庶有以见兄于下地也闻兄之葬而不得临独南望长号以寄此酹也惟兄怜而鉴之尚阴有以辅予之志也呜呼哀哉伏惟尚飨  

## 文章辨体彚选卷七百五十八

（明）贺复征 编  

○祭文十  

祭王博士文【`明方孝孺`】  

呜呼人之有生何足恃邪始少壮之美好忽衰病之侵加曽未几时而俯仰瞬息之间形骸巳随乎物化棺椁倐掩乎泥沙又俄而过焉但见寒烟夕照宰木喧噪乎残鸦盖生世之不足控持类如此虽圣贤豪杰其徳业勋名可以参天而二地知术政事可以宰制乎众庶而安定乎邦家及其终也未始能违乎斯理而吾徒于仲缙又何为屡叹而深嗟嗟嗟仲缙子之去我而死一何速耶忆初见子于乌伤山中妙年白晳宛如处子操笔吐辞浩然源泉之初发烨若桃李之方葩当时硕儒巨公莫不称美爱惜谓翰林君之有子而叹其持节万里未返乎荒遐后十余年名闻四达贤王遣使聘致于藩国因得覩岷峨之竒峭凌江汉之汹涌求先君奉使之所衰麻哭踊招徕魂爽于滇池之涯是时年踰三十毅然有志于古道而入觐王门出教郡学雄文美誉旁流溢乎卭巴及今又将十年矣新天子即位召为博士遂入辞垣编摩先朝之实录文日以肆学日以盛而士之敬慕推许者亦日以多自意当圣徳显融之时太平之期可望而至庶几与子嬉逰于翰墨之林渐涵乎礼义之域苍颜黄发同归里闬以婆娑何期一疾仅隔数日重入子室男哭袒而女号髽呜呼履仁有必寿之征积善有茀禄之报以子之先人死于忠国而子有令徳足以承其遗泽遽夺以死两者不得享一焉其理则谓之那岂苍苍者不能司祸福之柄而天道或过差乎将英才异人天之所靳天既生之复欲収之左右以为光华乎抑所禀者有定分人之不能兼偹犹天与之角翊者去其齿牙乎以子之淑明温厚而寿正踰四十位止登八品何至若是乖也虽然吾观于世得于天者多则遇于人者必薄厚取扵世俗之所贵者其去道也必賖子之所有者辟之球琳琬琰周鼎商彝大贝与丹砂世人欲窃取其锱铢而不可得而子并包并蓄挥扬簸弄接驷而连车所取者不已过乎贪而所得者不亦奢乎如是而又望位髙而禄侈天之于人其孰能皆然则其可以不尤乎天而自释况有男可嗣其学而复有孙矣食也稼穑而秔稻衣也树艺而丝麻数世享之而有余以子为富且贵夫孰以为夸吾所憾者欲蹈道而无补将闻过而莫予加四海之内章缝之流岂乏其人畴能如子助我以中正而指吾之疵瑕过子之门腹肠纠痛而不能已奉一觞而长恸知吾心之谓何  

祭王文节公文【`方孝孺`】  

呜呼天之于人无乆不报之善人之于世无终不定之天当事变之纷纶祸福险夷倒施而错出若不可以数推而理度及夫徐观其后而究其所止殃庆之应未尝不曲当其实而无毫发之偏辟之飘风暴雨挟雷电而骇至遇之者骇愕眩惑以为无复见乎白日矣瞬息之间轩豁开朗大而山岳江河细而鷃雀虫鱼莫不各复其常而观光采之烂然嗟乎先生负刚健之气藴该博之学抱作者之宏才而遭太祖之用贤固宜得位行道以复先王乆坠之典致四海于平治拯万世之颠连何期谗夫奸竖媒孽间构卒俾苍黄奔走于西南万里之滇僰百不一试而身竟死于穹庐朔漠之荒烟当斯之时非惟亲戚乡党痛其不幸凡闻先生之名而知其事者靡不疑天道之叵信为之悼屈而衔寃及今皇之继统施大恵于八埏凡英伟竒杰之士无不招致于庶位而恨弗能起先生于九原于是先生之子方以才受荐擢官太学而先生平生大节因得陈于殿陛而达于旒扆之前于是有学士之赠有文节之谥褒崇闵悼极其华显自有国之初文臣之没者不知其几而咸莫能比肩岂不以抑之乆也发必盛屈之甚者伸必长而天道之征于人者虽有迟速疾乆之异而随其所积以为报则如符节之合而罔愆吾由是知天之可恃善之可必人患不力于为善而不患为善之无传嗟乎先生之生也崇位重禄之荣髙车驷马之饰虽不及当时之权贵然身没之后彼皆澌尽腐灭而无遗而节行之传昭乎若星斗之掲浩乎若江河之流姓名之着又俨若超世而登仙乃知谗佞之排乎先生也乃所以成先生之美敌人之贼乎先生也适以表其志节之全彼恣睢于一时此光曜乎万年而先生又何憾焉某等或从游乎夙昔或尚友于简编情不能已而托诸一奠奠不能哀而复告以兹言  

祭宋景濂先生文【`方孝孺`】  

公之量可以包天下而天下不能容公之一身公之识可以鉴一世而举世不能知公之为人道可以陶冶造化而不获终于正寝徳可以涵濡万类而不获盖其后昆其所有者皆众人之所难勉而未尝自以为足其所遇者皆众人之所难处则快然委命而不置乎戚欣此公之所以跨越前古拔彚超伦控宇宙而独立后天地而长存者乎世乌足以知之徒传诵其雄文执其词者惑其意得其似者失其真彼好慕者且若此又何怪乎臧仓与叔孙宜夫公之厌斯世而不居甘逺迹于峨岷盖将吊重华于九疑唁屈子于江滨而不忍污乎流俗之埃尘也然则公固以死生荣辱为梦幻得失毁誉为浮云尚何穷逹之足云乎吾独悲叹而不止者上以忧乎斯道下以悯乎斯民愧受恩而未报惧来者之无闻呜呼哀哉公其舎此而安之岂其与形俱逝与物同泯乎吾犹髣髴见公骑风驭气鞭日月而叱星辰遨逰乎昆仑之野出入乎无穷之门是盖处乎世者止七十有三年而不死者不知其几千万春其遇乎人者虽若艰危而可痛而乐乎天者不可数计而具陈而吾犹噭噭哭于山巅与水濆是皆公之所笑而奚能酬教育之厚恩呜呼哀哉列泰华以为殽注沧海以为樽吾知公之不我顾而庶几可以报公者习其所闻以求不负乎明训行其所得以冀有益于黎元酹皇天与后土尚同鍳乎斯言  

祭许祭酒文【`苏伯衡`】  

于戏人生一世盛衰戚休虽云异境自达人而观之均梦幻与泡影夫得吾志也既非吾荣则失吾志也又岂吾病盖不以穷达而损益者惟君子所性至于人力莫能致者虽圣贤亦归之有命我惟先生识髙才挺博闻强记流辈无竞幼承家学力追先正藴为徳性发为文章莫不珠辉而玉莹聆其议论接其威仪孰不骇视而倾聴昔先生之未出也识者见及门之士拘者以开躁者以静散者以敛惰者以敏固知其规模可以任国家之政际圣明之龙兴喜幡然于币聘立谈之间机鸣籁应谓相见之何晩不烦以官师之职遂授斯文之柄侍经筵而领春坊奉宴闲而陪顾问对杨维精白之心启沃皆典谟之训恩礼度越乎寻常名声洋溢乎逺近凡其义以为质道以自殉知无不言言无不罄不同而比不诡以徇嗟易所谓謇謇而媢嫉者反以为悻悻吹毛求其疵瑕中伤成于俄顷位甫正于辟雍车忽过夫庾岭尚頼鸿泽之滂沛遄归安于乡井丹溪幽幽可逰可咏若将终焉浩乎无闷然无贤不肖咸谓方今之时右文之运弓旌四出招延英俊有如先生之老成宜膺求旧之眷而冠羣公以进摅胷中之蓄致君民于尧舜以増光于前人而垂裕于后胤奈何松栢之坚贞竟同蒲栁以摧陨将善类之殄瘁抑吾道之莫傧于戏天人之际消长之理盖先生之所夙讲亦先生之所自信齐幽明于一途兮尚否泰乎奚讯而况先生之耿耿者当不随异物而斯尽则其有生亦既异乎众人之为人也肉未寒而名巳泯茍能如此良有余矣而亦可以无恨吾党所不能释然而相与临穴而悲哽者夫岂徒懐契分于平生诚感死生其犹醉醒  

同年祭陆鼎仪文【`李东阳`】  

靖逸先生陆君既卒之四月为弘治二年己酉六月某官某等谨致祭于先生其辞曰呜呼昔者识君于二百五十人何其壮也振响乎文艺之场蜚英于霄汉之上抱国史之良才为词林之宗匠固巳扬一时之光而负天下之望也既而再徙官秩三归故庐徊翔容与于宦籍者二十年余际龙飞之新运骋骥足于亨衢迩丝纶之宻地陈启沃之嘉谟而疾疢婴其志意造化敛其形躯当宁临轩而嗟悼士林掩涕而欷歔是其闗气数之升降与家国之盈虚者又不知其何如也嗟君之学兮文华道根嗟君之志兮山陵海吞盖将仰视古人为必可企及而俯念斯世之同羣彼梦想之莫遂徒声名之与存此天下之所共惜也而况乎同年之谊异姓之亲吾方睇沧州之落景问吉水之迷津悲逝者之不复叹斯人之共沦蹇刍束之无由而兹言之莫我闻也  

祭鲍子文【`李东阳`】  

维嘉靖元年十月癸酉朔越十有六日戊子梅山先生柩还于故山其友人李梦阳设奠夷门道左再拜送之而为之言曰呜呼鲍子胡为乎来胡为乎归子之来也髙冠大衣轻舟穏车前有厮后有台江行月迎山迈云随而今之归丹旐前飞素缦后围宾从缟衣而白冠送子吹台之侧哭子长河之干呜呼鲍子十年北顾气横中原一旦堂堂之躯而为营营之魂乎岂生死有地寿夭者天乎草木黄陨繁霜惨人吴泽寒波越猿暮呻子无东无西无南无北魄返魂俱还汝乡国汝有朋亲弟昆宗之子族之孙有迓于境有俟于门肴嘉酒馨肥羜香豚汝嗣六龄哭爷零丁汝灵汝征汝家汝庭尚享  

祭王文恪公文【`祝允明`】  

呜呼小子将哭公以公也郊麟岁龙圣贤亦穷骑箕蚀壁揆相必终何伤于吾公与将哭公以私也铸金百冶擢桂千枝赐也奔走商也赞辞何戚于吾师与惟士之节报死于知何不才有如小子而蒙被乃超于等夷待以国士要以逺期所谓春澍膏萌萧兰同徳而枯焦之枿倍荣秋月扬彩遐迩齐照而迷涂之夫加赖昔者允明上公之语公既谅之矣幽明有殊心口岂异所最痛者生无所立以光公之教又不即能死以从公之逰怅进退以无据徒衔知而弗酬用此负公虽哭毁以絶亦何补而何赎祖载即期敢藉茅鬯因荐心曲赞徳颂业铭不朽而铿无穷者出在天子典在四海职在国史非小子之事也呜呼小子崩摧迷絶奈何奈何  

永州祭栁子厚文【`唐顺之`】  

窃惟山川之与人文同于擅天地之灵秘顾若有神物爱惜乎其间深扃固钥而不轻以示永之山水天作地藏经几何年埋没于灌莽蛇豕之区至公始大发其瓌伟而捜剔其荒翳公之文章开阳阖阴固所自得至于纵其幽遐诡谲之观而邃其杳眇沉郁之思则江山不为无助而公之穷愁困阨岂造物者亦有深意盖公之自记钴鉧小丘也尝以贺兹丘之有遭而韩退之亦以公穷不乆斥不极或不能以文自见于世歴千载而较失得亦何尤乎偃蹇而摈弃某少而诵公之文见其模写物状则巳爽然神逰黄山之巅冉溪之涘今来吏兹土周览四顾而亲覩其所谓回巧献伎者则又恍然若见乎公之文而挹其余波之绮丽自顾樗散之才未能庶几乎公之愚而戒贪于鼠惩猛于蛇敢不因公言以自励睠风景之如昔想公之神恒往来于斯地聊奠觞而陈词尚彷佛其来至  

祭三原王公文【`李攀龙`】  

呜呼不天下以仁而孰与为大臣不天下以度而孰与为大人方公之守维扬也饥馑荐臻沟壑斯民爰发廪庾不竢报章痌瘝者身盖巳汲长孺之伦以及拊循东南大水凶岁众望翕然庶蠲赋税公乃独持其义而军国是计阴以免者十数郡而不亿其丽乃辟三塘勺陂与继川不为沴是乃仁术遵周之制矣又公之起襄阳也大盗未夷荆棘王师爰获巨魁捣其巢穴胁从罔治实惟龚渤海是仪以至开府滇中獞獠兴乱阉竖作镇诛求珍玩公乃匪敌是求而贪婪是按他莫敢问而持宪斯惮乃没郭英王敬用窜奸不至蔓是称肃僚维周之翰矣林俊下狱于永昌寺也则自以其身之去就而廷争乎极言敢谏之士秦纮罢斥于安逺侯也则身以其国之是非而力挽其甄淑别慝之风社稷之士知无不言直声动天下何未免于好名之议也君子之心为而不有用舍随物化亦唯恃乎大道之为公秉铨孝宗之朝大注明良之眷志在拔竒举而能先耿巨鹿李襄城张荘简彭恵安何旴江周太原清节宏猷维时之彦丰芑数世之所培植海内善类之所推荐同升要地颓俗丕变庶元凯之可逢虽异官而同譔惧瓦石之相含精题才而不援帝曰尚书元气北斗实维阿衡冢兹羣后何必宻勿陟降左右奏尔吁谟无不自牖其知遇以隆其业为以乆何二三执政而莠言自口岂不仁者之未逺而孤立之难乎后哉亦唯止竞虽人主之近戚而恩有所不能私亦唯党正虽宰相之仇雠而权有所不能施及至藩郡奉职无状又未尝不引咎以为辞某邦士是式髙山则仰询诸故旧百蛮是长凡九阅月而疏二十上郁郁重臣不可为象祇役天官心折前修簿考中正管彼九流尚论天造而此其好逑畨畨元老谁适与谋是故先臣李献吉有言居则岳屹动则雷击三原辈出忠良外植大事斧断小细海畜帷幄佞幸谁剑必殛斯其存亡祸福临乎其前而已凛然有不可犯之色矣蔡介夫亦谓公本治易渉猎羣籍学问益人垂老不寘侍讲经筵体履特异先未有事安生忿懥斯其性与天道观乎其深而已渊然立时出之地矣而况歴侍五朝天下跂足而望元老燕翼八座后进扼腕而言世家美周召于当代谓唐虞其未遐也  

祭恭人文【`李攀龙`】  

呜呼恭人惟性之朴惟徳之基方其御穷岂达是期贵有今日寜尔所知援而止之不噪不疑中含辩慧自夫则狂无非无仪得以相忘严于寡姑佹焉下堂懿斯象服允矣糟糠见一锺于乳哺殆匪子而靡亲尸饔劝学孰百其身谓壸政莫大主器而承家实在后人巾栉委媵托息兹伦亦既抱孙受福不那于以効我劬劳孔多代终有庆遑恤其它抚遗孤而对泣奈藴结之云何  

祭少保公文【`徐渭`】  

于乎痛哉公之律已也则当思已之过而人之免乱也则当思公之功今而两不思也遂以罹于凶于乎痛哉公之生也渭既不敢以律己者而奉公于始今其殁也渭又安敢以思功者而望人于终盖其微且贱之若此是以两抱志而无从惟感恩于一盼潜掩涕于蒿蓬  

祭张太仆文【`徐渭`】  

太仆公将以万厯二年十二月之二日内于幽其末交某以十一月之十有二日割羽牲一从以果羞黄流而告之曰嗟乎公之活我也其务合羣喙而为之鸣若齐桓将存江黄温弦之小国而屡盟鲁宋陈蔡于春秋也其同心戮力而不贰其长公尧夫既遗人以麦矣而文正乐之不问其倾舟也其拳拳于斯事之未了而竟先以往意其心若放翁志宋土之复巳不得见而冀闻于家祭之告一念与一息而俱留也夫以公徳于某者若此即使公在某且不知所以自处而公今殁矣将何以为酬也嗟乎此某虽不言而寸心之恒终千古以悠悠也  

祭童晋父文【`虞淳熙`】  

童晋父归而埒秇一夕卒卒之后几日友人胡文思许光祚汤以礼虞人期皆以輵音不遥素光犹烛祖而酒之而招之胡生汤生之命觞曰噫修容广歩初俪尔形媪殁恢炱渐叶尔心引■〈艹吮〉且声委羽叱灵见而不见不如不见之无伤我神也呜呼哀哉晋父已许生命觞曰甫幼清忌甫汰张忌饮谐谑忌子丱而我总兮邻芳香忌苕有凤舜有龙嘲龙讥凤我乃不聪胡然而蜕胡然而靡晨之饮夕之瘁呜呼哀哉晋父已虞生命觞曰嗟晋父尔食荥阳夫焉都史阴房之尘第安藉安止唐氏何厉何凭何使缜玉宻理焉虚戛而啙三百焉宅三千焉几里语方言何志永之口弹倩纠何雌黄之念而发之洒沾其雨之蒙蒙沮洳扶曵晨泣试官知我者谓我相成不知我者谓我相雠呜呼哀哉晋父于是三子相与起谡谡焉投杯挥泗招之以辞曰魂兮归来四游不可以宫些楂影揺揺志九嵕些有茁寒梨泣清露些魂兮归来夜壑不可以委些皇路厂雄旗常勒些苕发颖竖胪东壁些  

祭丁右武文【`黄汝亨`】  

前浙东兵宪参岳右武丁大兄以万厯己酉三月八日坐逝于里第之正寝六月友人汤若士以讣音至年家弟黄汝亨裂肝椎心为位而哭将赍镜具涉大江束生刍攀素车驰赴千里凭棺一恸而羁绁客尘栖迟病骨涕之无从悲无所托乃以十月己酉朔越十有七日乙丑遥遣一介寄之絮炙为文以哭之曰呜呼痛哉公遂至是邪维公禀宇宙间出之才负天地不平之气其慷慨歴落之概可以移山岳贯金石而不可以入世涂其高亮坦直之节可以动四海信千古而不可以及时贵乃至老死于睚眦而终其身于谗言之可畏呜呼痛哉古今贤豪进退非毁之故大畧如此寜独于公为复不尔耶方公为理漳浦蜚声卓异八拜御史抗章触忌寜黜而蹇母膴而媚逮乎东事孔亟赤白交驰帝曰咨尔守在四夷持节东海诘戎陈师讨我军实谈笑以嬉斯其筹策之所简练固以一班可见而其意气之所横厉实惟千秋此时矣惟鼎有实我仇是即贝锦爰兴芳兰徙植帝阍九重而莫扣湖海一身兮难测置之东粤存亡反侧天下士无知不知皆为公扼腕而沾臆乃公豪气未除壮心不已脱畧公卿文酒自喜托髙愫于云天寄心知于流水亨也辱公腹心是披于浙之役已结襟期余令锺陵时就公居公授我餐我先以诗髙谈移晷遑及其私予既被命握别凄其十年兄事敦好靡移离愁不胜泪如绠縻已在长安忽来萋菲乃公顾有阴为余防者不逺千里之外而终不令予知呜呼痛哉如公于我云何不思谓仁者其戬榖乃徳徽之永辞闻公永辞无怖无异开门危坐云大竒事征公不磨英心锐气呜呼痛哉公身已矣公后其昌公有少子凤姿鸿翔种玉遗珠喜竒流芳公且食未尽之报而重新司马之构堂惟某不天别促情长如龙无首似雁失行遽闻公讣涕洟旁皇秋风江汉落月屋梁病骨无从遥奠一觞生惭鲍管死愧范张公如有知我享我将呜呼哀哉尚飨  

## 文章辨体彚选卷七百五十九

（明）贺复征 编  

○祭文十一【`以下散体`】  

魏武帝祭桥公文  

故太尉桥公诞敷明徳泛爱博容国念明训士思令模灵幽体翳邈哉晞矣吾以幼年逮升堂室特以顽鄙之姿为大君子所纳増荣益观皆由奬助犹仲尼称不如颜渊李生之厚叹贾复士死知巳懐此无忘又承从容约誓之言殂逝之后路有经由不以斗酒只鸡过相沃酹车过三步腹痛勿怪虽临时戏笑之言非至亲之笃好胡肯为此辞乎匪谓灵忿能贻已疾懐旧惟欢念之凄怆奉命东征屯次鄊里北望归土乃心陵墓裁致薄奠公其尚飨  

祭十二郎文【`唐韩愈`】  

年月日季父愈闻汝丧之七日乃能衔哀致诚使建中逺具时羞之奠告汝十二郎之灵呜呼吾少孤及长不省所怙惟兄嫂是依中年兄殁南方吾与汝俱幼从嫂归葬河阳既又与汝就食江南零丁孤苦未尝一日相离也吾上有三兄皆不幸早世承先人后者在孙帷汝在子惟吾两世一身形单影只嫂常抚汝指吾而言曰韩氏两世惟此而已汝时尤小当不复记忆吾时虽能记忆亦未知其言之悲也吾年十九始来京城其后四年而归视汝又四年吾往河阳省坟墓遇汝从嫂丧来葬又二年吾佐董丞相于汴州汝来省吾止一岁请归取其孥明年丞相薨吾去汴州汝不果来是年吾佐戎徐州使取汝者始行吾又罢去汝又不果来吾念汝従于东东亦客也不可以乆圗乆逺者莫如西归将成家而致汝呜呼孰谓汝遽去吾而殁乎吾与汝俱年少以为虽暂相别终当乆与相处故舍汝而旅食京师以求斗斛之禄诚知其如此虽万乘之公相吾不以一日辍汝而就也去年孟东野往吾书与汝曰吾年未四十而视茫茫而发苍苍而齿牙动揺念诸父与诸兄皆康强而早世如吾之衰者其能乆存乎吾不可去汝不肯来恐旦暮死而汝抱无涯之戚也孰谓少者没而长者存强者夭而病者全乎呜呼其信然邪其梦邪其传之非其真邪信也吾兄之盛徳而夭其嗣乎汝之纯明而不克蒙其泽乎少者强者而夭殁长者衰者而存全乎未可以为信也梦也传之非其真也东野之书耿兰之报何为而在吾侧也呜呼其信然矣吾兄之盛徳而夭其嗣矣汝之纯明宜业其家者不克蒙其泽矣所谓天者诚难测而神者诚难明矣所谓理者不可推而寿者不可知矣虽然吾自今年来苍苍者或化而为白矣动揺者或脱而落矣毛血日益衰志气日益微几何不从汝而死也死而有知其几何离其无知悲不几时而不悲者无穷期矣汝之子始十岁吾之子始五岁少而强者不可保如此孩提者又可冀其成立耶呜呼哀哉呜呼哀哉汝去年书云比得软脚疾往往而剧吾曰是疾也江南之人常常有之未始以为忧也呜呼其竟以此而殒其生乎抑别有疾而至斯乎汝之书六月十七日也东野云汝殁以六月二日耿兰之报无月日盖东野之使者不知问家人以月日如耿兰之报不知当言月日东野与吾书乃问使者使者妄称以应之耳其然乎其不然乎今吾使建中祭汝吊汝之孤与汝之乳母彼有食可守以待终丧则待终丧而取以来如不能守以终丧则遂取以来其余奴婢并令守汝丧吾力能改葬终葬汝于先人之兆然后惟其所愿呜呼汝病吾不知时汝殁吾不知日生不能相养以共居殁不得抚汝以尽哀敛不凭其棺窆不临其穴吾行负神明而使汝夭不孝不慈而不得与汝相养以生相守以死一在天之涯一在地之角生而影不与吾形相依死而魂不与吾梦相接吾实为之其又何尤彼苍者天曷其有极自今已往吾其无意于人世矣当求数顷之田于伊颍之上以待余年教吾子与汝子幸其成长吾女与汝女待其嫁如此而已呜呼言有穷而情不可终汝其知也邪其不知也邪呜呼哀哉尚飨  

祭亡友故杨州功曹萧公文【`李华`】  

干元三年二月十日孤子李华云云茂挺平生相知情体如一岁月之别俄成古今天乎丧予此痛何极华衅罚深重艰棘所锺殊方永慕触目号裂孤穷易感况哭故人以足下才惟挺生名盖天下道孤命屈沦阨终身避乱全洁忠也冒危迁祔孝也有王佐之才先师之训而殁于道路何负于天天乎痛哉华畴昔之岁幸忝周旋足下不弃愚劣一言契合古称管鲍今则萧李有过必规无文不讲知名当世实赖吾人循环往复何日忘此而况泣血千里羇旅相依闻此一哀心骨皆断痛之至者言不能宣是欲寄辞秪益填塞茂挺茂挺君其降灵尚飨  

祭微之文【`白居易`】  

维太和五年岁次巳亥十月乙丑朔十日辛巳中大夫守河南尹上柱国晋临县开国男食邑三百户赐紫金鱼袋白居易以清酌庶羞之奠敬祭于故相国鄂岳节度使赠尚书右仆射元相微之惟公家积善庆天锺粹和生为国祯出为人瑞行业志略政术文华四科全才一时独歩虽歴将相未尽谟猷故风声但树于藩方功利不周于夷夏噫此苍生之不遇也在公岂有所不足邪诗云淑人君子胡不万年又云如可赎兮人百其身此古人哀惜贤良之恳辞也若情理愤痛过于斯者则号呼抑郁之不暇又安可胜言哉呜呼微之贞元季年始定交分行止通塞靡所不同金石胶漆未足为喻死生契阔者三十载歌诗唱和者九百章播于人间今不复叙至于爵禄患难之际寤寐忧思之间誓心同归交感非一布在文翰今不重云唯近者公拜左丞自越过洛醉别愁泪投我二诗云今应怪我留连乆我欲与君辞别难白头徒侣渐稀少明日恐君无此欢又曰自识君来三度别这逥白尽老髭须恋君不去君须会知得后逥相见无吟罢涕零执手而去私揣其故中心惕然及公捐馆于鄂悲讣忽至一恸之后万感交懐覆视前篇词意若此得非魄兆先知之乎无以继寄悲情作哀词二首今载于是以附奠文其一云八月凉风吹白幕寝门廊下哭微之妻孥亲友来相吊唯道皇天无所知其二云文章卓荦生无敌风骨精灵没有神哭送咸阳北原上可能随例作埃尘呜呼微之始以诗交终以诗诀弦笔两絶其今日乎呜呼微之三界之间谁不生死四海之内谁无交朋然以我尔之身为终天之别既往者巳矣未死者如何呜呼微之六十衰翁灰心血泪引酒再奠抚棺一呼佛经云凡有业结无非因集与公縁会岂是偶然多生以来几离会合既有今别寜无后期公虽不归我应继往安有形去而影在皮亡而毛存者乎呜呼微之言尽于此尚飨  

祭弟文【`白居易`】  

维太和二年岁次戊申十二月壬子朔三十日辛已二十二哥居易以清酌庶羞之奠致祭于郎中二十三郎知退之灵日月不居新妇龟儿等衅酷如昨俯及岁暮奄过大祥礼制云终追号永逺哀纒手足悲裂肝心痛深痛深孤苦孤苦呜呼自尔去来再周星岁前事后事两不相知今因奠设之时粗表一二吾去年春授秘书监赐紫今年春除刑部侍郎孤苦零丁又加衰疾殆无生意岂有宦情所以僶俛至今待终龟儿服制今已请长告或求分司即拟移家尽居洛下亦是夙意今方决行养病抚孤聊以终老合家除苏苏外普疋通健龟儿颇有文性吾每自教诗书二三年间必堪应举阿罗日渐成长亦胜小时吾竟无儿穷独而巳茶郎叔母以下并在郑滑职事依前蕲蕲卿娘卢八等同寄苏州免至饥冻遥怜在符离床上亦未取归宅相得彭泽长官各知平善骨兜竹石香钿等三人乆经驱使昨大祥斋日各放从良寻収膳娘新妇看养下邽杨琳庄今年买了并造院堂已成往日亦曽商量他时身后甚要新昌西宅今亦买讫尔前后所著文章吾自检寻编次勒成二十卷题为白郎中集呜呼词意书迹无不宛然唯是魂神不知去处每开一卷刀搅肺肠每读一篇血滴文字拟凭崔二十四舍人譔序他日及吾文集同付龟罗収传前年以来合家所造斋供功徳皆领得否朔望晨夕飨奠复尝来无不谕音容潜殁已乆乃至梦寐相见全稀岂幽冥道殊莫有拘碍将精爽迁散杳无觉知耶不然何一去三年而茫昧若此吾今头白眼闇筋力日衰黄壤之期亦应不逺但恐前后乖隔不知得见尔不下邽北村尔茔之东是吾他日归全之位神縦不合骨且相依岂恋余生愿毕此志呜呼奠筵将彻帏帐欲収此生之间岂有见日未死之际应无忘期仰天一号心骨破碎犹冀万一闻吾此言痛心痛心千万千万尚飨  

祭小侄女寄寄文【`李商隐`】  

正月二十五日伯伯以果子弄物招送寄寄体魄归大茔之旁哀哉尔生四年方复本族既复数月奄然归无于鞠育而未深结悲伤而何极来也何故去也何縁念当稚戏之辰孰测生死之位时吾赴调京下移家闗中事故纷纶光阴迁贸寄瘗尔骨五年于兹白草枯荄荒涂古陌朝饥谁饱夜渇谁怜尔之栖栖吾有罪矣今吾仲姊返葬有期遂迁尔灵来复先域平原卜穴刋石书铭明知过礼之文何忍深情所属自尔殁后侄辈数人竹马玉环绣襜文褓堂前阶下日里风中弄药争花纷吾左右独尔精诚不知所之况吾别娶已来嗣绪未立犹子之义倍切他人念往抚存五情空热呜呼荥水之上檀山之侧汝乃曽乃祖松槚森行伯姑仲姑冢坟相接汝来往于此勿怖勿惊华彩衣裳甘香饮食汝来受此无少无多汝伯祭汝汝父哭汝哀哀寄寄汝知之耶  

祭孔中丞文【`宋石介`】  

昔公为諌议大夫知兖州臣僚有以诗千篇献上者执政者即请进为龙圗阁直学士上曰千首诗岂若孔某一言即日拜公龙圗阁直学士公再为中丞风格益峻及公殁刘平战死于阵谗贼害忠良诬奏平非战屈乃叛耳天子怒将夷平家平家胥靡就阙冤号道途逢驺唱中丞来平家将叩中丞马言其事两街卖贩儿以数千叹曰徒往诉耳是非孔中丞者平家恸哭而止噫至尊极者君至愚暗者民尊极则不信愚暗则难开非公至忠岂能动尊极耶非公至诚岂能感愚暗耶动乎尊极感乎愚暗公之道格于上下矣呜呼公之生也君称之公之死也人感之公之道全于死生也夫道格于上下为着全于死生为难举是二节公之道充于天地之间矣大冬残腊风号云咽节物惨淡心肝摧折炉烟氤氲樽酒冷烈享诚不享味公来降兹  

改塟先令公启殡祭文【`司马光`】  

某衅恶不天福佑单薄旨甘甫偹风树永违日月贸迁松槚未植夙兴夜处心不遑寜是用物土之良诹时之吉改卜宅兆恭启攅涂属以偹位宰司任隆责大恳祈退避恩指莫从不得临穴尽哀凭棺取诀永言罪负陨絶复苏叩心长号五内糜沸  

皇考太师祭文【`欧阳修`】  

嗣子具官修谨以清酌庶羞之奠及太常少卿给事中太子少师太师告身四通吿于皇考太师之灵曰修获罪于天幼罹孤苦蒙赖积徳积善之庆不殒其躬得从士大夫之列天子哀其禄不获养而宠及其亲曰非以为荣俾以伸汝志亦以示国家推仁广恵不忘人之先也有庆赐之恩而又有官秩之宠粤元年季秋天子恭谢天地于大庆则有太常少卿之命四年孟冬祫享于庙则有给事中之赠五年冬十有一月修忝贰枢宻则有少师之锡明年闰八月承乏东府则有太师之诰而修官职不守不得以时躬亲即事留君之命于家不恭不勉力于其亲不孝罪莫大焉是以涕泣忧惧不能自安谨遣兄之子庐陵县尉嗣立以告尚享  

预生祭文丞相文【`王炎午`】  

丞相再执就义未闻慷慨之见固难测识因与刘尧举对床共赋感慨嗟惜之尧举先赋云天留中子坟孤竹谁向西山饭伯夷予问其下句义则谓伯夷乆不死必有饭之矣予谓向字有忧其饥而愿人饷之之意请改作在字如何尧举然之予以寂寥短章不足用吾情遂不复赋盖丞相初起兵仆尝赴其召进狂言有云愿明公复毁家产供给军饷以倡士民助义之心请购淮卒参错戎行以训江广乌合之众它所议论狂斐尤多慷慨戆愚丞相嘉纳令何见山进之幕府授职从戎仆以身在太学父殁未葬母病危殆属以时艰忍进难効忠退复亏孝倥偬感泣以母老控辞丞相怜而从之仆于国恩为已负于丞相之徳则未报遂作生祭丞相文以速丞相之死尧举读之流涕遂相与誊录数十本自贑至洪于驿途水歩山墙店壁贴之冀丞相经从一见虽不自揣量亦求不负此心耳尧举名应凤黄甲科第授佥判与其兄尧咨文章超卓为安成名士载维年月日里学生旧太学观化斋生王炎午谨采西山之薇酌汨罗之水哭祭于文山先生未死之灵而言曰呜呼大丞相可死矣文章周鲁科第郊祁斯文不朽可死丧父受公卿祖奠之荣奉母极东西迎养之乐为子孝可死二十而巍科四十而将相功名事业可死仗义勤王使命不辱不负所学可死华元踉蹡子胥脱走丞相自叙死者数矣诚有不幸则国事未定臣节未明今鞠躬尽瘁则诸葛矣保捍闽广则田单即墨矣倡义勇出则颜平原申包胥矣虽举事率无所成而大节亦无愧所欠一死耳奈何再执渉月踰时就义寂寥闻者惊惜岂丞相尚欲脱去耶尚欲有所为耶或以不屈为心而以不死为事耶抑旧主尚在不忍弃捐耶伏桥于厕舍之后投筑于目矐之余于此希再纵求再生则二子为不知矣尚欲有所为耶识时务者在俊杰昔东南全势不能觧襄围今以亡国一夫而欲抗天下况赵孤蹈海楚懐入闗商非前日之顽周无未献之地南北之势既合天人之际可知彼齐废齐兴楚亡楚复皆两国相当之势而国君大臣固无恙耳今事势无可为而臣皆为执矣臣子之于君父临大节决大难事可为则屈意忍死以就义必不幸则仗大节以明分故身执而勇于就义当以杲卿张巡诸子为上李陵降矣而曰欲有为且思刎颈以见志其言诚伪既不可知况刑拘势禁不及为者十八九惟不刎刎岂足以见志况使陵降后死它故则颈且不复刎志何自而明哉丞相之不为陵不待知者而信奈何慷慨迟回日乆月积志消气馁不陵亦陵岂不惜哉欲不屈而死耶惟苏子卿可汉室方隆子卿使耳非有兴复事也非有抗誓师雠也丞相事何事降与死当有分矣李光弼讨史思明方战纳剑于靴曰夫战危事也吾位三公不可辱于贼万一不利自当刎李存朂伐梁梁帝朱友贞谓近臣皇甫麟曰晋吾世雠也不可俟彼刀锯卿可尽我命麟于是哀泣进刄于帝而亦自刎今丞相以三公之位兼睚眦之雠投机明辨岂堪在李光弼朱友贞下乎屈且不保况不屈乎丞相不死当有死丞相者矣自死于义死于势死于事以怒骂为烈死于怒骂则肝脑肠肾有不忍言者矣虽汤镬刀锯烈士不辞茍可就义以归全岂不因忠而成孝事在目睫丞相何所俟乎以旧主尚在未忍弃捐也李昪篡杨行宻之业迁其子孙于广陵严兵守之至子孙自为匹耦然犹得不死周世宗征淮南下诏抚安杨氏子孙李升惊疑尽杀其族夫抚安本以为徳又反为祸几微一失可不惧哉蜀王衍既归唐荘宗发三辰之誓全其宗族未几信伶人景进之计衍族尽诛几微之倚伏可不畏哉夫以赵祖之遇降主天固巧于报施然建共暂处倨坐茍安旧王正坐于危疑羇臣尤事于肮脏而声气所逼猜嫌必生岂无李昪之疑或景进之计则丞相于旧主不足为情而反为害矣炎午丞相乡之晚进士也前成均之弟子员进而父殁退而国亡生虽媿陈东报汴之忠死不效陆机入洛之耻丞相起兵次乡国时有少年狂子持斐牍呌军门丞相察其忧愤而进之怜其亲老而退之非仆也耶痛惟千载之事既负于前一得之愚敢黙于后进薄昭之素服先元亮之挽歌愿与丞相商之庐陵非丞相父母邦乎赵太祖语孟昶母曰勿戚戚行遣汝归蜀昶母曰妾太原人愿归太原不愿归蜀契丹迁晋出帝及李太后安太妃于建州太后疾死谓帝曰死焚其骨送范阳僧寺无使我为边地鬼也安太妃临卒亦谓帝曰当焚我为灰向南扬之庶遗魂得返中国也彼妇人彼国后一死一生尚眷眷故乡不忍飘弃仇雠外国况忠臣义士乎人不七日谷则毙自梅岭以出纵不得留汉廐而从田横亦当吐周粟而友孤竹至父母邦而首丘焉庐陵盛矣科目尊矣宰相忠烈合为一传矣旧主为老死于降邸宋亡而赵不絶矣不然或拘囚而不死或秋暑冬寒五日不汗瓜蒂喷鼻而死畏死排墙死盗贼毒蛇猛虎死轻一死于鸿毛亏一篑于泰山而或遗旧主忧纵不断赵盾之杀君亦将悔伯仁之由我则铸错已无鐡噬脐寜有口乎呜呼四忠一节待公而六为位其间闻讣则哭  

防里祭祖文【`元欧阳玄`】  

大元至正二年岁次壬午十一月己巳朔十有三日辛巳曽孙翰林学士资善大夫知制诰同修国史玄谨以牲酒之奠致祭于防里十一代祖七承事府君欧阳公墓前而言曰礼去乡国省墓而行重违逺也先世迁浏动踰十纪井邑既殊岁月既乆疎逖松槚事势使然余庆所覃靡间彼此玄自窃科第登进公朝偹列法从推厥本原敢昧所自谒告来归展省墓下追懐雨露怵惕深増惟我先祖流庆后昆愿自今始无旷彝礼尚享  

## 文章辨体彚选卷七百六十

（明）贺复征 编  

○祭文十二  

祭丘文庄文【`明蔡清`】  

呜呼先生之学博极羣书如巨海之吞吐百川含宏无际矣先生之才华国名世者四十年晚际圣明登之台辅付之垆锤且取其所著书于大内用以广益聪明权衡百度矣先生之道尊为国师门生学子遍天下天下人诵其文家有其书虽庸人孺子亦皆知其名而仰其下风矣先生之业其亦非常矣哉盖自有琼崖以来其所锺人物未有如今日先生之盛者呜呼若先生者其不为虚生也夫  

余员外祭文【`李梦阳`】  

呜呼士有负凌云槩日之材挟奋迅扶揺之翮一旦崩陨僵踣与百卉共尽腐鼠同磔必有水火之厄雕铩之疾虞罗斧斤为之灾者否则冲风毒雾排其坚干焦其劲羽嗟吾邦臣有一于是乎而遽奄然死乎曩谓君垂荫万畆振翰九霄可计日而至而今已矣尝窃观天下貌弗中相羸瘵多嗜欲弗寿志庸识卑弗贵謭薄弗禄悍急弗谷嗟我邦臣有一于是乎而谷也禄也贵也寿也于斯焉止乎或谓君席肃敏之业产富千金年四十余育五子又莅官赫赫畀之良而夺之全殆所谓天也夫良者天既夺之矣彼貌弗中者羸瘵者多嗜欲者志庸识卑者謭者薄者悍者急者顾或全之何邪向畀之材若翮又安所为邪呜呼是固不得而知又奚足为吾邦臣辞也始大夫命下羣趋贺君相顾而笑诹辰蠲饎将大飨宾客孰谓庆者出庐返辔来吊非斯文之至厄千古之深悼乎是月也设旐于庭戒行有期君有老母日夜企君之归君之魂气尚无他之乎  

祭徐曰仁文【`王守仁`】  

呜呼痛哉曰仁吾复何言尔言在吾耳尔貌在吾目尔志在吾心吾终可奈何哉记尔在湘中还尝语予以寿不能长乆予诘其故云尝逰衡山梦一老瞿昙抚曰仁背谓曰子与颜子同徳俄而曰亦与颜子同寿觉而疑之予曰梦耳子疑之过也曰仁曰此亦可奈何但今得告疾早归林下冀从事于先生之教朝有所闻夕死可矣呜呼吾以为是固梦耳孰谓乃今而竟如所梦耶向之所云其果梦耶今之所传其果真耶今之所传亦果梦邪向之所梦亦果妄耶呜呼痛哉曰仁尝语予道之不明几百年矣今幸有所见而又卒无所成不亦尤可痛乎愿先生早归阳明之麓与二三子讲明斯道以诚身淑后予曰吾志也自转官南贑即欲过家坚卧不出曰仁曰未可纷纷之议方驰先生且一行爱与二三子姑为饘粥计先生了事而归呜呼孰谓曰仁而乃先止于是乎吾今纵归阳明之麓孰与予共此志矣二三子又且离羣而索居吾言之而孰聴之吾倡之而孰和之吾知之而孰问之吾疑之而孰思之呜呼吾无与乐余生矣吾巳无所进曰仁之进未量也天而丧予也则丧予矣而又丧吾曰仁何哉天胡酷且烈也呜呼痛哉朋友之中能复有知予之深信予之笃如曰仁者乎夫道之不明也由于不知不信使吾道而非邪则巳矣吾道而是邪吾能无靳于人之不予知予信乎自得曰仁讣盖哽咽而不能食者两日人皆劝予食呜呼吾有无穷之志恐一旦遂死不克就将以托之曰仁而曰仁今则巳矣曰仁之志吾知之幸未即死又忍使其无成乎于是复强食呜呼痛哉吾今无复有意于人世矣姑俟冬春之交兵革之役稍定即拂袖而归阳明二三子茍有予从者尚与之切磋砥砺务求如昔日与曰仁之所云纵举世不以予为然者亦且乐而忘其死惟百世以俟圣人而不惑耳曰仁有知其尚能启予之昏而警予之惰耶呜呼痛哉予复何言  

又  

呜呼曰仁别我而逝兮十年于今塟兹丘兮宿草几青我思君兮一来寻林木拱兮山日深君不见兮窅嵯峨之云岑四方之英贤兮日来臻君独胡为兮与鹤飞而猿吟忆丽泽兮欷歆奠椒醑兮松之阴良知之说兮闻不闻道无间于隠显兮岂幽明而异心我歌白云兮谁同此音  

祭孙忠烈文【`王守仁`】  

呜呼弇阿茍容生也何庸慨慷激烈死也何恫勤劳施于国而恵泽被乎民孰谓公之死而非生乎守臣节以无亏秉大义而不屈孰谓公之归而非全乎方逆焰之巳炎公盖力擈其燎原之势而不能屡疏乞免又不获请则旁行曲成冀缓其怒而徐为之圗盖公处事之权而人或未之尽知也比其当危临难大节申忠之死靡回然后见公守道之常心迹如青天白日而天下之人始洞然无疑矣  

祭永顺寳靖土兵文【`王守仁`】  

维湖广永顺寳靖二司之土兵多有物故于南寜诸处者嘉靖七年六月十五日乙夘钦差总制四省军务尚书左都御史新建伯王委南寜府知府蒋山卿等告于南寜府城隍之神使号召诸物故者之魂魄以牛二羊四豕四祭而吿之曰呜呼诸湖兵壮士伤哉尔等皆勤国事而来死于兹土山溪阻絶不能一旦归见其父母妻子旅魂飘飖于异域无所依倚呜呼伤哉三年之间两次调发使尔络绎奔走于道途不获顾其家室竟死客乡此我等上官之罪也复何言哉复何言哉古者不得已而后用兵先王不忍一夫不获其所况忍羣驱无辜之赤子而填之于沟壑且兵之为患非独锋镝死伤之酷而已也所过之地皆为荆棘所住之处遂成涂炭民之毒苦伤心惨目可尽言乎迩者思田之役予所以必欲招抚之者非但以思田之人无可剿之罪于义在所当抚亦正不欲无故而驱尔等于兵刃之下也而尔等竟又以疾病物故于此则岂非命耶呜呼伤哉人孰无死岂必穷乡絶域能死人乎今人不出户庭或饮食伤多或逸欲过节医治不痊亦死矣今尔等之死乃因驱驰国事捍患御侮而死盖得其死所矣古之人固有愿以马革裹尸不愿死于妇人女子之手者若尔等之死真无愧于马革裹尸之言矣呜呼壮士尔死何憾乎今尔等徒侣皆已班师去矣尔等游魂漂泊正可随之西归尔等尚知之乎尔等其收尔游魂敛尔精魄驾风逐雾随尔徒侣去归其乡依尔祖宗之坟墓以栖尔魂享尔妻子之蒸尝以庇尔后尔等徒侣或有征调之役则尔等尚鼔尔生前义勇之气以阴助尔徒侣立功报国为民除患岂不生为壮烈之夫而没为忠义之士也乎予因疾作不能亲临祭所一哭尔等以舒予伤感之懐临文凄怆涕下沾臆今委知府布告予衷尔等有灵尚知之乎呜呼哀哉  

合祭王太史文【`王维桢`】  

语曰寄珠于人求不越宿藏剑于匣化不踰年其王子谓乎王子负器而需时蓄才而善閟乃其光益灼灼见也斯与照乘之珠断犀之剑异耶则天固靳之矣而弗能収之邪尝观夫东下之波与西逝之乌即彭殇等死尔顾独念贤者夭才者促藴之虽竒施之未逮悲夫昔贾生早萎李贺弗延君子曰既贤之才之而又天之促之天其谓何乃今王子又奚异于两生云人恒言有不可诘之天今王子若此岂非不可诘者欤  

同馆合祭王懋中太史文【`王维桢`】  

王子之行贤者之侣也乃遽五月而疾三十八岁而死朝大夫闻者无问识与不识皆为雪涕余等固重有伤焉王子操俭慎微宻以名其徳然亦以是殒其身病且剧恨犹琐屑米盐之问少恢恢大也虽然冉牛之洪也窿然瘠矣颜氏子之弗迁怒也溘然夭矣此又闗人哉夫命犹幅尺也杼柚既定能益而长乎王子独奈命何若曰作善以速殃勅躬而灭性天如是冥冥也非然哉非然哉  

祭胡评事省斋文【`唐顺之`】  

呜呼事有至急者病而需艾溺而需瓠是也然当其膏肓无虞则三年之艾等于腐草舟楫足恃则千金之瓠轻于敝箒自公之存东南承平且二百年戴白老侬不识兜鍪殳戟为何物缙绅学士弄笔墨婉娈嬉游而已公方且日夜经营乎纵横韬钤之变每宾客满座谈锋迅发真若旗鼓相对霆雹交激何其壮也然持三年之艾而贯于饱食健歩之人懐千金之瓠而衒于安流穏楫之时则言者类于迂阔听者厌其强聒一旦盗骇海隅毒满郡国上官诸公乃始倚公以计谋而公颓乎老且病矣公既死海氛益张谋夫喑哑于是向之婉娈嬉游目公为迂阔者皆凛凛愁不保其妻子相与注心聚耳冀公之一张聒而不可得呜呼此何以异于膏肓亟矣而适丧其蓄艾中流失船而又碎其一瓠也哉其时之不遭乎公公之不遭乎时也然公之子亘公尝教之武举而习闻乎家庭韬钤之说则夫効三年之用而収千金之富又安知不在后人也耶其因祭公而叙公之存殁系乎时事者若此他可畧也  

祭丘思庵文【`唐顺之`】  

自余少时颇负迂僻空阔乎寥廓之翔而泥滓乎乡人之处糠粃乎世故而蠓蠛乎礼法然间以语人则人漫不省为何说余见世人所为小者计刀锥之获大者竞旗常之勲粗者土偶乎衣帽履綦细者笔舌乎儒墨是非零碎乎米盐瓮盎劻勷于吊庆酒餔熬鼎旋蚁无顷时休则余亦不省为何事以是踽然四顾几成怪人里闬之间一见吾子遂托金石以为可与同心者在古惟漆园生在今惟子而己自是往还旦必逮烛宵必及钟或子言而我喏或我嘲而子噱或谈锋竞起或閴然一黙子既睨空一世而偶余余亦块然独居而偕子然不知者则以为吾两人皆若狂其知者则以为相与切劘文章砥砺节气而已至其散发而箕踞瞬目而跳啸其所快然会意处虽余两人亦不能自知也但觉吾见子则然见人则不然耳及余以雕虫末技得厕声利之涂餂腥染膏终日攅睂而子以樗栎托迹遂志寂寞之野茹菽啮水终日嬉嬉然子在寂寞之野而余未甞羡子之髙余涉声利之涂而子未尝疑我之腻以为犹是心也余以疎率果非适用屡进屡黜得返初服以从子子见余且泣且笑曰不意子之能自全也自是相与过从议论如曩时而情好有加焉子自三十以外则巳决意絶进取然子重廉耻故不能妄得一钱子性高简故又不能治生居常授书为生卒以懒罢已而卖药为生又以懒罢而独注意攻古文词上摹秦汉然复以病罢栖栖环堵饘粥不聊既乃从禄仕得寜阳教谕虽非素所好然亦以谓此官可隐也盖荘生所云蒿目而忧世决性命以饕富贵此两者皆谓之天弢而子皆解之余趣尚虽与子同然能解其一而犹未能脱然于其一常以愧子而子乃更以余为是也余近年懒病亦如子乃始不复蒿目于世而子不及见矣不知子尚以余为是耶为非是耶子交游甚简然人或托以事最忠信可仗余尝中夜与子卧偶论一二心事妻子不得闻者子曰吾恨不为浣沙女余笑曰子之信岂待投濑哉嗟乎自子之存吾于乡曲得友一人焉自子之没则一人亦尽矣虽然子子桑扈也吾岂敢以恸累子之魂聊述吾两人平生所以相与于世外者以吿子呜呼子死矣孰为发予之狂言  

祭易州杨五文【`杨继盛`】  

呜呼论友于三代之上当取诸缙绅僚采之列论友于三代之下当求诸山林草泽农圃工贾之间盖小人之相与往往迭为隐见每随时势之盛衰而正人君于之相与惟取其义气孚固要不必以区区之势位拘也自予登第除南铨始识西泉于贺客中然时犹以为特豁达磊落人耳及予以谏阻马市被罚逺谪虽骨肉至亲亦恶其后于家而拙于官乐其死而幸其不归也西泉乃慰嘉礼送之意反殷于初则其相与之情已出寻常万万去年春予以狂直排奸被杖系狱其际诚危矣平昔指天论心者惧祸之及已则逺絶之不暇同时交逰者疾名之胜已则非毁之惟恐其不足而素以义气着闻豪杰自负者恨言之侵己且售计投石要功泄愤于权奸之门其孰与我乎西泉乃三视狱中通问不絶其傍徨拯恤之意又殷于初虽龊龊庸赖辈愓以重祸不恤也则与人交逰之善视世之以势位相与者其情之厚薄又何如哉西泉之行谊在乡曲闻望在遐迩固难以尽述然即此一节则其立心制行当于三代以上人物中求之矣视世之缙绅贵显随时异情者其人之贤不肖为何如哉二月初载携乃郎殷懃视问握手交语倾倒肺肝相别无几讣音顿至噫不弃我于患难如西泉者几人而又夺之俾孤我于患难之中呜呼痛哉西泉之正人君子使见用于世必能纠合善类不相背负可以同心共道克济时艰纵死于无位使假之以年必能表励乡邑寛鄙敦薄其挽时俗而跻之三代之上可几也乃竟突然而逝老天何戕善人之酷如是耶世之生理巳絶宜速死而幸免何限乃溢及正人君子如西泉者老天何福善祸淫之不公如是邪夫亦西泉命啬适遭或然之数尔耶抑西泉劲直不善媚天尔邪凡此数者皆不可晓狂直粗性甚为不平恨欲飞歩太虚亲问老天死果错谬乞使生还更举宜速死而幸免者代之庶可为作善作恶者劝且警也  

祭王凤洲文【`王锡爵`】  

万厯十九年正月初三日吾琅琊凤洲兄讣闻京师其友弟王某为位而哭越二月朔始获走一介修素羞玄酒之祭而告之以辞曰嗟乎子之无聊也出山盖六年矣踽踽之行闯闯之守得麄完面目于风尘澒洞之中则谁为之救失而补败哉奄奄之息孑孑之身得茍支岁月于死丧疾苦之余则谁为之舒忧而分痛哉嗟嗟弇州兄竟去我逝矣仲冬十六日手书具在不忍读矣冏伯之归而曽不及启手片言之诀不忍问矣昔者黄冠共隐白社共盟卧起共榻饮啜共盂得失共规子弟共教今事事都尽不忍言矣先是予与儿婿之别冏伯也退而雨泪汍澜不能自止盖一年前妖梦巳卜兄之不起矣而所恃者兄之先几引决属厌世味以留有余之福一宜寿硏咏名理相羊文酒年至而益强身闲而益修二宜寿生平服老氏三寳曰慈曰俭曰不敢为天子先唾面能干餧肉能忍三宜寿嗟嗟岂其所受语于化人甲申之谶八八之数遂不可逃耶将垂絶半偈卑曽参傲漆园别有为之梯航觉路引证夙因者邪属纩之夕闻且诫妻妾勿近子孙勿哭而予以摩趺把臂之友独不胜雍门岘山之感临风涕泗弥月于兹盖亦知妇人之态非所以事兄而试设以身处兄之地有如犬马身先朝露而陨则兄能沃而忘我否也嗟嗟三江砥柱一代文昌九世卿族二难物望兄岂为一人生而一人死者四方后代之士闻兄者慕哭兄者哀读兄之文章与识其子孙者喜则兄又岂其以形生生而形死死者顾支遁霣神于法虔羊昙持服于谢传彼皆所谓达生知命仁人而情至犹尔况以予之下劣不肖而方羁绁世网又尝以其余膻漫兄契阔六年遂成隔世则今日酾酒缄词哭望兄于冥云寒露之表而如闻行车嘒管之声睹玄冕垂缨之状又何恬独生为矣念与兄言誓犹新神理未邈故不复敢雕饰文句铺张宦业而直叙家人父子之情同志公私之痛如此  

祭亡男衡文【`王锡爵`】  

维万厯三十七年二月朔日荆石老人祭吿于亡男编修之灵曰天乎天乎予生七十有六年衰可死病可死触藩世路可死狼籍人言可死死而及于壮男之手犹可偷一枕一榻之安恬一匕一筋之奉而今无望矣天道无常世界缺陷予其敢求全但思汝生平孝友忠信之恵粹白清严之守广施翕受之量通今博古之才不惟国士无双人伦罕二而予之浅衷浮气且赖以观磨乡之鄙俗浇风因之而屏息至于操觚之子得汝片字而輙令纸贵逺聴之人下及童隶而争为礼佛则汝之闗系于世非浅尠矣顾予一身一家岂可独私今日之事自合还珠合浦蹑驾蓬山而予之不能无恸者自以去国十五年先丧母继丧妇继又丧三孙而今日又丧汝老者可以有子有孙解幼者可以未婚未龀解而独汝不老不幼甫籍金闺遭此沈淫委顿之怪疾以死母不及葬子不及成人非木石谁能舍汝而契然也天乎天乎  

祭方御史文【`归有光`】  

呜呼庚子之岁某与公孙钦儒聫名荐书是年九月同榜之士使予为文以寿公予序公为两京御史时犹见古所谓柱后恵文冠者因略论数年间天下之事詹事陆文裕公读之以为知言今俛仰又二十年矣公孙蠖屈于南宫之试予亦瓠落于东海之滨当是时公盖相期以天下之士而今何如也呜呼富贵寿考公则巳矣后生小子叹岁月之如流而长年者之不能待所以不知其涕之无从也尚飨  

祭外姑文【`归有光`】  

昔吾亡妻能孝于吾父母友于吾女兄弟知夫人之能教也粗食之奉未甞不甘知夫人之俭也婢仆之御未尝有疾言厉色知夫人之仁也癸巳之岁秋冬之交忽遘危疾气息掇掇犹日念母扶而归寜疾既大作又扶以东沿流二十里如不能至十月庚子将絶之夕问侍者曰二鼔矣闻户外风淅淅曰天寒风且作吾母其不能来乎吾其不能待乎呜呼颠危困顿临死垂絶之时母子之情何如也甲午丙申三岁中某应有司之贡驰走二京提携二孤属之外母夫人抚之未甞不泣自是每见之必泣也呜呼及今儿女几有成矣夫人奄忽长逝闻讣之日某寓松江之上相去百里戴星而往则就木矣悲夫吾妻当夫人之生既以遗夫人之悲而死又无以悲夫人夫人五女抚棺而泣者独无一人焉今兹岁輤车将次于墓门呜呼死者有知母子相聚复巳三年也哀哉尚飨  

代祭阵亡吏士文【`徐渭`】  

嘉靖丙辰之冬海寇挟东夷据岑港不去其明年春朝廷命总督臣某率师往征之三月四日兵始入薄其巢土汉吏士有先登而死者越十日总督乃命某官某以某物陈于诸死所而告之曰吾奉命讨不义偏将军提督无状稍亡其伍书至之日吾与介吏侍铃阁悲悼为不食方今休养吏士以圗后功窃念殱贼有日而终无益于死者故遣吏赍品物如前召诸灵使饮食之其它恤典一遵故事勿省鬼如有知其少自寛毋多怼  

祭少颠文【`徐渭`】  

计子与予逰适三十年澹如也而独笃于今下狱之七年子其几于反炎凉者耶残于疡而床且杖十年矣顾饮不废而竟饯往于酒子其几于忘生死者耶即吾求交于世得此亦难而顾得之方之外耶向来十余日而不死我一送药于子子一问法于我而竟断往来信耶凡此者皆可痛也而吾日衰矣其尚能痛以泪耶当浇之以酒耶而吾窘囚耶其能外楮与香而别办耶吾待死人耶即死当饮子于地下倘不死而能浇子于塔尖上借如意而击以歌耶又何如以为情耶子方外士耶又反炎凉者耶忘死生者耶使有知而闻予之言耶其亦悲也耶其不悲也耶  

祭王博士文【`屠隆`】  

呜呼先生徳表乡闾行髙于古人日之暮矣萧然一寒官志操弥厉解衣却金贫士慕义清身端范贤者所式生平择地而蹈寡欲保身非自伐其生者乃为投牒故北方苦寒风雪所侵婴兹疾眚而东犹以尊生有素外枯内腴神气充然庶几不死竟厄大数罔以延年余雅髙其为人为之哭临尽哀嗟乎善人官不逾岁禄不饱孥殁不首丘殓不偹礼谓之何哉为善自天性然厚植薄享知先生不恨生而顦顇死当逍遥世俗之所谓福泽君子之所不贪天之予善人或不在是又何诘焉呜呼盘盘一丘谁为大官滔滔古今谁为长年茫茫九州岛谁为故山回也夭宪也布衣舜也苍梧之野圣贤岂乏于徳哉形束一隅神亡不之请归近延陵之墓而葬焉尚飨  

祭信陵君文【`利瓦伊桢`】  

万厯十有九年春二月郢人李某物土方虑材用为信陵君祠其年九月十有五日告成则又以意为信陵君像配以侯嬴朱亥飨以刚鬛柔毛而代为祝史之词命曰夫圣王之制祭祀也法施于民则祀之以死勤事则祀之以劳定国则祀之能御大菑则祀之能捍大患则祀之君为魏将内辑和其民人而外聮属五大国必有法矣为魏菑患者莫如秦力抗之使无东死而后已可谓勤劳矣虽然此已事也非大夫所以为魏人祀君意也大夫闻之生而精爽不二者其死必为明神君之神不与其人俱销亡所祷于君有三事今大梁之都为王为郡王为将军中尉以及诸无禄者数万其于国称肺腑亲犹君之于魏也食租衣税岁费二十万不能为国建标末之功民力大诎而甚者鱼食闾里藏亡纳奸舞三尺法其在大谴大诃之域颈盭捽抑而就刑者无岁无之国家稍开四民之业寛越强之禁廓仕进之路矣君何以牖其衷有如君缓急可使者出其间为国効一臂之力乎君尝为魏王言秦有郑地得垣雍决荥泽水灌大梁大梁必亡君没而秦果引河沟灌梁三月城壊王请降遂灭魏设君在秦即灌梁必有以御之自顷河溢皋陆魏人苦堤繇不息踦跂毕行殆无虚日彼河伯阳侯冯夷之属信有之乎有之神固相从逰也能杀其势无鱼我民抑能使金堤千里永无崩溃民有息肩期乎夫魏东则丰沛东南则蕲黄豪杰巨魁所自起也南则荆襄古战争地也西则嵩卢之间矿盗聚焉北则河朔山东燕赵多大侠易与为乱而魏居其中于今为腹心重地大陆坦坦无险阻之固脱有一夫掲竿而呼百城自废忧国之臣议宿重兵大梁以示干强弱枝偹不虞征调而兵殊缩朒不可用坐耗食耳君往所指麾而敌强秦者其兵非魏人也耶何古今不相及也诸侯之客进兵法君皆名之故世俗称魏公子兵法其书安在将待其人为圯上之传与神有是类是冯者君其冯依之以作我士气与大夫由百世之下等百世之前微显阐幽以君为忠与才也而特祠君此可为知者道难以家尸晓也大夫日夕为魏策三事莫知所措徼福假灵于君阴相之而明有征则是祠也勿替引之矣酹酒与君约岂大夫魏人是为惟君血食是计君其与嬴亥实重圗之  

祭尹孝廉文【`利瓦伊桢`】  

士束发受经思以身为国家効奔走无繇也既举于乡用有地矣不幸而不能奉临轩清问又不幸而溘然若朝露以死没没无所闻于世岂不悲哉君往与余等九十人者歌鹿鸣而来也其意气皆翩翩自谓青云可立致曽未几何而或仕或不仕或死驩愉悲戚之态纷然不可胜数孰谓君复赍志以殁也夫仕者向用于今未仕者待用于后剖圭袭紫连车结驷执社稷之役刋金石之勲而君独以禅榜为居以无常为邻以何有为乡荆棘猿猱蔓延号啸于墓宫牲石之前凡我同俦见者闻者有不喟然长吁泫然流涕矣乎虽然天地者羣生之总寄而终始者万物之大归也即九十人之众未十年而化为异物者巳十之一过此以往余又安能知也彼所为剖圭袭紫连车结驷固亦蜉蝣之羽木槿之华而巳是故阳文之于敦洽猗顿之于黔娄百岁之后同灭共尽区区升沈显晦之迹寜足较哉庄生不云乎莫寿于殇子而彭祖为夭君如闻斯言也九原之下其可怡然自适矣  

再祭张烈妇文【`陈继儒`】  

呜呼伯夷薇仲子李苏武雪岂不矫矫絶粒哉然而夷也犹寄命于薇也仲也犹寄命于李也武也犹寄命于雪也且武则胡妇为之左右仲有辟纑夷有叔齐夫妇兄弟一鼓一舞烈妇茕然独身而巳有劝生无劝死则烈妇之不食殉夫又非伯夷以下诸君子可以同日论也呜呼竒哉呜呼痛哉尚飨  

哭莫纯卿文【`顾宪成`】  

呜呼伤哉纯卿伤哉纯卿忆已夘之冬十一月二十六日予与家季将北征就子而别当是时寒云盈空冻雪积野徘徊四顾意态萧飒子进予而觞之曰丈夫有事四方兹其始矣予感其意饮立尽而以其觞觞子子复以其觞觞予意甚壮也既别予心甚喜今年四月予弟腾书言纯卿病疾时拥重裘犹冷冷称寒予大惊无何而予弟言纯卿就药吴门予益惊又无何有客从锡中来者谓七月二十日过莫氏之里见里人聚而咨嗟入其里者狂若奔出里者怅然若有失也予闻客言心又益惊就而穷其所以客嚅嚅不肯答无何而苍头来讣纯卿之七月十四日卒矣予闻之如醉如梦目不知所视耳不知所听心不知所之忽不自知其涕泗之横流也稍定乃为位而哭之又一月始勉为文俾予弟告之纯卿呜呼纯卿天道之无知也自昔而已然矣何待至于子始信也子佞不如甘敢冀早达子营不如顿敢冀有家子暴不如跖敢冀有年子戕不如汤敢冀有后予所痛者予与子交数年矣忆予始居泾里之上数日不见子輙思思輙题尺素以通比发而子之问亦至犹以为次于见也自是而予归泾水如昨日不可得而思矣始予由泾里入邑中輙过子过輙为杯酒欢微言纵论无所不倾倒自是而予归入子之门登子之堂榱题栋桷如昨子不可得而见矣始予过子时时与杨生士初陈生穉登邹生彦文偕即过三子必时时子偕自是而予归三子如昨子不可得而偕矣予与子颇负嘐嘐其所相契盖不在形骸其所相磨盖不在荣显其所相要盖不在一旦一暮以为似异乎人之友也是故有予可而子否有予否而子可将以是庶几于辅仁而互期其成乃今求子之一可一否而不可得矣予客燕中二年之间子前后恵贻徳音不啻千百言予性简颇不乐于风尘而子惟恐其失之枯也予性狭不能漫与人同可否而子惟恐其失之矫也切切而规之予诵其言未尝不发深省以为子固非诲予阿世也乃今求子之一针一砭而不可得矣呜呼纯卿奈何使予不痛子也且予非特痛子也而又为子痛双亲在堂自是左右而承欢者谁其可痛一也茕茕嫂氏自是终身而仰望者谁其可痛二也仅息二女自是春秋而俎豆者谁其可痛三也呜呼若是乎天道之无知至于子而极也子如知此何为乎好为大而不好为佞乎胡为乎好为义而不好为营乎胡为乎好为逊而不好为暴乎胡为乎好为徳而不好为戕乎呜呼子不克早达前子而不克早达者若马氏之援非一人也予不敢怨也然而援也有家也子之家何如矣子不克有家前子而不克有家者若原氏之思非一人也予不敢怨也然而思也有年也子之年何如矣子不克有年前子而不克有年者若贾氏之谊非一人也予不敢怨也然而谊也有后也子之后何如矣维天苍苍何所不覆维地芒芒何所不载维万物芸芸何所不遂而独使子至此也予其奈之何哉呜呼予羇迹天涯病不能视子死不能送子而子巳矣予呼子而子不应则呼其苍苍者芒芒者芸芸者以问子而又不应但仰而见夫日月之黯然俯而见夫山川之寂然中而隠隐若见夫子之若父若母若嫂氏若二女若宗姓若姻党若二三友生莫不改容而变色与日月山川相应而凄然而子亦彷佛往来乎上下之间追而呼之而子卒不予应也呜呼予言有尽而意无尽有尽者书而告子其无尽者俟予异日归而谒子之墓呼而告之也当是时子能怜予而应之耶呜呼予顾生宪成也吿子者予家季允成呜呼纯卿呜呼纯卿尚享  

祭梅子马文【`曹学佺`】  

甚矣人之不可与造物争也造物玩弄人如小儿而人不能出其彀中茍欲与之争则必号呼跳跃蹶张其气力以求胜而造物者复以柔道处我于是乎有拔山盖世之雄明察秋毫之智而不忍于一妇人女子虑在袵席之上而不见也岂非莫之为而为者耶噫君之与造物也其犹有争气耶君家季豹数年争之不得而死弗以前车诫也君才足以用世而不尽其才少年文美鲜晳风流豪爽摴蒱百万买笑千金行且罄矣后来交逰者未之闻见也谁能在今日作数十年想耶君是以愈用愤激临死诫勿使人知也君死矣必归咎造物曰何故生我才又何故先有余而卒困戹我或庶几其悔祸于君之后死者不然造物不仁未甞有所厌足是使镆邪干将多缺折之患而受绕指之化也岂不伤哉君其有灵其闻斯言  

祭门人方美征文【`黄汝亨`】  

维万厯四十一年岁次癸丑九月壬戌廿有二日丁丑南京工部尚书郎通家友人黄汝亨率四方同学之士胡如川余士忠唐时等廿有余人合市鸡酒香帛祖方子美征于途而告之曰呜呼吾去年教授西湖汝始来学已吾餬口南曹汝又来从吾游今年春汝朋益集始议为坛以课所业汝闻言欣欣凡三赴汝时已病作操管片时率两頬赤热欲呕吾劝汝且勿亟后数日来见吾察汝颜色益不腴窥汝志意益不乐盖汝徒以病不能文为郁郁不知此适深汝之病而速汝之死也呜呼悲哉吾自初秋偶得脾疾胚胀寒热中间水浆不入口者十余日家人甚恐从逰之徒咸惧吾自谓不复再登坛观汝曹笔战又念汝病日甚或先汝而往或偕汝而行俱不可知孰料吾既康好今日书此文以痛汝也吾病后谢人事未通宾客汝死二日乃知之痛惋欲走哭腰软不任肩舆亟遣汝友马生元调奔问临絶时何语棺敛具美何如及儿女几人归报父兄何人何日归葬马生归复我惨澹欲涕吾不忍问生言汝无子吾益痛戒生且勿语其它呜呼汝以小试坎■〈土禀〉失意意在恢弘凌云之业冐病从师感忿奋发不量力以死汝不遇我志不如是猛死不如是速也然则汝以好学死吾能忘汝耶吾能不为汝后嗣计耶闻汝妻贤且哀誓守汝丧终身吾当移书汝父及汝兄择犹子族子宜立者承汝业奉汝祭葬时可遣奴告我当铭汝墓使后世知呜呼以吾一日之长惨惨乃尔况汝父及汝兄及汝族汝姻其痛汝忆汝为汝妻子谋又宜何如也呜呼草木蚤荣者先谢汝秀美而文十五为诸生二十三而死荣之蚤也悲哉呜呼吾此文写二通焚其一以告汝一写素轴悬汝寝以示汝嗣子于他日吾虽奔走一官东西南北不可定决不以汝死无子而忘一时共事之情也呜呼尚飨  

祭同年彭用九文【`锺惺`】  

万厯丁未年春正月同年九疑彭君以计偕入都客死于是楚同年生集都下者为之含敛周身周衣必信必诚其邑子同年生锺某独以庐居不与越数月而平头持其丧南归浮淮达于汉始返首丘锺子乃以束刍絮酒哭君之灵曰呜呼痛哉天乎子今长已矣余弱冠与子同时受知于温陵林明府而同绌于都试两人故自如越十年而余与子同举于乡乃有追颂明府知人能得士而两人亦故自如子刚肠悁性髙视阔步知子负絶人之志经世之才而嫉恶如仇处俗太峻齿敝舌存之戒余恒私为子笃忧之而公为子巽言之癸夘冬与余计偕北上共眠食者四踰月察子有清嬴之疾而性善怒恒虑子非摄生之道余恒剂以疏缓子亦称我数月不见喜愠之色自以为不余及谯让僮仆恒为余一霁怒知子以我为子西门之韦而余性疏子能宻余性闇子能察余性惰子能警使吾治生居职终身与子俱可以无败余未尝不以子为吾安干之弦也子甲辰下第疾而归归而又疾且有非意相干者吾以瑱为规戒子忍以居辱恕以御下啬以养生晦以销妬无已而移书友人转属子智者举事勿为亲厚者所悲而为怨妬者所快垂涕之道其言絶痛今子果有今日余不幸言而中子生不有命在天乎何亲何妬何悲何快乃使子客死舆尸痛哉痛哉丈夫不死牖下使妇人行哭固当子所未能了手者有二尊人在堂可奈何可奈何子遗孤六人当有成子志者余辈今日偃蹇青衫身自寒士姑不能援人以手请无以口恵诳子以子之灵后死者异日稍能自振见子诸孤所不下羊舌之泣心力所可尽使有如彦升儿冬月葛帔遭父友于道者生何面立天壤死当何以见子地下乎子之英爽当不遂随肝臂朽腐化为异物曷其听而记余言  

祭大宗伯李湘翁文【`陈仁锡`】  

嗟乎悠悠世法知己宜少不宜多寂寂独行文章受憎不受爱心乎爱矣其惟格人格人亡矣伤如之何斗酒只鸡亦犹行古之道始读先生之文本朝未之有二其识与议犹可及也其光与色不可摹也壬辰诸老翕然趋古先生真古不屑古深念天下之患在敌策敌在强兵策兵在选将日取将传论次行事落落数十年垂老辟召齐戒而入告窃忆某与先生一住三湘七泽一住七十二峯相逺也而相迩相见也而相失戊戌之役暗中物色予甚阅三十三载见先生于庚午之秋如此其难也阅十有一月遂别先生于辛未之夏如此其易也得失寸心知死生亦大矣嗟乎先生何能忘壬戌之春湘潭客过而慰予吾乡李湘翁每春榜一放既弗获子三日不食愚何人者哉而使李先生二十七日不举火亡何九月先生函币致书其言曰仆老矣善事圣明庚午晤对执其手不意今生复相见辛未正月忽语曰吾将买舟至金阊携所撰着与生平较阅诸书与子商定余曰先生大臣也奈何言去请受稿而卒读公之海内先生唯唯死生契阔冥冥之中无忘斯语  

## 文章辨体彚选卷七百六十一

（明）贺复征 编  

○祭文十三【`律体`】  

祭杂坟文【`晋任孝恭`】  

惟尔冥然往代求圎石而无名邈矣遐年讨方砖而不记封树漂殄谁别羽商之家坟垄倾逥终迷庚癸之向近创此伽蓝实须泥丸命彼硕人置兹屯邑不谓纶绳所用遂毁牛亭之基锹锸所侵爰伤马鬛之势重使翠幕临风佳城见日昔灵沼枯骨周王改以衣冠广武横尸汉主加其轊椟輙勒彼山虞覆颓隍于旧址命兹匠者修反壤于故林还蚁结之文依似坊之势幸得宜阳大道无变无移京兆长阡勿逥勿徙庶幽魂游止践昔径而不疑涂车往还瞻旧辙而犹在  

恵州祭枯骨文【`宋苏轼`】  

尔等暴骨于野莫知何年非兵则民皆吾赤子恭惟朝廷法令有掩骼之文监司举行无吝财之意是用一新此宅永安厥居所恨犬豕伤残蝼蚁穿穴但为藂冢罕致全躯幸杂居而靡争义同兄弟或解脱而无恋超生人天  

祭武功伯徐有贞文【`明祝颢`】  

惟公天赋絶伦学精羣籍才髙当世志方古人蚤发迹于贤科即致身于翰苑论思启沃足润皇猷保障绥寜克清时患爰总纪纲之重懋成疏导之功而乃明炳几先宻圗匡复遂成风云之会亲依日月之光寅亮天工燮调元化毅然以尧舜君民自任谓太平之日可期夫何纳牖乍通穿牖遽入以是鱼水方谐而萋斐交布河山虽誓而阱陷肆张卒至敬舆安忠州之行纯仁甘永州之去平平王道蹶骥足于疾驱浩浩长风摧鸿毛于奋举巷伯之章徒咏缁衣之义谁陈而彼且操戈于入室之后投石于下井之余攟摭蔓延酿恶未巳幸赖皇天显佑圣主含弘履险如夷完璧而返是虽羣慝之无良亦公矫枉之太峻也夫天地之道浸斯成化功暴风疾雨无资长育故决防之水必至溃堤髙张之弦多致絶响所以功赫者难成而易堕时骤者易失而难乆呜呼惜哉  

祭顾方伯文【`归有光`】  

某于公少荷许与乃以濩落有负相知昔卷衣之复方当计吏之偕不得致抚棺之情今葬纼之发适拘巫史之忌不能供复土之役然生辱委重俾论序其文章殁又僣踰获撰次其行事穆叔有云是三不朽于以答公亦无媿矣敬陈泂酌告诀堂筵庶几明灵鉴此侑飨  

堂祭本生父奉政二府君文【`锺惺`】  

惟府君身心言行非惟家有乘乡有评即神鬼亦钦之矣惟是今夕之奠以骨肉之情处哀惨之会今夕之言亦惟以告哀而已遑及其它哉痛念府君遶膝儿孙别日多而聚日少照颜欢乐喜时短而戚时长隐痛难言众情莫代且可无出而竟出徒为抢地之呼欲先归而不归自取终天之恨生惟五子没止二人多材多艺能事鬼神者果否侍泉台之侧事死事生有惭祭养者徒然居人世之中无几在堂何繇升屋呜呼哀哉尚飨  

堂祭亡弟叔静文【`锺惺`】  

呜呼弟没三年余矣今乃与其妇同穴惟妾亦从焉弟悲乎乐乎人为弟悲乎乐乎呜呼何可言哉弟之儿女分寄于弟兄有似嫁婚之已毕弟与妾妻近依于父母庶几伏腊以同来无子孙而有朋友无官爵而有文章叨生有禄之家而竒穷如故颇赋无营之性而隐痛自知所有者世所不甚切之事而人或分之不能所无者俗所共相争之圗而尔且夷然不屑总之予夺之时天亦不能定尔之善恶荣衰之际子必不肯随物以悲欢家谱之作亦尝劝我早成鬼箓之名夫岂自知先列同生者之所共观而不及观后死者之所不得而反先得外而执友谓逺胜于世寿之顽钝内而周亲谓终不如天伦之躭孺呜呼何可言哉兄弟五人去其三地下多于地上怙恃二亲无其一事死愈于事存惟弟居家之期已短而短莫短于今宵住世之算非长而长莫长于来日挽郎莫敢髙歌惧见笑于才鬼记手偶烦妙笔聊一揖乎羣仙呜呼何可言哉尚飨  

## 文章辨体彚选卷七百六十二

（明）贺复征 编  

○祭文十四【`四六句`】  

祭太常裴少卿文【`唐韩愈`】  

维元和九【`一作元非`】年给事中李逢吉给事中孟简吏部侍郎张惟素吏部侍郎张贾比部郎中史馆修撰韩愈等谨以庶羞清酌之奠致祭于太常裴二十一兄之灵朝廷之重莫过乎礼虽经策具存而精通盖寡自郊丘故事宗庙时宜大君之所旁求丞相之所卒问羣儒拱手宗祝醉心兄皆指陈根源斟酌通变罔不允符天旨克协神休至于公卿冠婚士庶丧祭疑皆响答问必实归从我者足为轨仪异我者无逃指笑动为时法言比【`集作必`】古经独立一朝髙示千古而又驱驰朋执僶俛宗亲担石之储常空于私室方丈之食每盛于宾筵赠必固辞求无不应孰云具美而不永年愈等早接逰从实钦道义致诚薄奠以诀终天呜呼哀哉尚飨  

祭周相公文【`杜牧`】  

维大和五年岁次辛未七月辛未朔八日戊寅故吏朝议郎持节湖州诸军事守湖州刺史杜牧谨遣押衙司马素谨以清酌庶羞之奠敬祭于故相国仆射赠司徒周公之灵伏惟相公之道徧于天下至如牧者受恩最深爰自稚齿即蒙顾许及在官途援挈益至会昌之政柄者为谁念忍阴汗多逐良善牧实忝幸亦在谴中黄冈大泽葭苇之场继来池阳栖在孤岛僻左五岁遭遇圣明収拾寃沈诛窜罪恶牧于此际更迁桐庐东下京江南走千里屈曲越嶂如入洞穴惊涛触舟几至倾没万山环合纔千余家夜有哭乌昼有毒雾病无与医饥不兼食抑暗偪塞行少卧多逐者纷纷归轸相接惟牧逺弃其道益艰相公怜悯极力掀拔爰及作相首取西归授之名曹帖以重职虢国太子绛市谍人死而复生未足为喻旌斾西去拜于都门贤士大夫无不攀惜皆曰相公事君尽忠保道轻位大张公室尽闭私门彼由径者跛倚不进天下贤彦明知所趣重徳壮年众期再入牧牧吴兴继奉手示但思休退不言疾恙讣音忽至恸哭问天呜呼苍生未济而丧吾相吾为苍生恸岂独私恩想象音容思惟恩纪期于令嗣可以効死吴洛相逺逾于三千无因拜柩见归九泉哭送使者致诚奠筵伏惟尚飨  

祭裴氏姊文【`李商隐`】  

呜呼哀哉灵有行于元和之年返葬于会昌之岁光阴迭代三十余秋得不以既塟阙庙见之仪枚卜举归宗之礼不幸不佑天实为之椎心泣血孰知所诉恭惟先徳实绍玄风良时不来百里为政爱女二九思托贤豪谁为行媒来荐之子虽琴瑟而着咏终天壤以兴悲谓之何哉继以沈恙祷祠无冀奄忽凋违时先君子以交辟员来南辕已辖接旧阴于桃李寄蹔殡之松楸此际兄弟尚皆乳抱空惊啼于不见未识会于沈寃淛水东西半纪漂泊某年方就傅家难旋臻躬奉板舆以引丹旐四海无可归之地九族无可倚之亲既祔故丘便同逋骇生人穷困闻见所无及衣裳外除旨甘是急乃占数东甸佣书贩畚日就月将渐立门构清白之训幸无辱焉既登太常之第复忝天官之选免迹县政刋书秘丘荣养之志渐通启动之期有渐而天神降罚艰棘再丁弱弟幼妹未笄未冠世绪犹阙家徒屡空载惟家长之寄偷存晷刻之命号天叫地五内崩摧然亦以灵寓殡获嘉向经三纪归祔之礼阙然未修是冀茍全得终前限属刘孽叛换逼近懐城惧罹焚发之灾永抱幽明之累遂以前月初告摄缞告灵号歩东郊访诸耆旧孤魂何托旅榇奚依垂兴欲堕之悲几有将平之恨断手解体何痛如之洒血荒墟飞走同感伏深朝夕二奠不敢乆离遂遣义叟一人主张启奉抱头拊背戒以信诚附身附棺庶无遗阙檀山荥水实惟我家灵其永归无或栖寓呜呼哀哉灵沈绵之际殂背之时某初解扶床犹能记面长成之后岂忘迁移顷者以先妣年髙兼之多恙每欲谘画即动作咸涕泣既繁寝膳稍减虽云通礼亦所难言荏苒于斯非敢怠忽今则南望显考东望严君伯姊在前犹女在后克当寓郧归养幽都虽殁者之兆宅永安而存者之追攀莫及又以十二房旧域风木为灾胡子彭儿藐然孤小虽古无修墓着在典经而忘礼约情亦许通变今则已于左坎别卜邻原重具棺衾再立封树通年难遇同月异辰兼小侄寄儿亦来自济邑騃魂稚魄依托尊灵逺想先域之旁累累相望重沟迭陌万古千秋临穴既乖饮痛何极唯安阳祖妣未祔仍世遗忧昨本卜孟春便谋启合会雍店东下逼近行营烽火朝燃鼔鼙夜动虽徒歩举榇古有其人用之于今或为简率潞冦朝弭则此礼夕行首夏已来亦有通吉傥天鉴孤藐神听至诚获以全兹免负遗托即五服之内更无流寓之魂一门之中悉共归全之地今交亲馈遗朝暮饘餬収合盈余节省费耗所望克终逺事岂敢温饱微生茍言斯不诚亦神明诛责老旧仆使纔余两人灵之组绣余工翰墨遗迹并収藏箧笥用寄哀伤呜呼哀哉蕣夭当年骨还旧土箕箒寻移于继室兄弟空哭于归魂终天衔寃心骨分裂胞胎气类寜有旧新叫号不闻精灵何去寓词寄奠血滴缄封灵其归来省此哀殒伤痛苍天孤苦苍天伏惟尚飨  

代李玄为崔京兆祭萧侍郎文【`李商隐`】  

年月日【`集有伏字`】惟灵传芳华胄禀庆灵源汉朝辅相之流辉梁室帝王之遗懿克生儁徳彰我休期髙表百寻澄波万顷及春闱献艺会府试才骐骥出尘蛟龙得水顿缨而驽骀尽丧乘气而鳖蜃皆空凭陵逺天躞蹀长道是将筮仕光乎缙绅侯国从知大朝就选秘寳宜陈于东序朱绂必降于上玄锦帐而居青缣以覆建礼推尽瘁之绩明光多伏奏之勤亦既迁荣乃司论驳髙居青琐封还紫泥使明时无失政之讥大邦无不便之诏暂辞朝籍往分郡符借冦莫从征黄甚急方将启乎良友进彼令人志岂爱身誓将许国【`集作匡国`】不谓疎网犹漏斯文【`集作民`】未康作砺为盐正俟理平之运依城凭社深懐翦灭之虞上蔽聪明内求媟近故鸿猷不得而叶赞睿化莫可以辅成藐是流离有窘阴雨呜呼令惟逐客谁复上书狱以党人但求俱死衔寃遽往吞恨孤居目断而不见长安形留而逺托异国屈平忠而获罪贾谊寿之不长纔易炎凉遂分今昔粤自东蜀言旋上京郭泰墓边空多会塟邓攸身后不见遗孤信阴骘之莫知亦生人之极痛某等顷同班列获奉周旋分结死生地兼族类依仁既切慕徳方深始惊南浦之悲俄轸下泉之讣今则年良月告筮协龟从顾埋玉之难追叹焚芝之【`集作而`】何及牲牢粗洁酒醴非多聊冩丹诚以申永诀  

## 文章辨体彚选卷七百六十三

（明）贺复征 编  

○祭文十五【`别体`】  

祭史彦辅文【`宋苏洵`】  

呜呼彦辅胡为而然胡负于天谁不寿考而于彦辅独啬其年谁不富贵使终贱寒谁无子孙诜诜戢戢满眼蚳蝝于天何伤独爱一孺使殒其传幨幨其帷其下惟谁有童未冠彦辅从子带经而哭稽颡未前天髙茫茫恸哭不闻谁知此寃辍哭长思念初结交康定寳元子以气豪纵横放肆隼击鹏搴竒文怪论卓若无敌悚怛旁观忆子大醉中夜过我狂歌叫讙予不喜酒正襟危坐终夕无言他人窃惊宜若不合胡为甚欢嗟人何知吾与彦辅契心忘颜飞腾云霄无有逺迩我后子先挤排涧谷无有崄易我溺子援破窻孤灯冷灰冻席与子无眠旅逰王城饮食寤寐相持以安庆歴丁亥诏策吿罢予将西辕慨然有懐吾亲老矣甘旨未完往从南公奔走乞假遂至于虔子时亦来止于临江系马解鞍爱弟子凝仓卒就狱举家惊喧及秋八月予将北归亦既具船有书晨至开视惊叫遂丁大艰故乡万里泣血行役敢期生还中涂逢子握手相慰曰无自残旅宿魂惊中夜起行长江大山前呼后应告我无恐相从入闗归来几何子以病废手足若挛我嘉子心壮若鐡石益固而坚瞋目大呼屋瓦为落闻者竦肩子凝之丧大临呕血伤心破肝我逰京师强起来饯相顾留连我还自东二子丧母归懐辛酸子病告革奔走往问医云已难问以后事口不能语悲来塞咽遗文堕稿为子収拾以葺以编我知不朽千载之后子名长存呜呼彦辅天实丧之予哭寝门白发班班疾病来加卧不能奔哭书此文命轼往奠以慰斯魂尚飨  

代祭韩康公文【`秦观`】  

呜呼我宋受命网罗羣英诸夏用康百余年间异人间出左右辟王公以盛徳出入四朝文武自将入为上宰厥有丕绩盟府是藏出为长城临制万里奸变销亡伯氏仲氏迭秉国钧荣莫与亢功成事毕奉身而退与道翱翔岁在执除爰请于朝言还许昌百官奉旨祖道供张于国之阳礼未及行遽即窀穸漠然声先二圣震惊法驾临奠哀动周行哲人其萎实舍于许里门相望迟公之归执爵承饮称寿公堂承讣泫然涕泗横集精逰出疆许道如砥乔木交覆比通大梁不见安舆乃见丧车人具衋伤悲来填膺辞不成文聊侑一觞  

祭邹立斋文【`明陈献章`】  

嗟嗟汝愚不括其囊而晦其光汲汲皇皇不小其节而畏其折轰轰烈烈昔在翰林语黙浅深孰识其心顷来南海穷而不悔乃见其介业以时兴行以志成君子之贞贞徳之干毋受天损何命之短已而已而天道无知哀此孤嫠死不避险生不就检是曰无忝北风萧萧云旗揺揺蜀道之辽觞酒豆肉尽此一哭魂返宜速  

祭卢太史孺人文【`王维桢`】  

贤岂必寿促延惟命孺人奚伤灵輀既戒违此京室返彼齐疆嗟哉卢史休兹令匹溘尔云亡偏轮不转只翼不飞卢曰予殃孺人归卢遗贫饬敬人言孟光既卢歴显一综内治一秉官常官常易修内治希遘卢也二良靡实弗宣如彼宫锺有声载扬猗猗蕙兰春为茂艹秋萎严霜卢曰悲乎岂怨霜露所懐旧香汉滨遗佩荒忽邂逅交甫不忘矧兹同裯以歌以泣痛于蒙荘有侪来集哀卢之卢酹孺人觞呜呼孺人生不踰阈冥魂于迈焉识故乡丹旐在途依方南指魂兮与翔  

祭甘经歴文【`王维桢`】  

谓寿必贤而公静渊顾不得年谓仁必嗣而公孝植孝子乃匮谓才必达而公崛拔台幕不越谓天从人人言恂恂转灾其身谓理御数吉人俭受于何则厚谓圣言信不善或顺善兹蹈衅总之天逺黙黙巫咸不测古今皆惑回也弗延邓攸絶传匪公独怜有榇在旅仲容斯举征日烦暑汗马塞涂送者倾都或悼或吁秦蜀形亲我等故人视众倍辛祖奠薤诗以当别巵以当骊词  

祭诰封严母吕太夫人文【`王世贞`】  

呜呼畴不有伉惟夫人伉衮衣偕耋翟茀以相畴不有嗣惟夫人嗣手握大斗斟酌元气畴不有养惟夫人养鼎釡之腴分大官饷畴不有归惟夫人归柱石在堂庭玉相辉畴不有祀惟夫人祀宗伯司之饔飱牢醴畴不有塟惟夫人塟司空佐之金吾复圹贞山之阳郁芊佳城大隧丰碑三公九卿千里而内守令摄统及乡先生牛酒上冢呜呼哀哉妇徳幽闲誉不上逮扬于王庭有来纶綍女教静専不出阃帏能使迩逺偹荣致哀夫人休哉天子所贲夫人仁哉太保所启视不佞贞实大母行永媾庆门天作之祥敢攀崇楸以酹郁金冀骈云车俨其来歆尚飨  

祭周贤董文【`宋陈亮`】  

呜呼尊行亲戚今垂尽也惟吾舅与君屹然为一坐之镇也方姨母在时一再岁必一觐也间者阔焉而君恵顾不靳也连岁有江上之役欲为公寿而不果奔也谓公之寿方兴未艾而此心终未泯也曽与吾担未及弛而死生不能以一瞬也思吾先人不可得见而行辈亦复不振也若余之所遭如此而安得不为世所摈也天乎天乎自今皆可勿问也寿大较不满六十而余少君九岁亦凛凛也岂生既有阙于君而死乃为此恳恳也亦伤夫事变之亟而可以自见者无使有遗恨也英灵如在其亦举吾觞而满引也  

祭勤首座文【`陆游`】  

我之与公义则师友情骨肉也相从十年谈道赋诗蓺松菊也别虽数月使来自东书相续也比独怪公书词谆谆若予属也嗟哉已矣颀然野鹤尚在目也夘塔吿成欲往不果身桎梏也上愧道义下负交情泪可掬也龙文之茗沈水之薫荐甘馥也懐旧之心有如丘山此一粟也  

祭吴尚书文【`欧阳修`】  

维嘉佑三年五月庚午朔具官欧阳修谨遣驱使官田安之至于西京以清酌庶羞之奠致祭于故留守资政左丞赠吏部尚书吴公之灵曰呜呼公乎余将老也阅世乆也见时之事可喜者少而可悲者多也士少勤其身以干禄仕取名声初若可爱慕者众也既而得其所欲而怠与迫于利害而迁求全其节以保其终者十不一二也其人康强饮食平居笑言以相欢乐察其志意可谓伟然而或离或合不见几时遂至于衰病与其俯仰旦暮之间忽焉以死者十常八九也呜呼公乎所谓善人君子者其难得既如彼而易失又如此也故每失一人未尝不咨嗟殒泣至于失声而长号也公材谋足以居大臣文学足以名后世宜在朝廷以讲国论而乆留于外宜享寿考以为人望而遽云逝此搢绅大夫所以聚吊于家而友朋故旧莫不走哭于位岂唯老病之人独易感而多涕也尚享  

## 文章辨体彚选卷七百六十四

（明）贺复征 编  

○祭文十六  

沧洲精舍祭先圣文【`宋朱熹`】  

恭惟道统逺自羲轩集厥大成允属元圣述古垂训万世作程三千其徒化若时雨维颜曽氏传得其宗逮思及舆益以光大自时厥后口耳失真千有余年乃曰有继周程授受万里一原曰邵曰张爰及司马学虽殊辙道则同归俾我后人如夜归旦熹以凡陋少蒙义方中靡常师晚逢有道载鑚载仰虽未有闻赖天之灵幸无失坠逮兹退老同好鼎来落此一丘羣居伊始探原推本敢昧厥初奠以告虔尚其昭格陟降庭止恵我光明传之方来永永无斁今以吉日谨率诸生恭修释菜之礼以先师兖国公颜氏郕侯曽氏沂水侯孔氏邹国公孟氏配濂溪周先生明道程先生伊川程先生康节邵先生横渠张先生温国司马文正公延平李先生从祀尚飨  

启圣祠祭文【`明唐顺之`】  

维公浚哲渊静胄衍神明饘粥承家永有令名孕灵储秀笃生圣子地维天柱赖以弗圯五帝避徳三王让功穷本反始谁为之宗若古祭川先河后海因委遡源厥义攸在于王建极隆师象贤废礼允兴必公焉先昔也蒸尝不出阙里今也新宫徧彼寰宇昔也二丁祀止素王今也父子俎豆两堂两堂伊何于泮之水儒林有辉素襟咸喜衅器用币兹惟一初来格来歆用奠厥居仰徼神休作我士气父教子率三纲永系  

李先生入乡贤祠祭文【`徐渭`】  

惟公一代经师千古道宗闻之者几于虞韶见之者称为犹龙十年未祀而今始祀于此也尤足以见有司之慎乡社既祀而今复祀于此也尤足以昭人心之公  

## 文章辨体彚选卷七百六十五

（明）贺复征 编  

○祭文十七  

告伯父殡文【`宋刘敞`】  

古者庶人之丧邻里执事其在士千里赴义及其送塟涂潦毋避焉有至亲而或不至某独不幸受命典城戎马是司匍匐不能不哭于堂不祖于堂不祖于庭窆不复土虞不奉牲回望万里悲号失声门外之治王命实行盖古亦云不即人情于奠陈词以昭哀诚  

告墓文【`文天祥`】  

维巳夘五月朔越二十有六日孝子祥自岭被执至南安军谨具香币遣人驰告于先太师革斋先生墓下呜乎人谁不为臣而我欲尽忠不得为忠人谁不为子而我欲尽孝不得为孝天乎使我至此极耶始我起兵赴难勤王仲弟将家遁于南荒宗庙不守迁我异疆大臣之谊国亡家亡灵武师兴解后归国再相出督身荷忧责江南之役义声四克为亲拜墓以翦荆棘大勋垂集一跌﨑岖妻妾子女六人为俘収拾散亡息于海隅庶几奋励以为后圗恶运推迁天所废弃有母之丧寻失嫡子哭泣未干兵临其垒仓皇之间二女夭逝翦为囚虏形影独存仰乐不竟北其辕系颈絷足过我里门望墓相从恨不九原爰指松楸有言若誓继令支子实典祀事有侄曰敏我身是嗣兴言及此血泪如雨呜呼自古危乱之世忠臣义士孝子慈孙其事之不能两全也乆矣吾生不辰罹此百凶求仁得仁抑又何怨幽明死生一理也父子祖孙一气也冥漠有知尚哀鉴之  

告罗一峯墓文【`明陈宪章`】  

维成化十八年陈某应征起赴京谨告一峯罗先生之墓曰呜呼先生今曷为而往始曷为而来处则畎畆之逸民出则文章之巨魁其洞彻不欺之心炳中天之杲日而轰动出羣之气殷百蛰之春雷知先生者儗先生于北海不知先生者谓松柟弗类反见目于榆槐先生见贤必亲闻善必录遇恶必摧存而知亡过而能裁随时变化有阖有开而平生念虑所存其大者正君正朝廷正三纲正万民正四方皇皇之忧耿耿之忠则至死而勿颓贫贱而不为戚患难而不以回成化己丑之夏予遇先生于南畿盍簮之讙忘形尔汝既三宿而后别去屡反顾而徘徊先生赠予南归之文予赠先生草亭之什既而各申其戒曰我不枉已君无凿坏孰谓先生去官而死曹溪之约不遂丽泽之资何有而今而后复仰望于阿谁于戏惜哉  

祠堂成告文【`崔铣`】  

我崔迁邺七纪于今我祖拙翁以旅我考以仕阔哉祀事未遑修称先考退位始有此屋往因先妣之亡命作三代神主乆栖库合香火弗虔兹者何天之佑申以列祖之庆田入颇丰忧患稍定铣及儿汲恪建兹堂规制器用咸则古宪寅合族人肆陈牲醴奉迁各主永安斯所铣次非宗子徳愧哲孙欲须合礼惧益愆年协义犯分冐罪申情自惟叨有爵秩少次先人食忘其报禄裕其私仁所不容心则奚忍今宗子士棕髫年失养铣取育斯教之方义倘赖先休得堪付受即畀主祀伏冀诸慈翼覆毋俾失坠  

告先主文【`徐渭`】  

自观巷之宅失而我考妣若兄嫂之主至于今凡八迁中间以讼寄主于人家者凡二呜乎我考妣若诸兄嫂亦劳苦不安甚矣凡此皆吾子弟不肖所致之罪也悲感自责每欲无生今复新居自寄所迎妥我考妣若诸兄嫂归于侨寓某渐次圗构冀自今已后尚以永寜也  

白门告先灵文【`锺惺`】  

呜呼惺客白门五年矣岁时伏腊非敢忘先灵也亦非以弟侄在家足供蒸尝而鱼菽之祭客中遂不必设主也惺之在白门也客也年年欲归归而率弟侄拜于家祠旦暮事耳作旦暮之想而不敢为岁月之计则亦何忍请先灵于数千里外劳其往来于旦暮之顷哉不意日复一日年复一年而其为年者五矣今且守官于此矣官则不同于客去住不能自主虽不敢为岁月之计而岂能复作旦暮之想哉用是于今岁小除之夕暂为位于惺官舎请降临坐如在家者然呜呼礼以义起情由礼申居官有禄生则迎养殁则迎祀神气无不之也惺在此惺在此幸勿怨恫于灵之不能来来而无所依哉  

告亡儿肆夏文【`锺惺`】  

自八月十二日至廿九日儿肆夏盖亡十四日矣口念儿名心忆儿事儿言目想儿形耳闻儿声儿纸墨未干衣汗未燥席温未寒履迹未灭谓儿在后园书房也谓儿往新宅看大父母也谓儿行逰街市未归也谓儿逺出郡邑应有司试也怳然不省儿亡时时闻儿母哭声于帷闻裁楮招魂为儿作冥荐出循厅事有七尺之棺在庑有素幄食器在几有亡儿懋倩秀才之灵八字在灵床上乃始疑儿亡也儿真亡也哉于是不得不以儿为亡者而呼之而招之呼其乳名曰首哥首哥呼其名曰肆夏肆夏呼其字曰懋倩懋倩汝真吾儿乎非吾儿乎儿死有灵乎无灵乎死而去乎未去乎去而复来乎不复来乎来有验乎无验乎汝生而美好强健聪慧老成沉深缜宻孝慈婣睦方正磊落汝虽生年十六已具成人之体较之行尸走肉鼠首豺心生无益于时死无闻于后与世所诅其生而利其死者万万矣予年十九而生汝汝数岁而露神锋十三岁而补诸生矻如巨人十六岁而试诸生髙等试归八日而病病十三日而卒使我奄忽遂年三十五汝愁我苦我诳我误我闪我亦足矣我前世今生何孽何寃于汝而使我至此乎自汝生后汝弟妹十人皆懐抱夭殇尔筋骨如鐡玉色金声素强无疾无短折相日者羣言汝大贵大寿至死坚言汝不死使汝相不当死命不当死而卒死使予茫然不解正汝之巧于愁我苦我诳我误我闪我者也纵汝当死汝弟妹十人岂皆如土芥如猪狗不足以赎汝一死彼造化者胡为赚我男女者十人囊之以去而末収其长且贤者乎忍矣忍矣汝炯目疎睂修膺昳丽志在度世出世不可一世今闭汝以七尺之棺使材巫里咸翦纸招魂加汝以亡人之名汝甘之乎汝受之乎欲不甘不受得乎寃哉痛哉予散落旷澹人也于世无闗系见汝不骄不惰好弄亦好读书废眠食忘寒暑不由父督不由师训妄意尔为功名热中之人且精勤谙錬家事时务熟悉如老人又谓尔可以托身托家托世使予得以逰戏文史逍遥玄寂讵知尔好道奉佛喜为世外之论方外之逰暗室中夜礼斗焚香持日月斋禁行之数年不倦此岂书生学子所为乎而又厉禁侍者不予知藉使予知之岂遂效常父禁汝所为且广汝以世外之论导汝以方外之逰吁嗟乎女死乃知之平时病时未得细细叩汝汝何以道情自待而以世情待我也我每于游戏时察汝形神悠悠忽忽若有所忘瞿瞿落落如有所记疑汝有宿根病中歴歴口道往因有伦有脊有原有委翛然了无挂牵似老衲面壁后知去向者世人怜汝惜女痛女求其故而不得私意汝是再来人虽去且复返故处欲以断予悲吁嗟予亦何能不悲汝为再来人不可知汝世縁尚浅罪孽未深天性孝慈阿鼻泥犂不能到汝明矣汝入泥犁吾不能汝拔汝往天堂吾不能汝留若犹受生人间在人间为人子与为余子等予为汝父与他人为汝父差快汝病中以速化为娱反真为乐予执手告汝纵是再来人彼太白子瞻辈岂不是上界西方来者逰戏人间数十年何必十六年而去乃为再来人乎汝唯唯曰可奈何可奈何儿不去儿不去爷呼我我在招我我来今化去十四日矣了无声迹且不入我梦儿何健忘而不信也岂汝性灵真为天曹冥司执不得来抑受生人间也汝以汝为非我子今人寄居人宅十六年饮之食之教之诲之去后寜不一寄声谢居停主人乎汝纵不能如颜畿之返魂独不闻顾况丧其子十七年神魂不散况悲思不已且哭以诗云老人丧其子日暮泣成血老人年七十不作多时别子闻之哀戚誓再生顾家已而果然记前生事不爽女诚能再来汝躭前因照管本性不乐昏宦必不强汝以人世之乐虐子以人生之苦同汝为世外方外之逰汝若往生人间未必有如此父受如此快乐若果为天曹冥司留汝不遣汝持片纸上往天曹下往冥司哀吁苦情未必不放汝来也如不放汝来汝念我当凂求宅神祖先及冥中亲眷报汝下落或天堂或地狱或生人间令我不念汝我手迹汝能识我文字汝能认取儿其闻之  

## 文章辨体彚选卷七百六十六

（明）贺复征 编  

○谒文  

谒宋文贞公墓文【`明归有光`】  

维年月日某官某谨以瓣香拜谒唐宰相宋文贞公之墓唐有天下三百年惟贞观开元号为盛治开元贤相并称姚宋而屹然正直之气可与公嫓者独始兴文献公而已某自初束发知读唐史叹天寳以后何其乱也生民之祸极矣使公与曲江尚在匡持之唐之国祚歴年岂可量哉信乎国以一人而兴也今者偹贠兹上下车之初以吏事过南和闻公墓在此乡而鲁公碑刻尚存因迂道齐宿县邸来致景仰之私嗟夫公之直道有国者一日而无此则相率靡靡以驯至于乱亡而不觉三季之后若同一轨此予心之耿耿徘徊于公之墓下而不忍去也谨吿  

谒胥口伍相国墓文【`张鼐`】  

泻忠魂兮怒涛埋灵骨兮神皋草芊芊兮古庙麦青青兮逺郊孰鸱夷兮漂泊尚吴土兮逍遥片石千年兮春光如在双槐万古兮岁寒不雕丈夫不轻一死兮死固顺其所遭鬻熊何雠慰父兄于九死阖闾何徳定君臣于一朝当其挟弓而走志不安于沟渎迨其齿剑而没忠不化于江潮乱白公而覆楚社僇王僚而定吴祧彼英雄举事兮抱沈几而独苦迨功成事就兮矢志赤而不摇宜其避难则身尊于九鼎而酬恩则命轻于一毛嗟乎人生行其所快耳固将掲日月而为昭彼借汉以报韩兮恋赤松之乔乔至今悲相国之孤忠兮羡子房之遐标然废兴各当其时兮安能坐视人之亡国而逺去以为髙宜朝秦而莫楚兮笑战国士之嚣嚣嗟哉乎万事毕矣千古常存为河为岳为日月星敢酹斗酒以荐千古坟灵旗髣髴兮湖滨  

## 文章辨体彚选卷七百六十七

（明）贺复征 编  

○杂文一  

徐师曽曰按编内所载钧谓之文而此类独以文名者盖文中之一体也其格有散文有韵语或仿楚辞或为四六或以盟神或以讽人其体不同其用亦异焉  

诅楚懐王文【`秦恵文王`】  

又秦嗣王敢用吉玉■〈宀畺〉璧使其宗祝邵■告于不显大神巫咸以底楚王熊相之多辠昔我先君穆公及楚成王是戮力同心两邦■〈大上豆下〉■〈山屾石，上中下〉绊以婚姻袗■〈官，去宀〉齐盟曰枼万子孙毋相为不利亲即不显大神巫咸而质焉今楚王熊相康回无道淫失甚乱■〈宀畺〉奓竞从变输盟刺内之■〈鼎刂〉虣虐不辜刑戮孕妇幽刺亲■〈册戈〉拘圉其叔父窴者冥室椟棺之中外之■〈鼎刂〉冒改乆心不畏皇天上帝及不显大神巫咸之光列威神而兼俖十八世之诅盟率者侯之兵■〈官，去宀〉临加我欲刬伐我社稷伐烕我百姓求蔑灋皇天上帝及不显大神巫咸之恤■〈官，去宀〉圭玉羲牲述取■〈彳吾〉边城新■〈皇阝〉及■〈于阝〉长■〈亲攵〉吾不敢曰可今有悉兴其众张矜意怒饰甲底兵奋士盛师■〈官，去宀〉偪■〈彳吾〉边竞将欲复其■〈贝凶〉迹唯是秦邦之嬴众敝赋■〈革鬲〉■〈革俞〉栈舆礼使介老将之以自救殹亦应■〈爫罒寸，上中下〉皇天上帝及不显大神巫咸之几灵徳赐■〈亠口尸，上中下〉■〈禾勿〉楚师日复畧我边城敢数楚王熊相之俖盟犯诅箸者石章■〈官，去宀〉明大神之威神  

又【`有同`】敢【`古敢字`】■〈宀畺〉【`瑄通`】■〈官，去宀〉【`以同`】穆【`穆通`】枼【`古叶字`】即【`古仰字`】康【`古庸字`】道【`道同`】失【`佚通`】奓【`侈同`】输【`渝同`】■〈鼎刂〉古【`则字`】虣【`暴通`】■〈册戈〉【`戚同`】者【`诸通`】俖【`倍同`】■〈于阝〉【`抑通`】悉【`悉通`】殹【`古也字`】■〈亠口尸，上中下〉【`克同`】■【`剂同`】  

誓墓文【`晋王羲之`】  

维永和十一年三月癸卯朔九日辛亥小子羲之敢告二亲之灵羲之不天夙遭闵凶不蒙过庭之训母兄鞠育徳渐庶几遂因人乏蒙国宠荣进无忠孝之节退违推贤之义每仰咏老氏周任之诫常恐斯亡无日忧及宗祀岂在微身而已是用寤寐永叹若坠深谷止足之分定之于今谨以今月吉辰肆筵设席稽颡归诚告誓先灵自今之后敢渝此心贪冒茍进是有无尊之心而不子也子而不子天地所不覆载名教所不得容信誓之诚有如皦日  

瓜歩山掲文【`宋鲍照`】  

岁舎龙纪月巡鸟张鲍子辞吴客楚指兖归扬道出关津升髙问途北眺毡乡南晒炎国分风代川揆气闽泽四睨天宫穷曜星络东窥海门候景落日逰精八表駃视四遐超然永念意类交横信哉古人有数寸之钥持千钧之关非有其才施处势要也瓜歩山者亦江中眇小山也徒以因逈为髙据絶作雄而凌清瞰远擅竒含秀是亦居势使之然也故才之多少不如势之多少远矣仰望穹垂俯视地域涕洟江河痝赘丘岳虽奋风漂石惊电剖山地纶维陷川鬬毁宫毫盈髪虚曽未注言况乎沉河浮海之髙遗金堆璧之竒四边八聘之策三黜五逐之疵贩交买名之薄吮痈舐痔之卑安足议其是非  

授陆敬游十赉文【`梁陶弘景`】  

隐居先生遣总事弟子戴垣秉策执简膝授前学弟子呉郡陆敬游建连石之邑为栖静处士策文曰  

咨尔敬游昔我纡绂帝闱侍笏梁席虽迹混教途而心标逸境芝田之想无忘晓夜濠颍之志岁月已深至徳有邻风云相会尔之来也爰移两春于是禠带青墀挂冠朱阙携手东驱创居兹岭脉润通水徙石开基登崖斵干越垄负卉筋力尽于登筑气血疲乎趋走肌色憔悴不以暴露为苦心魂空慊宁顾饥寒之弊栋宇既立载罹霜暑于时七稔经始甫讫今日之安尔有勤焉君子不独居其荣仁人必与物同泰是用邑尔长阿北阪积金山连石之乡方七十步涧水属焉茂尔嘉业永为华阳上宾尔其莅之【`其一`】尔以诚悫为性恬澹为情质直居本沉重树志不邀世才髙谢时俗权谋诡谲非意所欲今故赉尔为栖静处士可谓因徳立号克终斯美【`其二`】尔基筑馆境营划援域堂坛宏敞楼路通严官私行止并有栖慰缮筑之劳莫匪尔力今故赉尔四溜飞轩厢廊侧屋可以安身静卧显祗遐福【`其三`】尔奉上惟勤接下以惠稼穑艰难备尝劳苦货殖之宜允赡粮服手足胼胝未获告休栉风沐雨于焉尤切今故赉尔苍头一人厥名多益可以传代薪水省息劬剧【`其四`】尔族惟旧绪身乃邦闻道虽一贯事望宜分今故赉尔钢铁如意可以挥对宾僚即名立事【`其五`】尔崇教惟善法无偏执器服表用爰寄玩习今故赉尔笻竹锡杖可以振动三界精祗惮响【`其六`】尔期诚玄契遐想灵风至懐所诣因心则通今故赉尔香炉一枚熏陆副之可以腾烟紫阁昭感上司【`其七`】尔澡形洁藏肴粮既去倡导松术实资芳醑今故赉尔杯盘一具可以夕挹桂浆朝承菊露【`其八`】尔敬事经诰遵尚楷模翰墨之用于是乎在今故赉尔大砚一面纸笔副之可以临文冩字对真受言【`其九`】尔真心内固清行外彰涤荡纷秽表里雪霜今故赉尔鍮石澡灌手巾为副可以登斋朝拜出入盥潄【`其十`】今赉尔十事事凖前史可对扬嘉策循言求理无或骄惰以骞斯旨援笔申懐敢告处士  

谒西岳大王文【`唐李靖`】  

布衣李靖不揆狂简献书西岳大王阁下靖闻上清下浊爰分天地之仪昼明夜昏乃着人神之道又闻聪明正直依人而行至諴感神信不虚矣伏惟大王嵳峩擅徳肃爽凝威为灵术制百神配位名雄四岳是以歴像清庙作镇金方遐规歴代哲王莫不顺时禋祀兴云致雨天实肯从转孽为祥何有不頼呜呼靖者一丈夫尔何得进不偶用退不获安呼吸若穷池之鱼进退似失林之鸟忧伤之心不能自己社稷凌迟宇宙倾覆奸雄竞逐郡县土崩遂欲建义横行云飞电扫斩鲸鲵而清海岳卷氛祲以辟山河使万姓昭苏庶物昌运即应天顺时之作也又大寳不可以望据欲杖劔竭节未有飞龙在天捧忠义之心负济世之志吐肝胆于阶下惟神鉴之愿告进退之机遂得平生之志有赛徳之时终陈击鼓若三问不对亦何神之有灵然后即靖斩大王头焚其庙建纵横之畧亦未晚也惟神裁之  

祭鳄鱼文【`韩愈`】  

鳄鱼之状龙吻虎爪蟹目鼍鳞尾长数尺未大如箕芒刺成钩仍有胶黏多于水滨潜伏人畜近以尾击取公初至潮问民疾苦皆曰恶溪有鳄鱼食民产且尽数日公令其属以一羊一豚投溪水而祝之  

维年月日潮州刺史韩愈使军事衙推秦济以羊一猪一投恶溪之潭水以与鳄鱼食而告之曰昔先王既有天下列山泽罔绳擉刅以除虫蛇恶物为民害者驱而出之四海之外及后王徳薄不能逺有则江汉之间尚皆弃之以与蛮夷楚越况潮岭海之间去京师万里哉鳄鱼之涵淹卵育于此亦固其所今天子嗣唐位神圣慈武四海之外六合之内皆抚而有之况禹迹所掩扬州之近地刺史县令之所治出贡赋以供天地宗庙百神之祀之壤者哉鳄鱼其不可与刺史杂处此土也刺史受天子命守此土治此民而鳄鱼悍然不安溪潭据处食民畜熊豕鹿麞以肥其身以种其子孙与刺史亢拒争为长雄刺史虽驽弱亦安肯为鳄鱼低首下心伈伈睍睍为民吏羞以偷活于此耶且承天子命以来为吏固其势不得不与鳄鱼辨鳄鱼有知其听刺史言潮之州大海在其南鲸鹏之大虾蠏之细无不容归以生以食鳄鱼朝发而夕至也今与鳄鱼约尽三日其率丑类南徙于海以避天子之命吏三日不能至五日五日不能至七日七日不能是终不肯徙也是不有刺史听从其言也不然则是鳄鱼冥顽不灵刺史虽有言不闻不知也夫傲天子之命吏不听其言不徙以避之与冥顽不灵而为民物害者皆可杀刺史则选材技吏民操强弓毒矢以与鳄鱼从事必尽杀乃止其无悔  

招海贾文【`栁宗元`】  

咨海贾兮君胡以利易生而卒离其形大海荡泊兮颠倒日月龙鱼倾侧兮神怪隳突沧茫无形兮徃来遽卒阴阳开阖兮氛雾滃渤君不返兮逝怳惚舟航轩昂兮下上飘鼓腾趠峣嵲兮万里一覩崒入泓坳兮视天若亩奔螭出抃兮翔鹏振舞天吴九首兮更笑迭怒垂涎闪舌兮挥霍旁午君不返兮终为虏黒齿■〈齿戋〉齴鳞文肌三角骈列耳离披反龂又手踔嵚崖蛇首豨鬛虎豹皮羣没互出讙遨嬉臭腥百里雾雨弥君不返兮以充饥弱水蓄缩其下不极投之必沉负羽无力鲸鲵疑畏淫淫嶷嶷君不返兮卒自贼恠石森立涵重渊髙下迾置滔危颠崩涛搜疏剡戈鋋君不返兮砉沈颠其外大泊泙奫沦终古廽薄旋天垠八方易位更错陈君不返兮乱星辰东极倾海流不属冺冺超忽纷荡沃殆而一跌兮沸入旸谷舳舻霏解梢若木君不返兮魂焉薄海若啬货号风雷巨鳌颔首邱山颓猖狂震虩翻九垓君不返兮麋以摧咨海贾兮君胡乐出幽险而疾平夷恟骇愁苦而以忘其归上党易野恬以舒蹈蹂厚土坚无虞岐路脉布弥九区出无入有百货俱周逰傲睨神自如撞钟击鲜恣欢娱君不返兮谁欲须胶鬲得圣捐盐鱼范子去相安陶朱吕氏行贾南面孤弘羊心计登谋谟煮盐大冶九卿居禄秩山委收国租贤知走诺争下车逍遥纵傲世所趋君不返兮谥为愚咨海贾兮贾尚不可为而又海是图死为阴魄兮生为贪夫亦独何乐哉归来兮宁君躯  

吊九江驿碑材文【`欧阳詹`】  

吊伤而有辞者也噫九江之驿碑其可兴辞而吊与斯碑之材昔太师鲁国颜忠肃公所建祖亭之碑也公素负辞华代之铭志多公之辞又好采异留名之致顷为湖州牧州产碑材石每使工琢之典辞兼行磨礲而成常心使用者不可胜数斯碑也终山之穷僻得之于自然趺本有龟护顶有螭虽不甚成而拏躩偾兴如神如灵公神而珍之精选所处湖州无称立罢守归朝载而途上出苏台入毗陵亦无称立转丹阳逰建业亦无称立至江州州南有湖湖东有山蛟奔螭引直到湖心顿址之处则茂林峭石势环气胜非徃时所睇而神祠曰祖将军庙在焉公觌其诡秀与碑材叶即日以酒脯奠其祖神出钱五万造亭曰祖亭南香炉峰北浔阳城九江为庭千艘徳阶亭既就公制亭之文手勒斯碑而立之公文为天下最书为天下最斯亭之下亦天下最庶资三善加以斯碑之竒相持万古而采异留名之致一得也后典州吏于州之九江驿有修壊之劳状其末绩乃取斯碑刬公之述寘已之述今为九江驿之碑焉予旅逰江州税于兹驿祠部员外郎郑恕同之郑与州将严士良共为予说而俱以相示呜呼先贱后贵世之常也先贵后贱人之伤也以祖亭方九江驿则兰室鲍肆矣以鲁公之文方今之文则牢醴糟糠矣以鲁公之札翰方今之札翰则锦绣枲麻矣以鲁公之用方今之用则诸夏夷狄矣痛哉斯碑出祖亭入九江驿失鲁公之文得人之文削鲁公之札翰题人之札翰亡鲁公之用就人之用是去兰室而居鲍肆舍牢醴而食糟糠脱锦绣而服枲麻黜华夏而即夷狄可悲之甚者况我质□成必将可名鲁公所以卜择敬慎如彼而常人无良黩辱如此与夫有道而黥无罪而刖投四裔御魑魅何以别也石不能言岂其无寃故吊之情违乃伤理怫乃寃人实有之物亦应然呜呼子碑寃可予知阴隲子材岂曰无意必有以殊方须以异与颜表胜以殊则明从吏居卑以异奚旌子产既授子不终致悠悠彼苍何嗟及矣美玉抵鹊髙冠藉足有类子碑先荣后辱继世生哲讵无贤兮将觌扵斯将悼于斯庶涤所黩而复攸宜屹屹子碑如神如祗人得以专天造何为其不然矣其不然矣  

悲剡溪古藤文【`唐舒元舆`】  

剡溪上绵四五百里多古藤殊致逼土虽春入土脉他植发活独古藤气候不觉絶尽生意予以为本乎地者春到必动此藤亦本于地方春且死色遂问溪上人有道者云溪中多纸工刀斧斩伐无时擘剥皮肌以给其叶噫藤虽植物者温而荣塞而枯养而生残而死亦将似有命于天地间今为纸工斩伐不得发生是天地气力为人中伤致一物疾疠之若此异日过数十百郡洎东雒西雍厯见书文者皆以剡纸相夸予寤量志剡藤之死职正由此此过固不在纸工且今九牧士人自専言能见文章戸牖者其数与麻竹相多听其语其自之重皆不啻握骊龙珠虽茍有晓寤者其伦甚寡不胜众者亦皆敛手无语胜众者果自谓天之文章归我遂轻傲圣人道使周南召南风骨抑入于抑杨皇华中言偃卜子夏文学陷入于淫靡放荡中比肩握管动盈数千百人数千百人笔下动行数千万言不知其为谬误日日以纵自然残藤命易其桑叶波浪颓杳未见止息如此则行文妄言辈谁非书剡纸者耶纸工嗜利晓夜斩藤以鬻之虽举天下为剡溪犹不足以给况一剡溪者耶以此恐后之日不复有藤生于剡者矣大抵人间费用茍得着其理则不枉之道在则暴耗之过莫由横及于物物之于人亦有其时时其斩伐不为夭闬予谓今之鈤为之文者皆夭闬剡溪藤之流也藤生有涯而错为文者无涯无涯之损物不直于剡藤而已予所以取剡藤以寄其悲  

## 文章辨体彚选卷七百六十八

（明）贺复征 编  

○杂文二  

吊鏄钟文【`宋秦观`】  

嘉鱼县傍湖中比歳大旱水皆就涸而夜常有光怪赫然烛天乡人相与志其处而掘之得古鏄钟焉其形有两栾如合两瓦面左右九乳总三十六牙鼔钲舞銿衡旋斡之类考之不与礼合者无几县令施君识其寳谋献之太常未果乃输武昌库中会其守解秩佐摄事见而恶之曰那得背时物畜之不祥也亟命投于兵器之冶呜呼物之不幸有如是邪昔九江吏盗颜忠肃之碑材寘其所述率僚属爰及士子躬趋于庭以报祀事尚飨  

祭战马文【`路振`】  

咸平中契丹犯髙阳关执大将康保裔畧河朔而去天子幸魏特遣将王荣以五千骑追之荣无将材但能走马以驰射为事受命惟怯数日不敢行伺贼渡河而后发贼有剽淄齐者数千骑尚屯泥沽荣不欲见敌遂以其骑畧界河南岸而还昼夜急驰马不秣而道毙者十有四五天子悯之遣使收瘗焉因作祭文曰  

房驷之精降为骊骍泉水呀风流沙激庭虎脊孤耸龙媒鸷狞丹髦晓霞的颡秋星茀方着干宜乗旋膺巉胪角起方觜珠明尔其絶塞草荒八月陨霜毛缩蹄研筋弛脉张兽恶恐噬虬狞欲骧喷沙散沬千里飞雪戎人负引武士索鐡前遮后突雷动地裂忽挽一而制百终伏檛而受绁戎官劬劬歳入劵书蹄■〈动〉累累通乎鬼驱名驹大■〈马介〉衔尾入塞劳其酋长节以驵侩蜀锦吴缯积如丘陵马归于我也重币入于彼也轻于是络黄金之羁浴天池之波鼓鬛云衢弄影星河或踶而啮或齅而吪■〈蠢，原代春〉蚕申禁驵骏何多帝念神物来经逺道阅之于内殿养之于外皁饮以玉池秣之瑶草穷冬边尘入我河漘羽书宵飞龙驭北廵选仗下之名马属阃外之武臣琱戈电烛禁旅星陈授以长策帅以全军将士怒兮山可擘猛马哮兮虎可咋何嚄唶之无勇反迁延而避敌氷霜凄凄介甲而驰不饮不沬载渴载饥骏马馁死行人嗟咨委天骨于衢路返星精于云雾报主恩之无及齐戎力而何悞生刍致祭敝帷成礼瘗于崇冈全尔全体马如有神知帝之仁呜呼  

祭赤鹦鹉文【`髙宗`】  

髙宗在建康有大赤鹦鹉自江北来集行在承尘上口呼万歳宦者以手承之鼔翅而下足有小金牌有宣和二字因以索架置之稍不惊怪比上膳以行在草草无乐鹦鹉大呼卜尚乐起方响乆之曰卜娘子不敬万歳盖道君时掌乐宫人以方响引乐者故犹以旧格相呼髙宗为罢膳泣下后此鸟持至临安忽死故髙宗亲为文祭之云  

金距绛囊何意朱紫乗轩骇散纒罗斗死不逺长江来自汴水匪饥则附曰忠自矢谢迹云端投身禁里毎呼旧人以励近侍禽言若斯鸟官谁似云胡委羽归魂鹑尾借号有乌来朝无雉渐肯为仪厯仍辉纪尚飨  

逐妖文【`明邹守愚`】  

余守广州之二年郡之治所西父老率民持砖石数筐诉余曰吏卒奴暮夜击人乞治余惊曰如是其多耶对曰然固非一夕者余曰中否对曰离其身咫尺至破其屋与器不避将杀人余于是讯其吏卒奴无有状走视其地又荒也众咸称有妖焉夜巡者时时见无敢以告也余詈曰余在是余在是奚妖之为乃呼父老谓之曰第且去吾为汝治余于是为文以驱之乃卒约曰而旦其持斧锄来是夜余下篆符行城隍斋沐以竢五鼔余起吁告于神诵文毕戒吏卒入其处曰如吾令不获者以其罪罪吏卒愕视以为余狂也余曰汝第为之令曰凡其有形色于此者悉铲之无遗也余坐堂上治事不辍有顷卒仓皇报曰大蕉铲之鲜血出不止他无变余曰嗟非此乎越月余父老率民来以首叩庭谢曰赖使君之灵自今以后无我害也余解之曰汝不闻乎妖不胜徳幽暗岩崖鬼魅之所生也余以是得之父老悦而去其文曰  

妖乎妖乎汝其无形耶倐而有形汝其无声耶倐而有声然而无形与声者其常也且汝不闻乎太守在兹诸神呵护环而不敢窥即有百怪固将放之乎入山之幽潜水之深矧魑魅魍魉载在神鼎毋淆百物幽明宁又又今昔之所同也妖乎妖乎汝何为而窃吾居震吾氓而使父老汝讼耶废圣王之大防奸天子之命吏是有斧锧我不敢私汝其返乎故处以安其常毋使为民梗其听太守言毋忽毋悔  

谪龙母文【`徐桢卿`】  

天孕灵祥降神物于华渚帝祈利恵锡褒祀于清祠国典孔昭守臣无忒谅上灵之克鉴冀下祷之潜通今方苖苦恒旸人思甘雨山焦地裂诚干暵之可忧电秘雷藏孰清阴之能借嗟旱魃之为虐虑民食之将艰匍匐告哀竭精劳于庶正普同供养燃香炬于通闾尽引领以待沾竟浃旬而无应不谙诚格龙何异乎凡虫恶用母为令不行于顽子窃惟礼崇报逺加歳祀于有功国本为民建神坛以御患今尔既亡实恵徒拥虚名靡百姓之赀是吾忧也享无功之食于女安乎尚其早洗前愆速驱神蛰玄云佳澍崇朝慰渴于羣黎沧海皇波一勺借通于千里  

瘗旅文【`王守仁`】  

维正徳四年秋七月三日有吏目云自京来者不知其名氏携一子一仆将之任过龙场投宿土苖家予从篱落间望见之阴雨昏黒欲就问讯北来事不果明早遣人觇之已行矣薄午有人自蜈蚣坡来云一老人死坡下傍两人哭之哀予曰此必吏目死矣伤哉薄暮复有人来云坡下死者二人傍一人坐叹询其状则其子又死矣明早复有人来云见坡下积尸三焉则其仆又死矣呜呼伤哉念其暴骨无主将二童子持畚挿徃瘗之二童子有难色然予曰嘻吾与尔犹彼也二童悯然涕下请徃就其傍山麓为三坎埋之又以只鸡饭三盂嗟吁涕洟而告之曰呜呼伤哉繄何人繄何人吾龙场驿丞余姚王守仁也吾与尔皆中土之产吾不知尔郡邑尔乌为乎来为兹山之鬼乎古者重去其乡游宦不踰千里吾以窜逐而来此宜也尔亦何辜乎闻尔官吏目耳俸不能五斗尔率妻子躬耕可有也乌为乎以五斗而易尔七尺之躯又不足而益以尔子与仆乎呜呼伤哉尔诚恋兹五斗而来则宜欣然就道乌为乎吾昨望见尔容蹙然盖不任其忧者夫冲冒雾露扳援崖壁行万峰之顶饥渴劳顿筋骨疲惫而又瘴疠侵其外忧郁攻其中其能以无死乎吾固知尔之必死然不谓若是其速又不谓尔子尔仆亦遽尔奄忽也皆尔自取谓之何哉吾念尔三骨之无依而来瘗尔乃使吾有无穷之怆也呜呼伤哉纵吾不尔瘗幽厓之狐成羣阴壑之虺如车轮亦必能塟尔于腹不致乆暴露尔尔既已无知然吾何能为心乎自吾去父母乡国而来此二年矣歴瘴毒而苟能自全以吾未尝一日之戚戚也今悲伤若此是吾为尔者重而自为者轻也吾不宜复为尔悲矣吾为尔歌尔听之歌曰连峰际天兮飞鸟不通游子懐乡兮莫知西东莫知西东兮惟天则同异域殊方兮环海之中达观随寓兮奚必予宫魂兮魂兮无悲以恫又歌以慰之曰与尔皆乡土之流离兮蛮之人言语不相知兮性命不可期吾茍死于兹兮率尔子仆来从予兮吾与尔遨以嬉兮骖紫彪而乗文螭兮登望故乡而嘘唏兮吾茍获生归兮尔子尔仆尚尔随兮无以无侣悲兮道傍之冢累累兮多中土之流离兮相与呼啸而徘徊兮飱风饮露无尔饥兮朝友麋鹿暮猿与犹兮尔安尔居兮无为厉于兹丘兮  

祭弓矢文【`唐顺之`】  

天生实乎五材人爰作乎五兵顾明昏之异用则或替而或兴惟及逺而洞坚尤弓矢之为利有事则以战胜无事用诸礼义匡四方之宿心窃有冀乎斯技少多疾而未能深自惭于游艺属园田之再返幸旅力之既闲谢冠簮于北阙学驰猎于南山审机栝于心契获纵送于口传既耽玩而忘倦遂拈弄以经年赖明灵之黙赞似有牖乎余衷时弦鹄之应声若迅呼于顺风兹歳终而告成向明灵以徼福双有适于力巧一无悞于手目尚进艺于徳途中此心而为鹄惟明灵其享之  

祭刀文【`唐顺之`】  

呜呼上帝厌乱此刀不敢不用上帝好生此刀不可轻用某钦承朝命给有旗碑今杀乱兵是为用刀之始敢告司刀之神伏惟照鉴  

瘗笔文【`陆树声`】  

予自南雍谢病将归理其装败笔数箧童子启予盍畀水火予曰是予糜廪粟以朝夕指使从事焉者其忍诸发蒙而筮之得坤之六五乃择地西南隅坎而埋焉为文以告之曰维尔初觏肆予髫童尔资锋颖以发予蒙予尝下帷覃思隠几研穷呻吟占毕语鍜词镕尔职输写予意乃通暨予翱翔黉舍试艺泽宫孰使予扬眉吐臆转腕生风磨铅出利刓朴抽工尔于是与有庸焉予既陆沉世路滥迹章缝离竒偃蹇阘茸疎慵不腼予辱周旋始终尔虽缄黙窃隠予衷进不能使尔载直图书之府簮侍蓬莱之宫铺张圣制黼黻皇躬庶几驰竹帛以勒鼎钟退不能纵横六艺之场捜罗百氏之藂书穷八法学赡三冬上规庄屈旁轧张锺使尔驱云雾而走蛇龙徒使尔颠剥形秃挫颖销锋交疎几格迹谢磨砻浮湛故纸颠倒箧中孰令尔劳大而不收功若乃琱文破义伐异党同渔猎管测邀誉市容脂言簧鼔贾进希逢使尔含毫茹羞濡首低佣此数者予曽不以是溷尔尔亦能谅予之幽悰惟是紬经绎史沂流寻宗摛辞摘句组绘雕虫兰堂桂馆啸月吟风徘徊物景陶写心胸使尔疲于应命靡适不从是尔尝力于予而予亦自信无负于管城公也筮吿孔嘉含章有终日月维良徃即尔封稽旡咎以旡誉予亦将括囊于山中  

瘗古志石文【`邹观光`】  

去先茔数百武而近工人掘地得古甓焉纵横尺有竒余拭而读之则唐人墓志铭字尚未剥落可读古色黯然其塟以大中元年十月癸亥其先世皆贵盛三世父子兄弟簮缨相望而独塟者志者其姓名蚀不可辨其地则安凤乡其人志称其聪明仁孝然文甚简质不作近代谀墓语嗟乎塟者藏也骨肉归于土无不壊也志以志铭以名之庶几陵谷变迁而名不朽而唐大中距今千有六百年羡门潜闼玉匣珠襦一切亡有是志落他人手供累块耳张籍诗千金立碑髙百尺终作他人柱下石今即不幸而见落又幸而遘余而又不幸终不能举其名世之人役役百年之内复规规百年之外敝精竭神以期不朽亦何益哉晏平仲所言焚之亦可沈之亦可其衮衣绣裳而纳诸石椁亦可其衣薪而弃诸沟壑亦可达哉其言之矣虽然余既已耳而目之矣安知尔之神气不传坏土以存哉余命童子瘗之故处而乃以觞酒豆肉为文以告之曰千百年之前贵耶贱耶贤耶愚耶吾不尔知千百年之后存耶灭耶显耶晦耶尔不自知又更后此而千百年尔铭无恙耶吾言存耶吾与尔皆不能知而向为尔也者恻怛悲哀而志之今为尔也者歔欷太息而瘗之是造化小儿之愚吾与尔而吾与尔又不知也悲夫  

## 文章辨体彚选卷七百六十九

（明）贺复征 编  

○杂文三【`续选`】  

释愁文【`魏曹植`】  

予以愁惨行吟路边形容枯瘁忧心如醉有玄灵先生见而问之曰子将何疾以至于斯答曰吾所病者愁也先生曰愁是何物而能病子乎答曰愁之为物惟恍惟惚不召自来推之弗徃寻之不知其际握之不盈一掌寂寂长夜或羣或党去来无方乱我情爽其来也难退其去也易追临餐困于哽咽烦寃毒于酸嘶加之以粉饰不泽饮之以兼肴不肥温之以金石不消摩之以神膏不希授之以巧笑不悦乐之以丝竹增悲医和絶思而无措先生岂能为我蓍龟乎先生作色而言曰予徒辩子之愁形未知子愁所由而生我独为子言其发矣方今大道既隠子生末季沉溺流俗眩惑名位濯缨弹冠谘趣荣贵坐不安席食不终味遑遑汲汲或憔或悴所鬻者名所拘者利良由华薄凋损正气吾将赠子以无为之药给子以淡薄之汤刺子以玄虚之针炙子以淳朴之方安子以恢廓之宇坐子以寂寞之床使王乔与子逍遥而逝黄公与子咏歌而行庄子与子具养神之撰老聃与子致爱性之方趋避路以栖迹乗轻云以翱翔于是精骇魄散改心回趋愿纳至言仰崇玄旨众愁忽然不辞而去  

头责子羽文【`晋张敏`】  

余友有秦生者虽有姊夫之尊少而狎焉同时好昵有太原温长仁颙颖川荀景伯■〈宀禹〉范阳张茂先华上郡刘文生许南阳邹润甫湛河南郑思渊诩数年之中继踵登朝而此贤身处陋巷屡沽而无善价亢志自若终不衰墯为之慨然又怪诸贤既已在位曽无伐木嘤鸣之声甚违王贡弹冠之义故因秦生容貌之盛为头责之文以戏之并以嘲六子焉虽以谐谑实有兴也其文曰  

维泰始元年头责子羽曰吾托子为头万有余日矣大块禀我以精造我以形我为子植发肤置鼻耳安眉须插牙齿眸子摛光双颧隆起每至出入之间遨逰市里行者辟易坐者竦跽或称君侯或言将军捧手倾侧伫立﨑岖如此者故我形之足伟也子冠冕不戴金银不佩钗以当笄帢以代帼旨味弗尝食粟茹菜隈催园间粪壤污黒歳暮年过曽不自悔子厌我于形容我贱子乎意态若此者乎必子行已之累也子遇我如雠我视子如仇居常不乐两者俱忧何其鄙哉子欲为人寳也则当如皋陶后稷巫咸伊陟保乂王家永见封殖子欲为名髙也则当如许由子威卞随务光洗耳逃禄千歳流芳子欲为逰说也则当如陈轸蒯通陆生邓公转祸为福令辞从容子欲为进趣也则当如贾生之求试终军之请使砥砺锋颖以干王事子欲为恬淡也则当如老聃之守一庄周之自逸廓然离俗志凌云日子欲为隠遁也则当如荣期之带索渔父之瀺灂栖迟神丘垂饵巨壑此一介之所以显身成名者也今子上不希道徳中不效儒墨块然穷贱守此愚惑察子之情观子之志退不为处士进无望乎三事而徒翫日劳形习为常人之所喜不亦过乎于是子羽愀然深念而对曰凡所教敕谨闻命矣以受性拘系不闲礼义设以天幸为子所寄今欲使吾为忠也即当如伍胥屈平欲使吾为信也则当杀身以成名欲使我为介节也则当赴水火以全贞此四者人之所忌故吾不敢造意头曰子所谓天刑地网刚徳之尤不登山抱木则蹇裳赴流吾欲告尔以养性诲尔以优游而以虮虱同情不听我谋悲哉俱寓人体而独为子头且拟人其伦喻子侪偶子不如太原温颙颖川荀■〈宀禹〉范阳张华上郡刘许南阳邹湛河南郑诩此数子者或謇吃无宫商或尫陋希言语或淹伊多姿态或讙哗少智糈或口如含胶饴或头如巾虀杵而犹文采可观意思详序攀龙附凤并登天府夫舐痔得车沉渊得珠岂若夫子徒令唇舌腐烂手足沾濡哉居有事之世而耻为权图譬犹凿池抱瓮难以求富嗟乎子羽何异槛中之熊深穽之虎石间饥蠏窦中之鼠事力虽勤见功甚苦宜其拳局剪蹙至老无所希也支离其形犹能不苦非命也夫岂与夫子同处也  

修竹弹甘蕉文【`梁沈约`】  

长兼淇园贞干臣修竹稽首臣闻芟夷藴崇农夫之善法无使滋蔓剪恶之良图未有蠧苖害稼不加穷伐者也切寻苏台前甘蕉一丛宿渐云露荏苒歳月擢本盈寻垂荫含丈阶縁宠渥铨衡百卉而予夺乖爽髙下在心毎叨天功以为已力风闻藉听非复一涂犹谓爱憎异说所以挂乎严网今月某日有台西阶泽兰萱草到园同诉自称虽惭杞梓颇异蒿蓬阳景所临由来无隔今月某日巫岫敛云秦楼开照干光弘普罔幽不瞩而甘蕉攅茎布影独见鄣蔽虽处台隅遂同幽谷臣谓偏辞难信敢察以情登摄甘蕉左近杜若江蓠依源辨覆两草各处异列同欵既有证据羌非风闻切寻甘蕉出自药草本无芬馥之香柯条之任非有松栢后凋之心盖阙葵藿倾阳之识冯藉庆会稽综伦等而得人之誉靡即称平之声寂寞遂使言树之草忘忧之用莫施无絶之芳当门之弊斯在妨贤败政孰过于此而不除戮宪章安用请以见事徙根翦叶斥出台外庶惩彼将来谢此众屈  

北山移文【`孔稚圭`】  

钟山之英草堂之灵驰烟驿路勒移山庭夫以耿介拔俗之标萧洒出尘之想度白雪以方洁干青云而直上吾方知之矣若其亭亭物表皎皎霞外芥千金而不盻屣万乗其如脱闻凤吹于洛浦值薪歌于延濑固亦有焉岂其终始参差苍黄翻覆泪翟子之悲恸朱公之哭乍回迹以心染或先贞而后黩何其谬哉呜呼尚生不存仲氏既徃山阿寂寥千载谁赏世有周子儁俗之士既文既博亦玄亦史然而学遁东鲁习隠南郭偶吹草堂滥巾北岳诱我松桂欺我云壑虽假容于江皋乃缨情于好爵其始至也将欲排巢父拉许由傲百氏蔑王侯风情张日霜气横秋或叹幽人长徃或怨王孙不游谈空空于释部核玄玄于道流务光何足比涓子不能俦及其鸣驺入谷鹤书赴陇形驰魄散志变神动尔乃眉轩席次袂耸筵上焚芰制而裂荷衣抗尘容而走俗状风云凄其帯愤石泉咽而下怆望林峦而有失顾草木而如丧至其纽金章绾墨绶跨属城之雄冠百里之首张英风于海甸驰妙誉于浙右道帙长摈法筵久埋敌朴諠嚣犯其虑牒诉倥偬装其懐琴歌既断酒赋无续常绸缪于结课每纷纭于折狱笼张赵于徃图架卓鲁于前箓希纵三辅豪驰声九州岛牧使我髙霞孤映明月独举青松落荫白云谁侣涧戸摧絶无与归石径荒凉徒延伫至于还颷入幕写雾出楹蕙帐空兮夜鹤怨山人去兮晓猿惊昔闻投簮逸海岸今见解兰縳尘缨于是南岳献嘲北陇腾笑列壑争讥攅峰竦诮慨游子之我欺悲无人以赴吊故其林惭无尽涧愧不歇秋桂遣风春萝罢月骋西山之逸议驰东皋之素谒今又促装下邑浪拽上京虽情投于魏阙或假歩于山扄岂可使芳杜厚颜薜荔蒙耻碧岭再辱丹崖重滓尘游躅于蕙路污渌池以洗耳宜扄岫幌掩云关敛轻雾藏鸣湍截来辕于谷口杜妄辔于郊端于是丛条瞋胆迭颖怒魄或飞柯以折轮乍低枝而扫迹请回俗士驾为君谢逋客  

释疾文【`唐卢照邻`】  

余羸疾不起行已十年宛转匡床婆娑小室未攀偃蹇桂一臂连蜷不学邯郸歩两足匍匐寸歩千里咫尺山河每至冬谢春归暑阑秋至云壑改色烟郊变容輙舆出戸庭悠然一望覆帱虽广嗟不容乎此生亭育虽繁息已絶乎斯代赋命如此几何可凭今为释疾三篇以贻诸好事盖作易者其有忧患乎删书者其有栖遑乎国语之作非瞽瞍之事乎骚文之兴非懐沙之痛乎吾非斯人之徒欤安可黙而无述其畧曰  

先朝好史予方学于孔圣今上好法予晚爱乎老庄彼圆凿而方枘吾知龃龉而不当是时也天子按剑方有事乎八荒驾风轮而梁弱水飞日驭兮苑扶桑戈船万计兮连属鐡骑千羣兮启行人文鼠窜猛士鹰扬故吾甘栖栖以赴蜀分黙黙而从梁其后雄图甫毕登封礼日方欲访髙议于云台考竒文于石室销兵革兮为农器休牛马兮崇儒术屡下蒲帛之书值予有幽忧之疾盖有才无时命也有时无命亦命也时也命也自前代而痛诸道之乖也则贤人君子伏斧锧而不暇时之来也则屠酤饿隶作王侯而有余已焉哉歳将晏兮欢不再时已晚兮忧来多生兮生兮奈汝何  

送穷文【`韩愈`】  

元和六年正月乙丑晦主人使奴星结柳作车縳草为船载糗舆粮牛系轭下引帆上樯三揖穷鬼而告之曰闻子行有日矣鄙人不敢问所涂窃具船与车备载糗粮日吉时良利行四方子饭一盂子啜一觞携朋挈俦去故就新驾尘彍风与电争先子无底滞之尤我有资送之恩子等有意于行乎屏息潜听如闻音声若啸若啼砉欻嚘嘤毛髪尽竖竦肩束颈疑有而无乆乃可明若有言者曰吾与子居四十年余子在孩提吾不子愚子学子耕求官与名惟子是从不变于初门神戸灵我叱我呵包羞诡随志不在他子迁南荒热烁湿蒸我非其乡百鬼欺陵太学四年朝虀暮盐惟我保汝人皆汝嫌自初及终未始背汝心无异谋口絶行语于何听闻云我当去是必夫子信谗有间于予也我鬼非人安用车船鼻齅臭香糗粻可捐单独一身谁为朋俦子茍备知可数已不子能尽言可谓圣智情状既露敢不回避主人应之曰子以吾为真不知也耶子之朋俦非六非四在十去五满七除二各有主张私立名字捩手覆羮转喉触讳凡所以使吾面目可憎语言无味者皆子之志也其名曰智穷矫矫亢亢恶圆喜方羞为奸欺不忍害伤其次名曰学穷傲数与名摘抉杳微髙挹羣言执神之机又其次曰文穷不専一能怪怪竒竒不可时施秪以自嬉又其次曰命穷影与形殊面丑心妍利居众后责在人先又其次曰交穷磨肌戞骨吐出心肝企足以待寘我雠寃凡此五鬼为吾五患饥我寒我兴讹造讪能使我迷人莫能间朝悔其行暮已复然蝇营狗茍驱去复还言未毕五鬼相与张眼吐舌跳踉偃仆抵掌顿脚失笑相顾徐谓主人曰子知我名凡我所为驱我令去小黠大痴人生一世其乆几何吾立子名百世不磨小人君子其心不同惟乖于时乃与天通携持琬琰易一羊皮饫于肥甘慕彼糠糜天下知子谁过于予虽遭斥逐不忍子疎谓予不信请质诗书主人于是垂头丧气上手称谢烧车与船延之上座  

处壅不堙不甘不苦淡以淳汝徃居之寂无邻乗骑光景入絪缊保全尔躯絶诟嗔汝不寤兮灭为尘急急如律令  

乞巧文【`桞宗元`】  

柳子夜归自外夜有设祠者■〈衍上食下〉饵馨香蔬果交罗挿竹垂绥剖瓜犬牙且拜且祈怪而问焉女隶进曰今兹秋孟七夕天女之孙将嫔于河鼓邀而祠者幸而与之巧驱去蹇拙手目开利组纴缝制将无滞于心焉为是祷也柳子曰茍然欤吾亦有所大拙倘可因是以求去之乃缨弁束袵促武缩气旁趋曲折伛偻将事再拜稽首称臣而进曰下土之臣窃闻天孙専巧于天轇轕璇玑经纬星辰能成文章黼黻帝躬以临下民钦圣灵仰光耀之日乆矣今闻天孙不乐其独得贞卜于玄龟将蹈石梁欵天津俪于神夫于汉之滨两旗开张中星耀芒灵气翕歘兹辰之良幸而弭节薄逰民间临臣之庭曲听臣言臣有大拙智所不化医所不攻威不能迁寛不能容乾坤之量包含海岳臣身甚微无所投足蚁适于蛭蜗休于殻龟鼋螺蜯皆有所伏臣物之灵进退唯辱仿佯为狂局束为谄吁吁为诈坦坦为忝他人有身动必得宜周旋获笑颠倒逢嘻已所尊眤人或怒之变情狥势射利抵巇中心甚憎为彼所竒忍仇佯喜悦誉迁随胡执臣心常使不移反人是已曾不惧疑贬名絶命不负所知抃嘲似傲贵者启齿臣旁震惊彼且不耻叩稽匍匐言语谲诡令臣缩恧彼则大喜臣若效之瞋怒丛已彼诚大巧臣拙无比王侯之门狂吠狴犴臣到百歩喉喘颠汗睢盱逆走魄遁神叛欣欣巧夫徐入纵诞毛羣掉尾百怒一散世途昏险拟歩如漆左低右昂斗冒冲突鬼神恐悖圣智危栗冺焉直透所至如一是独何工纵横不恤非天所假彼智焉出独啬于臣恒使玷黜杳杳骞骞恣口所言迎知喜恶黙测憎怜摇唇一发径中心原胶加钳夹誓死无迁探心扼胆踊跃拘牵彼虽佯退胡可得旃独结臣舌喑抑衔寃擘眦流血一辞莫宣胡为赋授有此竒偏眩耀为文琐碎排偶抽黄对白啽咔飞走骈四俪六锦心绣口宫沉羽振笙簧触手观者舞悦夸谈雷吼独溺臣心使甘老丑嚚昏莽卤朴钝枯朽不期一时以俟悠乆旁罗万金不鬻币帚跪呈豪杰投弃不有眉矉额蹙喙唾胸欧大■〈赤皮〉而归填恨低首天孙司巧而穷臣若是卒不余畀独何酷欤敢愿圣灵悔祸矜臣独艰付与姿媚易臣顽颜凿臣方心规以大圆拔去呐舌纳以工言文词婉软歩武轻便齿牙饶美眉睫增妍突梯卷脔为世所贤公侯卿士五属十连彼独何人长享终天言讫又再拜稽首俯伏以俟至夜半不得命疲极而睡见有青衣朱裳手持绛节而来告曰天孙告汝汝词良苦凡汝之言吾所极知汝择而行嫉彼不为汝之所欲汝自可期胡不为之而诳我为汝唯知耻谄貌淫词宁辱不贵自适其宜中心已定胡妄而祈坚汝之心密汝所持得之为大失不污卑凡吾所有不敢汝施致命而升汝慎勿疑呜呼天之所命不可中革泣拜欣受初悲后怿抱拙终身以死谁惕  

斩曲几文【`栁宗元`】  

后皇植物所贵乎直圣主取焉以建家国亘为栋楹齐为阃阈外隅平端中室谨饰度焉以几维量之则君子凭之以辅其徳末代淫巧不师古式断兹揉木以限肘腋欹形诡状曲程诈力制类竒邪用絶绳墨勾身陋狭危足僻侧支不得舒胁不遑息余胡斯蓄以乱人极追咎厥始惟物之残禀气失中遭生不完托地硗垤反时燠寒郁闷结涩癃蹇艰难不可以遂遂亏其端离竒诘屈缩恧■〈山赞〉岏含蝎孕蠧外邪中干或因先容以售其蟠病夫甘焉制器以安彼风毒败形阴沴迁魄祸气侵骨淫神化脉体仄筋倦荣乖卫逆乃喜兹物以为已适器之不祥莫是为敌乌可昵近以招祸癖且人道甚恶惟曲为先在心为贼在口为愆在肩为偻在膝为挛戚施踦跂匍匐拘拳古皆斥逺莫致于前问谁其类恶木盗泉朝歌回车简牍载焉昭王市骨乐毅归燕今我斩此以希古贤谄谀宜惕正直宜宣道焉是达法焉是専咨尔君子曷不干干既和且平获佑于天去恶在微慎保其传  

逐痁鬼文【`孙樵`】  

孙子病痁其友踵门请曰始则栗缩撼懐有若仆子于严氷者终则愤胸烁肌有若寘子于烈炉者子知动作皆鬼耶余试为子逐之以文樵应之曰予病诚鬼也然樵居平亦有不自了事者抑有鬼乎樵尝思委质以事君则有若刳心而死者立于旁曰当如此諌樵尝思不入于危难则有若结缨而死者立于其旁曰当如此忠樵尝欲不固其穷则有若拜拒馈粟者立于旁曰当如此亷樵尝欲茍违其期则有若拥梁汨死者立于旁曰当如此信樵尝欲与人美言则有若教予讦谈而鲠人耳者樵尝欲与人市交则有若教予违热而去势者樵尝欲趋权豪以冀得则有若牵予裾而踬予足者樵尝欲忍汗■〈赤皮〉以自媒则有若縳予舌而胶予口者予之不得専也如此以故学勤而吾道愈穷业修而知已日消是残吾生于痁鬼也子并为我逐之吾闻有陈万年者射利乗机迩颜作怡愉愉便便阿意奉欢死而有灵是为谄鬼此鬼依人使人蒙福人见輙喜摆去不得复有公孙弘者克已沽名饰情钓声内包祸心外示舒弘死而有知是为骄鬼此鬼凭人使人有闻上信于君下喜于民复有司马安者攘义盗仁縳舌交唇柔声婉颜狐媚当权死而有灵是为巧鬼此鬼依人辞枯即荣长剑华缨髙歩天庭复有和长舆者巨万藏家贯腐镪磨鳞差螭缩阵阵星涩死而有知是为钱鬼此鬼凭人使人气豪意适交欢贩禄买曲成直此四鬼者茍与吾逰吾必快所求是资吾生于他鬼也子并为我招之其友不对退而歌曰  

穷吾知其所羞达吾知其所求此不当逐而彼不当游君乎君乎诚有激于中乎吁  

乞巧文【`沈亚之`】  

邯郸人妓妇李客子七夕祀织女作穿针戏取苕葟芙蓉杂致席上以望巧所降其夫以为沈下贤工文能剏窈窕之思善感物态因请譔为俗语以道所欲词曰  

惟云渚之震秋兮天旷碧以凝暮悬韶桂于姹月泫明泪之新露即河房之将期俪龙轮以就驭恭闻司巧之多方妾修馨香以奉具窃独溺于自私希灵娥之所付羽碧凝其异质兮韵隆虹于霾霁假文羽于孔雀兮而使擅夫佳丽载云蝉之重緌兮涂蛮金于绮篲细绡缕于藕膓兮差莲跗以齿致而纎瓜之丝虫兮褭檐机之夕缀是物之巧工善饰愿赐妾于针纫也葩蕚郁于浓妍包多宜以善喜引纎吹于轻颷若将翔而复倚醉春光之流景播青香于万里霓烟出乎无间缥窈眇以斐亹若披若曳兮撦平林兮横晓水袭霁旦之繁芳兮因文映而增绮澹冉冉其伙容世无容以皆此是物之巧容善态愿委妾于态媚也短蒲狭涘兮曲溜溢鵁鶄鹓鶵兮引乳娣戏音清谐兮荡曳牵游裾之低凝兮蔓春心于淇裔枯寒劲干兮噫气摆风呌夜兮留澡雪留韵凄涩兮映■〈口哲〉咽吟梦语之涟涟感霜锺之流越是物之巧音善感愿付妾于管弦也  

送穷文【`段成式`】  

予大中八年作留穷辞词人谓予词反之胜也至十三年客汉上复作送穷祝是年正之晦童稚戏为送穷船判筒而槽比箨而闾细枲纒幅楮饰木偶家督被酒请禳穷将酹地歌舞穷予谓曰予送非嚵■〈飠崇〉厯戚循阴索隙膋荤瀹饼直脰涎沥者非寒哭蔟磷败衣网身恶觑墙间冷啸凄辛者非吓巫嗾巫欺痴娆衰烬数楮泉扰狎狐狸者噫有才歉升窄朘肠哕喀几童其笔燥心汗滴以是而殁者去些有开卷数幅窒心妨目袭经攻史方寸日蹙以是而殁者去些有议古酌今左凌右侵麓垤酒涔短浅不禁以是而殁者去些  

祀疟疠文【`皮日休`】  

昔夏后氏铸鼎象物使民知神奸或魑魅之外魍魉之余匿天命窃帝威不见形于鼎上者自夏后氏去继为祸于人间被之者始若处氷槛复若落炎井眩瞀荧惑视之累形听之重声骨节殆重如山已倾始或醒时夺人之情丧人之精兀若木偶昏如宿酲噫或饮食不节哀乐失所病于人者上则汤剂次则矿艾愈矣凡在是病者人也又非天也汤剂不可理矿艾不可攻呜呼疠之能祸人是必有知也既有知奚不効神为聪明正直不加祟于君子焉遂为文祀而逐之曰  

疠乎疠乎有事君不尽节事亲不尽孝出为叛臣入为逆子天未降刑尚或窃生尔宜疠之有専禄恃威僣物行机上弄国权下戏民命天未降刑尚或窃生尔宜疠之有卖交取禄谄交结族一言不善祸发如镞天未降刑尚或窃生尔宜疠之美曼之色媚于君侧巧笑未足已亡于国天未降刑尚或窃生尔宜疠之柔佞之言惑于君前委顺未足国歩移焉天未降刑尚或窃生尔宜疠之四星之位奉于紫宸萧墙祸起帝座蒙尘天未降刑尚或窃生尔宜疠之见灾幸乆闻祸乐成含羞冒贵忍垢贪荣天未降刑尚或窃生尔宜疠之疠乎疠乎尔目不盲尔耳不聋如向来所陈奚不祸于其躬仁者必有厄义者必有穷见仁义而勿疠遇奸佞而肆凶非唯去乎物患抑亦代乎天功疠乎疠乎茍依吾言而若是吾将达尔于帝聪  

登髙文【`陆龟蒙`】  

金行告穷日御初九桐阴雨压乎泥沙菊气风扬乎戸牖寒无以衣病不得酒茫洋于心噎嗢在口稚子拱而进曰古徃滔滔人生实劳或暇或逸以嬉以遨兹辰甚良足啸吾曹趋山选台席饵尊醪既可逭乎灾眚亦聊释乎郁陶齐谐之流载此世所谓夫登髙者也尝有意乎予曰吁稚子之言止于是耳曾不探乎奥旨吾数亩之间门常昼关学无端倪宛若循环时歌笑以独愤乐正直而非险艰为书抚之与善治顽有行同而迹类者尚愤疾乎声颜一骥在坂百驽在闲传嘶振秣侮病挤孱仲尼登东山而小鲁况肆逺日而务周旋者哉阳専奥遂假窃名器有土有人前呵后骑佞舌吚哑所向上下镗威介私放荡侈哆如此者又欲见耶崇闳大居暨粉涂朱脊会螭屹扉环兽铺轮鲜蹄骄羽翼成徒绣碧其内丝篁彼姝主张何人庸儿贾夫如此者又欲见耶缨弁外饰悔吝中积简弃信行附比凶徳仁泽干枯义路填塞权之所憎始厚终斥权之所怜昨骂今惜反掌背面天辽海隔如此者又欲见耶国金铸兵赤子聚盗杀人无惭罪人何躁造化不象名称同暴隳颓墙垣不填堂奥生灵几何过半减耗残存伶俜输挽犒劳嬴豪偏颇役使颠倒胥驱吏笞不舍重髦如此者又欲见耶古所谓登髙能赋者赋物之姿惨戚在下吾宁忍窥尔以灾眚可逭郁陶可披我中时病言开怒随我感物悴遐瞻尔噫是使灾眚弥炽郁陶愈悲惟尔教我百无一宜我谷未实我蔬未肥弗视农圃吾将曷归无重我悔吾方愦愦稚子不乐惴缩而退  

跛奚移文【`宋黄庭坚`】  

女弟阿通归李安诗为置婢无所得乃得跛奚蹒跚离疏不利走趋颡出屋檐足达户枢三妪挽不来两妪推不去主人不悦厨人骂怒黄子笑之曰尧牵羊而舜鞭之羊不得食尧舜俱疲百羊在谷牧一童子草露晞而出草露降而归不忘一羊在其指撝故曰使人也器之物有所不可则亦有所宜警夜偷者不以马司昼漏者不以鸡凖绳规矩异用殊施天倾西北地缺东南尺有所不逮寸有所覃子不通之则屦不可运土篑不可当屦坐而睨之小大俱废子如通之则瞽者之耳聋者之目絶利一源取功十百事固有精于一则尽善徧用智则无功有所不能乃有所大能焉呼跛奚来前吾为若诏之汝能与壮士拔距乎能与羣狙赋茅乎能与八骏取路乎能逐三窟狡兎乎皆曰不能曰是固不能闺门之内固无所事此今将诏若可为者汝无状于行当任坐作不得顽痴自今谨饬晨入庖舍涤铛瀹釡料简蔬茹留精黜觕脔肉法欲方脍鱼法欲长起溲如截肪煑饼深注汤和糜勿投酰韲臼晚用姜葱■〈氵〈充，木代儿〉〉不欲焦旋葅不欲黄饭不欲着牙扬盆勿驻沙进火守炷水沃沸鼎斟酌芗芼生熟必告姨■〈女监〉临食爬垢撩发染指舐杓嘬胾懐骨事无大小尽当关白食了涤器三正三反抆拭蠲洁寝匙覆椀陶瓦髹素视在谨数兄弟为行牡牝相当日中事闲浣衣潄襦器秽器浄谨循其初素衣当白染衣增色栀郁为黄红螺蚜光挼蓝杵草茅搜槖皂浆胰粉白无不媚好燥湿处停慰帖坦平来徃之役资它使令牛羊下来唤鸡栖桀撑拒门关闲护草窃饮饭猫犬堙塞鼠穴凡乌攫肉猫触鼎犬舐铛鼠窥甑皆汝之罪也春蚕三卧升簇自裹七昼夜夜无得停火纻麻藤葛蕉任絺绤锡疎手作无有停时紾缉偷工夫一日得半工一缕亦有余暑时藴蒸扇凉密水薫艾出蚊水盘去蝇果生守树果熟守筥执弓懐弹驱吓飞鸟无得吮尝日使残少姆妪骂讥疟痢泄呕天寒置笼衣衾毕烘搔痒抑痛炙手撋冻无事倚墙■〈韦奚〉屦可作堂上呌呼传声代诺截长续短鳬鹤皆忧将敏补拙与巧者俦凡前之为汝能之否跛奚对曰我缺于足犹全于手如前之为虽劳何咎黄子曰若是则不既有用矣乎皆应曰然无不意满  

送穷文【`明刘基`】  

余梦有物兮龙首人身蓬头鼠目兮其音若呻跳踉睒冶兮若逺而亲歘徃砉来兮忽笑以颦觉而异之乃具糗芳洁豆觞过老郭而问之曰是何祥也郭子褎然启椟拂蓍密沕而筮之遇困之兑其繇曰困于堬穴中有狐举趾蹑胡毁踵及颅其泣婴如恣睢■〈月雚〉■〈月癸〉孔隙以窥如垢如腯彳亍追随求速得迟郭子释策而笑曰是穷鬼也其为物也入山山空入泽泽荒人而遭之穷不可当载祓载禳遣之他方可以无殃余曰茍然矣遣之何居郭子曰子第为之所我请为子逐之余曰唯唯乃致词曰嗟尔穷鬼兮无处我庐八牕洞朗廓以虚陟厘兎颖有图书虀爼粝食菽与蔬守分自足不求余汝不可留阻歩趋左有郁垒右有荼苇索縳汝饲老乌嗟尔穷鬼兮无泊我市九衢四达平若坻髙楼大屋郁云起冠裳济济集俊士谋谟折冲格遐迩汝不可徃耗储偫三川灵神歆穆祀孟涂司刑伐尔死嗟尔穷鬼兮无依我城垣墉睥睨髙不可陵沟湟深浚栫以荆重门击柝钟鼔訇斥堠谨肃列旗旌汝不可徃构妖狞徤儿披甲眼若星长戈劲箭穿尔形嗟尔穷鬼兮无适我野田畴井井治而不苴禾麻豆麦梧梓槚菶菶蔚蓊被窿■〈〈黑牙〉上灬下〉歳时禋祀达方社汝不可徃原隰頳朱衣赤郭骑驳马执汝脔肉燔其躶嗟尔穷鬼兮无上天髙明行徤覆八埏转旋日月照幽玄温凉嘘吹寒暑煎陶冶万物成歳年汝不可徃乱星躔黔嬴凭怒施椎鞭破骸碎骨丧尔元嗟尔穷鬼兮无下地博厚载物生育庶类江河顺流山岳峙融结蓄泄百寳出洪纎蠢顽各奠位汝不可徃坤轴臲黄祗土伯咸震恚艾殄尔种灰厥骴嗟尔穷鬼兮无潜于山岩嗸石核立键关丘林陵麓产植蕃阂隔风气限夷蛮颔云腹雨濡旱干汝不可徃鼓神奸渉■〈蠢，单代春〉泰逢毛虎斑噬肤嚼肉流血殷嗟尔穷鬼兮无入于水大瀛包纳川渎委疏烦泄秽通脉理鱼盐蠏虾奏鲜旨蛟鼍龟鼋藏谲诡汝不可徃陵谷圮天吴九头挿九尾磨牙吮血糜烂尔大泊荡荡无涯垠青冥杳茫不见人瞢瞢漠漠混昏晨泻之不虚壅不堙不甘不苦淡以淳汝徃居之寂无邻乗骑光景入絪缊保全尔躯絶诟嗔汝不寤兮灭为尘急急如律令  

诮伯牙文【`方孝孺`】  

世传伯牙事陋矣张文潜为赋哀之其辞信美而其义尤陋也余读而鄙之为文诮伯牙且正张子之陋其辞曰战国之士好夸嗜毗恒诡实以求合不顾人之是非于斯时也求自重而违世者嗟吾舍子而称谁然于子有憾焉盖惜子为艺也善而为识也卑君子之学自得而已茍余中之有乐遑恤世之愠喜感子期之见知遂絶弦于既死悲乎陋哉子之志也知子一人不知举世使夫人能识子则何名为絶艺俚歌巷语婴孩启齿惟其不知乃为至贵子之不幸子期是值忘子之恶举子之爱俾尔望于人也过深而得于天者不至子诚有以自适天地日月草木庶类举目欣然皆识子意茍为不得虽子期接踵誉言盈耳亦何预于吾子且夫全于天者不求合于人志乎逺者不取效于迩嗟伯牙乎尔曷不以万物为一身以太虚为知已等毁誉于浮说而游心乎冲漠之乡下迨乎无穷上泝乎无始以与无耳者听无言者语奚为栖栖焉隘狷而可鄙此艺之所以为小技而予固不足与闻乎此也耶  

诘博望侯文【`张邦竒`】  

博望侯张骞既失侯为上言西域诸国所有欲以歆动上心得复使焉以为功而复厥侯也太史公见而诘之其辞曰嗟来博望乎君胡为富贵是觎而捐其躯越弃人伦而逺夷是图匈奴险狠同兕貙龎莋昆明心性殊西夷越在西地隅君欲出之亦已愚西方晦谷日所匿阴霾昏黒视莫觌﨑岖三池与盘石热身头痛行不得迫塞悬度天设阸下临溪谷峻若壁殆而一跌骨细磔君胡以身蹈不测西域之人诞幻丑鄙狂笑娱舞喜而兄与弟怒而豺与虎西域之兽大狗封牛唁唁牟牟狻猊挑扳视人若仇是其国非中国之所通也不幸而至焉不可以为恒也昔也君尝一使颠踣艰危更十三载而奔窜以回百人去一人来君胡不自恤而复求使为卜式输粟居九卿相如献赋身宠荣彼以轻易重且不可而君独以重易轻恶在其为明也今夫中国之民破产甈居鬻妻弃子饥殍相望冦贼蜂起沃壤不赋大狱不理弃而敝之以事逺夷不亦悲乎彼其骏马翠翎象齿犀革大卵眩人铜锡玉石寒不可衣饥不可食而必求之诚损何益剖身藏珠人谥为愚彼之所残仅乃一躯而况敝身与家与国之需以觅封侯厥愚何如嗟来博望乎君既苦其身又失其所以为臣亦独何乐哉而为是纷纷于是博望侯泚颡頳颜若眩若迷举手谢过俛而忸怩然惑溺已深终不能改其所为也自是之后天子益向西域好利之臣争事之盖始于骞之凿空而其途不可塞矣悲哉  

驱疟鬼文【`陈勲`】  

咨尔疟鬼尔来前尔固轩后之裔孙而颛顼氏之孽子也岂不亦神明之胄陨坠厥悳以遯于江水之滨尔不惟尔祖是念淫于非类而甘自没焉惟厉及罔两之属嚚昏肆毒是以有至丑之谥百世不改尔乃与为耦而更称虐何污而不惭也昔夏后氏光明其悳铸九牧之贡金以为寳鼎者九用写山川林泽竒邪怪妖之形莫不毕具使民无逢其灾尔于其时灭迹潜景靡所容处民用以康王悳代衰九鼎沦化人神糅杂载歴辟王日不遑给靡复有克提挈至寳照于神奸尔丁其会跳踯咿嘤复用潜出乗民之不若而播之灾害实繁有徒终不刬灭以迄于今日以弥甚尔之必至类信罔避类勇倐变类智忽去类果假是四类以济其凶悳是生三辠四民或处燕闲或列肆居或袯襫涂足或贸易逺渉各致其能以相资焉先王之训也惟尔之来莫不释所执业抱衾与裯以与尔处废民之养阙国之经尔之辠一矣贫者藜藿不厌而为尔召巫与祝陈席鸣鼓具醪及糈尔醉尔饱又为之针灼汤熨攻其体肤爰耗竭其生资及歳之不时于是有踣而殍者则职尔之由尔之辠二矣凡疴中人于其身耳惟尔善变善染家传戸入此呻彼吟跨邑越国传不云乎无使滋蔓蔓难图也尔恶实蔓以滋图尔者不亦难乎尔之辠三矣尔惟小丑居其一足以为戮矧繄三欤抑其有甚夫阴阳变化天地之操权巨矣尔窃焉如凝如冱如烁如焚凝冱如冬烁焚如夏是大钧有职而尔敢私奸之也抑天之序犹僣移也尔闪倐驰骤忽尔坚氷忽尔赤日挟纩挥汗遑遽靡息尔之虐将无酷于阴阳之烈与帝稔尔积衅且不忍其柄或盗以使将下六丁震霆以捜尔之类俾无遗育尔祖其不克尔庇尔尚悔祸自新乎其屏迹以返尔水滨之居饮清嬉涟容与遨逰无干人间辠其尚可以逭予室湫隘不足以游尔予躯孱羸不足以习尔尔之不徙予亦将召祝者具桃茢其有明神将帝之威载旄列戟以与尔从事其毋悔  

## 文章辨体彚选卷七百七十

（明）贺复征 编  

○杂文四【`以下附列`】  

复征曰题有诰谕等名分诸体者仍以文系之列杂文后  

僮约【`汉王褒`】  

蜀郡王子渊以事到煎上寡妇杨惠舍有一奴名便了倩行酤酒便了捍大杖上冢巅曰大夫买便了时只约守冢不约为他家男子沽酒子渊大怒曰奴寜欲卖邪惠曰奴父许人人无欲者子即决卖劵之奴复曰欲使皆上劵不上劵便了不能为也子渊曰诺劵文曰神爵三年正月十五日资中男子王子渊从成都安志里女子杨惠买夫峕户下髯奴便了决卖万五千奴从百役使不得有二言晨起洒扫食了洗涤居常穿臼縳箒裁盂凿井浚渠縳落鉏园研陌杜埤地刻大枷屈竹作把削治鹿卢出入不得骑马载车箕坐大呶下床振头垂钓刈刍结苇腊纑沃不酪住■〈酉且〉■〈酉莫〉织履作麤黏雀张鸟结网捕鱼缴鴈弹鳬登山射鹿入水捕龟后园纵鱼鴈鹜百余驱逐鸱鸟持梢牧猪种姜养芋长育豚驹粪除常洁餧食牛马鼓四起坐夜半益刍二月春分被堤杜疆落桑皮椶种瓜作瓠别茄披■〈艹忩〉焚槎发等垄集破封日中早熭鸡鸣起春调治马驴兼落三重舍中有客提壶行酤汲水煎餔涤杯整按园中拔蒜斵苏切脯筑肉臛芋脍鱼炰鳖烹茶尽具铺巳葢藏闗门塞窦餧猪纵犬勿与邻里争鬬奴但当饭豆饮水不得嗜酒欲饮羙酒惟得染唇渍口不得倾盂覆斗不得辰出夜入交闗伴偶舎后有树当裁作舩上至江州下至煎主为府掾求用钱推纺恶败椶索绵亭买席往来都洛当为妇女求脂泽贩于小市归都担枲转出旁蹉牵羊贩鹅武阳买茶杨氏池中担荷往来市聚慎护奸偷入市不得夷蹲旁卧恶言丑骂多作刀弓持入益州货易牛羊奴自交精惠不得痴愚持斧入山断椠裁辕若残当作爼几木屐及彘盘焚薪作炭迭石薄岸治舍盖屋书削代牍日暮以归当送干薪两三束四月当坡五月当获十月收豆多耴蒲苎益作绳索雨堕无所为当编蒋织箔植种桃李梨柿柘桑三丈一树八尺为行果类相从纵横相当果熟收敛不得吮尝犬吠当起惊告邻里枨门柱户上楼撃鼓掎盾曳■〈釒予〉还落三周勤心疾作不得遨游奴老力索种莞织席事讫欲休当舂一石夜半无事浣衣当白若有私钱主给宾客奴不得有奸私事事当闻白奴不听教当笞一百读劵文徧讫词穷咋索仡仡叩头两手自搏目泪下落鼻涕长一尺当如王大夫言不如早归黄土陌蚯蚓鑚额早知当尔王大夫酤酒真不敢作恶  

昆弟诰【`晋夏侯湛`】  

惟正月哉生魄湛若曰咨尔昆弟淳琬瑫谟总瞻古人有言孝乎惟孝友于兄弟死丧之戚兄弟孔懐又曰周之有至徳也莫如兄弟于戏古之载于训籍传于诗书者厥乃不思不可不行尔其专乃心一乃听砥砺乃性以听我之格言淳等拜手稽首湛若曰呜呼惟我皇乃祖滕公肇厘厥徳厥功以左右汉祖弘济于嗣君用垂祚于后世世增敷前轨济其好行美徳明允相继冠冕胥及以逮于皇曾祖愍侯寅亮魏祖用康乂厥世遂启土宇以天综厥勲于家我皇祖穆侯崇厥基以允厘显志用恢阐我令业维我后府君侯袛服哲命钦明文思以熈柔我家道丕隆我先绪钦若稽古训用敷训典籍乃综其微言呜呼自三坟五典八索九丘圗纬六艺及百家众流罔不探赜索隠钩深致逺洪范九畴彛伦攸叙乃命世立言越用继尼父之大业斯文在兹且九龄而我王母薛妃登遐我后孝思罔极惟以奉于穆侯之继室蔡姬以致其子道蔡姬登遐隘于穆侯之命厥礼乃不得成用不祔于祖姑惟乃用骋其永慕厥乃以疾辞位用逊于厥家布衣席藁以终于三载厥乃古训无文我后丕孝其心用假于厥制以穆于世父使君侯惟伯后聪明睿知奕世载徳用慈友于我后我惟烝烝是虔罔不克承厥诲用增茂我敦笃以播休美于一世厥乃可不遵惟我用夙夜匪懈日鑚其道而仰之弥髙鑚之弥坚我用欲罢不敢岂惟予躬是惧寔令迹是奉厥乃昼分而食夜分而寝岂唯令节是畏寔尔犹是仪呜呼予其敬哉俞予闻之周之有至徳有妇人焉我母氏羊姬宣慈恺悌明粹笃诚以抚训羣子厥乃我齓齿则受厥教于书学未遑惟寜敦诗书礼乐孳孳弗倦我有识惟与汝服厥诲惟仁义惟孝友是尚忧深思逺祗以防于微翳义形于色厚爱平恕以济其寛裕用缉和我七子训廸我五妹惟我兄弟姊妹束修慎行用不辱于冠带寔母氏是慿予其为政蕞尔惟母氏仁之不行是戚予其望色思寛狱之不情教之不泰是训予其纳戒思详呜呼惟母氏信着于不言行感于神明若夫恭事于蔡姬敦穆于九族乃髙于古之人古之人厥乃千里承思矧我惟父惟母世徳之余烈服膺之弗可及景仰之弗可阶汝其念哉俾羣弟天祚于我家俾尔咸休明是履淳英哉文明柔顺琬乃沉毅笃固惟瑫厥清粹平理谟茂哉隽哲寅亮总其弘肃简雅瞻乃纯铄惠和惟我蒙蔽极否于义训嗟尔六弟汝其滋义洗心以补予之尤予乃亦不敢妄汝之阙呜呼小子瞻汝其见予之长于仁未见予之长于义也瞻曰俞以如何湛若曰我之肇于总角以逮于弱冠暨于今之二毛受学于先载纳诲于严父慈母予其敬忌于厥身而匡予之纎介翼予之小疵使予有过未曾不知予知之逌改惟冲子是頼予亲于心爱于中敬于貌厥乃口无择言柔惠且直亷而不刿肃而不厉厥其成子哉用集我父母之训庶明厉翼迩可逺在兹瞻拜手稽首曰俞湛曰都在修身在爱人瞻曰吁惟圣其难之湛曰都厥不行惟艰厥行惟易淳曰俞明而昧崇而卑冲而恒显而贤同而疑厉而柔和而矜湛曰俞乃言厥有道淳曰俞祗服训湛曰来琬汝亦昌言琬曰俞身不及于人不敢堕于勤厥故惟新湛曰俞瑫亦昌言瑫曰俞滋敬于已不滋敬于巳惟敬乃恃无忘有耻湛曰俞谟亦昌言谟曰俞无忘于不可不虞形貌以心访心于虞湛曰俞总亦昌言总日俞若忧厥忧以休湛曰俞瞻亦昌言瞻曰俞复外惟内取诸内不忘诸外湛曰俞休哉淳等拜手稽首湛亦拜手稽首乃歌曰明徳复哉家道休哉世祚悠哉百禄周哉又作歌曰讯徳恭哉训翼从哉内外康哉皆拜曰钦哉  

训诸生诰【`虞溥`】  

文学诸生皆冠带之流年盛志美始渉学庭讲修典训此大成之业立徳之基也夫圣人之道淡而寡味故始学者不好也及至期月所观弥博所习弥多日闻所不闻日见所不见然后心开意朗敬业乐羣忽然不觉大化之陶巳至道之入神也故学之染人甚于丹青丹青吾见其久而渝矣未见久学而渝者也夫工人之染先修其质后事其色质修色积而染工毕矣学亦有质孝悌忠信是也君子内正其心外修其行行有余力则以学文文质彬彬然后为徳夫学者不患才不及而患志不立故曰希骥之马亦骥之乗希颜之徒亦颜之伦也又曰■〈契刂〉而舍之朽木不知■〈契刂〉而不舍金石可亏斯非其效乎今诸生口诵圣人之典体闲庠序之训比及三年可以小成而令名宣流雅誉日新朋友钦而乐之朝士敬而叹之于是州府交命择官而仕不亦美乎若乃含章舒藻挥翰流离称述世务揬赜究奇使扬班韬笔仲舒结舌亦惟才所居固无常人也然积一勺以成江河累微尘以崇峻极匪志匪勤理无由济也诸生若絶人间之务心专亲学累一以贯之积渐以进之则亦或迟或速或先或后耳何滞而不通何逺而不至耶  

梁武帝舍道归佛书  

梁国皇帝兰陵萧衍稽首和南十方诸佛十方尊佛十方菩萨僧如来漏尽智凝成觉至道通机徳圎取圣发慧炬以照迷镜法流以澄垢启瑞迹于天中烁灵仪于像外度众生于苦海引含识趣湼盘登常乐之髙山出爱河之深际弟子经迟迷荒躭事老子歴叶相承染此邪法习因善发弃迷知返今舍旧翳归慿正觉愿使未来世中童男出家广弘经教化度众生共取成佛渉大乗心离二乗念正愿诸佛证明菩萨摄受  

言志书【`萧大圜`】  

拂衣褰裳无呑舟之漏网挂冠悬节虑吾志之未从倘获展禽之免有美慈明之进如蒙北叟之放实胜济南之征其故何哉夫闾阎有优游之美朝廷多簮佩之累盖由来久矣留侯追踪于松子陶朱成术于辛文良有以焉况乎智不逸羣言不髙物而欲辛苦一生何其僻也岂如知足知止萧然无累北山之北弃絶人间南山之南超踰世网面修原而帯流水倚郊甸而枕平皋筑蜗舍于丛林构环堵于幽薄近瞻烟雾逺睇风云藉纎草以荫长松结幽兰而援芳桂仰翔禽于百仞俯泳鳞于千寻果园在后开窓以临花草蔬圃居前坐檐而看灌甽二顷以供饘粥十畆以给丝麻侍儿五三可充纴织家僮数四足代耕耘沽酤牧羊恊潘生之志畜鸡种黍应庄叟之言获叔寻范氏之书露葵征尹君之录烹羔豚而介春酒迎伏腊而候岁时披良书探至赜歌繤繤唱乌乌可以虞神可以散虑有朋自逺扬擢古今田畯相过剧谈稼穑斯亦足矣乐不可施永保性命何畏忧责岂若蹙足入绊申脰就覊游帝王之门趋宰衡之势不知飘尘之少选寜觉年纪之斯须万物营营靡存其意天道昧昧安可问哉嗟乎生若浮云朝露寜俟长绳繋量实不愿之执烛夜逰惊其迅迈百年何几擎跽曲拳四时如流俛眉蹑足出处无成语黙奚当非直丘明所耻抑亦仲尼耻之  

应诘【`唐骆宾王`】  

予以三伏时行至七里滩此地即新安江口也有严子陵钓矶焉澄潭至清洞彻见底往往有羣鱼戏歴如行空中人有钓者试取饵投之或有浮而不愿者或有贪而不呑者引竿而举因以获焉其始出也乃掉尾扬须有若恃力而自勉其少退也则鼓鳃濡沬有似屈体而求哀嗟乎势牵于人道穷于我将欲以下坐而歌冯子又安能中辙而呼庄周哉予乃祝曰猛兽搏也拘于陷穽鸷鸟攫也絷于樊龙素龟灵也披发河津白龙神也挂鳞罝网何不泥潜而穴处故乃贪饵而吞钩乎于是放之江流尽其生生之理时同行者顾诘余曰夫至人之处世拟迹而后投隠心而后动终始不易其道悔吝不生其情而吾子沉缗于川登鱼于陆烹之可以习政术羞之可以充庖厨曩求之将何圗今舍之将何欲予笑而应之曰圣人不凝滞于物智士不推移于时知机之谓神舍生之谓道殷王圣也囚于夏孔丘贤也畏于匡且夫明哲之贤尚惧幽忧之患况鳞羽之族能无弋钓之累哉故曩吾有心也求之不得今吾无心也故既得而舍求与舍不亦双美乎烹与羞不亦两伤乎况疗饥者半菽可以充腹为政者一言可以兴邦亦奚必因小鲜而后明三异之规剿大命而后冀一飱之饱擒而不杀可谓不仁乎获而不享可谓不亷乎且夫垂竿而为事者太公之遗术也形垂磻溪之石兆应滋水之璜夫如是者将以钓川耶将以钓国耶然后知古善钓者其惟太公乎又有妙于此者其惟文王乎夫文王制六合而为钓悬西伯而为饵筮之于清庙投之于巨川一引而获太公再举而登尚父由此观之蹲会稽而沉辖者鲍肆之徒也踞沧海而负鳌者渔父之事也斯并眇小者之所习安知丈夫之所为哉  

字诂判【`张廵`】  

甲楷法有闻颇齐刀笔之吏象形自业偏在写书之官不能杀竹惟青临池尽黒当年有立应已盈裾计日不移无惭尺牍今乃字诂是事日课有违左氏门庭虽多笔砚稚川史籍不满巾箱曾莫负于五车徒见司于双管以是会意虽则麾肱不能中程何为当理今之簿诉将俟片言欲迟单父之书湏辨洛阳之纸然则类之大小犹或可问刑之出入于是乎在  

对禹问【`韩愈`】  

或问曰尧舜传诸贤禹传诸子信乎曰然然则禹之贤不及扵尧与舜也欤曰不然尧舜之传贤也欲天下之得其所也禹之传子也忧后世争之之乱也尧舜之利民也大禹之虑民也深曰然则尧舜何以不忧后世曰舜如尧尧传之禹如舜舜传之得其人而传之尧舜也无其人虑其患而不传者禹也舜不能以传禹尧为不知人禹不能以传子舜为不知人尧以传舜为忧后世禹以传子为虑后世曰禹之虑也则深矣传之子而当不淑则柰何曰时益以难理传之人则争未前定也传之子则不争前定也前定虽不当贤犹可以守法不前定而不遇贤则争且乱天之生大圣也不数其生大恶也亦不数传诸人得大圣然后人莫敢争传诸子得大恶然后人受其乱禹之后四百年然后得桀亦四百年然后得汤与伊尹汤与伊尹不可待而传也与其传不得圣人而争且乱孰若传诸子虽不得贤犹可守法曰孟子之所谓天与贤则与贤天与子则与子者何也曰孟子之心以为圣人不苟私于其子以害天下求其说而不得从而为之辞  

伤我马词【`刘禹锡`】  

马龙类葢健而能驰君子之所宜求为嘼也故法求于力或逸而喜骇法求于和或干而易仆由徳称者鲜焉曩予知善马之难遭也不求于肆而于其乡一旦果得阴山之阿蠖略其形萧萧其鸣长頋逺视慧而能力頋其躯非骞然而伟也虽士得以乗之始予被皁衣于朝朝之人多四三其壮以逸驭予无兼焉水辙之淋漓淖途之汪洋结为确荦融为坳堂前有偾辀后有濡裳我策乗空我镳方扬振鬛轩昻矫如飞翔翘翘其雄也非力而何烈火之具举钩膺之迭舞一蹊千趾骈比龃龉■〈广外多内〉者斯挤悍者斯怒我鞍如山我辔如组弭毛容与宛若孤处靡靡其柔也非慧而何前日予之获谴于阙下背商颜趣昭丘日中而踰舍修门之南非骑所宜夷则沮洳髙则嵚巇虎咆空林■〈或上鬼下〉鬬荒馗风雨孤征简书之威俾予弗颠我马依依屑屑其劳也非徳而何予至武陵居沅水旁或踰月未尝跨马以故莫得伸其所长局蹐頋望兮顿其鎻缰饮龁日削兮精耗神伤塞枥骚骚兮瘁毛苍凉露闻■〈爕〉蹀兮逸气腾骧朔云深兮边草逺意欲徃兮声不扬隤然似不得其所而死故其嗟也兼常初玄宗羇大宛而尽有名马命典牧以时起居洎西幸蜀徃徃民间得其种而蕃焉故良毛色者率非中土类也稽是毛物岂祖于宛欤汉之歌曰龙为友武陵有水曰龙泉遂归骨于是川且吊之曰生于碛礰善驰走万里南来困丘阜青菰寒茮非适口病闻北风犹举首金台已平骨空朽投之龙渊从尔友  

喻古之治【`卢硕`】  

轩昊之代君为心兆民为百骸尧舜之代君为目兆民为物三代之时君为医兆民为疾五伯之治君为工兆民为材二汉之时君为堤兆民为水夫心治则百骸从视明则众物露医善诊则疾不弭渐工善度则木无弃材故委心乃无为轩昊之治自治也任目必有待尧舜之治求治也医不全则生死危三代之治存乎仁工不审则曲直乖五伯之治资于智迨斯已降民为水矣政为堤矣堤之不完水漂邑矣寝乎曹马乃成壊衰焉嚱民不可使为水水而堤之困矣然则轩昊诚尧舜明三代仁五伯智二汉法禁人之叛也禁之以致君为敌兆民有冦雠焉  

画谏【`卢硕`】  

汉文帝时未央宫永明殿画古者五物成帝阳朔中尝坐羣臣于下则指之曰子慕尧舜理故目是以自况大司马阳平侯王鳯拜舞而贺曰陛下法古为治上稽唐虞仁逺乎哉行之斯至旌鼓之属在陛下建之而巳矣至于神草灵兽臣知不日当产于明庭以彰上天之允答也微臣不胜鳬藻之抃御史大夫张忠出次而言曰斯无用之物也臣请即自圬之且是画肇于太宗之时凡八圣矣开眼而覩之者皆面而违之未闻有禆于治也臣敢为陛下条举臣尝闻文帝时雒阳人贾谊为博士能诵诗属书尝为上陈古先帝王之道汉朝正朔之法上以公卿之任无以易谊俄绛灌冯敬之伍害其贤而毁之遂踈而不信傅卑湿之国后虽征还卒不得大用丧志而死至今负才藏器之徒犹以为愤此则善虽进而不能用也帝又降诏除诽谤之令许人言事迨中宗朝大臣杨恽葢寛饶以讥刺辞语皆坐大辟先帝在东宫言其法太深刻中宗竟不悔此则木虽旁午人不敢书上也初元帝弘恭石显专权乱政前将军望之嫉其姧邪讽上除之不从望之反罗其愆过以自杀此又邪不可触之之验也前日安昌侯禹居陛下师傅之尊不能率已以俭而乃决泾引渭广开田畴便身娱耳多置侈乐平陵朱云上书请斩其首陛下怒不可忍遽将诛之云仓卒无据乃至丧胆失魂臣意引圣用此乃类是乎臣之狂瞽欲陛下言而必行丹雘之设不足以留连圣念也且大司马亲勲之望朝野所倚不能因事而諌返以为贺佞孰甚焉臣谨以指之若斧锧将及是陛下误屈轶也臣不敢就僇  

复性书【`李翱`】  

昼而作夕而休者凡人也作乎非作者也与物皆作休乎非休者也与物皆休吾则不类于凡人昼无所作夕无所休作非吾作也作有物休非吾休也休有物作耶休耶二皆离而不存予之所存者终不亡且离矣人之不力于道也昏不思也天地之间万物生焉人之于万物一物也其所以异于鸟兽虫鱼者岂非道徳之性全乎哉受一气而成形一为物而一为人得之甚难也生乎世又非深长之年也以非深长之年行甚难得之身而不专专于大道肆其心之所为其所以自异于鸟兽虫鱼者无几矣昬而不思其昏也终不明矣吾之生二十有九年矣思十九年时如朝日也思九年时亦如朝日也人之受命其长者不过七十八十年九十百年者则稀矣当百年之时而视乎九十年时也与吾此日之思于前也逺近其能相悬邪其又能逺于朝日之时耶然则人之生也虽享百年若雷电之惊相激也若风之飘而旋也可知矣况千百人而无一及百年之年者哉故吾之终日志扵道徳犹惧未及也彼肆其心之所为者独何人耶  

谕业【`皇甫规`】  

自六经子史至于近代之作无不偹详当朝之作则燕公悉以评之自燕公已降试为子论之燕公之文如楩木柟枝缔构大厦上栋下宇孕育气象可以爕阴阳阅寒暑坐天子而朝羣后许公之文如应锺鼙鼓笙簧锺磬崇牙树羽考以宫县可以奉神明享宗庙李北海之文如赤羽白甲延亘平野如云如风有貙有虎阗然鼓之吁可畏也贾常侍之文如髙冠华簮曵裾鸣玉立于廊庙非法不言可以望为羽仪资以道义李员外之文则如金轝玉辇雕龙彩凤外虽丹青可掬内亦体骨不饥独孤尚书之文如危峯絶壁穿倚霄汉长松怪石颠倒溪壑然而畧无和畅雅徳者避之杨崕州之文如长桥新构铁骑夜渡雄震威励动心骇耳然而皷作多容君子所慎权文公之文如朱门大第而气势横敞廊庑廪廐户牖悉开然而不能有清规胜槩令人竦观韩吏部之文如长江秋注千里一道冲飙迅浪瀚流不滞然而施于灌溉或爽于用李襄阳之文如燕市夜鸿华亭晓鹤嘹唳亦足警听然而才力偕鲜悠然髙逺故友沈諌议之文则隼击鹰扬灭没空碧崇兰繁荣曜英扬蕤虽迅举秀擢而能沛艾絶景其它握珠玑奋组绣者不可一二而纪矣  

甘露述【`欧阳詹`】  

甘露述昭孝德也贞元壬申岁福州福唐县尉清源蒲阳邑人济南林公瓉太夫人终公毎一痛至水浆不入口或三日或五日内外羸惫殆至殒灭癸酉岁将与先府君修合葬之礼公之于亲事存既竭其力送终思尽其勤曰含禭品章则有王度不敢越也莹域固护实在我功当恳而行之于是躬开坎室自涎砖甓与兄弟手攻肩负以凿以筑虽率情性而无愆法度不违曲礼而有异常仪载考载理而未之窆春三月五日忽异气自天氛氲下蒙非云非烟羃羃绵绵彩耀光鲜馨香馥然起朝及暝徘徊不散先是绕垄已栽松栢洎曙枝叶闲遍悬露滴其滴齐大如梧子公竒之与兄弟及乡人时相慰者而尝之其味甘异于人间所甘之味日渐髙不销不晞转坚转明莹然如珠铿然玉声如是者三日覩者争取或食或翫噫天冥冥其间蓄灵地陈陈其间蓄神灵无形神无身无形无言无身无声苟有可褒以物而旌茍无可褒物不虚行其徳常其物常其徳稀其物稀予闻甘露之说莫觌甘露之实其为稀也不亦甚乎今天为公而降公之徳岂常徳欤况殊香启途异彩相宣凝结珠圎光明月翻况坚者哉则其至诚所招又多矣予执吊礼幸获而见不耸不足遂为之述  

觧江灵【`李翱`】  

元和六年八月余自京述东暮宿在江涛水既平月髙极明万物潜休逺为微声坐久力疲闭扉将瞑闻江中有如贾人相与言曰与子商游十有余年不识我愚托我如亲相得之欢百贾谁如泰山役召子欲代予力虽不能志愿如初自昔及兹未尝汝薄利必以告害斯共度誓当结固永守终乐汝之责人惨若五刑小不顺汝亦何足听汝心好恶灼若天星动比孔丘其神且明异汝者斥謟汝者荣苟不汝随絶如诅盟人实难知尧所未易我虽受责敢丧前志荐汝利汝舟忧不暨终何能成惟力所至岂不汝怨我道无二曰余虚言鬼神来弃汝实异兹翻然改作疮疣生心洗刮不落巧避我长善探我恶短我如坠誉我如縳人或美我汝闪其目人或毁我汝盈其欲充汝之心饱汝之腹虽汝子孙亦所不足我实冥顽为汝之辱动多尤悔嬴败不蓄汝既富厚享天百福筋骨坚强婢妾约绰财货积委屋室豊渥我从此去非曰道薄愿汝我忘无盛其毒言未讫余叱之曰人生若流其可久长湏臾臭死瞥若电光用心平虚天灵所臧得失是非其细如芒奚为交争此实不祥相欢不足其气巳僵汝行吾言可以息兵于是言者叹息吐气掩欝无语启户视之不见其处  

广潜书【`李觏`】  

圣人以道强人乎奚其言之峻也曰否人斯有之也人有之而不自憙跳而逐诸物放荡以溺死圣人因其有而品节之使之坚守而弗去不然则圣人违天而病人其何徳之有焉举天下之事无若圣人之道之易行也无若圣人之途之安以荣也亲我所爱也而孝存焉长我所畏也而悌着焉夫妇莫不欲和也而义生焉男女莫不欲别也而礼成焉教子养孙饮觞食豆以善乡党僚友心平而体胖内明而外治忧患以除耻辱以逺推之国放之天下莫之能逆也已孰若是荡荡者乎拾小而遗大瞭利而眊害神罢于诈筋絶于争日之乐而月之忧庆未彻席而吊位焉吁我有之诚易行也而安荣继之屈已以从物葢难能也而忧辱终之然犹世俗轻去此而适彼是不忍再精思而咻之者众也  

罪言【`杜牧`】  

国家大事某不当言实言之有罪故以云生人常病兵兵祖于山东胤于天下不得山东兵不可死山东之地禹画九土一曰冀州舜以其分太大离为幽州为并州程其水土与河南等常重十一二故其人沈鸷多材力重许可能辛苦自魏晋已降胤浮羡淫工机纎杂意态百出俗益卑弊人益脆弱唯山东敦五种本兵矢他不能荡而自若也复产健马下者日驰二百里所以兵常当天下冀州以其恃强不循理冀其必破弱虽已破冀其复强大也并州力足以并吞也幽州阴惨杀也故圣人因其风俗以为之名黄帝时蚩尤为兵阶自后帝王多居其地岂尚其俗都之耶自周劣齐覇不一世晋文常佣役诸侯至秦萃鋭三晋经六世乃能得韩遂折天下脊复得赵因拾取诸国秦末韩信聮齐有之故蒯通知汉楚轻重在信光武始于上谷成于鄗魏武举官渡三分天下有其二晋乱胡作至宋武号为英雄得蜀得关中尽得河南地十分天下有八然不能使一人渡河以窥胡至于髙齐荒荡宇文取得隋文因以灭陈五百年间天下乃一家隋文非宋武敌也是宋不得山东随得山东故隋为王宋为覇由此言之山东王者不得不可为王覇者不得不可为覇猾贼得之是以致天下不安国家天寳末燕盗徐起出入成皋函潼间若渉无人地郭李軰常以兵五十万不能过邺自尔一百余城天下力尽不得尺寸人望之若回鹘吐蕃义无有敢窥者国家因之画河修障戍塞其术蹊齐鲁梁蔡被其风流因亦为冦以里拓表以表撑里混澒回转颠倒横斜未尝五年间不战生人日顿委四夷日昌炽天子因之幸陜幸汉中焦焦然七十余年矣鸣呼运遭孝武澣衣一肉不畋不乐自卑冗中拔取将相凡十三年乃能尽得河南山西地洗削更革罔不顺适唯山东不服亦再攻之皆不利以返岂天使生人未至于帖泰耶岂其人谋未至耶何其艰哉何其艰哉今日天子圣明超出古昔志于理平若欲悉使生人无事其要在先去兵不得山东兵不可去是兵杀人无有巳也今者上策莫如自治何者当贞元时山东有燕赵魏畔河南有齐蔡畔梁徐陈汝白马津盟津襄邓安黄寿春皆戍厚兵凡此十余所纔足自护治所实不辍一人以他使遂使我力觧势弛熟视不轨者无可柰何阶此蜀亦叛吴亦叛其它未叛者皆迎时上下不可保信自元和初至今二十九年间得蜀得吴得蔡得齐凡收郡县二百余城所未能得唯山东百城耳土地人户财物甲兵较之往年岂不绰绰乎亦足自以为治也法令制度品式条章果自治乎贤才奸恶搜选置舍果自治乎障戍镇守干戈车马果自治乎井闾阡陌仓廪财赋果自治乎如不果自治是助虏为虐环土三千里植根七十年复有天下阴为之助则安可以取故曰上策莫如自治中策莫如取魏魏于山东最重于河南亦最重何者魏在山东以其能遮赵也既不可越魏以取赵固不可越赵以取燕是燕赵常取重于魏魏常操燕赵之性命也故魏在山东最重黎阳距白马津三十里新乡距盟津一百五十里陴垒相望朝驾暮战是二津虏能溃一则驰入成皋不数日间故魏于河南间亦最重今者愿以近事明之元和中纂天下兵诛蔡诛齐顿之五年无山东忧者以能得魏也昨日诛沧顿之三年无山东忧者亦以能得魏也长庆初诛赵一日五诸侯兵四出溃觧以失魏也昨日诛赵一日罢如长庆时亦以失魏也故河南山东之轻重常悬在魏明白可知也非魏强大能致如此地形使然也故曰取魏为中策最下策为浪战不计地势不审攻守是也兵多粟多驱人使战者便于守兵少粟少人不驱自战者便于战故我常失于战虏常困于守山东之人叛且三五世矣今之后生所见言语举止无非叛也以为事理正当如此沈酣入骨髓无以为非者指示顺向诋侵族脔语曰叛去酋酋起矣至于有围急食尽餤尸以战以此为俗岂可与决一胜一负哉自十余年来凡三收赵食尽且下尧山败郗尚书赵复振下博败杜叔良赵复振馆陶败李听赵复振故曰不计地势不审攻守为浪战最下策也  

大明宫纪梦【`孙樵`】  

孙樵齿贡士名旅见大明宫前庭仰眙俛骇阴意灵怪暮归魄动中宵而梦梦彼大明宫神前有云且曰太宗皇帝缭瀛启居廓穹起庐圜然而划隆然而赫孰窬孰鄛永求帝宅帝诏吾司其宫与日月终翼圣护艰十有六君荡妖斩氛孰知吾勤吾当庐陵锡武庙祏彻主吾则恊二毗辅左右提护义甲愤徒起帝仆周吾则械二黠雏俾即其诛胡猘饱腯踣肌齚骨惊血溅阙仰吠白日二圣各辙大麓北挈吾则激髯孽悖节俾济逆杀翼两杰愤烈俾克斮灭蓟枭妖狂突集吾堂纵喙怒吞大驾惊犇吾则励阴刀剪其翼俾不得逃明殛三革蚀黑孰匪吾力吾见若正声在悬诤舌在轩辍黈延諌刳襟沃善赏必正名怒必正刑当狱撤腥当稼吞螟吾则入渎革浊入囿肉角旬泽暮溥■〈豆斗〉糓视土吾见若姧声在堂谀舌在旁窒聪怫讽正斥邪宠嘉赏失节怒罚失杀夺农而徭厚征而雕吾则反耀而彗反泽而沴荡坤而坼裂干而石然吾留帝宫中二百年昔亦日月今亦日月往孰为设今孰为缺籍民其凋有野而蒿籍甲其虚有垒而墟西垣何缩疋马不牧北垣何蹙孤垒城粒言未及阕樵迎斩其舌且曰予闻宰获其哲得是赫日烈老魅迹结尔曾何伐宰获其慝得是昬蚀魅怪横惑尔曾何力今者日白风清忠简盈庭阖南俟霈阖北俟霁矧帝城阗阗何頼穷邉帑廪如封何頼疲农禁甲饱狞尚何用天下兵神曽何知孰愧往时神不能对退而笑曰孙樵谁欺乎欺古乎欺今乎吁  

骂僮志【`孙樵`】  

孙樵既黜于有司忽怳乎若病酲之未醒茫洋若痴人之暝行据床隠几懑然不寐二僮以樵尚甘于眠偶语户间且曰吾闻他举进士者有门吏诸生为之前焉有亲戚知旧为之地焉走健仆囊大轴肥马四驰门门求知所至之家入去如归阍者迎屈引主人出取卷开读喜叹入骨自某至某如到一户口口拊和不敢指破亲朋扳聮声光烂然其于名达进取如掇今主逺来闗东居长安中进无所归居无所依忿割口食以就卷轴冐暑触雪携出藉谒所至之门当闗迎嗔俛眉与语授卷而去望一字到主人目且不可得矧其开口以延乎时或不弃而遇主人推心于公是者当开缄引读茍合心曲又曰彼何人耶彼何自耶况所为幽拙大与时阔凡为世人宛颜巧唇望风趋尘以售其身则必淡面钝口戅揖痴歩昧于知机买嫌于时凡为读书东猎西渔粗知首尾则为有余则必灯前月下寒朝暑夜磨砻反复期入圣域徒苦其神孰禆其身凡为文章拈新摘芳鼓势求知取媚一时则必摆落尖新期到古人上规时政下逹民病句句淡涩读不可入徒乖于众孰适于用凡为造谒去冷附热大求其力小求其得则必拥门扫迹寂寞是适所至之处雀罗在户人皆嫌去愈恭好慕凡为结交搜罗英豪相醉以酒相饫以庖则必屑去温燠胶牢淡泊时或聚处冻冷彻曙晨起散去洁腹出户迨慕以故学猎今古不为众誉文近于竒不为人知九试泽宫九黜有司十年辇下与穷为期一岁之间几日晨炊饥不饱菜寒无袭衣此皆自掇何怨于时浪死无成孰与归畊言始及是樵闻起喜二僮遽匿呼谕不得遂敲几而歌曰彼以其势我专吾勤彼以其力吾勤其学学之不修骨肉如仇学之苟修四海何雠噫吾之所贵僮之所薄吾之所恶僮之所乐僮何知吾岂独无时  

书褒城驿【`孙樵`】  

褒城驿号天下第一及得寓目视其沼则浅混而茅视其舟则离败而胶庭除甚芜堂庑甚残乌覩其所谓宏丽者讯于驿吏则曰忠穆公尝牧梁州以褒城控三节度治所龙节虎旗驰驿奔轺以去以来毂交蹄劘由是崇侈其驿以示雄大盖当时视它驿为壮且一歳宾至者不下数百軰茍夕得其庇饥得其饱皆暮至朝去者寜有顾惜心邪至如棹舟则必折蒿破舷碎鹢而后止渔钓则必枯泉汨泥尽鱼而后止至有饲马于轩宿隼于堂凡所以污败室庐糜毁器用官小者其下虽气猛可制官大者其下益暴横难禁由是日益碎破不与曩类某曹八九軰虽以供馈之隙一二力治之其能补数十百人残暴乎语未既有老甿笑于傍且曰举今州县皆驿也吾闻开元中天下富蕃号为治平踵千里者不裹粮长子孙者不知兵今者天下无金革之声而户口日益破疆场无侵削之虞而垦田日益寡生民日益困财力日益竭其故何哉凡与天子共治天下者刺史县令而已以耳目接于民而政令逮于行也今朝廷命官既已轻任刺史县令而又促数于更易且刺史县令逺者三岁再更故州县之政茍有不利于民可以出意革去者其在刺史则曰我即去何用如此当愁醉醲当饥饱鲜嚢帛匮金笑与秩终呜呼州县者真驿耶矧更代之隙黠吏因缘恣为奸欺以卖州县者乎如此而欲望生民不困财力不竭户口不破垦田不寡难哉予既揖退老甿条其言书于褒城驿屋壁  

农夫祷【`刘轲`】  

丙戍岁大饥楚之南江黄为甚明年予将之舒途出东山见老农軰鸠其族为祷于伍君祠其意诚而辞俚因得其文以润色之亦以儆于百执事者云农夫某谨逹精诚于明神嘘嗟我耕食之人谁非土之人人之有求神得不以聦明正直听之邪曩者仍岁荐饥人为鳏嫠田无耕夫桑无蚕姬疠疫疮痍一方尤危踵以吴蜀弄兵吏呼其门驱荒余之人挟弓持戟女子生别行啼走哭王师有征羣盗继诛乃归其居乃复室庐庐壊田芜亦莫蠲其租今之收合余烬人百其力幸大成于秩诚虑旱而不雨既雨而潦必不为潦又虑其不苗不秀秀而不实又虑为螟蝗又虑夫廐马之夺其食赃吏之厚其敛焉呜呼必马无厌粟者妾无厌罗纨者吾敛其薄矣亦于□厚其所薄耶伏希神明无有所忽祷曰无瘠农人以肥廐马无寒蚕妇以暖妓妾无销耒耜以滋兵刃农人不饥而天下肥蚕妇不寒而天下安耒耜不销而天下饶妾暖而娇兵滋而残马肥而豪不迹不驼足食足衣皇天皇天胡忍是为茍不此为民其嘻嘻神其怡怡尚飨  

梓州兠率寺文冢铭【`刘蜕`】  

文冢者长沙刘蜕复愚为文不忍弃其草聚而封之也蜕愚而不锐于用百工之技天不工蜕也而独文蜕焉故饮食不忘于文晦冥不忘于文悲戚怨愤疾病嬉逰羣居行役未尝不以文为懐也适当无事而天下将以文为号文明代生殖明晦皆效文用故日月星辰文乎旗常昆虫鸟兽文乎彝器徐方之土文于侯社夏翟之羽文于旌旄登龙于章升玉于藻百工妇人雕砻染练以供宗庙祭祀之文岂独蜕也生知效用不及时文哉然而意常获助于天而不获助于人故其穷虽穷无憾也常勤意之时不敢嚏不敢咳不敢唾不敢跛倚嗜欲躁竞忘之于心其祗祗畏畏如临上帝故有灿如星光如贝气如蛟宫之水又有黯如屯云如久阴如枯腐熬燥之色则有如春阳如华川逶逶迤迤则有如海运如震怒动荡怪异夫十为文不满十如意少如意则岂非天助乎常欲使天下闻之而必行覩之而必蹈散之茫洋以为道演之侵遥以及物然后为农文之使风雨以时兵文之使戎虏以顺文于野文于市使得其所幽隠之士以山口者使之言材者使之用然而自振者无力终知者甚稀岂非不获于人助乎呜呼十五年矣实得二千一百八十纸有涂者乙者有注楷者有覆背者有朱墨围者于是以周易筮之遇复■【`震下坤上`】之同人■【`离下干上`】筮者曰鸣于地中殷殷隆隆七日而复复来而天下昭融乎他日更召龟而合将听袭吉卜于火如秦兆惟曰不吉卜于水不成乎河洛兆则亦惟曰不吉卜于木而闷闷土叶吉累累为冢则汲之兆乎峭峭为壁则鲁之兆乎且其占曰土之文为山河为华英将不崩不竭为滋味而传乎结为丘陵为其设险乎融为川渎率其朝宗乎华为百糓以洁祭祀之粢盛乎不然使其速腐为墟壤乎生刍藁以食牛羊乎化涂泥为甄陶以作器乎将块为五色而茅社分封乎流于乐为土鼓为凷桴以泄其和声乎夷为都邑以兴宫庙坎为洿池以泽生殖乎祀为坛灶乎窽为井墓乎吾皆不得而知也当既不为吾用唯速化为百工之用慎无朽为芝菌以怪人自媚慎无坚为金鐡以作货起争慎无滴为醴泉以味乎謟口慎无祷为城社以狐鼠慿妖慎无耸为良材以雕斵伤性慎无萌为兰茝以佩服见亵呜呼介而为石使之能言舒而为螾使之饮泉既而他年游魂之未返者亦命巫师而吊三招之号曰在几阁而来归兮奄为尘垢在耳目而来归兮夸视汝丑在口吻而来归兮誉不汝久噫笔絶之年而麟见祟文其无祟乎唅非珠玉敛无裙襦后世诗礼之儒无惊吾之幽墟其冢也在莽苍之野大块之丘时有唐大中丁卯而戊辰之季秋铭云文乎文乎有鬼神乎风水惟贞将利其子孙乎  

战秋辞【`陆龟蒙`】  

八月空堂前临隙荒抽关散扇晨乌未光左右物态森踈强梁天随子爽駴恂栗恍军容之我当濠然而沟垒然而墙纛然而桂队然而篁杉木攅矛蕉标建常槁艾矢束矫蔓弦张鼃合助吹鸟分启行若革进而金止固违阴而就阳无何云颜师风旨伯苍茫惨淡隳危摵划烟蒙上焚雨阵下棘如濠者注如垒者辟如纛者亚如队者拆如矛者折如常者析如矢者仆如弦者磔如吹者瘖如行者愓石有髪兮尽垒木有耳兮咸馘云风雨烟乗胜之势骄杉篁蕉蔓败北之气槭天随子曰吁秋无神则已如其有神吾为尔羞之南北畿圻盗兴五朞方州大都虎节龙旗瓦觧氷碎瓜分豆离斧抵耋老干穿乳儿昨宇今烬朝人暮尸万犊一啖千仓一炊扰践边朔殱伤蜑夷制质守帅披攘城池弓弮不刓甲缀不离凶渠歌笑裂地无疑天有四序秋为司刑少昊负扆亲朝百灵蓐收相臣太白将星可霾可电可风可霆可壍溺颠陷可夭札迷冥曽忘鏖剪自意澄寜茍蜡礼之云责触天怒而谁丁奈何欺荒庭凌壊砌摋崇茝批宿蕙掲编茅而逞力断纬萧而作势不过约弱欹垂戕残废替可谓弃其本而趋其末舍其大而从其细也辞犹未已色若愧耻于是堕者止偃者起  

黑心符【`于义方`】  

一妻不能御一家从可知以之卿诸侯一国从可知以之相天子天下从可知葢夫夫妇妇而天下正正家而天下定矣惟女子小人为难养近之则不逊逺之则怨论语之教也牝鸡之晨惟家之索书之训也无攸遂在中馈易之戒也能循法度则可以承先祖共祭祀诗之劝也桓公纵文姜丧躯而几亡鲁髙祖畏吕氏召乱而几亡汉文帝牵掣于独孤废嫡长立致大业之倾髙宗溺惑于武媚故失威权阶大周之僣万乗尚尔况庶人乎又况讲再醮偹继室既无结髪之情常有扶筐之志安得福祥免祸幸矣闵家以芦絮示薄许氏以鐡杵表酷其事歴歴可见为夫者耽少姿入巧言房箦之间夜以继日纒爱纽情牢不可拔妻计日行夫势日削如钳碍口噤不得声如络冐头痴不得动如杻械被身束縳囚系不得自由而至寒热饥饱在彼不在我出入起居在彼不在我使为不信惟命使为不义惟命使为不忠惟命使为不慈惟命使躬行豺狼犬彘之所不为惟命呼令杀人则恨头落之迟呼令自杀则恐刀来之晩极口骂辱焉迎以笑嬉尽力决挞焉连称罪过数以犯再拜谢之役以事徤歩办之曰舐吾痔诺而趋曰尝吾便跪而进上不知有亲知有吾妻而已下不省有幼省有吾妻而已人方以谓古不闻今不见彼尚且流汗积踵吐血逾胸悚惧慞惶战栗振掉惟恐妻语之厉而色之庄也其效伊何有家则妻擅其家有国则妻据其国有天下则妻指麾其天下令一县则小君映帘守一州则夫人并坐论道经邦奋庸熈载则于飞对内殿连理入都堂粉黛判赏罚裙襦执生杀矣世虽晚犹有是非俗虽浇犹分善恶有臣如此君必乱之有朋如此朋必绝之有闾里如此邻必去之有民如此官必刑之有子如此父母必号泣而摈之有同气如此兄弟必纷纭而舍之有父如此有祖如此有叔伯如此子孙侄如此必色变心移东西南北而避之妇人遂启口为云雾发喉为雷霆展身为电转身为风诬春为秋改白为黑指吴作越号女作男无力龃龉喜不自胜喜在其间愚以度日坐以待尽或十年或六七年或二三年齿髪且衰寿命且尽货物彼卷而懐之则聮秦合晋之事萌而请媒通聘之迹见矣昏丈夫君巳不用友已不齿乡已不录兄弟不亲子孙不集人非髙于泰山鬼责深于沧海其家虚矣老方悲其墓臭矣死尤辱妻而继焉有格言也就夫言之乃并枕于菟连盘野葛就子孙言之乃通心鑚彻骨锥就朋友亲俗言之乃一轮车四墙屋甚者至于杀夫首子祸绵刀锯寃着市曹祭祀絶而门庭芜然世人恬为之悟且畏者曽无也吾年六十目见耳闻不可算数今训汝等有妻固所不免当待之如宾客防之如盗贼以徳易色修巳率下妻既正子孙敢不正乎万一不幸中道鼓盆巾栉付之侍婢米盐畀之诸子日受方略坐享宴安又或无嗣孤单则宜归老弟侄以心与之孰敢不尽若更重婚续娶定见败身殒家至时亲友不欲言子孙不敢谏兼已惑已悮难信难处岂知吾熟谙而预言之龟鉴在前无复缕缕立石中寝永戒来裔稍越吾言祖先明神共赐诛殛百世循之真万金之良药也  

论鉴识收藏购求阅玩【`张彦逺`】  

夫识书人多识画自古蓄聚寳玩之家固亦多矣则有收藏而未能鉴识鉴识而不善阅玩者阅玩而不能装禠装禠而殊亡铨次者此皆好事者之病也贞观开元之代自古盛时天子神圣而多才士人精愽而好艺购求至寳归之如云故内府圗书谓之大偹或有进献以获官爵或有搜访以获锡赉又有从来蓄聚之家自号图书之府蓄聚既多必有佳者妍媸浑杂亦在铨量是故非其人虽近代亦朽蠧得其地则逺古亦完全其有晋宋名迹焕然如新已歴数百年纸素彩色未甚败何故开元天寳间真迹或已耗散良由寳之不得其地也夫金出于山珠产于泉取之不已为天下用圗书岁月既乆耗散将尽名人艺士不复更生可不惜哉夫人不善寳玩者动见劳辱卷舒失所者操揉便损不觧装褫者随手弃损遂使真迹渐少不亦痛哉非好事者不可妄传书画近火烛不可观书画向风日正飱饮唾涕不洗手并不可观书画昔桓玄爱重圗画每示宾客客有非好事者正飱寒具以手捉书画大点污玄惋惜移时自后每出法书輙令洗手人家要置一平安床缛拂拭舒展观之大卷轴宜造一架观则悬之凡书画时时舒展即免蠧湿余自弱年鸠集遗失鉴玩装理昼夜精勤每获一卷遇一幅必孜孜葺缀竟日寳玩可致者必货弊衣减粝食妻子僮仆切切嗤笑或曰终日为无益之事竟何补哉既而叹曰若复不为无益之事则安能悦有涯之生是以爱好愈笃近于成癖每清晨閴景竹窗松轩以千乗为轻以一瓢为倦身外之累且无长物唯书与画犹未忘情既颓然以忘言又怡然以观阅常恨不得窃观御府之名迹以资书画之广愽又好事家难以假借况少真本书则不得笔法不能结字巳坠家声为终身之痛画又迹不逮意但以自娱与夫熬熬汲汲名利交战于胸中不亦犹贤乎昔陶隠居启染武帝曰愚固愽渉志未能精苦恨无书愿作主书令史晚爱楷隶又羡典掌之人人生数纪之内识觧不能周流天壤区区惟恣五欲实可愧耻每以得作才鬼犹胜顽仙此陶隠居之志也由是书画皆为精妙况余凡鄙于二道能无癖好哉  

十六汤【`苏廙`】  

十六汤品　第一得一汤火绩巳储水性乃尽如斗中米如称上鱼髙低适平无过不及为度盖一而不偏杂者也天得一以清地得一以寜汤得一可建汤勲第二婴汤薪火方交水釜渐炽急取旋倾若婴儿之未孩欲责以壮夫之事难矣哉第三百寿汤人过百息水踰十沸或以话阻或以事废始取用之汤巳失性矣敢问皤鬓苍颜之大老还可执弓抹矢以取中乎还可雄登阔歩以迈逺乎第四中汤亦见夫鼓琴者也声合中则失妙亦见磨墨者也力合中则失浓声有缓急则琴亡力有缓急则墨丧注汤有缓急则茶败欲汤之中臂任其责第五断脉汤茶巳就膏宜以造化成其形若手颤臂亸惟恐其深缾觜之端若存若亡汤不顺通故茶不匀粹是犹人之百脉气血断续欲寿奚茍恶毙奚逃第六大壮汤力士之把针耕夫之握管所以不能成功者伤于麤也且一瓯之茗多不二钱茗盏量合宜下汤不过六分万一快泻而深积之茶安在哉第七富贵汤以金银为汤器惟富贵者具焉所以荣功建汤业贫贱者有不能遂也汤器之不可舍金银犹琴之不可舍桐墨之不可舍胶第八秀碧汤石凝结天地秀气而赋形者也琢以为噐秀犹在焉其汤不良未之有也第九压一汤贵欠金银贱恶铜鐡则甆瓶有足取焉幽士逸夫品色尤宜岂不为瓶中之压一乎然勿与夸珍衒豪臭公子道第十纒口汤猥入俗軰炼水之器岂暇深择铜鐡铅锡取熟而巳夫是汤也腥苦且涩饮之逾时恶气纒口而不得去第十一减价汤无油之瓦渗水而有土气虽御胯宸缄且将败德销声谚曰茶瓶用瓦如乗折脚骏登髙好事者幸志之第十二法律汤凡木可以煑汤不独炭也惟沃茶之汤非炭不可在茶家亦有法律水忌停薪忌熏犯律踰法汤乖则茶殆矣第十三一面汤或柴中之■〈麦失〉火或焚余之虚炭木体虽尽而性且浮性浮则汤有终嫩之嫌炭则不然寔汤之友第十四宵人汤茶本灵草触之则败粪火虽热恶性未尽作汤泛茶减耗香味第十五贼汤【`一名贱汤`】竹筱树稍风日干之燃鼎附瓶颇甚快意然体性虚薄无中和之气为茶之残贼也第十六魔汤调茶在汤之淑慝而汤最恶烟燃柴一枝浓烟蔽室又安有汤耶苟用此汤又安有茶耶所以为大魔  

## 文章辨体彚选卷七百七十一

（明）贺复征 编  

○杂文五  

问养生【`宋苏轼`】  

余问养生于吴子得二言焉曰和曰安何谓和曰子不见天地之为寒暑乎寒暑之极至于折胶流金而物不以为病其变者微也寒暑之变昼与日俱逝夜与月并驰俯仰之间屡变而人不知者微之至和之极也使此二极者相寻而狎至则人之死久矣何谓安曰吾尝自牢山浮海逹于淮遇大风焉舟中之人如附于桔槔而与之上下如蹈车轮而行反逆眩乱不可止而吾饮食起居如他日吾非有异术也惟莫之与争而听其所为故凡病我者举非物也食中有蛆人之见者必呕也其不见而食者未尝呕也请察其所从生论八珍者必咽言粪秽者必唾二者未尝与我接也唾与咽何从生哉果生于物乎果生于我乎知其生于我也则虽与之接而不变安之至也安则物之感我者轻和则我之应物者顺外轻内顺而生理偹矣吴子古之静者也其观于物也审矣是以私识其言而时省观焉  

续楚语【`苏轼`】  

屈到嗜芰有疾召其宗老而属之曰祭我必以芰及祥宗老将荐芰屈建命去之君子曰不违而道唐柳宗元非之曰屈子以礼之末忍絶其父将死之言且礼有斋之日思其所乐思其所嗜子木去芰安得为道甚矣柳子之陋也子木楚卿之贤者也夫岂不知为人子之道事死如事生况于将死丁寜之言弃而不用人情之所忍乎是必有大不忍于此者而夺其情也夫死生之际圣人严之薨于路寝不死于妇人之手至于结冠缨启手足之末不敢不勉其于死生之变亦重矣父子平日之言可以恩掩义至于死生至变之际岂容以私害公乎曽子有疾称君子之所贵乎道者三孟僖子卒使其子学礼于仲尼管仲病劝威公去三竖夫数君子之言或主社稷或勤于道徳或训其子孙虽所趋不同然皆笃于大义不私其躬也如此今赫赫楚国若敖氏之贤闻于诸侯身为正卿死不在民而口腹是忧其为陋亦甚矣使子木行之国人诵之太史书之天下后世不知夫子之贤而唯陋是闻子木其忍为此乎故曰是必有大不忍者而夺其情也然礼之所谓思其所乐思其所嗜此言人子追思之道也曽晢嗜羊枣而曽子不忍食父没而不能读父之书母没而不能执母之器皆人子之情自然也岂待父母之命耶今荐芰之事若出于子则可自其父命则为陋耳岂可以饮食之故而成父莫大之陋乎曽子寝疾曽元难于易箦曽子曰君子之爱人也以徳细人之爱人也以姑息若以柳子之言为然是曽元为孝子而童子顾礼之末易箦于病革之中为不仁之甚也中行偃死视不可含范宣子盟而抚之曰事吴敢不如事主犹视栾懐子曰主苟终所不嗣事于齐者有如河乃瞑鸣呼范宣子知事吴为忠于主而不知报齐以成夫子忧国之美其为忠则大矣古人以爱恶比之羙疢药石曰石犹生我疢之羙者其毒滋多由是观之柳子之爱屈到是疢之羙子木之违父命为药石也哉  

酒经【`苏轼`】  

南方之氓以糯与粇杂以卉药而为饼嗅之香嚼之辣揣之枵然而轻此饼之良者也吾始取面而起肥之和之以姜汁蒸之使干裂绳穿而风戾之愈久而益悍此曲之精者也米五斗为率而五分之为三斗者一为五升者四三斗者以酿五升者以投三投而止尚有五升之赢也始酿以四两之饼而每投以二两之曲皆泽以少水取足以解散而匀停也酿者必瓮按而并泓之三日而并溢此吾酒之萌也酒之始萌也甚烈而微苦盖三投而后平也凡饼烈而曲和投者必屡尝而增损之以舌为权衡也既溢之三日乃投九日三投通十有五日而后定也既定乃注以斗水凡水必熟而冷者也凡酿与投必寒之而后下此炎州之令也既水五日乃蒭得二斗有半此吾酒之正也先蒭半日取所谓赢者为粥米一而水三之揉以饼曲凡四两二物并也投之糟中熟撋而再酿之五日压得斗有半此吾酒之少劲者也劲正合为四斗又五日而饮则和而力严而不猛也蒭絶不旋踵而粥投之少留则糟枯中风而酒病也酿久者酒醇而豊速者反是故吾酒三十日而成也  

药诵【`苏轼`】  

嵇中散作幽愤诗知不免矣而卒章乃曰采薇山阿散髪岩岫永啸长吟頥性养寿者悼此志之不遂也司马景王既杀中散而悔使悔于未杀之前中散得免于死者吾知其扫迹灭景于人间如脱兎之投林也采薇散髪岂其所难哉孙真人着大风恶疾论曰神仙传有数十人皆因恶疾而得仙道何者割弃尘累懐颍阳之风所以因祸而取福也吾始得罪迁岭表不自意全既逾年无后命知不死矣然旧苦痔至是大作呻呼几百日地无医药有亦不效道士敎吾去滋味絶熏血以清凈胜之痔有虫馆于吾后滋味熏血既以自养亦以养虫自今日以往旦夕食淡麫四两犹复念食则以胡麻茯苓麨足之饮食之外不啖一物主人枯槁则客自弃公尚恐习性易流故取中散真人之言对病为药使人诵之日三曰东坡居士汝忘逾年之忧百日之苦乎使汝不幸而有中散之祸伯牛之疾虽欲采薇散髪岂可得哉今食麻麦茯苓多矣居士则歌以答之日事无事之事百事治兮味无味之味五味备兮茯苓麻麦有时而匮兮有则食无则已者与我无既兮呜呼噫嘻馆客不终以是为愧兮  

前怪石供【`苏轼`】  

禹贡青州有铅松怪石觧者曰怪石石似玉者今齐安江上往往得羙石与玉无辨多红黄白色其文如人指上螺精明可爱虽巧者以意绘画有不能及岂古所谓怪石者耶凡物之丑好生于相形吾未知其果安在也使世间石皆若此则今之凡石复为怪矣海外有形语之国口不能言而相喻以形其以形语也捷于口使吾为之不已难乎故夫天机之动忽焉而成而人真以为巧也虽然自禹以来怪之矣齐安小儿浴于江时有得之者戏以饼饵易之既久得二百九十有八枚大者兼寸小者如枣栗菱芡其一如虎豹首有口鼻眼处以为羣石之长又得古铜盆一枚以盛石挹水注之粲然而庐山归宗佛印禅师适有使至遂以为供禅师尝以道眼观一切世间混沦空洞了无一物虽夜光尺璧与瓦砾等而况此石虽然愿受此供灌以墨池水强为一笑使自今以往山僧野人欲供禅师而力不能办衣服饮食卧具者皆得以净水注石为供葢自苏子瞻始时元豊五年五月黄州东坡雪堂书  

后怪石供【`苏轼`】  

苏子既以怪石供佛印佛印以其言刻诸石苏子闻而笑曰是安所从来哉予以饼易诸小儿者也以可食易无用予既足笑矣彼又从而刻之今以饼供佛印佛印必不刻也石与饼何异参寥子曰然供者幻也受者亦幻也刻其言者亦幻也夫幻何适而不可举手而示苏子曰拱此而楫人人莫不喜戟此而詈人人莫不怒同是手也而喜怒异世未有非之者也子诚知拱戟之皆幻则喜虽存而根亡刻与不刻无不可者苏子大笑曰子欲之耶乃亦以供之凡二百五十并二石盘云  

罪言【`苏轼`】  

吾闻肉食之忧非藿食者所宜虑也府居之谋非巷居者所宜处也分之所不及义之所弗出也义之所弗出利之所不择也犯义者惑维卒不自克作罪言万夫之望万夫所依匪才尚之而量包之丘山之憾一笑可散芥蔕之仇千河不收呜呼寜我容汝岂汝不可神之听之终和而同乎乗人之气决之易耳解忮触猜是惟难哉水激则悍其伤滛夷矢激则逺行将安追呜呼佐渉者湍佐鬬者呼柴不立其愚乃可以须爱心之偏其辞溢妍恶心之厚其辞溢丑惟仁人之言爱恶两捐广大恬愉上通于天呜呼善言未升贫客瞰门曷以寿我公侯承之天道好还莫适后先人事喜复无常倚伏前之所是事定而渝今之所是后当焉如呜呼祸不在先亦不在天还隠其心有万其全疾恶过义美恶易位矫枉过直羙恶同则如食宜饇餍则为度如酌孔取剧则荒舞呜呼乃阴乃阳神理所藏一弛一张人道之常  

太息送秦少章【`苏轼`】  

孔北海与曹公论盛孝章云孝章实丈夫之雄者也游谈之士依以成声今之少年喜谤前軰或讥评孝章孝章要为有天下重名九牧之人所共称叹吾读至此未尝不废书太息也曰嗟乎英伟竒逸之士不容于世俗也久矣虽然自今观之孔北海盛孝章犹在世而向之讥评者与草木同腐久矣昔吾举进士试于礼部欧阳文忠公见吾文曰此我軰人也吾当避之方是时士以剽裂为文聚而见讪且讪公者所在成市曽未数年忽焉若潦水之归壑无复见一人者此岂复待后世哉今吾衰老废学自视缺然而天下之士不吾弃以为可以与于斯文者犹以文忠公之故也张文潜秦少游此两人者士之超逸絶尘者也非独吾云尔二子亦自以为莫及也士骇于所未闻不能无异同故纷纷之言常及吾与二子吾策之审矣士如良金羙玉市有定价岂可以爱憎口舌贵贱之欤少游之弟少章复从吾游不及期年而论议日新若将施于用者欲归省其亲且不忍去呜呼子行矣归而求诸兄吾何加焉作太息一篇以饯其行使藏于家三年然后出之  

告友【`王回`】  

古之言天下逹道曰君臣也父子也夫妇也兄弟也朋友之交也五者各以其义行而人伦立五者义废则人伦亦从而亡矣然而父子兄弟之亲天性之自然者也夫妇之合以人情而然者也君臣之从以众心而然者也是虽欲自废而理势持之何能也惟朋友者举天下之人莫不可同亦举天下之人莫不可异同异在我则义安所卒归乎是其渐废之所繇也君之于臣也父之于子也夫之于妇也兄之于弟也过且恶必乱败其国家皆受其难被其名而终身不可辞也故其为上者不敢不诲为下者不敢不谏世治道行则人能循义而自得世道衰微则人犹顾义而立刚有不若其亦无害于众焉耳此所谓理势持之虽百代可知也亲非天性也合非人情也从非众心也羣而同别而异有善不足与荣有恶不足与辱大道之行公于义者可至焉下斯而言其能及者鲜矣是以圣人崇之以别于君臣父子兄弟夫妇而一为逹道也圣人既没而其义益废于人则亡矣夫人有四支所以成身一体不偹则谓之废疾而人伦缺焉何以为世呜呼处今之时而望古之道难矣姑求其肯告吾过也而乐闻其过者与之乎  

伤仲永【`王安石`】  

金溪民方仲永世隶耕仲永生五年未尝识书具忽啼求之父异焉指旁近与之即书诗四句并自为其名其诗以养父母收族为意传一乡秀才观之自是指物作诗立就其文理皆有可观者邑人竒之稍稍宾客其父或以钱帛乞之父利其然也日扳仲永环谒于邑人不使学予闻之也久明道中从先人还家于舅家见之十二三矣令作诗不能称前时之闻又七年还自扬州复到舅家问焉曰冺然众人矣王子曰仲永之通悟受之天也其受之人也贤于材人逺矣幸之为众人则其受于人者不至也彼其受之天也如此其贤也不受之人且为众人今夫不受之天固众人又不受之人得为众人而巳耶  

同学一首别子固【`王安石`】  

江之南有贤人焉字子固非今所谓贤人者予慕而友之淮之南有贤人焉字正之非今所谓贤人者予慕而友之二贤人者足未尝相过也口未尝相语也辞币未尝相接也其师若友岂尽同哉予考其言行其不相似者何其少也曰学圣人而巳矣学圣人则其师若友必学圣人者圣人之言行岂有二哉其相似也适然予在淮南为正之道子固子固不予疑也还江南为子固道正之子固亦以为然予又知所谓贤人者既相似又相信不疑也子固作懐友一首遗予其大略欲相扳以至乎中庸而后巳正之葢亦常云尔夫安驱徐行轥中庸之庭而造于其堂舎二贤人者而谁哉予昔非敢自必其至也亦愿从事于左右焉尔辅而进之其可也噫官有守私有系会合不可以常也作同学一首别子固以相警且相慰云  

山居【`罗大经`】  

唐子西云山静似太古日长如小年予家深山之中当春夏之交苍藓盈阶落花满径门无剥啄松影参差禽声上下午睡初足旋汲山泉拾松枝煑苦茗啜之随意读周易国风左氏传离骚太史公书及陶杜诗韩苏文数篇从容歩山径抚松竹与麛犊共偃息于长林丰草间坐弄流泉潄齿濯足既归竹窻下则山妻稚子作笋■〈厥〉供麦饭欢然一饱弄笔窻间随大小作数十字展所藏法帖墨迹画卷纵观之兴到则吟小诗或草玉露一两叚再烹苦茗一杯出歩溪邉邂逅园翁溪友问桑麻说秔稻量晴较雨探节数时相与剧谈一饷归而倚杖柴门之下则夕阳在山紫緑万状变幻顷刻恍可人目牛背笛声两两归来而月映前溪矣味子西此句可谓絶妙人能真知此妙则东坡所谓无事此静坐一日似两日若活七十年便是百四十所得不巳多乎  

示六经堂学者【`刘子翚`】  

汝心之休处此如逰汝心之流处此如囚此堂何有维经与史隠索周施于兹偹矣诵书琅琅其神乃扬杂虑横心圣言则忘讲书黙黙精义乃得借聪于人终焉必惑视彼迅晷若弗云来今汝不免则何有哉时习之说反身之乐瞻忽茫然匪伊情度  

论汉史赞【`刘子翚`】  

史赞诸帝皆称述独髙祖赞推其世系运统而巳无所称也盖以髙祖之盛徳大业不假言而自着亦非一二言可赞也故赞卫霍不言征伐之功赞相如不论文章之羙其它则片善寸长赞皆言之有余易见不足难知故也  

禅本草【`释慧日`】  

禅味甘性凉安心脏祛邪气辟壅滞通血脉清神益志驻颜色除热恼去秽恶善觧诸毒能调众病药生人间但有大小皮肉骨髓精粗之异获其精者为良故凡圣尊卑悉能疗之余者多于丛林中吟风咏月世有徒軰多采声殻为药食者悮人性命幽通宻显非证者莫识不假修炼炮制一服脱其苦恼如缚发觧其功若神令人长寿故佛祖以此药疗一切众生病号大医王若世明证破诸执暗所虑迷乱幽蔽不信病在膏肓妄染神鬼流浪生死者不可救焉伤哉  

故物谱【`元元好问`】  

予家所藏书宋元佑以前物也法书则唐人笔迹及五代冩本为多画有李范许郭诸人髙品就中薛稷六鹤最为超絶先大夫铜山府君官汲县时官卖宣和内府物也铜碌两小山以酒沃之青翠可摘府君部役时物也风字大砚先东岩君教授乡里时物也铜雀研背有大钱一天禄一坚重致宻与石无异先陇城府君官冀州时物也贞佑丙子之兵藏书壁间得存兵退予将奉先夫人南渡河举而付之太原亲旧家自余杂书及先人手冩春秋三史庄子文选等尚千余册并画百轴载二鹿车自随三研则瘗之郑村别墅是歳寓居三乡十月北兵破潼闗避于女几之三潭比下山则焚荡之余盖无几矣今此数物多予南州所得或向时之遗也往在乡里常侍诸父及两兄燕谈每及家所有书则必枚举而问之如曰某买于某处所传之何人藏之者几何年则欣然志之今虽散亡其缀缉装禙籖题印识犹夣寐见之诗有之维桑与梓必恭敬止以予心忖度之知吾子孙却后当以不知吾今日之为恨也或曰物之阅人多矣世之人玩于物而反为物所玩贪多务取巧偷豪夺遗簮败履恻然兴懐者皆是也李文饶志平泉草木有后世毁一树一石非吾子孙之语欧阳公至以庸愚处之至于法书名画若桓玄之爱玩王涯之固护非不为数百年计然不旋踵巳为大有力者负之而趋我躬之不可必奚我后之恤哉予以为不然三代鼎锺其初出于圣人之制今其欵识故在不曰永用享则曰子子孙孙永寳用岂为圣人者超然逺览而不能忘情于一物耶抑知其不能必为我有而固欲必之也盖自庄周列御冦之说游世之诞者遂以天地为逆旅形骸为外物虽圣哲之能事有不满一笑者况外物之外者乎虽然彼固有方内外之辨矣道不同不相为谋使渠果能寒而忘衣饥而忘食以游于方之外虽偹万物而空之犹有托焉尔如曰不然则偹物以致用守噐以为智惟得之有道传之无媿斯可矣亦何必即空以遣累矫情以趋逹以取异于世耶乃作故物谱  

## 文章辨体彚选卷七百七十二

（明）贺复征 编  

○杂文六  

菜蔬畧【`明刘基`】  

天地久其道而万物生圣人久其德而庶功成士农工商久其功而百务真故植韮以为之君韮者久也所以久吾生也致久必慎其揆故植之以葵葵者揆也揆得其道故视明而听聪故植之以葱葱者聪也聪逹则得算多故植之以蒜蒜者算也算不失家必豊故植之以蘴蘴者豊也豊大则强矣故植之以姜姜者强也物太强则过刚刚过则折君子戒焉故植之以芥芥者戒也戒事者思必苦思苦则毒故植之以荼荼毒罹于中而用力勤故植之以芹芹者勤也勤极则病故植之以蒲蒲者痡也病之剧也病剧必弱故植之以荏荏柔而弱也弱则微矣故植之以薇薇骭伤也骭微则羸其行故植之以蒌蒌者偻也愈病必以药故植之以芍药药攻病不可失其养故植之以鞠鞠者养也得其养而后苏故植之以苏苏者苏也苏则起矣故植之以芑起必慎以保其后故植之以瓠瓠者护也护不违乎道则难舒而福生焉故植之以芷芷者祉也引祉莫大乎育徳故植之以蓄蓄必有济故植之以荠荠者济也济自近而之逺自卑而底髙也故植之以菘菘者髙也髙极必穷故植之以芎藭虑穷者必早计故植之以蓟蓟者计也吾朝而游焉观其菶菶菁菁可以恱吾目而畅吾情夕而游焉撷其芳而茹其英可以旨吾腹而曼吾龄又可以究吾知而通物理安得不悠然永懐怡然自喜哉  

求石磬对【`刘基`】  

泗水之濵多美石孟尝君为薛公使使者求之以币泗濵之人问曰君用是奚为哉使者对曰吾君封于薛将崇宗庙之祀制雅乐焉微君之石无以为之磬使隶人敬请于下执事泗濵人大喜告于其父老斋戒肃使者以车十乗致石于孟尝君孟尝君馆泗濵人而置石于外朝他日下宫之磶阙孟尝君命以其石为之泗濵人辞诸孟尝君曰下邑之石天生而地成之昔者禹平水土命后夔取而荐之郊庙以谐八音众声依之任土作贡定为方物要之明神不敢亵也君命使者来求于下邑曰以崇宗庙之祀下邑之人畏君之威不敢不供斋戒肃使者致于君君以置之外朝未有定命不敢以请今闻馆人曰将以为下官之磶臣实不敢闻弗谢而走诸侯之客闻之皆去于是秦与楚合谋伐齐孟尝君大恐命驾趣谢客亲御泗濵人迎石登诸庙以为磬诸侯之客闻之皆来秦楚之兵亦觧君子曰国君之举不可不慎也如是哉孟尝君失信于一石天下之人疾之而况得罪于贤士哉虽然孟尝君亦能补过者也齐国复强不亦宜乎  

土偶对【`贝琼`】  

岸海有古祠奉揑沙神者余暇日过之循其垣则恶木料然而乌鸢噪其颠入其户则毒草茀然而蛇虺蟠乎中有屋焉仆而不支有像焉剥而不完老巫揖而进曰是祠阅五百春秋矣常能以祸福恐乎人有疾必祷水旱必祷海贾泝涛往来者必祷神皆答之如响百糓歳登无蜚蝗霜雹大疫之灾人既乐业至者如归由是剪荆棘而宫室之或光怪夜见髣髴金支翠旗自天而降而日有事于是者麏至及其废也咸玩而侮之神亦不能祸福于人岂盛衰关于造物者乎余曰嘻是土木而衣冠也昔非神也而神之者人也今非弗神也而人弗之神也若何怪焉是夕宿于祠之旁有介而弁者见于梦曰吾既辱子子何毁之过邪子见吾土木而衣冠也独不见衣冠而土木乎小而为邑邑有令大而为郡郡有守其为祸福甚于神也罢软者茍禄贪纵者败法非守令而土木欤内拊百姓外柔四夷生杀系其喜怒黜陟繇其向背执天子之柄而位百寮之首不啻神之魁然而贵者也出则陈兵而驱入则复壁而居目瞽而黑白相混耳塞而滛雅不殊非宰相而土木欤吾假丹青之餙而托乎太阴使玩者有时而惧彼肖天像地握珠玉被锦绣且伥伥焉尸居而鬼躁未始见徳于人子奚不以诮吾者诮彼与万金虽积不救然脐之祸三窟徒营岂免排墙之厄吾恐栋焚而及巢燕基圮而殃穴蚁其不为吾祠之毁者几希余应之曰汝之所斥者似矣而非其实也昭昭者或愚皎皎者或污安知其才足有为而时不可为乎介者又曰胡广歴六帝而无称于时一卢懐慎耳张华裴頠祸至而不图一曹爽兄弟耳人物不同而同为土木也余无以诘觉而识其语将献诸上惧执政之不恱也故尼  

冐雨寻菊述【`商辂`】  

白帝徂秋黄金胜友觧尘成契冐雨相邀问凉燠则鸿雁在天叙交游则芝兰满室砌花舒菊还同载酒之园岸叶低松直枕维舟之浦参差逺岫断云将野鹤俱连滴沥空庭竹响共雨声相乱抑折巾于书阁行阅飘麰挹雅歩于琴台坐闻流水字中科斗竞落文河笔下蛟龙争投学海珠帘映水风生曵露之涛锦石封泥苔湿印龟之岸泛兰英于户牖坐接鸡谈下木叶于中池厨烹野雁坠白花于湿桂落紫蒂于踈藤虽物序足悲而人风可爱留姓名于金谷不谢季伦混心迹于玉山无惭叔夜  

毁舟对【`皇甫汸`】  

束教公子问于通方先生曰圣王制噐尚象舟楫兴焉吴郡巨丽实为水区弘舸连舳巨舰接舻盖自昔纪之矣识治者恶夫崇奢之病礼也华餙之荡志也嬉游之妨业也丛饮之衅鬬也冶容之诲滛也议将毁舟示以甲令裁以常模是为反本以敦其俗矫弊以殚其化矣自今其可观乎先生曰否不然此谓裂衣断带之禁而非弃车止撃之神也剖斗折衡之治而非休树息阴之化也仆闻之善防者循其性不改其故善牧者通其志不拂其情是故障狂而壅之不若疏源而决流者易也御马而佚之不若牵牛而豫贯者顺也是故先王有因民之政而民宜之有随俗之化而俗安之舟楫之利其究亦愽矣非尽如子所云也用之聚族逆女以洽嘉礼用之送死吊丧以崇厚徳用之祖逺饯近以畅离绪用之登山临水以宣幽思胡蠧于政而欲毁之哉且迭楼岛峙不僣于琼构之翚飞也锦颿霞举不夸于雕墙之衣绣也轩幌之照水不多于缇帷之竟道也终宴之所费不浮于一飨之玉馔也芳辰之缀赏不旷于穷年之游手也采莲之靓女不荒于倚市之明艶也中流之箫鼓不阗于闾巷之弦管也何舍彼而亟此盖事有缓急物有大小治有先后政有因革今瑶台无恙而余皇被灾狐鼠当道而鹢首蒙戮里猾怙势而榜人受祸嚚讼繁兴而棹歌辍响殆非所以召和气弭怨声也吴之侈靡鼎贵比肩操嬴继踵久矣成周风在四方先王不强而同蜉蝣之刺不能齐之以俭沮洳之讥不能挽之以奢使兰舟桂楫不泛于朝夕之池危冠袨服不暏于长洲之苑■〈糹集〉贿竒货不鬻于吴趋之肆陈粟红腐不储于海陵之仓巨商良贾不通于阊阖之涂而上错之赋可不登于天府之国庶一切尽废之乎今夫舟之习于水犹车马之习于陆也为之餙以珠玉错以金贝被以缋罽藉以簟茀镂以钩膺文以轮辕约以鞗革和以鸣銮非不丽也亦犹屏骑于周行而脱驾于鲁道也未见其可也宰民者浸以湛恩润以鸿泽惟患康衢无鼓腹之夫南畆乏媚我之妇顾戒其乐胥坐而愁欝止其笑歌起而呻吟曷故焉昔季子入晋见今室恶而故室羙新墙痹而旧墙髙叹曰民力竭矣吴舟虽丽亦故室旧墙也民实不堪渐自痹恶耳若昔管仲沐枝而涂无愆期之役晏婴弃车而民罢撃毂之戏致治有本导民有机故曰民可感而兴也二子之谓也仁侯良吏勅躬闲心端轨务实逹权挈要在宥去甚斯民将有率履从教改行安节而向化者焉毁舟何为哉  

鴈训【`唐顺之`】  

执徐之歳有鴈集于顾舎人第舍人筮之得小过焉其繇曰飞鸟遗之音大吉愽物先生闻而往贺之至则跖华公子在焉公子谓先生曰鄙人闻之人事占几天事占符几罔舛盩而能垢符罔闇沕而弗彰盖昔者玄鸟集戟黄雀投环游龟象纽坠鹊化印斯瑞眇乎琐哉然犹荐绅动色焜焜耀耀若天授幽契而神畀秘寳焉者矧夫鴈抱阳背阴羽虫最灵者乃今敛翮戢翼翩然来宾斯亦异矣于舍人何所当焉愿先生为舍人铺张而扬榷之可乎先生曰唯唯可乎哉可乎哉请摭仆所闻而公子选焉夫陆杜隰黍秦粟吴粳芬馨狼籍穰穰满塍尔乃呼俦命侣唼喋蹂践一饱恒余羣啖毎餍此葢饮食之至乐也舍人尝羮内饔割肉大官滑脆脭脓溢腹盈飡若是何如公子曰夫繋稻梁之谋者忘冥冥之志沈豢养之适者违性命之和老子曰五味令人口爽愿闻其它先生曰文兽视皮珍禽辨羽尔乃披黼戴黻纯緅杂缁纎毳似鬒温氄方绨甑■〈羽尤〉■〈句羽〉翨翷翾差池濯冷波以修容扬轻飔而整仪若夫东海献珠上林呈白匪恒理之所窥亦云极态而尽餙于是使鹦鹉羞緑山鸡让锦此盖羽仪之至文也舍人绾银垂黄错以絺藻顾歩流晖折周展耀若是何如公子曰古之言章服者特以殊等威别上下而巳非以为侈荣极观也且令闻被躬安事文绣哉先生曰欝野茂林平皋广泽罻罗无所安施缯缴尔乃颉之颃之翔而后集辍云霄之劲干指天地以假息故易着渐盘诗咏遵渚岂比夫■〈学鸟〉鸠跄踰乎榆枋鷾鸸卑栖于帘庑者哉此盖居处之至适也舍人待诏石渠之庭侍直承明之闱栖迟云陛偃仰华榱若是何如公子曰儒者以礼义为安居未闻文轩华屋之为快也且夫东方朔浮沉金马奚足道哉先生曰神颉作书实始鸟迹而鴈以字称焉观其队矫明骞翕趿紏纷一从一横乍合乍分既错落而成点亦聮缀而为画拂素霓以施铅依玄霞以和墨于是掩蝌蚪之奇形夺蜗蜒之巧篆此盖法象之至章也舍人搦碧玉之管操文犀之觚斯籕是摹锺王为徒若是何如公子曰书者六艺之一耳且夫余墨成池敝颕成塜固巳勤矣无乃非古人所游艺者哉先生曰秋空泬■〈氵寥〉金波皎晶川原■〈穴上呌下〉窱百籁收声尔乃扬吭鼓颊载飞载鸣啁哳嗑噃嘹呖呷干或趂羣而响驶或侯侣而声迟或双呼而雝雝或单嗷而凄凄或中断而更续比律吕之相谐于是鹳鹤为之罢唳鳱鵙为之噤舌覊旅闻之而遐思离妻闻之而于邑此盖声音之至极也舍人擅中吴之逸韵泛下里之烦吟攡篇掜句鍧玉锊金若是何如公子曰歌赋尚矣然雕虫篆刻哲人刺焉愿先生少益其说也巳先生曰积石艹腓交河冻合峨峨层冰皑皑迭雪尔乃审圎方之阖辟谢坎维而向离服匪垂翅于寒门奚晞羽于旸谷异往来于玄鸟类屈伸于尺蠖此盖消息之大时也舍人始焉豹隠吴门乃今遘休际昌连茹彚征以应鸿渐岂徒曰好爵是婴若是何如公子乃俛首深思而未答也先生遂推而退之曰夫鴈有六徳焉知时寒燠智也时去时来若有约剂而不爽者信也衔芦以避弋慎也缔偶不乱者介也能羣者仁也羣而有序者礼也舍人偹姱葆真袭华振誉畜兹六徳协于祯祥若是何如公子乃雀跃而起喟然而叹曰嘻吁休哉夫晰万物之精者不以通塞异观究天人之际者不以幻化眩见故履几莫如谦谦承符莫如兢兢谦谦者人益之兢兢者天庇之然则求鴈之为瑞也盖亦主人之自求多福耳讵不闳哉彼谛圗测谍以觊灵者末矣于是舍人再拜谢先生乃去  

鹤田劵【`许相卿`】  

关中孙太白山人与许九杞善山人寓南屏山一鴈自随九杞为买鹤田岁输种于万峰深处而纳劵曰太白山人鹤田在九杞山书院之阳倚山面湖左林右涂广从若干歩岁入粟若干石有竒以其竒为道里费而归其成数于西湖南屏山歉岁汰其半以九杞润笔金取盈焉佃之者主人之邻李仁输之者主人之仆归义董之者主人之弟樯卿主人谓谁山人之友杞泉子许台仲甫也  

养生契【`汪道昆`】  

家大夫学道东海之上遇至人僊僊乎归大药可计日就也越十年而有难色禁勿谈即其枝单其神王矣顾未艾而艾视夫人无异能焉母弟曰胡长公少为淮海大贾日饮而倾四坐为酒人雄夜归狭邪二八更侍欲至奢也行年六十而始艾犹然甘酒而嬖御人夫养生莫善于家大人莫不善于舅氏两人者血气等盛筯力等强斑白淹速有差何相诡也黄庭君曰襄阳公多智人也故多思多智多惑多思多劳时而忽忽时而营营朝握发而夕槁矣长公负盛气倜傥不羁游困而无以为家睚眦自若独亟呼酒召诸客曰来吾与公等饮耳或构叔氏因而窘辱长公人将不堪长公睚眦自若独亟呼酒召诸客曰来吾与公等饮耳其善自寛若此夫心劳则形易敝逸则全此其较也襄阳公有弟同齿而黔首长公有少弟白首先之劳逸之征何论血气曼室曰固也予小子侗然者也孩若犊童若驹结发而受事若繋匏瓜事毕若刍狗归而周游若麋鹿之适豊草居若斥鷃所思不越乎榆枋絶智屏思庶几乎混沌氏之术乃今父母兄弟具在四十而见二毛敝无日矣何故哉黄庭君曰噫吾子过矣尔将以为絶智顾未能忘是非尔将以为屏思顾未能忘古昔惑且劳滋甚谓养生何轩辕氏有言母劳尔形母揺尔精乃可以长生尔黙黙尔冥冥尔母以坚白鸣其天全矣曼室曰固也舅氏不务重积左仪狄右丽姬劳之摇之何不用也顾行年六十而始艾宜无当于轩辕氏之言黄庭君曰不然请借佛为喻佛子以身事佛惟饮食男女为兢兢所谓持戒也戒则定定则忘未至于忘犹知饮食男女在也忘则无酖毒无醍醐无甲兵无袵席诸漏尽矣是故具信心者戒具深心者定具觧脱者忘忘无心也诸佛无漏往往顺事而逆施之不知所戒尚安事持不知所持尚安事定非觧脱寜讵能乎善乎管夷吾之论养生肆之而已朝穆妄自轻而困子产邓析直以为圣人则长公之徒也何谓形何谓精曼室退而自失曰异哉舅氏沿波流登彼岸矣舅氏闻之喜举巵酒进嬖人修乐事如故  

为蚶谢上表【`刘鳯`】  

臣蚶言伏见除书以臣为长水将军曹丘校尉行醴泉令醢如故臣闻令局蹐戚頞知惧篚颁祗辱缄口何辞念臣介族卑品么■〈麻外骨内〉陋质劣惭蚌蛤之微琐负蜗蠯之议轮菌无竒安能磊砢蛣■〈虫屈〉徒尔岂曰闭藏是以转侧污渎分絶清涂缩胸泥沙托言犷殻不意过私猥加渐植溉其种类曲蒙渗漉含育逮兹顾外有氷棱中殊混沌惟多襞积诚何气味而得滥预八珍叨陪五鼎腹膄焉取骨体奚堪方当泔以醨泲柔以挫糟僣调羮于辛欓窃借箸于盐豉眇斯蚳醢以间膷■〈月熏〉未忍腥菹去同乙丑擘江珧之房膏流食指脔紫贝之胃饫厌车螯衔泽及肤噬恩灭顶固将腐烂为期非复縻碎所答輙不胜战栗董躬莅盘匜拜表以闻诏答曰卿着姓会稽策名海错脂韦所便肥甘是恱故斯简授以待和滋尔其折冲樽爼母避鼎镬勿庸让也  

绛州戏判【`徐渭`】  

绛记何由为人炙口昌黎偶尔于此笼睛壮夫不为愧雕虫小技之逞文公所诮合书门大吉之谐正好试官轧茁刺刷枉诬盘诰诘曲聱牙靺鞨非真空青是假难逃贾胡眼双鹞子精明芒硝八两大黄半斤且泻夜义泥一马桶龌龊辟如丹砂磊块宜用画鬼书符煑服必且杀人亦似假山巉岩强要兴云出雨细看总无活物束之髙阁母乃大苛弄向孤琴庶几别调  

论曲【`李贽`】  

吾闻之追风逐电之足决不在于牝牡骊黄之间声应气求之夫决不在于寻行数墨之士风行水上之文决不在于一字一句之奇若夫结构之宻偶对之切依于理道合乎法度首尾相应虚实相生种种禅病皆所以语文而皆不可以语于天下之至文也杂剧院本游戏之上乗也西厢拜月何工之有葢工莫工于琵琶矣彼髙生者固已殚其力之所能工而极吾才于既竭者也夫惟作者穷巧极工不遗余力是故语尽而意亦尽词竭而味索然亦随以竭吾尝揽琵琶而弹之矣一弹而叹再弹而怨三弹而向之怨叹无复存者此其故何邪岂其似真非真所以入人之心者不深邪盖虽工巧之极其气力限量只可逹于皮肤骨血之间则其感人仅仅如是何足怪哉西厢拜月乃不如是意者宇宙之内本自有如此可喜之人如化工之于物其工巧自不可思议尔且夫世之真能文者比其初皆非有意于为文也其胸中有如许无状可怪之事其喉间有如许欲吐而不敢吐之物其口头又时时有许多欲语而莫可所以告语之处蓄极积久势不能遏一旦见景生情触目兴叹夺他人之酒杯浇自己之■〈石垒〉磈诉心中之不平感数奇于千载既巳喷玉唾珠昭回云汉为章于天矣遂亦自负发狂大呌流涕恸哭不能自止寜使见者闻者切齿咬牙欲杀欲割而终不忍藏于名山投之水火予览斯记想见其为人当其时必有大不得意于君臣朋友之间者如借夫妇离合因縁以发其端于是焉喜佳人之难得羡张生之奇遇比云雨之反复叹今人之如土其尤可笑者小小风流一事耳至比之张旭张颠羲之献之而又过之尭夫云唐虞揖让三杯酒汤武征诛一局棋夫征诛揖让何等事也而以一杯一局觑之至眇小矣呜呼今古豪杰大扺皆然小中见大大中见小举一毛端建寳王刹坐微尘里转大法轮此自至理非干戏论倘尔不信中庭月下木落秋空寂寞书斋独自无頼试取琴心一弹再鼓其无尽藏不可思议工巧固可思也呜呼若彼作者吾安能见之与  

论佛【`陈继儒`】  

佛氏者朝廷之大养济院也我明设养济院以养无告也然州县不过一二百疲癃残疾止矣其外少壮而贫终身不能温饱婚娶者不知几千万人幸佛教一门收拾此軰耳夫今之僧非真忍于离父母去妻子叛名教而思以易天下也大都贫贱无聊计无复之真所谓天下之穷民而无告者穷汉而欲人人婚配能乎頼彼教设为出家以清凈之人人授廛能乎赖彼教设为寺院以散处之人人鲜衣肉食能乎赖彼教设为披缁托钵以澹泊之人人诵诗读书能乎赖彼教设为讽经说法以晓畅之人人裹粮以游能乎赖彼教设为十方接众以津致之又恐羣处易嚣则清规以肃之狂心易炽则苦行以炼之血气易争则慈悲忍辱以下之僧俗易混则髠髪刈须以别之既代王者养此穷汉又代王者教此穷汉盖佛教得力处正朝廷省力处也往往生出神僧散圣激扬宗旨簸弄神通化愚成信转悭为舍无非善巧方便至于活此穷汉而巳况此穷汉中其最上者原能打彻心性直与圣贤齐肩其次云行鸟飞火耕刀种信因果护戒律又其次则白头黄顶衣食老死于其中蠢且弱者无殍饿沟壑之忧强且黠者无啸聚潢池之祸藏僧于僧乃所谓藏天下于天下也三代以后圣人少百姓多虽天地且不能人为之区处而家为之经画故以衣冠文物之子弟使儒家任之以鳏寡孤独之子弟使佛家任之道家又以长生延年之说歆动乎其间以收佛氏之剩余而穷汉依托以就活者不少佛家分儒家之劳道家又分佛家之劳彼而为我亦不能我而为彼亦不易其所同者不过借西方眼前之粗迹以慱区区之穷活计耳  

禅门本草补【`袁中道`】  

慧日禅师作禅门本草云禅味甘性凉安心脏祛邪气辟壅滞通血脉清神益志驻颜色除热恼如缚发觧其功若神令人长寿故佛祖以此药疗一切众生病号大药王若世明证破诸执暗所虑迷乱幽蔽不信病在膏育妄染神鬼流浪生死者不可救焉伤哉余因效颦作诸味云  

讲味甘微辛性温阴中阳也开心胷明目除积久翳障益智不假修炼炮制但有精粗大小真赝之异须细拣择类破故纸者有毒不堪入药此味逺出流沙外汉时始入中国中国种之枝叶亦繁不似出西域者良宜量元气盛衰服之元气盛者服之即消衰者多滞鬲上舌干口燥咽喉少津液常时痞闷令人动气发嗔甚者发狂尤令人脚软不能动履中此毒者用金刚子棘栗球或吐或下尽吐下出宿物胸脾清虚得汗而愈一方用大棒撃患人头取汗亦愈无汗者不治  

戒味辛微苦回甘陈久者辛味亦尽性凉阳中阴也须煅炼炮制极净寘污浊处便常用澡浴其树或五叶或八叶或十叶或一百二十叶大小粗细久近不同四月八日及腊月八日采之良不可自取须曽采者指示乃得此味号为药中之王能治百病不论元气盛衰皆宜服之元气盛者恃强不服能至狂疾衰者初服觉苦辣频频服之久自得味其药易破宜谨收藏护惜小破壊犹可用若大壊者不堪用也亦有小毒偏服者损目  

定味甘微辛性清凉阴中阴也安神定魄除烦热生津液产于深山者良亦有微毒量元气盛衰服之元气盛者不拘时服俱有效衰者多服亦能损目令人心战怔忡或四肢软怯喜睡眠恶见人恶闻人声或白日见鬼魅亦有勉强服之不为害者然此味内有暗毒须鍜錬毒尽乃可入药有大小久近之异有九种似天棘者不佳草泽医人采之不入官药其有一种土人呼为罗汉果入药取效差小若不拣择悮服如天棘类者乍得清凉直至八万四千刼毒亦发作发则令人下坠不可服也  

辞约【`黄道周`】  

竒服灾躬华言不雠维文从居以懐百忧今吾约女戾女逺去若夫弱羸争食强蛘负釜衿百缔而三絶餐歴旬而一举累累向泣南方之冠紏紏凌霜东郭之屦贱玉桂乎西咸寳康核于阳武诗兴蔽芾之歌易得蒺藜之苦而能喣嚅输沬合作堆粲曼辞居飱质语供爨桑扈得其裳衣戎怡覆乎锦叚吾将女侈以为母子若夫漂摇风雨颠沛道路横流沧莾见逝者之如斯何草玄黄伤旷野之率彼马睠顾而不行舟浮沉于莫繋千金没芦苇之裂五噫发北芒之涕与块焉求立锥安置而能说以广宅筑以休庇曳垂云之霱阴建标京之层垒麐凤徙于髙台鼋鳌砥其幻市吾将女承以为弟兄又若贫薄相縁怨毒交至龙縻渔人之罾虎衔慈母之杼荩臣嗾乎獒狗恭妇出于啉鼠燕泥病肌蛇涎胶体故潜黑水者不白其肤啜藘草者不皓其齿贱与身雠亲不见是而能遗蝇藻壁见晛丽泽箧灰中山之疑胜毁西周之惑夺之曀风易以白日吾将女利以为良友又若世载纷于蠭马相逐绳视腕而合纶校规耳而伐木朝饔寄于羿矢昏席托乎娄目患与髪而偕黟神与歳而俱缩探珠出海视得奬之尤难澡首入渊彚洗垢之不足两福所以先几二疏所以止欲而能风议自得从容不瘁语逃溺而号新言痛哭之见贵辨士离穷腐史谢位吾将女适以为乐国至夫畆栖絶核陵阙交戟稷就郑而师渠获谀竖而贾力孔曽诵记欲系灭敌之经园舍阳秋不就弭灾之策麒麐贲而师凶蝗螟飞而鳯食猛士注喙良臣窘迹而能奋足逺■〈牜专〉敫文殊服离十乗于兼城排累鸷乎一鹗干将譬于寳剑巨秠喻其茂榖吾将女主以为君甫凡此五约以视女践吾实视女以为近逺乃如齿角不完羽毛见伐书或利于穷愁命有憎乎通逹韩孽鬰其风云湘累沉其日月戚施就怜喑哑见脱与夫微文贾衅浮藻溃事孔翠自祸服之者鹓身言兽知先湎之而尾厉是以顿豆戮杨片言诛称或夸靡而夷宗或虗无而絶祀吾不弃女吾将为止信冦雠之未踈何汤火之足譬  

佣记【`黄道周`】  

夫下浸而上荡者劳生之机本实而末华者阴操之纪道取泽于天人取膏于已故割其肥者煎其忧州支所以飞遁益我货者损我神罗冲所以惭讥使夫家有不猎之肉不获之粟金在道而弛担石无种而得玉此夫有志之徒独行之士所喀然据地而不悔者也间非禀之所然亦其志之有尚或渉艰而得贞或履蹇而得壮或茹蓼而自甘或落坚而缪用或负辛而计偿或感愤而中创往不可方衷难为状皆佣力而云乐寤宿而弗告若夫值人艰难造命不佑意与鬼忤动輙窘歩服盐车而见笞覆壶浆而垂露越践坐于牛溲少伯吠于狗寳及夫托子外国烹雌泣别弃双璧其遑他纳五羖而不屑鸷虎先伏龙蛇后直其佣一也又若北卬望都惙怛于心乘策纵迈噫唏不禁懐髙恢之嘤集过伯通而赁舂居作上林学而值穷饮水鸣哀见非上宗其佣一也又如新野县卒导骑旧交袭夷门之芳躅鄙执戟之见嘲与夫季伟杂作胜之荷担兎罝之役马牧之称张剉帘而见售朱置屩而营生其佣一也又至卜筑之岩胥靡为齐逃名之流而歌射稽皆藉茅以纯束被褐而懐玉及至吠犬之雄击杵兴歌卒焉鹄举以辟汉家与夫季布髠钳夜袭广桞为郡肱股繋金若斗其佣一也又如仁人孝子艰于自给叹雨粟之未集望马角之未戢隶食秦庭告缗巨室既肆力于莫逮乃玄感之在即其佣一也又如陈留子治俊及所推瞻乌谁屋懐郭泰之知机焚猿及木伤张俭之贻累剪髪易形鍜冶持噐盖三反者濮阳之车而百折者龙门之气轻羽如载重地如避其佣一也凡佣方多不一其故生与世谋动与尘俱上佣以力下佣以伎故机械见鄙于丈人木鸢见绌于墨氏拙佣佣髙巧佣佣卑故洴澼去楚而裂封抱瑟入齐而见弃佣徳者安佣舌者危故叩角饭牛寗戚所以兴髠首鬻身张仪所以毙隠佣勿杂贫佣勿专故严遵据榻而处羸姜岐耕牧而互利若夫佣生者不佣其名佣功者不佣其身故伯休委帛于女子鸱夷易服而更肆佣名濊食佣身隤功故百金售骨燕台号其佻风千金售躯轵深忘其爱姊夫物不甘于贱则圗其利图其利则生其机生其机则贱之者至矣仆本畸人毛骨不异耘无一弓之田筑无半镞之地然且喜渉丘壑不避过谪麋见草而中恱鸟望林而暇择或有王孙见哀不报之施女子长跪无功之餐未尝不呜咽自薄而欲絶也至循采葛之歌以赓伐檀之诗鼠饮河而知足马围室而寤乐以视夫簮绂之士难塞之责污首炎胸矜面厉色反顾渥然不自知其为薄也于是废而杂处罢其争席笔受管于鉏耒衣度形于萝薜操豚而祝絶淳于之缨得兎而守甘宋人之诮然犹惧夫淳钧之穿凿灵气之莾裂秽草滋于名根神柯腐于虫蠧获戾大主弃其所直俾余力之不售而荷帝之大辟也况于碌碌而无所建白者哉  

## 文章辨体彚选卷七百七十三

（明）贺复征 编  

○杂着一  

徐师曾曰按杂著者词人所著之杂文也以其随事命名不落体格故谓之杂着刘勰云并归体要之辞各入讨论之域正谓此也　吴讷曰杂著者何辑诸儒先所著之杂文也文而谓之杂者何或评议古今或详论政教随所著立名而无一定之体也文之有体者既各随体裒集其所录弗尽者则总归之杂着也  

说难【`秦韩非`】  

非见韩削弱数以书谏韩王韩王不能用乃作说难凡说之难非吾知之有以说之难也又非吾辩之难能明吾意之难也又非吾敢横失能尽之难也凡说之难在知所说之心可以吾说当之所说岀于为名髙者也而说之以厚利则见下节而遇卑贱必弃逺矣所说岀于厚利者也而说之以名髙则见无心而逺事情必不收矣所说实为厚利而显为名髙者也而说之以名髙则阳收其身而实疏之若说之以厚利则阴用其言而显弃其身此之不可不知也夫事以宻成语以泄败未必其身泄之也而语及其所匿之事如是者身危贵人有过端而说者明言善议以推其恶者则身危周泽未渥也而语极知说行而有功则徳亡说不行而有败则见疑如是者身危夫贵人得计而欲自以为功说者与知焉则身危彼显有所岀事乃自以为也故说者与知焉则身危强之以其所必不为止之以其所不能已者身危故曰与之论大人则以为间已与之论细人则以为鬻权论其所爱则以为借资论其所憎则以为尝已径省其辞则不知而屈之泛滥愽文则多而乆之顺事陈意则曰怯懦而不尽虑事广肆则曰草野而倨侮此说之难不可不知也凡说之务在知餙所说之所敬而灭其所丑彼自知其计则无以其失穷之自勇其断则无以其敌怒之自多其力则无以其难概之规异事与同计誉异人与同行者则以餙之无伤也有与同失者则明餙其无失也大忠无所拂辞悟言无所击排乃后申其辩知焉此所以亲近不疑知尽之难也得旷日弥乆而周泽既渥深计而不疑交争而不罪乃明计利害以致其功直指是非以餙其身以此相持此说之成也伊尹为庖百里奚为虏皆所繇干其上也故此二子者皆圣人也犹不能无役身而渉世如此其污也则非能仕之所设也宋有富人天雨墙坏其子曰不筑且有盗其邻人之父亦云暮而果大亡其财其家甚知其子而疑邻人之父昔者郑武公欲伐胡乃以其子妻之因问羣臣曰吾欲用兵谁可伐者关其思曰胡可伐乃戮关其思曰胡兄弟之国也子言伐之何也胡君闻之以郑为亲已而不备郑郑人袭胡取之此二说者其知皆当矣然而甚者为戮薄者见疑非知之难也处知则难矣昔者弥子瑕见爱于卫君卫国之法窃驾君车者罪至则既而弥子之母病人闻往夜告之弥子矫驾君车而岀君闻之而贤之曰孝哉为母之故而犯刖罪与君逰果园弥子食桃而甘不尽而奉君君曰爱我哉忘其口以啖我及弥子色衰而爱弛得罪于君君曰是尝矫驾吾车又尝食我以其余桃故弥子之行未变于初也前见贤而后获罪者爱憎之至变也故有爱于主则知当而加亲见憎于主则罪当而加疏故谏说之士不可不察爱憎之主而后说之矣夫龙之为虫也可扰狎而骑也然其喉下有逆鳞径尺人有婴之则必杀人人主亦有逆鳞说之者能无婴人主之逆鳞则几矣  

山亡【`晋于寳`】  

夏桀之时厉山亡秦始皇之时三山亡周显王三十二年宋大丘社亡汉昭帝之末陈留昌邑社亡京房易传曰山黙然自移天下兵乱社稷亡也故会稽山阴乡琊中有怪山世传本琅琊东武海中山也时天夜风雨晦冥旦而见武山在焉百姓怪之因名曰怪山时东武县山亦一夕自亡去识其形者乃知其移来今怪山下见有东武里盖记山所自来以为名也又交州脆州山移至青州凡山徙皆不极之异也此二事未详其世尚书金縢曰山徙者人君不用道士贤者不兴或禄去宫室赏罚不由君私门成羣不救当为易世变号记曰善言天者必质于人善言人者必本于天故天有四时日月相推寒暑迭代其转运也和而为雨怒而为风散而为云乱而为雾凝而为霜雪立而为蚳■〈虫晃〉此天之常数也人有四肢五脏一觉一寐呼吸吐纳精气往来流而为荣卫彰而为色气发而为声音此亦人之常数也若四时失运寒暑乖违则五纬盈缩星辰错行日月薄蚀彗孛流飞此天地之危诊也寒暑不时此天地之蒸否也石立土动此天地之瘤赘也山崩地陷此天地之痈疽也冲风暴雨此天地之奔气也雨泽不降川渎涸竭此天地之焦枯也  

时化【`唐元结`】  

元子闻浪翁说化化无穷极因论谕曰翁亦未知时之化也多于此乎曰时焉何化我未之记元子曰于戏时之化也道徳为嗜欲化为险薄仁义为贪暴化为凶乱礼乐为耽淫化为侈靡政教为烦急化为苛酷翁能记于此乎时之化也夫妇为溺惑所化化为犬豕父子为惽欲所化化为禽兽兄弟为猜忌所化化为雠敌宗戚为财利所化化为行路朋友为世利所化化为市児翁能记于此乎时之化也大臣为威权所恣忠信化为奸谋庶官为禁忌所拘公正化为邪佞公族为猜忌所限贤哲化为庸愚人民为征赋所伤州里化为祸邸奸凶为恩幸所迫厮皁化为将相翁能记于此乎时之化也山泽化为井陌或曰尽于草木原野化为狴犴或曰殚于鸟兽江湖化为鼎镬或曰暴于鱼鳖祠庙化为宫寝或曰数于祠祷翁能记于此乎时之化也情性为风俗所化无不作狙狡诈诳之心声呼为风俗所化无不作谄媚僻淫之辞颜容为风俗所化无不作奸邪蹙促之色翁能记于此乎  

世化【`元结`】  

浪翁闻元子说时化叹曰吾昔闻世化可说又异于此昔世之化也天地化为斧锧日月化为豺虎山泽化为州里草木化为宗族风雨化为邸舍雪霜化为衣裘呻吟化为常声粪污化为粱肉一息化为千岁乌犬化为君子元子惑之浪翁曰子不闻往昔世之化也四海之内巷战门斗断骨腐肉万里相藉天地非斧锧也耶人民暗夜盗起求食昼逰则死伤相及日月非豺虎也耶人民相与寄身命于絶崖深谷之底始能声呼动息山泽非州里也耶人民奔走非深林荟丛不能藏蔽草木非宗族也耶人民去郷国入山海千里一息力尽暂休风雨非邸舍也耶人死相持于死伤之中裸露而行霜雪非衣裘也耶人民劳苦相寃疮痍相痛老弱孤独相苦死亡不能相救呻吟非常声也耶人民多饥饿沟渎病伤道路粪污非粱肉也耶人民奔亡潜伏戈矛相拂前伤后死免而存者一息非千岁也耶僵王腐卿相枕路隅鸟兽攘其骨肉乌犬非君子也耶  

材之小大【`李华`】  

攀巢之雏羽翼将成习飞而从其母不幸为乌鸢所震堕于尘辙阀阅之家有侈女焉琱车绣茵过于中陌遇而怜之藏以玉笥粒以红稻胡然而然材小为贵养而玩之易为力也充轭之牛望若山行其生也任重致逺以利天下其死也筋角皮骨皆为器用水旱寒暑之不时艰难驱乏登降重冈踣起涂潦蹄离节坼力气皆顿病矣目犹睨人盗乌爪其背嘴其肉犹恨啄噉之未逞鸦鸦而相呼羣犬引其腹胃狺狺而争之车马往复于傍以千万计不顾也胡然而然材大为累扶而救之难为功也向若不惮斯须之劳而存之其利固厚矣悲夫材之大也为累材之小也为贵戾于理悖于道莫甚焉君天下者辨而返之则不世而仁矣  

言医【`李华`】  

晋侯方图秦既而有疾秦伯使医和视之将行戒之曰邻国相病大夫何以为行对曰臣不发药石请以词痊晋侯而国无害秦伯恱以卿礼遣之和至于晋晋君幄铜鞮之宫凭丰肥倚柔容更衣被珠玉者百许人膳夫列鼎于庭而后延客客辞曰始受命于寡君以除君疾为役今大国反以色与食病臣非臣所及也中军帅对曰此寡君待先生之礼也不意为过敬惟所择客曰臣辔而驰千里形甚劳而气不足所欲者酒一盛果一器腒鱐佐饭而已其余不敢烦大国再拜受赐而诊之曰君声流而阳气浊而浮色寒而容壮与楚王相若亦可为也亦不可为也晋侯曰楚子何如而方寡人客曰臣尝聘楚楚境大而富山川林薮之盛踰淮而竟南海晋与齐秦不敌也晋侯曰寡人未尝渉楚且置楚王愿闻其国之说客曰君不念臣亦未究楚封疆之事直以所见言之楚也近郊去郢尚三百里引车登岗平视诸宫丹素烛天仰不见空如水漂浮半在其中沧波动摇低昻随风蔼蔼南极山松不尽乍伏乍起参差髙卑流云重轻或灭或明道路绵绵萦山绕川车盖如轩稍觉登原赤霄冐顶举手摩天向之髙者乃在车下阴溪冥冥投石无声状其□苑之内则连山黯以当户容杳杳而嶪嶪若坚刅与慢涂呀将拆而复合露封隙之嵌空声小往而大答耸崖岘以日爌穿偃仆而云罯濵江皋衍百里芳草往往白沙日炙皛溔緑野芊绵走举苍连菌簵楩梓橘柚之林宻孕元气寒暑若一翳不流风幽不漏日猨狙飞走经息百态啾啾互号终昕竟晦坠英纷目如雪蔽路四望无人移足没屦黄鸟时鸣白鹇飞渡临险瞰江江隗为潭庱庱不动常有神怪龟鱼涵泳露鳞岀介纤草以飖风飐波起崩涛迸沬势不得止精怖魂怕毛骨洗然攀木瞑眸犹惧踣泉頺麓疏冗繁源鼻歕支流瀯瀯合注汤汤昼夜有声当暑清凉透崖扑湍跃而后逝初疑可及忽似无际旋眩回榾淜汨兑宕辊石敌磨火发川上纔夷又亚倾沙委浪白烟微苍通波满望澹澹灔灔乆而生垠淅淅飞雨冥冥起云沅湘春生苍梧日晚声与听尽色随望逺苹荇荷华组绣一川愕羽族之多名纷合散于水间泛随流而将下时逆浪而复还喧呼雷骇沈起云翻两不相伤貎豫体闲缘涯迭观照江成霞碧水涟漪浅深见沙旁经闱闼溢浸栏槛上有嫔嫱绵音入云侵杳眇而将絶随隤风而复闻齐宋郑卫之乐张于宫中撞金击石草木竞发坚城雉坼崇山峰坠鸟兽狂悸淮湖皆沸首餙戴千金一膳倾千家耻不相反者以粒计仓禄之众半于平人秣马之费倍于租入其余竒丽之富奉养之侈率与是侔楚王甚泰而楚人甚病申叔请老而不与政言未毕晋侯舒气而伸干曰向先生言亦可为也何哉客曰此未足累楚故曰可为也若张而无厌则不可为也晋侯色生力起斥御者撤膳羞而请曰先生终说寡人病幸间矣客乘时而动之曰楚使令尹司马理兵于北疆以临敝邑敝邑大夫少者则请开关以战老者则曰君务息人楚恃其富强因侈生欲未足畏也寡君乃发府将赒而四境寡小君以四时之用为请寡君曰是岀于人而归于人无人则无是夫何爱焉申命上大夫布币于人而谢之曰孤不徳使尔父兄子弟不自保于楚师故罄以相劳秦人感君皆泣妇人处子亦请执报楚楚朝闻而夕卷师君臣震伏而受职于秦此先王不战之术也晋侯恍然以楚事而照于晋遂辍谋秦由是大国修好小国来朝戎狄皆附客果以词痊晋故曰言医  

行难【`韩愈`】  

或问行孰难曰舍我之矜从尔之称孰能之曰陆先生参何如曰先生之贤闻天下是是而非非贞元中自越州征拜祠部员外郎京师之人日造焉闭门而拒之满街愈尝往间客席先生矜语其客曰某胥也某商也其生某任之其死某诔之某与某可人也任与诔也非罪欤皆曰然愈曰某之胥某之商其得任与诔也有由乎抑有罪不足任而诔之耶先生曰否吾恶其初不然任与诔也何尤愈曰茍如是先生之言过矣昔者管敬子取盗二人为大夫于公赵文子举管库之士七十有余家夫恶求其初先生曰不然彼之取者贤也愈曰先生之所谓贤者大贤欤抑贤于人之贤欤齐也晋也且有二与七十而可谓今之天下无其人也先生之选人也已详先生曰然愈曰圣人不世岀贤人不时岀千百岁之间傥有焉不幸而有岀于胥商之族者先生之说传吾不忍赤子之不得乳于其母也先生曰然他日又往坐焉先生曰今之用人也不详位乎朝者吾取某与某而已在下者多于朝凡吾与者若干人愈曰先生之与者尽于此乎其皆贤乎抑犹有举其多而缺其少乎先生曰固然吾敢求其全愈曰由宰相至百执事凡几位由一方至一州凡几位先生之得者无乃不足充其位耶不早图之一朝而举焉今虽详其后用也必粗先生曰然子之言孟轲不如  

咸宜【`栁宗元`】  

兴王之臣多起污贱人曰幸也亡王之臣多死冦盗人曰祸也余咸宜之当两汉氏之始屠贩徒隶岀以为公侯卿相无他焉彼固公侯卿相器也遭时之非是以诎独其始之不幸非遭髙光而以为幸也汉晋之末公侯卿相刼戮困饿伏墙壁间以死无他焉彼固刼戮困饿器也遭时之非是以岀独其始之幸非遭卓曜而后为祸也彼困于昏乱伏志气屈身体以下奴虏平难泽物之徳不施于人一得适其傃其进晚耳而人犹幸之彼伸于昏乱抗志气肆身体以傲豪杰残民兴乱之伎行于天下一得适其傃其死后耳而人犹祸之悲夫予是以咸宜之  

谤誉【`栁宗元`】  

凡人之获谤誉于人者亦各有道君子在下位则多谤在上位则多誉小人在下位则多誉在上位则多谤何也君子宜于上不宜于下小人宜于下不宜于上得其宜则誉至不得其宜则谤亦至此其凡也然而君子遭乱世不得已而在于上位则道必拂于君而利必及于人繇是谤行于上而不及于下故可杀可辱而人犹誉之小人遭乱世而后得居于上位则道必合于君而害必及于人繇是誉行于上而不及于下故可宠可富而人犹谤之君子之誉非所谓誉也其善显焉尔小人之谤非所谓谤也其不善彰焉尔然则在下而多谤者岂尽愚而狡也哉在上而多誉者岂尽仁而智也哉其谤且誉者岂尽明而善褒贬也哉然而世之人闻而大惑岀一庸人之口则羣而邮之且置于逺迩莫不以为信也岂惟不能褒贬而已则又蔽于好恶夺于利害吾又何从而得之耶孔子曰不如乡人之善者好之其不善者恶之善恶者之难见也则其谤君子者为不少矣其谤孔子者亦为不少矣传之记者叔孙武叔时之显贵者也其不可记者又不少矣是以在下而必困也及乎遭时得君而处乎人上功利及于天下天下之人皆欢而戴之向之谤之者今从而誉之矣是以在上而必彰也或曰然则闻谤誉于上者反而求之可乎曰是恶可无亦征其所自而已矣其所自善人也则信之不善人也则勿信之矣茍吾不能分于善不善也则已耳如其谤誉乎人者吾必征其所自未敢以其言之多而举且信之也其有及乎我者未敢以其言之多而荣且惧也茍不知我而谓我盗跖吾又安取惧焉茍不知我而谓我仲尼又安取荣焉知我者之善不善非吾果能明之也要必自善而已矣  

讯甿【`刘禹锡`】  

刘子如京师过徐之右鄙其道旁午有甿增增扶班白挈羁角赍生器荷农用摩肩而西仆夫告予曰斯宋人梁人亳人颍人之逋者今复矣予愕而讯云予闻陇西公畅毂之止方踰月矣今尔曹之来也欣欣然似恐后者其闻有劳徕之簿欤蠲复之条欤振赡之典欤硕鼠亡欤瘈狗逐欤曰皆未闻也且夫浚都吾政之上游也自巨盗开衅而武臣颛焉牧守由将校以授皆虎而冠子男由胥徒以岀皆鹤而轩故其上也子视卒而芥视民其下也鸷其理而蛑其赋民弗堪命是轶于他土然咸重迁也非阽危挤壑不能违之曩者虽归欤成谣而故态相沿莫我敢复今闻吾帅故为丞相也能清静画一必能以仁苏我矣其佐尝宰京邑也能诛鉏豪右必能以法卫我矣奉斯二必而来归恶待事实之及也予因浩叹曰行积于彼而化行于此实未至而声先驰声之感人若是之速欤然而民知至至矣政在终终也尝试论声实之先后曰民黠政颇须理而后劝斯实先声后也民离政乱须感而后化斯声先实后也立实以致声则难在经始由声以循实测难在克终操其柄者能审是理俾先后终始之不失斯诱民孔易也  

叹牛【`刘禹锡`】  

刘子行其野有叟牵跛牛于蹊偶问焉何形之瑰欤何足之病欤今觳觫然将安之欤叟揽縻而对云瑰其形饭之至也病而足役之过也请为君毕词焉我僦车以自给尝驱是牛引千钧北登太行南并商岭掣以回之叱以耸之虽渉淖跻髙毂如篷而辀不偾及今废矣顾其足虽伤而肤尚腯以畜豢之则无用以庖视之则有赢伊禁焉莫敢尸也甫闻邦君飨士卜刚日矣是往也当要【`平声`】售于宰夫余尸之曰以叟言之则利以余言之则悲若之何予方窭且无长物愿解裘以赎将置诸丰草之郷可乎叟冁然而咍曰我之沽是屈指计其直可以持醪而囓肥饴子而衣妻若是之逸也奚事裘为且昔之厚其生非爱之也利其力今之致其死非恶之也利其财子恶乎落吾事刘子度是叟不可再词屈乃以杖叩牛角而叹曰所求尽矣所利移矣是以员能霸吴属镂赐斯既帝秦五刑具长平威振杜邮死陔下敌擒锺室诛皆用尽身贱功成祸归可不悲哉可不悲哉呜呼执不匮之用而应夫无方使时宜之莫吾害也茍拘于形器用极则忧明已  

儆舟【`刘禹锡`】  

刘子浮于汴渉淮而东方既释绋纚榜人告予曰方今湍悍而舟盬宜谨其具以虞焉予闻言若厉繇是袽以窒之灰以墐之■〈奭斗〉以干之仆怠而躬行夕惕而昼勤景霾晶而莫进风异响而遄止兢兢然累辰是用获济偃樯弭棹次于淮阴于是舟之工咸沛然自暇自逸或游肆而觞矣或拊桥而歌矣隶也休役以尚寝矣吾曹无虞以宴息矣逮夜分而窽隟潜澍涣然阴溃至乎淹箦濡荐方卒愕传呼跣跳登墟仅以身脱目未及瞬而楼倾轴垫坵于泥沙力莫能支也刘子缺然目视而言曰向予兢惕也泊洪波而无害今予宴安也蹈常流而致危畏之途果无常所哉不生于所畏而生于所易也是以越子■〈桼阝〉行吴君忽晋宣尸居魏臣怠白公厉剑子西哂李园养士春申易至于覆国夷族可不儆哉呜呼祸福之胚胎也其动甚微倚伏之矛楯也其理甚明困而后儆斯弗及己  

说骥【`刘禹锡`】  

伯氏佐戎于朔陲获良马以遗予予不知其良也秣之稊秕饮之污池廏歴也上痹而下蒸羁络也缀索而续韦其易之如此予方病且窭求沽于肆肆之驵亦不知其良也评其价六十缗将剂矣有裴氏子嬴其二以求之谓善价也卒与裴氏裴所善李生雅挟相术于马也尤工覩之周体眙然视听然笑既而抃随之且曰乆矣吾之不觏于是也是何柔心劲骨竒精妍态宛如锵如晔如翔如之备耶今夫马之徳也全矣然顾其维驹藏锐于内且秣之乖方是用不说于常目须其齿备而气振曰则众羙灼见上可以献帝闲次可以鬻千金裴也闻言竦焉遂儆其仆蠲其皂筐其恶蜃其溲■〈禾崔〉以羙荐秣以芗粒起之居之澡之挋【`音震`】之无分阴之怠斯以马养养马之至分也居无何果以骥徳闻客有唁予以丧其寳且讥其所贸也微予洒然曰始予有是马也予常马畜之今予易是马也彼寳马畜之寳与常在所遇耳且夫昔之翘陆也谓将蹄将囓抵以挝策不知其籋云耳昔之嘘吸也谓为疵为疠投以药石不知其喷玉耳夫如是则虽旷日歴月将至顿踣曽何寳之有焉由是而言方之于上则八十其缗也不犹踰于五羖皮乎客谡而竦予遂言曰马之徳也存乎形者也可以目取然犹违之若此矧徳藴于心者乎斯从古之叹予不敢叹  

述病【`刘禹锡`】  

刘子常渉暑而往热攻于腠以致病其仆也告痡亦莫能兴逮浃日予有瘳医诊之曰疾幸间矣顾热沴而未平有遗类焉宜谨于摄卫卫之乖方则病复矣所苦既微而怠其说倦眠于衾而兴焉倦隐于几而歩焉面不能罢■〈卉页〉髪不能梳栉口不能忘味心不能无思如是未移日而疾也瘆【`疎锦反`】如复癏于躬进药求汗凡三涣然后目能视视既分则向时之仆已睨然执桮桊侍予于前矣予讶而曰曩吾与若也病偕呻也謼也若酷而吾微药也饵也吾殷而若薄何患之同而痊之异哉仆谆谆而答曰已之被病也兀然而无知有间也亦兀然而无知髪蓬如而忘乎乱面黔如而忘乎垢洎疾之杀也虽饮食是念无滑甘之思日致复初亦不知也予喟然叹曰始予有斯仆也命之理畦则蔬荒主庖则味乖颛廏则马瘠常谓其无适能适乃今以兀然而贤我逺甚利与钝果相长哉仆更矣刘子遂言曰乐于用则豫章贵厚其生则神栎贤惟理所以曾何胶于域也  

观博【`刘禹锡`】  

客有以博戏自任者速予观焉初主人执握槊之器置于庑下曰主进者要约之既揖譲则次有博齿齿异乎古之齿其制用骨觚棱四均镂以朱墨耦而合数取应日月视其转止依以争道是制也通行之乆矣莫详所祖以其用必投掷故以博投诏之是日客抵骨于局且祝之曰其来如趋其去如脱事先趦趄命中无蹉跌无从彼呼无俾我怛分曹道廹自旦至于日中昃而率与所祝异焉客视骨如有情焉如或凭焉悉詈之不泄又从而龁囓蹂躏之莫顾其十目之咍譲也乃曰非予术之不工是朽骼者不予畀也请刷耻于奕棋主人促命烛以续之骛神黙计巧竭智匮主进者书胜负之数于牍视其所丧又倍前籍焉观者曰以夫人之褊心亦将诟棋而诋枰矣既乃恬而不恤■〈赤皮〉然有失鹄求身之色人咸异之子刘子曰先人者制人博投是已从人者制于人枯棋是已二者岂有数存乎其间哉所处之势异耳是知当轴者易生嫌而退身者易为誉易生之嫌不足贬也易为之誉不足多也在辨其所处而已  

观市【`刘禹锡`】  

由命士以上不入于市周礼有焉乃今观之盖有因也元和二年沅南不雨自季春至于六月毛泽将尽郡守有志于民诚信而雩遂徧山川方社又不雨遂迁市于城门之逵余得自丽谯而俯焉肇令下之日布市籍者咸至夹轨道而介分次焉其左右前后班间错跱如在阛之制其列题区榜掲价名物参外夷之货马牛有牵私属有闲在巾笥者缄文及素焉在几阁者雕彤及质焉在筐筥者白黒巨细焉业于饔者列饔膳陈■〈麦并〉饵而苾然业于酒者举酒旗涤杯盂而泽然鼔刀之人设髙爼觧豕羊而赫然华实之毛畋鱼之生交蜚走错水陆羣状伙名入隧而分韫藏而待价者负挈而求沽者乘射其时者竒赢以游者坐贾颙颙行贾遑遑利心中惊贪目不瞬于是质剂之曹较固之伦合彼此而腾跃之易良苦于巧言斁量衡于险手杪忽之差鼓舌伧儜诋欺相髙诡态横岀鼓嚣哗坌烟埃奋膻腥垒巾履囓而合之异致同归鸡鸣而争赴日午而骈阗万足一心恐人我先交易而退阳光西徂幅员不移径如初中无求隟地俱唯守犬鸟乌乐得腐余是日倚衡而阅之感其盈虗之相寻也速故着于篇云  

## 文章辨体彚选卷七百七十四

（明）贺复征 编  

○杂着二  

吴相客说【`唐袁皓`】  

孙室季壊其相更相谓曰不日不月吾其晋臣乎有客前而语曰相君不闻物之化者耶蛇化为龙龙之孙见蛇而笑之谓吾祖之世龙焉殊不知蟒之腥尚存乎大泽之畔家化为国国之孙见家必笑之谓吾祖之世国焉殊不知耕稼之具未朽于歴山之下盖由知龙而不知蛇知国而不知家噫尧舜圣人也丹均而不嗣而况吴以干戈而得耶相君喻而泣  

处士言【`袁皓`】  

齐祖受宋禅大宴卿士顾谓丞相曰予不肖幸有天下非百执事羽翼小子共拯宋人之溺也然予不敢易时而侮噐使不十逾载致黄金与土同价朝臣称贺内外諠欢快喜相声日走天下齐封父闻而庆曰宋人生矣而告郷处士处士闻而泣曰舍虎逄狼改时而亡吾为宋人幸未死果涂炭于齐矣新主之言岂成圣人之道邪君王知黄金贵于土不知百姓亲土贵于黄金吾闻古者土地之封在于民阜而国殷土有林木民时而取土有咸卤民时而煑土有禾黍民时盈庾金玉在山桑麻在原圣人不禁无私无官死者有土生者有田圣人乐而百姓同百姓忧而圣人然秦传乱国之疾百姓之苦莫痊汉壤既广百姓饶矣土地之利百姓莫时而窥之金玉在山咸卤在田取块土者犯禁而死生无土而可以田殁无土而及乎泉生则税蠧而郡蚕邑克而吏啮吾视宋人之萍乆矣未见宋人有寸土者君王茍欲致民于生地不若薄民之赋贻民之利知百姓贵土于黄金则其民受福于齐矣封父敬而谢曰吾将闻执政可乎处士曰否是欲急挈吾于祸矣惟父勿施吾将狂  

寄言【`韦端符`】  

孺子道成人之言父母必怜夸焉非直父母也郷人亦异而指之矣是何也非所以期孺子也待以孺子而言成人也则父母加之如郷人指异即有魁然成人而事孺子是何人哉其所以待之视之用何心也移是而言小人不能为君子固也陷乎罪诛非暴逆狠戾而窘于咽喉之空尺寸之肤受之不仁仁人不悯怜之也今有一郷之吏遇孺子把弄土涂折挽草木则呵而批之曰何尔也成人者有妄毁滛取顾不敢动睫而过之是诚不了一郷矣吾欲世之大人无独见郷吏之不了一郷而不自见所不理无喝怒于孺子之为而恬视魁然成人挽折大草滛取大物者本其所以待之之心从而校之天下几苏息  

下篇【`韦端符`】  

今有人负病于此则其亲戚者忧之闻善医则不逺燕越而求之欲其病之速瘳若嘘毛掇叶之易是直智无所施耳然则忧者虽甚不能为也善为者又非所忧也不忧非薄人也非其地耳彼诚善医也安得人人而忧之必居其地而耻不能则将息其技而为之与忧者之心不异故病甚忧戚之得善为之医则几乎平理矣不得善医者百十旦夜坐环之而药谋无所晓其去死丧几何故曰忧不能为技不习也为者不必忧非其地也必得善为之者处忧之之地然后知病之间也不日矣昔之为天下国家而病者岂无善之者邪不得处忧之之地耳漆室女诚忧矣不能为鲁也鸱夷子尝工为越矣陶朱公则视犹渉者之视车使尝得善为天下国家者取忧之之地何败亾之有  

拜岳言【`陈黯`】  

黯自闗东随计来阙下经华岳祠有巫导以祈谒乃彻盖整衣馨炉沥觞俯拜而前缄黙而退巫曰客是行也务名邪官邪胡为乎有祈礼而无祈辞神之肸蠁而芥盖舒乃诚曰余其来拜以岳长羣山犹人之有圣贤草木之有松兰百川之有河海鳞羽之有虬鸾屹屹崇崇干霄柱空载国祀典宜入攸宗拜之思尽乎余之敬词之黯惧乎神之聪且神视果髙而听果深必福其善而祸其滛余行合乎神也必照而临如欺乎神也祈之乎何心巫兮余言无妄兮为妄言者之箴  

讽诈【`王霭`】  

礼法不可斯须而去有以礼法而为灾忠信不可斯须而去有以忠信而为祸礼法非灾人之端忠信非祸人之本理或有害则礼法忠信为祸人之萌狂瞽人之所恶也效之则恐不及其真荒酗人之所耻也履之则恐不自其性狂瞽诚可恶也酗荒诚可耻也临难而保全则狂瞽荒酗为藏身之薮礼法忠信直也狂瞽荒酗诈也以之保全则直不如诈之功呜呼三皇之前无所用五帝之后无所不用  

登华旨【`沈颜`】  

尝读李肇国史补云韩文公登华岳之巅顾视其险絶恐栗度不可下乃发狂恸哭而欲缒遗书为诀且讥好竒之过也如是沈子曰吁是不喻文公之旨耶夫仲尼之悲麟悲不在麟也墨翟之泣丝泣不在丝也且阮籍纵车于途途穷輙恸岂始虑不至耶盖假事讽时致意于此耳前贤后贤道岂相逺文公愤趋荣贪位者之若陟悬崖险不能止俾至身危踣蹶然后叹不知税驾之所焉可及矣悲夫文公之旨微沈子几晦乎  

象化【`牛僧孺`】  

象龙祷雨三月不应巫病民咨王甚愁孺有言曰王无愁也象之悮也夫龙善化雨而时在乎天天使雨龙得化不使雨龙不得化圣人象龙而救民是乃象其化者也龙之性善学者人之心故象性莫若心而已使性非心可象则鸤鸠之性均而木刻鸤鸠足以象均邪獬豸之性触而瑰饰獬豸冠足以象触邪龙以性善化而龙于化人者衣衮则其象不以土木亦明矣汤是以龙其聪而深无不闻也龙其明而髙无不见也言若岀为云而物仰之有阴智若跃乎渊而物触之有润天而不雨百姓祝王为雨也虽七岁炎炎不闻有咨者而况三月哉  

文章【`李徳裕`】  

魏文典论偁文以气为主气之清浊有体斯言尽之矣然气不可以不贯不贯则虽有英辞丽藻如编珠缀玉不得为全璞之寳矣鼔气以势壮为羙势不可以不息不息则流宕而忘返亦犹丝竹繁奏必有希声窈眇听之者悦闻如川流迅激必有洄洑逶迤观之者不厌从兄翰常言文章如千兵万马风恬雨霁寂无人声盖谓是矣近世诰命惟苏庭硕叙事之外自为文章才实有余用之不竭沈休文独以音韵为切重轻为难语虽甚工旨则未逺夫荆璧不能无瑕隋珠不能无颣文旨既妙岂以音韵为病哉此可以言规矩之内不可以言文章外意也较其师友则魏文与王陈应刘讨论之矣江南唯于五言为妙故休文长于音韵而谓灵均以来此秘未覩不亦诬人甚矣古人辞髙者盖以言妙而适情不取于音韵意尽而止或偏不拘于只耦故篇无定曲辞寡累句譬诸音乐古词如金石琴瑟尚于至音今文如丝竹鞞鼓廹于促节则知声律之为弊也甚矣世有非文章者曰辞不岀于风雅思不越于离骚模冩古人何足贵也余曰譬诸日月虽终古常见而光景常新此所以为灵物也余尝为文箴今载于此曰文之为物自然灵气恍惚而来不思而至杼轴得之淡而无味琢刻藻绘珍不足贵如彼璞玉磨砻成器奢者为之错以金翠羙质既雕良寳所弃此为文之大旨也  

祷祝【`李德裕`】  

语曰丘之祷乆矣又曰祭则受福岂非圣人与天地合徳与日月合明与鬼神合契无所请祷而祷必感通唯牧伯之任不可废也失时不雨稼穑将枯闭合责躬百姓不见若非避羣望则皆谓太守无忧人之意虽在畎畆不絶叹音余前在江南毁滛祠一千一十五所可谓不謟神黩祭矣然岁或大旱必先令掾属祈祷积旬无效乃自躬行未尝不零雨随车或当宵而应其术无他唯至诚而已将与祭必闲居三日清心斋戒虽礼未申于泂酌而意已接于神明所以治郡八年岁皆大稔江左黎庶讴歌至今古人乃有剪爪致词积薪自誓精意上达雨必滂沱此亦至诚也茍诚能达天性能及物焉用以肌肤自苦焦烂为期动天地感鬼神莫尚于至诚故备物不足报功禴祭所以受福余以为人患不诚天之去人不相逺矣  

祥瑞【`李徳裕`】  

夫天地万物异于常者虽至羙至丽无不为妖覩之宜先戒惧不可以为祯祥何以言之栢灵之世多鸾鳯丘坟之上生芝草神仙之物食之上可以凌倒景次可以保永年生于丘坟岂得为瑞若以孝思所至则瞽瞍之墓曾晳之坟宜生万枝矣何者为仁孝之瑞唯甘露降于松栢缟鹿素乌驯扰不去皆有缟素之色足表幽明之感贞元中余在瓯越有隐者王遇好黄冶之术暮年有芝草数十茎产于丹灶之前遇自以为名在金格畅然满志逾年而遇病卒齐中书抗有别业在若耶溪忽生芝草百余茎数月而中书去世又余姚守卢君名从在郡时有芝草生于督邮屋梁上五彩相鲜若楼台之状其岁卢君为叛将栗锽所害置遗骸于屋梁之下并耳目所验非自传闻由是而言则褒姒骊姬皆为国妖以祸周晋緑珠窈珠皆为家妖以灾乔石不可不察也又黄河清而圣人生征应不在于当世明矣桞谷玄石为魏室之妖启将来之端亦不可不察也是以宜先戒惧以消桑糓雉雊之变耳  

喜征【`李徳裕`】  

陆贾偁蟢子垂而百事喜不征其故何也凡人将有喜兆必垂于冠冕余尝思之盖以人肖圆方之形禀五形之气有生之最灵者也如景如火忽有歊然感气发于圆首之上其荣盛也如阳气发生烟涵煴煦其变衰也如秋气索然寂寞沈悴虽不能自覩其鉴明者必可察之唐举许负疑用此术所以望表而知穷达何以明之淑春爱景必有蟢子垂于檐楹之间室有明烛膏炉必垂于屏帏之际喜气将盛故集于冠冕之上以此推之无所逃也  

较农【`刘鋭`】  

功以救于民赖其功者有违顺徳以化于民敦其民者有疾徐夫以三月除糓地五月榖入土虽当世不拔其苗后世不毁其糓其饮食之道顺于情也故生不疵疠其道死则爼豆其功圣人救壊以礼垂世以法当世伐其树后世毁其法所以礼违其情法违其欲者也是以生为旅人疵疠于天下肉腐于爼酒干于器然后为圣人是愚民赖圣人之功忘圣人之道呜呼礼亡而争器矣虽有粟弱者安得而食之法壊而夺其三时矣虽有山泽农者安得而种也  

禺谤【`刘蜕`】  

有肪兮墨而谓之不洁有泉兮壅而谓之不决有茝兮轥而谓之不芳有轴兮锲而谓之不辙声咺唏以无音兮气郁悒而空咽既慗慗以增惧兮又谩谩而不诀诬彭祖以为孺兮谲殇子以为老伙众人之难信兮挦夸者之不悦佞为赘兮何去奸为■〈疒龙〉兮莫劀讟为辔兮莫衔谤为玉兮何切彘既■〈月襄〉而必烹兮木方■〈椶，去木〉兮必折心■〈车龙〉■〈车龙〉以似车兮思绵绵而如瓞手欲动兮似拳足将行兮如绁既不辨于颜跖兮遂一贯于尧桀哀吾生之不逢兮奚至死而惙惙念帝座之不爣兮胡交光于卷舌既何路以自辨兮遂没齿而痨剌  

古渔父【`刘蜕`】  

叟行山逐禽而逢虞人虞人反以罟而猎叟叟欺虞人以事鬼神而得逸他日叟之子壮围山而雠猎吾父者曰今日凡在山泽杀无赦虞人亡于大泽虞之父教之以渔渔利厚于罟末之年富于泽上反闻叟将杀其子于帝侧帝教之以渔天下天下之利厚于陶稼末之年富于九州岛渔者常以此自笑而闻于士师士师以法执之渔者对曰始臣学渔不学笑天下而天下入臣笑舜闻之亦曰始朕学事叟不学受天下禅而天下禅朕晦冥之后渔者啼而奔帝辛曰始风微水上鱼聚臣舟臣垂之十钩鱼方眂臣钩未及吞而雷惊臣舟夫雷不发而震盍戮于燮理者辛应曰尔不得鱼市不阙鱼亦殷人得鱼耳夫多鱼而垂之十钩鱼必争而且畏后其饵然而犹相与视其钩岂非君其饵薄乎何戮之有微子自旁闻之亦曰殷饵薄矣臣不受戮殷民惊矣抱祭器而入周  

暮有二舟还而争一舟于中流空舟中者恃其无伤舟中也则盛斗以薄两舟果与俱覆明日讼于王王以其罪均也平于二渔既而空舟者归告其子曰吾胜矣覆彼所载载鱼者归亦告其邻曰吾胜矣其邻笑曰罪均而子独覆所载孰谓胜乎  

有置鱼于苇间仰见鸣鸢集其上乃冠木于器旁以惧之明日泽西渔者乃刻材泽畔前日置鱼者目视而去而三年不敢渔其妻笑曰始伪以绐一器之鱼学伪得盗一泽之利  

禹书二首【`刘蜕`】  

以功不就而受诛则可谓勤民而死乎曰不然然则夏之郊也奚不寻其先安得以鲧配曰以功不就则可谓勤民而死也以诛其身则可谓勤其家也不怨君诛而寻父功鲧当诛也传曰不以家事辞王事既勤其家为天下故报其勤家于夏郊而已矣有鲧之诛而不废其功禹为其子也不得以天下而择其功者禹为之事鬼神也微禹之为子先人之罪将不食矣故其子之功由勤父嗣也然则夏郊宜矣于是君诛其怠也而子不怨其家祭其勤也民神弗畔盖禹以天下不逮事其父而致孝乎鬼神云  

治天下之理见之于夏功而未见先于夏功者乆矣夫八年之间生聚非不壊也委积非不耗也帝忧则民愁乐则民喜故以忧乐隐显而助之帝能治其心者故禹后虽以身先天下而不以一身负天下之土石以其得治世之心而易使也呜呼必不得和心之人而为可以智治则岂羽山之下忍不以智献其父者欤天下见濡手足之禹则不见土阶之上以治忧乐者也故曰心治乎人也功治乎水也其可独禹云乎  

山书十四首【`刘蜕`】  

天地之气复则结者而为山也融者而为川也结于其所者安静而不动融于其时者疏决以忘其及故山之性为近正川之性为革为是以处其结者有君子处其融者为利人  

天地之先未尝有形故字其形为人民为禽虫万物然后受其字据其形之动曰生形之静曰死呜呼吾茍不生乎天地先而未尝用其形窍以岀纳斯非混沌之似乎故吾以混沌不尝在天地先而在吾之不为万物凿者而已矣  

壊人者天地也使其数岀故观数而象动则有争杀乱患夫数始乎手足故离吾之指为吾视其指而心亦离则数数人乎心矣故知指生六而为有余生四而为不足不足与有余也为体不备呜呼心既分身之有余与不足也则争杀乱患何尝不足尽其数岀圣人重其生以榆岀先济其用故甘毡之臭岀于榆末而后网罟不足于野以牢养于宫中故天下忘身以自给呜呼上古食而弃其余热而弃其皮亦足矣是知圣人欲化而更乱其生听鳯鸣而吹管果象也故有象竹之声者必有象葭之器然则造其为而耻葭学者鳯也故不世而来造其象而耻人学者圣人也故末世而不岀呜呼  

江河凿而山木泣以为川既岀而必伐舟也舟既入水而鲛鱼相似以其居泉而逺于杀者也今则造泉之具成是大道存而异其质大道亡而运其祸  

利以观天下利尽而天下畔道以归天下道薄而天下去呜呼为利物所间为道亦不伪故始爱其应者终亦将以应人然则利尽所畔者以灭其后道薄而所去者贵不杀其孤而已  

城郭沟池以固民也有窃城郭沟池以盗民者则杀人甚于不固夫有窃固之具必有功固之利茍有利之物冦必生其下是以太古安民以巢故于野则无争巢固民则相杀  

车服媵妾所以奉贵也然而奉天下来事贵者贱夫有车服必有杂佩有妾媵必有娱乐圣人既为之贵贱是欲鞭农父子以奉不暇虽有杵臼吾安得粟而舂之呜呼教民以杵臼不若均民以贵贱  

古之弓矢所以防恶也懐恶者在内所以能避弓矢也故射恶未及死而夺械可以杀人于天下天下从而禁畜私械者呜呼古之弓矢所以防恶也今则不然反防人之持弓矢也  

万物无常声而主声者定其悲欢则听在心而耳职废也谓雷为可畏则以畏声听之不知有时雷可长养也谓瑟为可狎则以狎声听之不知有时瑟可流哀也则有幽思之深砧声之悲也去家日逺雨声之愁也呜呼悲愁果在心也雷与瑟无常声也  

为学岂有岁故劳于农夫以其有遇世也故佚于使人然而虽佚不忘学以其劳而未尝运是故死而不得止其心古有志者犹悲日月之易于人也故谓飞乌走兎在其中付大藏之钥未必有信之友也夫取人之钥必荐信以入其中受人之托必有情以寄其内故大信者不使人付有道者不使人求  

棺衣之厚葬以王礼百姓不贪其死以其爱名不甚于爱身任时之重必多怨借君之权必易死是于名则君子爱身不甚于百姓焉圣人有意哉故劝善以爵使利爵者乐修夫恶杀人与杀盗均为仁人之心则亦召盗以爵呜呼使圣人无意则劝善不以爵矣故君子为善不独乐欲为圣人而岀是不见仁人之术使爵以召盗乎  

食秦人之炙则懐其妻子闻秦妇之嫁则垂涕悲其身当是时亦疑天下之妻矣吾过富贵之门则懐其爵矣及闻秦人以爵死者则垂涕悲其身当是时不顾天下之贵矣有恶雀鹿之甚者挥帚以驱雀结罟以禁鹿夫帚罟既可以骇物则帚罟必可以取物呜呼执其具以逐雀鹿安知不有学其具以取之故善恶去者不必恶其名善逐者不示人以其具  

猿鸣不过薜萝以其有蔓蔓者必组物夫能过其组必自硋其心呜呼髻之组吾髪也帯之组吾腰也线之组吾衣也亦是矣今蔓在天下安得复硋其心哉  

蠧化【`陆龟蒙`】  

橘之蠧大如小指首负特角身蹙蹙然类蝤蛴而青翳叶仰啮如饥蚕之速不相上下人或振触之輙奋角而怒气色桀骜一旦视之凝然弗食弗动明日复徃则蜕为蝴蝶矣力力拘拘其翎未舒襜黒鞲苍分朱间黄腹瑱而椭緌纤且长如醉方寤附枝不扬又明日往则倚薄风露攀缘草树耸空翅轻瞥然而去或隐蕙隙或留篁端翩旋轩虚扬曳纷拂甚可爱也湏臾犯蝥网而胶之引丝环纒牢若桎梏人虽甚怜不可觧而纵矣噫秀其外类有文也默其声类有徳也不朋而逰类洁也无嗜而食类亷也向使前不知为橘之蠧后不见触蝥之网人谓之钧天帝居而来今复遇矣天下大橘也名位大羽化也封畧大蕙篁也茍灭徳忘公崇浮餙傲荣其外而枯其内害其本而窒其源得不为大蝥网而胶之乎观吾之蠧化者可以惕之  

冶家子言【`陆龟蒙`】  

武王既胜殷悬纣首有泣于白旗之下者有司责之其人曰吾冶家孙也数十年间载易其镕范矣今又将易之不知其所业故泣吾祖始铸田器岁东作必大售殷赋重秉耒耜者一墢不敢起吾父易之为工器属宫室台榭侈其售益倍民凋力穷土木中辍吾易之以为兵器会诸侯伐殷师旅战阵兴其售又倍前也今周用钺斩独夫四海将奉文理吾之业必壊吾亡无日矣武王闻之惧于是包干戈劝农事冶家子复祖之旧  

悲摰兽【`皮日休`】  

汇泽之场农夫持弓矢行其稼穑之侧有苕倾为农夫息其傍未乆苕花纷然不吹而飞若有物娭视之虎也跳踉哮■〈口阚〉视其状若有所获负不胜其喜之态也农夫谓虎见已将遇食而喜者乃挺矢匿形伺其重娭发贯其腋雷然而踣及视之枕死麕而毙矣意者谓获其麕将食而娭将娭而害日休曰噫古之士获一名受一位如已不足于名位而已岂有喜于富贵娭于权势哉然反是者获一名不胜其骄也受一位不胜其傲也骄傲未足于心而刑祸已灭其属其不胜任与夫获死麕者几希悲夫吾以名位为死麕以刑祸为农夫庶乎免于今世矣  

诮庄生【`皮日休`】  

庄生免范蠡之子死至矣夫范蠡子复取其金则怒乃言于楚王死之呜呼夫交者以义合至死不离也以利合者全于利前者鲜矣况利死之后哉则庄生谓毕事而归金其言信矣至其取金则复言而死之焉有夫归金之心也哉是庄生与范蠡果曰利合也或曰庄生非利金而渝言是范蠡之子利金而渝言也曰夫赦者楚之常法也范蠡不谓乎赦为楚之常法以其兄自合不死非庄生之力也故取夫金是愚竖之纎鄙也何足责哉如庄生与范蠡义合则取金之信以易乎人命也哉是果曰利合兼不全于利前者也  

荆巫【`罗隐`】  

荆楚人淫祀者旧矣有巫颇闻于郷闾其初为人祀也筵席寻常歌迎舞将祈疾者健起祈岁者丰穰其后为人祀也羊猪鲜肥清酤满巵祈疾得死祈岁得饥里人忿焉而思之未得适有言者曰吾昔逰其家也其家无甚累故为人祀诚必罄乎中而福亦应乎外其胙必散之其后男女蕃息焉衣食广大焉故为人祀诚不得罄于中而神亦不歆乎外其胙且入其家是人非前圣而后愚盖牵于心而不暇及人耳以一巫用心尚尔况异于是者乎  

英雄之言【`罗隐`】  

物之所以有韬晦者防乎盗也故人亦然夫盗亦人也冠履焉衣服焉其所以异者退譲之心贞亷之节不恒其性耳视玉帛而取者则曰牵于寒饿视家国而取者则曰救彼涂炭牵于寒饿者无得而言矣救彼涂炭者则宜以百姓心为心而西刘则曰居宜如是楚籍则曰可取而代噫彼必无退譲之心贞亷之节盖以视其靡曼骄崇然后生其谋耳为英雄者犹若是况常人乎是以峻宇逸逰不为人之所窥者鲜矣  

## 文章辨体彚选卷七百七十五

（明）贺复征 编  

○杂着三  

责和氏璧【`宋刘敞`】  

楚人和氏得王璞荆山之中奉而献之厉王厉王使玉人相之玉人曰石也王以和为诳而刖其左足及厉王薨武王即位又奉其璞而献之武王武王使玉人相之又曰石也王又以和为诳而刖其右足武王薨文王即位和乃抱其璞哭于荆山之下三日三夜泣尽继之以血王闻之使人问曰天下之刖者多矣何子之怨也对曰吾非怨已之刖也哀夫寳玉而题之以石贞士而名之以诳也王使人治其璞果得寳焉故命曰和氏之壁此世世称和氏善知寳而又甚悲其不幸也吾意善知寳者不然彼天之生玉也有常质居上不待以为益在下不损以为少此人主之所贪也虽全而言之犹辱今一不免其身其不知寳也甚矣至于刖而后哀之其不知过也甚矣茍使和寳之则若勿之茍使和哀之则若勿怨彼非所明而明之其刖也犹幸周人得夏后氏之鼎藏之太庙已八百有余岁矣周衰宋太丘之社亡而鼎入于泗水之中秦始皇灭周耻不得其器于是斋七日使万人没水求焉不获而后止楚有良弓号之曰大屈传世之寳也齐与晋越闻之皆欲得之兴兵而围之夫兴兵者上有破军杀将之祸下有析交离亲之辱然而不计者寳之所在则不惮以安为危以存为亡彼人之所求而非求于人也哉试思一人负鼎之秦一人挟弓之晋则不敢以冀百金之偿岂独寳哉虽道亦然今使天下之贤士有道之君子负抱其义祇饰其辞不择趋向不度可否号呼于人主之侧以冀万一焉甚者杀身损生其次刑戮流亡终无与任其责者则吴起逐于鲁而韩非死于秦其欲将与说难为之祸也非二君之过也然而世独谓和为不幸谬矣夫谓和之不幸固失其理而和之自谓贞又非其名所谓贞者必审于轻重之际荣辱之分和不哀其身而哀其玉忘所重而徇所轻是竖刁之自害易牙之杀其子世主所以厚疑也吾未知其贞故为贵在乎贱为逺在乎近为大在乎小古之君子不外于已而内人不厚于人而薄身倡而后应引而后动舜陶于深山之中伊尹耕于有莘之野傅说筑于岩险之下太公钓于渭水之上及其大行也名甚白居甚安功甚信此其离于世俗之患也逺矣无他人主者求之也  

饭车【`司马光`】  

天雨迂夫岀见饭车息于髙蹊者指谓其徒曰是车也将覆不乆矣行未十歩闻讙声顾见其车已覆其徒问曰子何用知之迂夫曰吾以人事知之夫天雨道泞而蹊独不濡又狭而髙是众人之所趋也而车不量其力固狭擅髙乆留不去以妨众人之欲进者其能无覆乎祸有巨于此者奚饭车之足云  

拾樵【`司马光`】  

迂夫见童子拾樵于道约曰见樵先呼者得之后毋得争也皆曰诺既而行相与笑语戏谑至驩也瞲然见横芥于道其一先呼而众童子争之遂有挞击有伤者迂夫惕然亟归而叹曰必天下之利大于横芥者多矣吾不知戒而日与人逰恃其驩而信其约一旦有先呼而斗者能无伤乎  

野记二篇【`李觏`】  

予居东郊外耳目所得有可以为世戒者作野记二篇  

里之氓有慕都邑之侈者以其畜牛易人之乘马既数岁矣土田之腴舎牛而不获仓廪菽粟耗于马腹饥饿且不救而马之能卒无益于甑釜噫今之絶故贱而友新势忽讲习而向奔走有不病其田而空其菽粟者乎  

春阳既作草之百名生于穹陵于絶泽于不迹之地雾雨所盥风气所弄苗坚蔓骄生理自若舍是而入田畆者则根与稻争润叶与粟夸暖角长等碧疑过者之目农人之父病其为稼害也掘而去之不遗种火变水腐狼籍道侧愿为粪土芜弗可得矣噫安尔类计尔材不自齿于嘉榖则奚祸之来  

常语【`李觏`】  

或问自汉迄唐孰王孰霸曰天子也安得霸哉皇帝王霸者其人之号非其道之目也自王以上天子号也惟其所自称耳帝亦称皇书曰皇帝清问下民是也王亦称帝易曰帝乙归妹是也如其优劣之云则文王武王劣于帝乙者乎霸诸侯号也霸之为言伯也所以长诸侯也岂天子之所得为哉道有粹有驳其人之号不可以易之也世俗见古之王者粹则诸侯而粹者亦曰行王道见古之霸者驳则天子而驳者亦曰行霸道悖矣宣帝言汉家制度本以霸王道杂之繇此也人固有父为士子为农者矣谓天下之士者曰行父道谓天下之农者曰行子道可乎父虽为农不失其为父也子虽为士不失其为子也世俗之言王霸者亦犹是矣若夫所谓父道则有之矣慈也所谓子道则有之矣孝也所谓王道则有之矣安天下也所谓霸道则有之矣尊京师也非粹与驳之谓也或曰诗人以后稷先公致王业之艰难其非诸侯矣乎曰武王既得天下诗人迹其世世修徳始于后稷公刘以至于太王王季文王故云尔也当商之未丧谁有此言乎如使纣能悔过武王不得天下则文王之为西伯霸之盛者而巳矣西伯霸而粹桓文霸而驳者也三代王而粹汉唐王而驳者也  

道旁父老言【`王令道`】  

道旁父老髯而黒瘠天甚寒衣破上而露下王子遇而嗟之父老曰小子何为嗟荅曰翁老矣衣食不足以胜寒饥筋力已疲不肖窃有志者故敢嗟父曰子来前吾语尔夫畜牛者求刍食犬者懐谊然则尸之者冝若然耶且不知吾辈又尸之谁也无乃亦冝马牛其思欤答曰太平之世明天子在上四民各获其利衣食所不及者游惰之民尔虽然翁胡为至是父曰天时连凶有田不足以偿租赋子孙散去不能见保然则为老人者尚有罪耶谢之曰翁无多怨翁饥尔柰之何父怒曰饥何罪耶授人之羊匪牧是思十羊其来九皮而归曰羊病死奚牧之非然则可乎小子未可与语也又何志之有耶投其杖而去追而谢之不复应  

杂识二首【`曾巩`】  

孙之翰言庆厯中上用杜衍范仲淹富弼韩琦任政事而以欧阳修蔡襄及甫等为谏官欲更张庶事致太平之功仲淹等亦皆戮力自効欲报人主之知然心好同恶异不能旷然心无适莫甫尝家居石介过之问介适何许来介言方过富公问富公何为介曰富公以滕宗谅守庆州用公使钱坐法杜公必欲致宗谅重法曰不然则衍不能在此范公则欲薄其罪曰不然则仲淹请去富公欲抵宗谅重法则恐违范公欲薄其罪则惧违杜公患是不知所决甫曰守道以为何如介曰介亦窃患之甫乃叹曰法者人主之操柄今富公患重罪宗谅则违范公薄其罪则违杜公是不知有法也守道平生好议论自谓正直亦安得此言乎因曰甫少而好学自度必难用于世是以退为唐史记以自见而属为诸公牵挽使备谏官亦尝与人自谋去就而所与谋者适好进之人遂见误在此今诸公之言如是甫复何望哉自此凡月余不能寐庆厯之间任时事者其后余多识之不党而知其过如之翰者则一人而已矣  

广原州蛮侬智髙以其众叛乘南方无备连邕宾等七州至广州所至杀吏民纵略东南大骇朝廷遣骁将张忠蒋偕驰驿讨捕至州皆为智髙所摧陷又遣杨畋孙沔余靖招抚皆乆之无功仁宗忧之遂遣枢宻副使狄青为宣抚使率众击之翰林学士曾公亮问青所以为方略者青初不肯言公亮固问之青乃曰比者军制不立又自广州之败赏罚不明今当立军制明赏罚而已然恐闻青来以谓所遣者官重势必不得见之公亮又问贼之标牌殆不可当如何青曰此易耳标牌歩兵也当骑兵则不能施矣初张忠蒋偕之往率皆自京师六七日驰至广州未尝拊士卒立行伍一旦见贼则疾驱使战又偕等所居不知为营卫故士卒见敌皆望风退走而忠临偕居方卧帐中为贼所掳杨畋余靖又所为纷乱不能自振而孙沔大受请托所与行者乃未从道郑纾欧阳干曜之徒皆险薄无頼欲有所避免要求沔引之自从逺近莫不嗟异既至潭州沔遂称疾观望不敢进青之受命有因贵望求从青行者青延见谓之曰君欲从青行此青之所求也何必因人言乎然智髙小冦至遣青行可以知事急矣从青之士能击贼有功朝廷有厚赏青不敢不为之请也若往而不能击贼则军中法重青不敢私也君其思之愿行则即奏取君矣非独君也君之亲戚交逰之士幸皆以青之此言告之茍欲行者皆青之所求也于是闻者大骇无复敢言求从青行者其所辟取皆青之素所与以为可用者人望固已归之矣及行率众日不过一驿所至州輙休士一日至潭州遂立行伍明约束军行止皆成行列至于荷锸赢粮持守御之备皆有区处军人有夺逆旅菜一把者立斩之以徇于是一军肃然无敢岀声气万余人行未尝闻声每青至邮驿四面严兵每门皆诸司使二人守之无一人得妄岀入而求见青者无不实时得通其野宿皆成营栅青所居四面陈殻弓弩皆数重所将精锐列布左右守卫甚严方青之未至诸将屡走皆以为常至是知桂州崇仪使陈知英州供备库使蘓缄与贼战复败走如常时青至陈州悉召陈与禆校凡三十二人数其罪按军法斩之惟苏缄在某所使械系上闻于是军中人人奋励有死战之心是时智髙还守邕州青惧昆仑关阨险为所据乃下令宾州具五日粮休士卒贼谍知不为备是夜大风雨青率众半夜时度昆仑关既度喜曰贼不知守此无能为也彼谓夜半风雨时吾不敢来吾来所以岀其不意也已近邕州贼方觉逆于归仁庙青登髙望之贼据坡上我军薄之禆将孙节中流矢死青急挥军进人人皆殊死战争先是青已纵蕃落马军二千人岀贼后至是前后合击贼之标牌军为马军所冲突皆不能驻军士又从马上以铁连加击之遂皆披靡相枕籍遂大败智髙果焚城遁去青先为公亮言立军制明赏罚贼不可得见标牌不能当骑兵皆如其所料青坐堂户上以论数千里之外辞约而虑明虽古之名将何以加此岂特一时武人崛起者乎方庆厯中葛懐敏与李元昊战于广川懐敏败死而诸校与士卒既败多窜山谷间是时以权冝招纳皆许不死自此军多弃其将不肯死战故青云自广川之败赏罚不行云翰林学士公亮亦言及于兹者如此  

南山【`阙名`】  

宁戚欲干齐桓公厥路无从饭牛车下逄桓公夕岀乃叩角而疾歌商声之诗诗曰南山矸白石烂生不逄尧与舜禅短布单衣不掩骭黄昬饭牛至夜半长夜漫漫何时旦桓公闻而异之命后车载以归与语大恱擢为上客而预闻国事其后杨恽以列卿被放因与孙会宗书其中有秦声之诗诗曰田彼南山芜秽不治种一顷荳落而为萁人生行乐耳须富贵何时是时有与恽不相能者誊其语以上闻孝宣帝大怒下之吏当以大臣怨悱罪及三族老圃曰噫南山一也其托以讽亦一也致其情辞宁语尤为深切一则以封一则以族岂所遇者不同欤抑杨渉于有情而宁特由于疎逺者欤夫人主内贮私意则聪明不开聪明不开则横生忌讳横生忌讳则直言不闻而朝廷有非辜矣谗忌之尝来又乘之以危中国士噫曾谓孝宣其不及齐桓公者逺矣  

啸说【`阙名`】  

仙人海春居髑髅山善啸术太山道士锺约往来敬其艺愿学焉而无由一日春变其形为石约不知之乃坐旁石上仰春面而啸春所化石应之而发声倾山动涧云雾为之下坠约知是春惊起再拜以祈请焉春哀其诚因教以三术凡不饮不食乃得啸而风生于虗也老圃曰夫气岀于虗则凝而不散留于实则郁纡而不达声在于虚则圎而不息留于实则澌尽而不发虚之于术则大矣岂知啸时则然古之善事其心者万形错陈日接于化而不恒风生于虚其细矣夫  

善学【`阙名`】  

昔蒲且子善弋者也詹何闻而说之从受其术而以钓闻于营国近吴道子亦师张颠笔法而世传其画以为卓絶老圃曰古之善学者不师其同而师其所以同同者迹也所以同者心也故骐骥善走絶其羣矣今马之能走者岂必随其余生哉顾所以灭景追风者有不在是故也彼学弋而得钓临书而善画者特转移之顷耳古之善学者盖又有为方而不以矩为圎而不以规及其又进于此则注其想动其神千变万化其迹旁岐结曲而不可以为方其所以师焉者炳炳如丹夫是之谓善学乃知吮毫而知笔画之丰省蹲矶以辨竿线之浮沉詹吴且不为而况不为詹吴者乎故曰禹行而舜趋子张氏之贱儒也  

事养【`阙名`】  

黄仲秉问治心养生之术于老圃老圃曰心奚足事生奚足养夫因虚而运想想成则以虚而为实实不可以为常也复且向于虚矣昨之所谓实者一聚之烟也从无而有形形立则以无而为有亦不可以为常也复且向于无矣昨之所为有者一窖之尘也故曰心奚足事生奚足养且烟之起也止尘之嚣寂足气除了复何在子尝试观所谓灰矣乎五木之火皆寄傅于木焱焰既合五者如一火木之极然后积而成灰木而火火转而灰灰之所藏者深矣生之谓性性之动者之谓情性本定也而不必有其定者焉是水中之波也情之有所转也而不必有其转者焉是沙中之金也沙中之金由积以聚聚则极而为沈其沈也重水中之波由湛而扬扬则极而为浮其浮也轻积轻者所以幻虚也积重者所以幻有也呜呼吾所闻于吾师者止是矣心奚足事生奚足养子亦尝择焉于吾言可矣  

## 文章辨体彚选卷七百七十六

（明）贺复征 编  

○杂着四  

燕书二首【`明宋濓`】  

郑伯卒庶孽夺正公子五争及厉公自栎入国将尽刘诸公族悬剑于国门且下令曰敢争者斩子俞弥方病闻之叹曰是何亡国之政也乃令左右扶见公未至公遥呼曰大夫力疾而见寡君非欲尝国门剑乎声色俱厉子俞弥阳惊曰何谓也公语之故子俞弥曰君能如此过文王逺矣臣顿首贺且不暇况敢争乎公解颜曰寡人焉能过文王也曰臣言不悖君实过之公曰大夫言何易也虽然幸卒言之子俞弥曰君之过文王者无他威胜也公说前子俞弥问曰文王初伐犬戎次伐密须次伐耆邦次伐崇侯虎而作丰邑自岐徙都之其威盛矣大夫乃谓寡人胜之其故何耶子俞弥曰文王之威能行天下而独不行于周宗故其孙子之蕃兄弟之国者十有五人姬姓之国者四十人此无他亲亲也今君欲兵之非威胜文王乎公艴然见乎色曰大夫言固善如仪亹之党何子俞弥曰郑之公族尽二人党耶君奈何歼之臣所居之南有山曰阳都之山甚深羣熊萃焉熊性恶血偶度绝壑棘刺胁血见若濡缕熊急爪之血愈滋爪之不已肤成坎原原如泉涌熊不能禁剜去其肤而血弗息竟擢肾肠以死郑之公族犹一体也今因公子五争不问小大尽刘无乃与前事类耶公矍然失声曰吾过矣吾过矣遂下城门之剑寘诸公族不论君子曰郑厉公之愎諌谁能犯焉子俞弥反复言之而公弗格者以顺入以正出也内经曰寒因寒用热因热用其始则同其终则异于戏岂特医师之为然哉  

楚帅师伐晋晋人恐严甲兵以待楚入河阳退师未几又入如是者三晋侯疑朝羣臣问焉伯瑕对曰楚诱我也急宜殴弗殴必深入存亡不可期晋侯曰子计疎矣伯瑕恚曰君如弗纳臣言臣终不能俘随君请先去之晋侯斥之问步毅步毅对曰楚非昔楚矣执政众乖内嬖日盛曵绮縠而副玉珈者后宫千人旦讴暮酣惟日不足焉能及我问士渥浊士渥浊曰毅言固当亦知其一未知其二者也楚西有秦难东诸侯则齐郑鲁卫枕戈待隙独吾国有新丧未暇攻彼虞我兵起五国必应之故先动相制耳不足虑也问范匄匄对曰如二大夫言问韩起韩起大笑絶缨晋侯变色曰大夫笑寡人乎起对曰老臣何敢笑君实笑雁奴不知也晋侯曰何谓也曰具区之泽百雁聚焉夜必择栖恐人弋已也设雁奴环巡之人至则鸣羣雁藉是以瞑泽人熟其故爇火照之雁奴戛然鸣泽人遽沈其火羣雁皆惊起视之无物也如斯者四五羣雁以奴绐已共啄之未几泽人执火前雁奴不敢鸣羣雁方寐一网无遗者今楚师进退三执火之谓也君何不少察之乎晋侯曰拏人不当如是哉于是大严守偹楚子闻之曰勿谓晋无人不敢侵君子曰晋侯其善谋哉集众人之虑必有一长者及韩起献计楚人知悉其情遂退师诗云先民有言询于刍荛况士乎  

言命【`方孝孺`】  

方子灌蔬于圃客有言禄命之术者方子曰若欲知命之说乎穷乎天地之纪推乎日月星辰之行参乎气运徃复之端而后可以言命之粗而余何暇言之而余亦何暇听之然吾方治蔬试与子言蔬可乎始吾与二邻人蓺蔬各数十畦其土同树之时同蔬之种又同其一人薅之甚时溉培甚宜其蔬为最盛籓篱不固一旦牛逸而践之无遗植也其一人怠而不治时雨既毕草处其上而蔬伏其中萎薾陨获无复生色吾闵二人者之为葺吾篱使物莫能踰数耘屡溉俾蔬无所害故吾之植独盛以大兹二者亦可以言命否乎世之敏于封植进取以致富贵而不虞外患者践于牛者也不能自修而困于贫贱者胜于草者也于命何预焉今徒言丰啬祸福制于天者有必至而不察修治警戒由于人者有未至天人之道离而命之说穷矣虽然此吾庶民之圃之喻也非王者之圃之喻也万民者王者之蔬也九州岛之内王者之圃也仁义德泽其培溉之具也政教刑罚所以剔污莱而理之也奸宄盗贼践吾蔬者也酷吏横敛败吾蔬者也圣人在乎上败吾蔬者耘之除之践吾蔬者斥之攘之而岁免其租月赐之餔同其好恶而恤其穷孤故其民多富而少夭好善而无殃斯时茍以六物推民之灾祥岂无短折困贫者乎而卒不售者人事修而天莫之违也及其不然可以践败之者有所不修而可以培且溉者有所不行故其民多不能遂其性而乐其生然其命之出于天者岂无福寿康寜者乎亦卒乖戾者人事废于下而天亦莫能违也故盛世衰世之民其命皆不可推宜然而然不然而不然此人之所能知数之所该也不然而然宜然而否此理之所不可征天地之所不能易而况于区区之数乎若行乎今之世其操术必精矣阅乎世之人必众矣亦尝见有宜死而寿宜贫而富贵如吾之所称者乎茍有遇焉则幸以告吾将撷园中之蔬歌太平之盛以与子言命  

择逊【`罗玘`】  

于乎自夫父有杀其子者则父子争国世可有也况兄弟乎由是兄弟有逊国者逊为吉而争为凶自夫子有弑其父者则父子逊国世可有也况兄弟乎由是兄弟有争死者争为吉而逊为凶是故逊君子基德也在小人为凶争小人凶德也在君子为吉古台陈廷干问逊斋之义余作择逊以贻之  

审力【`罗玘`】  

临川乐鸣殷出知宣城县行与罗子别罗子揖而谓之曰昔秦武王将修宗庙之荐为鼎者三上千钧中百钧下十钧进羣臣谋之曰寡人欲置是于先王之庙必众人举之恭乎必一人举之恭乎羣臣伏思之对曰必一人者王于是下令国中者曰有能举千钧与车百乘百钓十乗十钧一乘乌获过之睥睨焉举十钧者获车一乘归舍人尤之曰咄何不举千钧而获百乘也不然亦百钧耳获曰不然获非难于千钧也顾获之干固众人之相差尔而王亦奚信邪王如爱其鼎疑获之折其足也改而收其令而以众人举之均之至庙而已尔获虽欲一乘且不可况百乘乎居三日善饮食之进而举百钧者获十乘归又居三日益善饮食之进而举千钧者获百乘归卒如获言秦人于是知获不独其力也其用力亦已审也今宣城子之千钧鼎也慎而举之积信而待之无欲速焉不如获之获一乘以至十乘十乘以至百乘吾不信也鸣殷喜曰吾兹从事于审力矣  

黜谀【`刘鳯`】  

爰有鼔颊佞夫翩姸小子学未究于通方才未成乎一艺竞煽浮浇岂类宛丘之荡狎游朝夕妄希稷下之谈啸不逞之羣肆胸臆之见私为标置横相诋诃非子真之怀古讵识人伦异郭象之悬河何能赏鉴加以不窥作者之门尚逺籓篱之下罔读邯郸之碑焉识显陵之字辄欲较彼短长议其工拙乱紫渝朱凌黄妬白瑕颣流其口吻贝锦成于舌端或褒述过情寓抑扬于言外或铨流失次托讽刺于辞间或藉彼文雄因其品目势成挟主意在凭陵夸饰无当方从泉注抉摘同异亦已猬兴致亮拔盛才翻为尘点冲怀雅士徒遭毁败斯元伯不甘于见梦许子因之而举声者也复有聆绪言于座隅接清风于俄顷多其耳学谬称暗解未弛负担敢为宏论琐兹贾竖特肆猖狂望余晖而借光并顺风而托势亦情驰意惑目荡心摇歆艳名华慕恋声哲忘其驽下颠倒其间虽不足贻玷缺于青蝇亦可为笑资于谈苑也溺于风之相煽遂使黄口呱呱已滥觞于流俗番番小子厥匍匐而争趋襁褓之内皆谓童乌巫史之儿悉称幼达视前人为蹊径每空空而自喜附和之徒仰其鼻息待之举火复为之欺父兄而取怜鼔庸愚而腾价讹而益讹醉而复醉悲夫大吴以三譲始其风独道隆其化言游诞其英华延陵表其亷退沈铄斯尽陵迟迨今谓之何哉覆波方被而介人之操独申啧议繁兴而在握之珍弥曜龙剂寡而夺众薫贞行微而掩玄素咏叹之作焉能翳彼幽音知乐之伦乃复扬斯孤奏千载之魂尚申悲于王弼一时之论寜有恨于刘歆故知怀絶俗之见者不旁采于众谋守独定之说者不遍谘于道路必若飞响迅发逸调间起排黄云而俪曲度幽兰以齐洁荆人见之而屡惊郑客望焉而却走矣  

慎履【`宗臣`】  

予闻之苏子办天下之大事者有天下之大节者也则斯语岂不诚甚当哉是故吾未见夫居则愦愦出则炳炳者也吾亦未见夫居则井井出则汶汶者也是故古之君子其持己也譬之持璧焉全则璧不全则瓦矣其戒欲也譬之防川焉一决则溃败四出而不可收拾矣其忍性也譬之灭火焉不以水沃之则炎炎而上其势将至于燎原矣是故君子愼之也今夫上书公府献策当涂稽首乞恩扫门求谒非髙士之风也险心侧目日伺有司之短而持之而因以行其私不得则肆言讪谤转相煽惑非元吉之履也假借名器逋赋侵亩儒服跽立杂之胥徒甚或代书讼牒以需贿食其视有司之署若履其家焉非大雅之观也狎昵征逐巵酒欢噱朝酩夕酊蒱博大呼而或游戏倡优沦溺簪珥非端人之习也日夕衢市凌杂米盐一言不相中辄张目攘臂折支败面桎梏囹圄且甘心焉非居身之珍也岁暮途穷一志茍得饩禀出纳饮祀摈相需贿里胥代庖而窃非长厚之道也多士戒之哉今有言麟凤之游于郊也人靡不争覩之鸺鹠之鸣而闻之者掩耳而走客之山行也松柏则敬之桃李则悦之荆棘则思以锄之矣夫闽不称彬彬邹鲁哉诸生生其间而日有感于先达大儒名卿之为者其为麟凤松柏之俦明矣万一而有鸺鹠荆棘者出焉亦何面目以见尔之先达长者乎况又有恶而锄之者在也  

诫俗【`宗臣`】  

夫礼者所以维俗也而俗之所趋一徃而不可复则反至于废礼嗟夫礼不能维俗而反为俗所废可畏哉可畏哉其它不论论其大者今夫冠而字之圣人教天下以成人之道也今髫而学者辄字矣顷之号矣未及胜衣而已巍然大人长者之称矣及其冠也父既无以命子甚至窃仕者之冠冠之何谓乎昏礼者圣人教人以人道之始也今也不择德不论才富则昬之贵而富者亟昏之鬻田聘妇殚家遣女佩环盈路缯绨满车不然者夫厌其妻而舅姑辄怒骂其妇昬姻论财古之君子夷之而今乃甘心焉丧礼者圣人教人以厚终之孝也今也苫块未视布筵劳宾饮食相藉破涕为笑召僧供佛吹竽伐鼔衰绖而居展采姻聘富有赀者泥堪舆之说而暴露其亲以求利后人贫者至以其亲骸而付之水火灭之是仁人孝子之所惊悼而不忍言者也而今之人何心哉祭礼者圣人教人以追逺之孝也今也大厦广室髙台曲池少者千金多者万金而为之先者乃不得咫尺之地而受享焉贵人之临供帐治具烹羊庖羔羞醑云缛而为之先者则寻常羹豆之设而无所加意焉且岁时墓祭又多男女之戏而耳目之观也何视其先不若其身与客哉文中子曰冠礼废天下无成人矣昏礼废天下无家道矣丧礼废天下遗其亲矣祭礼废天下忘其祖矣盖伤乎世俗者而为之非也诸生者而亦复为之非之非者也且诸生之所最尊隆效法者非朱子哉其所辑家礼固天下信之而万世传之者也诸生内以谕其父兄外以谕其乡之长老子弟而稍稍习其说行之雍雍磷磷斐斐翼翼而逺近观则古礼虽不可尽复其禁俗之不至于废礼也有余矣是在二三子哉是在二三子哉  

国势【`张居正`】  

国势强则动罔不吉国势弱则动罔不害譬人元气充实年力少壮间有疾病旋治旋愈汤剂针砭咸得收功元气虚弱年力衰惫一有病患补东则耗西实上则虚下虽有扁卢无可奈何昔有人年七十矣而患肠澼医曰此脏热也饮以寒剂寒停胃中肠澼未愈而病胃不能食医曰此中寒也投以温剂助其饮啖虚火内炎胃未强而病眩冒不能寝于是又从而消导之下利数日而毙矣此其治之非不对症也而卒以死者元气不胜故也是以君子为国务强其根本振其纪纲厚集而拊循之勿使有衅脱有不虞乘其微细急扑灭之虽厚费不惜勿使滋蔓蔓难图矣  

制器【`张居正`】  

今吴中制器者竞为古拙其耗费财力类三年而成一楮叶者是以拙为巧也今之仕者以上之恶虚文责实效又骛为拙直任事之状以为善宦之资是以忠为诈也呜呼以巧为巧其敝犹可救也以拙为巧其敝不可救也以诈为诈其术犹可窥也以忠为诈其术不可窥也  

语言谈【`张献翼`】  

言有下流之言如暴弃讪谤之类是已有市井之言如炎凉货利之类是已有荒唐之言如浮游不根之类是已老子云口可以食不可以言庄子云狗不以善吠为良人不以善言为贤况言下流之言市井之言荒唐之言乎茍类斯言不为下流则为市井吾望汝曹为才子弟士君子而可有一于是乎郑五花歇后语可鉴也然刍荛之言狂夫之言又君子所听而察焉者刍荛与狂夫非下流市井之谓也有理寓焉如孺子之歌夏谚之类是已下流讪谤市井货利误听之不觉喜谈而乐道不惟口不可得而言耳亦不可得而闻至谬悠之说荒唐之言尤不可不诫修其内则为诚修其外则为巧言易以辞为重上系终于默而成之养其诚也下系终于六词验其诚不诚也少见乡曲有一前辈善为俚鄙顷刻成篇播满人口以快一时之意于人若无大损而于已损德不少君子隠恶不谈人过自是长者之道非惧害至此而不为也自有不忍言者此虽小恶终基大祸汝曹幸所见皆长者自能言以来耳不闻下流市井之言况俚鄙之词乎吾深惧此事不得不为杞人之忧漆室之惧予少侍文待诏先生之侧尝云人有一言涉于虚百行俱隳矣前辈之言有旨哉汝曹念之见富者勿谈已之不足似乎有所求对贫者勿谈已之赡足似乎有所侈不问而告问一告二皆非也对长者切勿妄谈他事涉于轻纵对处顺境人勿多及沈沦蹉跌事遇失意人勿多谈飞扬快利事见闲适潇洒之客勿论隠显贵贱盛衰及风尘除目中事恐妨其雅怀且乖雅道自负之意遭俗客世人当随时应答勿引丘壑烟霞诗章文翰事恐拂戾其情语云可与知者道难与俗人言也凡情多忌讳勿轻率谈己胷怀恐误触人之忌犯人之讳亦足招尤陶渊明云悦亲戚之情话情话岂概施者哉苏琼字珍之清河太守道人研为济州沙门统资产巨富在郡多有出息常得郡县为征每见谈问玄理研虽为债数来无由启口弟子问故研曰每见府君径将我入青云路何由得论地上事问漆雕马人曰子事臧文仲武仲孺子容三大夫者孰为贤马人曰臧氏皆有龟焉名曰蔡文仲立三年为一兆焉武仲立三年为二兆焉孺子容立三年而为三兆焉马人见之矣若夫三大夫之贤马人不识也孔子曰君子哉漆雕氏之子其言人之美隠而顕其言人之过也微而着颜子渊成童学孔氏之门问君子子曰爱近仁度近智为已不重为人不轻君子也问小人曰毁人之善以为辨挟计怀诈以为智幸人之有过耻学而羞不能小人也裴令临终告门人曰吾死无所系但午桥庄松云岭未成软碧池绣尾鱼未长汉书未终篇为可恨尔张曲江语人曰学者常想胸次吞云梦泽笔头涌若耶溪书量既并包文情亦浩瀚陶渊明闻流水声倚杖久听叹曰秋稻已秀翠色染人时部胸襟一洗荆棘此水过吾师丈人矣李白登华山落雁峰曰此山最髙呼吸之气想通天帝座矣恨不携谢朓惊人诗来搔首问青天耳戴颙春携双柑斗酒人问何之曰徃听黄鹂声此俗耳针砭诗肠鼓吹汝知之乎周旻语常带华藻李时安曰时方三月坐间生无数牡丹花矣张佑苦吟妻孥唤之不应以责佑佑曰吾方口吻生花岂惜汝辈宇文卓方执昆仑玉盏听左丞擅超髙谈不觉坠地羣公对雪尚隆之曰麫堆金井谁调汤饼吴永素曰玉满天山难刻佩环李白与人谈论皆成句读如春葩丽藻粲于齿牙时号李白粲花之论古人言谈髙者大都如此卑者亦不至令人洗耳昔人在佣奴之中片言令人拔擢曰子若无言我几失子矣太真终日无鄙言刘尹道江道羣不能言而能不言王黄门兄弟三人俱诣谢公子猷子重多说俗事子敬寒温而已既出座客问谢公向三贤孰愈谢公曰小者最胜客曰何以知之谢公曰吉人之词寡躁人之词多推此知之宋史载孙甫言唐君臣行事以推见当时治乱若身履其间而听者晓然如目见之时人言终日读史不如一日听孙论言谈如是斯无恶于言谈矣予从弟凤文廷仪辈谓予出语皆成章虽对亲狎未尝发一鄙语予不能然羣从所见有如此  

浮巧【`屠隆`】  

甚矣人之好附而趋利也史言汉武帝好神仙海上燕齐迂怪之士争搤腕言有神仙近世为甚当途好趋奉则争媚色软言噂■〈口沓〉奔走以进当涂好财货则争舆金辇玉纳赂通贿以进当涂好道学则争寛衣博带绳趋尺步聚徒结社髙谈性命以进当涂好佛老则争言泥洹羽化虚化空无寂机锋玄解饰有道气象以进当涂好功名则争谈黄石素书五兵三略攘臂请缨南征北讨作英雄面孔以进当涂好简朴则争敝车羸马麤衣粝食内或多欲外示清真以进当涂好词赋则争夸雕龙绣虎人怀寸珠家藏片玉握管函牍以进水石幸投椒兰遂勰因縁梯媒猎取荣利一旦时移事改大谬不然矣见贪婪饕餮者得利则不羞以身为沟壑黄昏闭户白昼攫人扰扰熈熈有同牙侩见清净介特者得利则麾斥问遗讦首筐篚矫亢诡激始立名髙而徐收其厚利及一旦啙窳谁无耳目人可欺乎见建言者泰山北斗位望隆赫则脂韦而效姜桂软曲而勉骨鲠争伏阙陈言犯颜批鳞冀得一严谴而去凄凉一时荣华无已是何此时龙比之多耶刘向与钦永同朝刘蕡与李栖楚共列鱼龙碔玉溷而不可复辩世道人情日趋浮巧可叹矣  

务真【`屠隆`】  

古者文章气节经济性命之士如凤毛麐角寥寥哉代不数人当今之世综诗文则曹刘接踵征气节则龙比连肩语经济则人人管萧谭性命则家家孔老是何今日之气化反盛于徃时也嗟乎古人多本色今人多赝物古人务其内今人务其外甫操笔伊吾气盈趾髙秉钺登坛目无先喆偶婴逆鳞逢怒得谴沾沾自满满面皆龙比人物以为大丈夫之事止于此而已不胜其脂韦绕指之心头顶纶巾手挥玉麈慷慨自许不曰隆中卧龙则曰东山安石或出而萃百人旌竿之下乱矣谈孔说老倒峡其辞怀仁负义成仙证佛欛柄在手而或失声破釜见色豆羹识者嗤焉夜光明月世不恒有假鱼目以为珠饰珷玞以为玉则充肆矣余愿今之君子无亦务其真乎  

代石言【`虞淳熙`】  

灵竺名胜惟九里松飞来石天下竒观向年松厄道民曽作谣以泣转移大老之意既已易容今此石灾道民欲存开辟之峰比救唐时之松尤为急切故向既垂涕而道今可无发冲冠而谈不欲默一也况贵人向颇有一日之雅因我卜邻因邻祸石势不容默二也朋友之道小过责善大过痛言过而不改是谓独夫若茍怀小惠之私是坐视大恶之就谊不容默三也良医对治有触人之大怒而疾瘳世之忌医有痛割其赘疣而痼愈盖不比桀纣非至諌不牵猛索不回头劝百讽一改悔庶几情不容默四也山灵夜夜相泣欲言而无其声寺僧队队石顽能言而词不达天不容黙五也作代石言石吿贵人曰我石无口口在世间我石不言言在天下我石自盘古皇帝迄今万岁圣人峙立此土名曰飞来荫蔽郡城阜安人物富贵由我锺毓而致科名由我秀丽而崇许由爱我栖隠其间惠理知予加之美号今蒙贵人见爱为宠实异诸君以为石乃公物迭灵山之假何妨取灵山之真不知石是云根茍剪一片之云实夺一峰之秀岂不闻玉在山而川媚乃忍珠尽徙而龙亡可怜去岁以至今朝始犹摃抬浮石今则挖掘心胸始言盆景列排今则势侔艮岳今虽掘上几寻后必开坑百丈始虽势在一门今则效尤接踵喊声震地锤凿轰山鸠众如虎而如云摃揷似戈而似雨金声累岁敲碎道民之心搬运百千活剜寺僧之肉然且嫁言已实不遣而暗利土人之盗来又复笑言我自美观寜惜贱人之唾骂故土人有天坍长子顶之言山匠有地主大人欢之说是犹警盗而无论窝家详刑而不甚主使雄心恶发巧语谁欺虽宋世开花石之纲凶不若是元乱凿佛身之血恶不如斯一寺之流散不足论独不念会城之秀锺乎一城之秀气不挂意独不念已身富贵之由来乎已身富贵欲享尽独不顾朝廷之香火当存乎淫石迷楼穷奢极欲神明土地含怨而未肯显灵灵鹫山王睨视而共须时至我令冷泉终日汤汤相告而贵人若不闻我等众峰终日点头如求而贵人若不见必至崩我身絶我脉而后已哀哉痛哉赖有道民如刀之口尤恐言出而累以祸随幸而道民似铁之心誓愿头存而与璧俱碎一言夕发万里且闻伏愿灵隠寺岁时朔望祝愿万岁圣天子闻之伏愿守土观风名山大川之寄大诸侯闻之伏愿郡城内外间锺灵峰诸大夫士庶闻之伏愿会城逺近百姓军民共有富贵科名之望坟墓祖孙之念者闻之定发公言将伸清议倘然肤剥如救头然泣血谨告  

弹陶【`黄道周`】  

臣按齐宜都王侍读奉朝请臣陶弘景名崇矜饰志图清傲本疎上怀岂荷真职臣按弘景委雉道成遂总奏记兔园之笔斯滥鹤禁之泽寜歉尔乃遡羲求阴疾趋避景谀词青苑搔首朱门夫东方朝隠矢諌于上林巨灵见精重惩乎土木岂有遐想巢云近阿筑怨扃戸掩扉而明雅尚及其舟棹遄征车帷载道徘徊临水倾竦盈朝虽跖二疏无方两福既而萧铿被难故主就没爰着感梦之编并及冥通之录知之非几言而赘矣若夫萧衍攘主齐祚云移逻将之称甘露刺史之见驺虞淫士市招佞臣鼎沸虽寒越薜萝饥捐芝瀣未足以望径阆风问津员峤遂乃薄浣烟霞大饰尘垢五集谶文皆成梁字先修贺表进之于朝夫道成相谘未衰叔达而句容行迈更逺东关谅久约以图荣何前髙而后佞也如谓天子故人廊岩同庆未闻牛牢修书于文叔德操奉表于蜀后且昼日三接以锡康侯十年乃字以别贞女讵有肥遯之逸民而踵怀清之寡妇日烦营构动称勅书言之丑也可谓荣乎臣谨案真诰华阳昔为三茅所治不降汉帝之碑既为二许攸栖未烦晋主之牍率皆道齐玄牝璞隠无名今三茅虽憩包山上为贞伯玉斧亦侍上相职秉帝宸弘景不应滥竽兹土且主清夙典旧有明科刘安之称寡人罚使守厕王弼之迷易象屈为司门臣按弘景伪为册文私锡徒弟妄传真诰依附杨羲宜从刘安之例以践王弼之更岂特外益医方有残蛆命下经酆郡不获飞升而已哉仰尘玄牒需正明刑  

责和氏璧【`黄道周`】  

曼倩好张缘兹见轻乃责和氏大摅矜激时和氏璧上大官玺侏儒谮之比大不敬乃晦其文作答客难曹公暇日求覩斯什爰赦刘祯使诵其事祯曰非惟臣亦有之凡物德不足以潜而授色于窦其命曰淫德不潜不足以光而见眚于阴其命曰菑能不择主绪货而轻售命曰胥靡知不足以卫其亲奔罚而嫁诛其命曰有尤之妖若夫璘石夜明已革庖羲之朴枝斯西锡下发重■〈釒邕〉之藏青鸟逺却于白环赤爵谢飞于黄玉苕华名勒伐国之姫天智声传戢身之琐镐池君四世之灵先昭于上畤广成馆九宾之诈后约于西河积宝如山非徒粲衣之梦雨金在栎兼申灰叶之威尔当其时入贸诈而市声家相皮而弃朴信欵中之见疑而蕴美之就戮用当逺迹溷尘椎光瘗采袭以千崭柜以层崖使缯网之下羞寳石于陈仓而燔燎之余恧玉籖于泰霍尔乃处不守籓宇无寜土凝雪之肤靡而欲荡雄虹之气结于上蒸使夫儇佻之徒窥如楼于积紫抵巇之辈污圆景于衺途所谓冶跃金而不祥暗投人而见怪固外昡者之中轻而浅蓄者之易败也迨夫昭关既抵章台斯戾过以功掩亦在于兹尔复冥然显不能章罔异饰以自华使贱目而致绌象负薪之修明蒙垢而列姫衔窭之穴鼠藉茅而享帝去而麾焉固其宜也入则妬之岂为美哉以至于淫朋既宣明庭下弃载道无迟迟之心循墙有伛偻之态转匪石而兴歌朴同声而共屏尔于其时宜痛自砺亟剖中以有明或扬睂而见白犹且碌碌无竒而去蓬冠对泣等乎楚囚之心卫足冐涂谢于荒葵之智亦何其为善而名亦衰为恶而刑亦迩也于时块处将及半世再反其庭三更其主驰驱之士踵与心而相雠游闲之徒舌与脢而俱弊然而竟无嘘灰之祥候纩之气动异象于牛墟发荣光于河际可以释于众中卓而自著者也夫当其向进之始投知之际捐斥峰匦挥捩菌荐诀云寝辞岩殿须弘璧于东序要巨贝于西皇燝色上射■〈燝页〉气下蔟方使苍夷之使盥而授图戴理之精呈于萝席及于观听盈庭皇宰在列忽焉自秘等于顽质却白日而寝光扬圭海而乍竭燕石嘻舞于郑衢珷玞踯躅于他山使夫苍峦为之愤衷林莽为之丧魄由前而罚则不贞由后而揆则不程举之有莫赎之寃生我有无闻之叹自贻伊戚不亦羞乎夫磁石扬神于外使方诸浃液于玄池茍寸瑜之足收各立前而可辨岂有五都之贵寂寞于孤知倾国之姿取怜于泣血使夫飞钩着膞独擅吴冶之灵惊鹿露坛自迈列星之价哉由斯而谈罪虽不盈过犹可摘考其为累不如土石于是刘祯指所磨石作而叹曰夫石出荆山悬崕之嵿毁之而不加厉誉之而不加莹今世硗硗人皆贱子又孰知子中之所存哉  

## 文章辨体彚选卷七百七十七

（明）贺复征 编  

○杂着五【`续选`】  

奕言【`汉班固`】  

大冠言博既终或进而问之曰孔子称有博奕今博行于世而奕独絶博义既弘奕义不述问之论家师不能说其声可闻乎曰学不广博无以应客北方之人谓棋为奕弘而说之举其大略厥义深矣局必方正象地则也道必正直神明德也棊有白黒阴阳分也骈罗列布效天文也四时既陈行之在人盖王政也成败臧否为仁由已危之正也夫博悬于投不专在行优者有不遇劣者有侥幸踦拏相凌气势力争虽有雌雄未足以为平也至于奕则不然髙下相推人有等级若孔氏之门回赐相服循名责实谋以计策若唐虞之朝考功黜陟器用有常施设无所因敌为资应时屈伸续之不复变化日新或虚设豫置以自护卫盖象庖羲罔罟之制堤防周起障塞漏决有似夏后治水之势一孔有阙坏頺不振有似瓠子泛滥之败一棊破窐亡地复还曹子之威作伏设诈突围横行田单之竒要厄相刦割地取偿苏张之姿固本自广敌人恐惧三分有二释而不诛周文之德知者之虑也既有过失能量弱强逡巡需行保角依旁却自补续虽败不亡缪公之智中庸之方也上有天地之象次有帝王之治中有五霸之权下有战国之事览其得失古今略备及其晏也至于发愤忘食乐以忘忧推而髙之仲尼概也乐而不淫哀而不伤质之诗书关雎类也纰专知柔阴阳代至施之养性彭祖气也外若无为默而识净泊自守以道意隠居放言逺咎悔行象虞仲信可喜感乎大冠论未备故因问者喻其事  

篆势【`蔡邕`】  

字画之始因于鸟迹苍颉循圣作则制文体有六篆巧妙入神或象龟文或比龙鳞纡体放尾长翅短身颓若黍稷之垂颖蕴若虫蛇之纷缊扬波振激龙跃鸟震延颈胁翼势欲凌云或轻举内投微本浓末若絶若连似氷露缘丝凝垂下端从者如悬衡者如编杪者邪趣不方不圆若行若飞岐岐翾翾逺而望之若鸿鹄羣游络绎迁延迫而视之端际不可得见指挥不可胜原研桑不能数其诘屈离娄不能覩其隙间般倕揖让而辞巧籀诵拱手而韬翰处篇籍之首目粲粲彬彬其可观摛华艳于纨素为学艺之范闲嘉文德之弘懿蕴作者之莫刋思字体之俯仰举大略而论旃  

隶势【`蔡邕`】  

鸟迹之变乃惟佐隶蠲彼繁文崇此简易厥用既行体象有度奂若星阵郁若云布其大径寻细不容发随事从宜靡有常制或穹窿恢廓或栉比针列或砥绳平直或蜿蜒谬戾或长邪角趣或规旋矩折修短相副异体同势奋笔轻举离而不絶纤波浓点错落其间若钟簴设张庭燎飞烟崭嵓崔嵳髙下属连似崇台重宇层云冠山逺而望之若飞龙在天近而察之心乱目眩竒姿谲诞不可胜原研桑所不能计宰赐所不能言何草篆之足算而斯文之未宣岂体大之难覩将秘奥之不传聊伫思而详观举大略而论旃  

字势【`卫恒`】  

黄帝之史沮诵苍颉眺彼鸟迹始作书契纪纲万事垂法立制帝典用宣质文着世爰暨暴秦滔天作戾大道既泯古文亦灭魏文好古世传丘坟歴代莫发真伪靡分大晋开元弘道敷训天埀其象地耀其文其文乃耀粲矣其章因声会意类物有方日处君而盈其度月执臣而亏其旁云委■〈施，虫代方〉而上布星离离以舒光禾卉苯■〈艹尊〉以垂颖山岳嵳峩而连岗虫跂跂以若动鸟似飞而未扬观其错笔缀墨用心精专势和体均发止无间或守正循检矩折规旋或方圆靡则因事制权其曲如弓其直如弦矫然特出若龙腾于川森尔下頺若雨坠于天或引笔奋力若鸿雁髙飞邈邈翩翩或纵肆阿那若流苏悬羽靡靡绵绵是故逺而望之若翔风厉水清波漪涟就而察之有若自然信黄唐之遗迹为六艺之范先籀篆葢其子孙隶草乃其曽玄覩物象以致思非言辞之所宣  

草书势【`崔瑗`】  

书契之兴始自颉皇写彼鸟迹以定文章爰暨末叶典籍弥繁时之多僻政之多权官事荒芜剿其墨翰惟作佐隶旧字是删草书之法盖又简略应时谕指用于卒迫兼功并用爱日省力纯俭之变岂必古式观其法象俯仰有仪方不中矩圆不副规抑左扬右望之若崎竦企鸟峙志在飞移狡兽暴骇将奔未驰或■〈黑知〉■〈黑主〉点■〈黑南〉状似连珠絶而不离畜怒怫郁放逸生竒或凌邃惴栗若据槁临危旁点邪拊似蜩螗挶枝絶笔收势余綖纠结若杜伯揵毒缘巇螣蛇赴穴头没尾垂是故逺而望之■〈阝崔〉焉若沮岑崩崖就而察之一画不可移机微要妙临时从宜略率大较髣髴若斯  

隶书体【`晋成公绥`】  

皇颉作文因物构思观彼鸟迹遂以成意阅之后嗣存载道义纲纪万事俗所传述实由书纪时变巧易古今各异虫篆既繁草藁近伪适之中庸莫尚于隶规矩有则用之简易随便适宜亦有弛张操笔假墨抵押毫芒彪焕磥落形体抑扬芬葩连属溢分罗行烂若天文之布曜蔚若锦绣之有章或轻拂徐振缓案急挑挽横引从左牵右绕长波郁拂微势缥缈工巧难传善之者少应心隠手必由意晓尔乃动纤指举弱腕握素纨染玄翰彤管电流雨下雹散点■〈黑主〉折怵■〈扌制〉挫定案缤纷络绎华藻粲烂絪缊卓荦一何壮观繁缛成文又何可翫章周道之郁郁表唐虞之辉焕若乃八分玺法殊好异制分白赋黑棊布星列翘首举尾直刺邪■〈扌制〉缱绻结体剰彩奋节或若虬龙盘游蜿蜒轩翥鸾凤翱翔矫翼欲去或若鸷鸟将击并体抑怒良马腾骧奔放向路仰而望之郁若霄雾朝升游烟连云俯而察之凛若清风厉水漪澜成文垂象表式有模有楷形切难详聊举大体  

草书状【`索靖`】  

圣皇御世随时之宜仓颉既生书契是为科斗鸟篆类物象形叡哲变通意巧兹生损之隶草以崇简易百官毕修事业并丽盖草之为状也婉若银钩漂若惊鸾舒翼未发若举复安虫蛇虬蟉或徃或还类阿那以羸形歘奋衅而桓桓及其逸游肸蠁乍正乍邪骐骥暴怒逼其辔海水窊隆扬其波芝草蒲陶还相继棠棣融融载其华玄熊对踞于山岳飞燕相追而差池举而察之又似乎和风吹林偃草扇树枝条顺气转相比附娆窈亷苫随体散布纷扰扰以猗靡中持疑而犹豫玄螭狡兽嬉其间腾猨飞鼺相奔趋凌鱼奋尾蛟龙反噱投空自窜张设牙距或若登髙望其类或若既徃而中顾或若俶傥而不羣或若自检于常度于是多才之英笃艺之彦役心精微耽此文献守道兼权触类生变离析八体靡形不判去繁存微大象未乱上理开元下周谨案骋辞放手云行水散髙音翰厉溢越流漫忽班班而成章信竒妙之焕烂体磥落而壮丽姿光润以璀璨命杜操运其指使伯英逥其腕着絶势于纨素垂百世之殊观  

书品论【`梁庾肩吾`】  

隶既发源秦始草乃激流齐相跨七代而弥遵将千载而无革诚开博者也均其文总六书之要指其事笼八体之竒能拔篆籀于繁芜移楷真于重密分行纸上类出茧之蛾结画篇中似闻琴之鹤峰崿间起琼山惭其敛雾漪澜递扶碧海愧其下风抽丝散水定其下笔倚刀较尺验于成字真草既分于星芒烈火复成于珠佩或横牵竖掣或浓点轻拂或将放而更留或因挑而还置敏思藏于胸中巧意发于毫铦詹尹端策故以迷其变化英韶倾耳无以察其声音殆善射之不注妙斵轮之不传是以鹰爪含利出彼兔毫龙管润霜逰兹趸尾学者鲜能具体窥者罕得其门若探妙测深尽形得势烟花落纸将动风彩带字欲飞疑神化之所为非人世之所学惟张有道锺元常王右军其人也张工夫第一天然次之衣帛先书称为圣草锺天然第一工夫次之妙尽许昌之碑穷极邺下之牍王工夫不及张天然过之天然不及锺工夫过之羊欣云贵越羣品古今莫二兼撮众法备成一家若孔门以书三子入室矣允为上之上  

述张长史十二笔意【`唐颜真卿`】  

予罢秩醴泉特诣京洛访金吾长史张公请师笔法长史于时在裴敬宅憩止有羣众师张公求笔法或有得者皆曰神妙仆顷在长安二年师事张公皆大笑而已即对以草书或三纸五纸皆乘兴而散不复有得其言者仆自再于洛下相见眷然不替仆因问裴敬足下师张长史有何所得曰但书得绢屛素数十幅亦尝论诸笔法惟言倍加功学临写书法当自悟耳仆自停裴家月余日因与裴敬从长史言话散却回京师前请曰既承兄丈奬谕日月滋深夙夜工勤溺于翰墨傥得闻笔法要诀终为师学以冀至于能妙岂任感戴之诚也长史良久不言乃左右盼视拂然而起仆乃从行归东竹林院小堂张公乃当堂踞床而坐命仆居于小榻而曰笔法玄妙难妄传授非志士髙人讵可与言要妙也书之求能且攻真草今以授之可须思妙乃曰夫平谓横子知之乎仆思以对之曰常闻长史示令每为一平画皆须令纵横有象此岂非其谓乎长史乃笑曰然而又问曰直谓纵子知之乎曰岂不谓直者从不令邪曲之谓乎曰均谓间子知之乎曰尝蒙示以间不容光之谓乎曰密谓际子知之乎曰岂不谓筑锋下笔皆令宛城不令其疎之谓乎曰锋为未子知之乎曰岂不谓以未成画使其锋捷之谓乎曰力谓骨体子知之乎曰岂不谓趋笔则点画皆有筋骨字画自然雄媚之谓乎曰转轻谓屈折子知之乎曰岂不谓钩笔转角折锋轻过亦谓转角为闇阔过之谓乎曰决谓牵制子知之乎曰岂不谓为牵为制决意挫锋使不怯滞令险峻而成以谓之决乎曰补谓之不足子知之乎曰岂不谓结点画或有失趣者则以别点画旁救之谓乎曰损谓有余子知之乎曰岂不谓趣长笔短常使意势有余点画若不足之谓乎曰巧谓布置子知之乎曰岂不谓欲书先预想字形布置令其平穏或意外字体令有异势是谓之巧乎曰称谓大小子知之乎曰岂不谓大字蹙之令小小字展之为大兼令茂密所以为称乎长史曰子言颇皆近之矣夫书道之妙焕乎其有旨焉字外之竒言所不能尽世之书者宗二王元常逸迹曽不睥睨笔法之妙遂尔雷同献之谓之古肥旭谓之今瘦古今既殊肥瘦颇反如自省览有异众说芝锺巧趣精细殆同始自机神肥瘦古今岂易致意真迹虽少可得而推逸少至于学锺势巧形容及其独运意疎字缓辟犹楚音习夏不能无楚过言不悒未为笃论又子敬之不逮逸少犹逸少之不逮元常学子敬者画虎也学元常者画龙也予虽不习久得其道不问之言必慕之与倘有巧思思盈半矣子其勉之工精勤悉自当妙矣真卿前请曰幸蒙长史传授笔法敢问工书之妙如何得齐于古人张公曰妙在执笔令其圆转勿使拘挛其次识法须口传手授之诀勿使无度所谓笔法也其次在于布置不慢不越巧使合宜其次纸笔精佳其次变法适怀纵舍规矩五者备矣然后齐于古人矣敢问执笔之理颇得长史曰予传授笔法之老舅彦逺曰吾闻昔日说书若学有功而迹不至后闻于褚河南曰用笔当须如印泥画沙思所以不悟后于江岸遇见沙地平净令人意恱欲书乃偶以利锋画其劲险之状明利媚好乃悟用笔如锥画沙使其藏锋画乃沉着当其用锋常欲使其透过纸背此功成之极矣真草用笔悉如画沙则其道至矣是乃其迹可久自然齐古人矣但思此理以专想工用故其点画不得妄动子其书绅予遂铭谢再拜逡巡而退自此得攻书之术于兹五年真草自知可成矣  

棋经诀【`宋黄庭坚`】  

初下十子以来进未可谋杀退未可占地各逐其宜以求有力此立理之道下及三十子以后布置稍定须观局之强弱或占地或刑克必观于利此乃用行之时也杀不必须得地不必须破占不必广此三者取舍之道棊之所切无出于胜傥或局胜专在自保或局弱即须作行然作行须是敌人有衅无衅而动必败之道也棊之机要多在外势取局之要在于鸿渐棊有三败一者欺敌二者不辨局三者多错又有六病一者贪杀二者取舍不明三者无刦兴刦四者苦觅竒行五者知微不妨六者稍胜望筹棊之大要先手不可失局初有大利方可弃之局中有倍利方可弃之局末有不得已方可弃之古之经诀皆述简易贵于立理先为不可胜以待敌之可胜或逍遥得极髙道自乐终局雅淡是其长也  

书述【`明祝允明`】  

检坎草中有书述一段不记谁作或自作戏录之书理极乎张王锺索后人则而象之小异肤泽无复改变知其至也遹逮唐氏遵执家彝初焉微分尔我已乃浸阔步趋宋初能者尚秉昔榘爰至中叶大换颜面虽神骨少含晋度九徃一居在其躬尚可尔来徒靡从澜倒风下违宗戾祖乃以大变千载典模崇朝败之可暇哂之亦应太息流涕耳暨夫海滨残赵颠缪百出一二守文之外怪形盈世吾于是不能已于痛哭矣蒙古数子未足甲乙【`虞夔等辈可尔枢邓与余人无足语`】吴兴独振国手徧反歴代归宿晋唐良是独步然亦不免奴书之眩自列门阀亦为尽善小累固尽美矣饶周之属且亦可观二宋在国初故当最胜【`克昌裔`】昌裔熟媚犹亚于克宋氏父子不失邯郸【`亷燧`】詹解鸣于朝卢【`熊`】周【`砥`】守于野【`如滕公等尤多未遑繁举非弃之也`】朝者乃当让野而希原干力本超更以时趋律縳耳自余彬斑甚众未则不暇二沈蜚耀墨林昌辰髙步自任人推皆谓絶景大君宸誉遂极衮华抑在一时诚亦然耳学士功力深笃其所发越十九在朝乃亦薄有绳削之拘非其神之全也或有闲窗散笔辄入妙品人罕覩尔棘寺正书伤媚行草伤轻因成儇浮自逺大雅危帽轻衫少年球鞠又如艳质明妆倩笑相对朱夏榜署纷纭易于驰誉【`孔易仲昭`】下及廷晖养正之流烟煤塞眼悉俗工也其间太常稍近清润吏部【`蒋`】颇主沈雄惜乎不肯自脱孔易掾吏手耳养正吾不知也【`不知当时何以得列书苑`】二陈壁伤矜局登略上之亦有宜黄吴余庆昆山卫靖少自出尘趋向甚正恨不廓且老耳程氏父子篆隶擅名斯业旣鲜不得不与其后左参李相颇为青水【`左赞与长沙公`】李牧杨师不以书名亦有丰致【`昌祺文贞`】洎乎近代所称如黄翰二钱张汝弼皆松人也【`松人以沈氏遗声留情豪素迄今犹然然荆玉一出而已`】小钱大致亦可翰与东海人絶薫莸而艺斯鲁卫张公始者尚近前规既而幡然飘肆虽名走海宇而知音叹骇今且以人而重与黄人行伎俱下非吾徒也又有天骏者亦侍婢学夫人咄哉樵爨厮养丑恶臭秽忍涴齿牙恐异时或得其名失其迹妄冒误人且为赘列紫薇郎署分科木天执事左阁丝纶后先匪此能悉谈者谓任道逊姜立纲及迩日周文通宜攀詹沈盖亦依稀若徐武功刘西台吴文定李太仆咸为近士瞻望【`吴公不负书名故非当家爱人及乌贵在起雅去俗斯亦牵笔勿讶不伦`】徐刘与吴并马刑部萧黄门【`愈顕`】亦皆师模宋元之撰而已【`徐放米刘赵吴苏马亦未萧自成状而近彦修`】于中刘无一笔失步亦可嘅舍文武而攀成康也太仆资力故髙乃特违众既逺羣从【`宋人`】并去根源或从孙枝翻出已性离立筋骨别安眉目盖其所发奴书之论乃其胸怀自憙者也  

## 文章辨体彚选卷七百七十八

（明）贺复征 编  

○杂着六【`以下拟类`】  

拟周襄王锡命鲁文公【`明王袆`】  

鲁文公元年周襄王使毛伯来锡命王若曰呜呼维昔周公相我成王成文武之志崇礼兴乐弼成至治厥勲茂焉爰祚大国受封于鲁周公即世成王追念其勋庸祀之以天子之礼乐是故诸侯之于王室鲁最亲且尊而王室之视鲁犹大厦之有柱石实嘉頼之在礼诸侯嗣位丧毕则来朝以士服见于是乎有衮冕圭璧之赐始受命焉今叔父承周公之统抚有鲁国余不佞恐以彛典勤叔父是用使毛伯卫往锡余命昔成王初政周公戒之有曰继自今我其立政立事今余亦以命尔呜呼叔父其尚懋敬之哉  

右命  

拟周告齐请城王城【`王祎`】  

周灵王一十三年榖洛鬬毁王城周将复城之使告于齐曰昔我太王王季肇基王迹实在西土至于文王诞膺天命天下归周爰邑于丰武王克商旣有天下复京于镐然当武王之克商也九鼎实迁之洛其言曰我南望三涂北望岳鄙顾瞻有河粤瞻伊洛母逺王室将营周居于洛而未遂成王践祚周公召公相之首洛邑之是营故书曰我乃卜涧水东瀍水西惟洛食我又卜瀍水东亦惟洛食洛邑旣成用建成周称东都焉成王实来禋于文武乃归宗周而周公留洛笃前人成烈则是武王成王虽未尝都洛固以是为宅中有望于嗣王也迨至平王乃始东迁成周克绍先志将二百年于兹矣王室之旣卑非复先王之盛抑徼福假灵于成王成王故罔敢致废陨今天降灾于周糓洛水鬬王城毁焉以宗庙社稷之重弗获奠安而财用匮乏土功之不易余一人忧愳不遑宁处伯舅东表之大国绩在夹辅世有勲劳于王室今若复肆大惠修成周之城俾王室奠安余一人用宁则周公召公之为也其何功如之厥功所施岂惟余一人是頼武王成公之灵实宠嘉焉齐人乃城王城  

右谕告  

拟晋文公请王狩【`王祎`】  

晋文公会诸侯于温将以诸侯见乃召王狩使请于王曰臣闻之天子五载一廵狩方岳而诸侯会同咸述所职昭王制诸侯度也肇自唐虞于礼为古故我周之制因而仍之昔者宣王承厉王之乱爰廵狩东都诸侯毕会故业用中兴功昭复古自是以来兹礼不讲王室之不竞职此之故惟平王之东迁时则先臣仇实资依辅勲在王室今臣重耳率诸侯信大义共先臣之业以同奬王室惟是廵狩之典不宜久旷故愿亲举玉趾照临下土式遵先王之旧则岂惟我诸夏列国各修朝觐以行述职之礼将威灵所被四夷荒服莫不震迭来享来王其谁敢或后臣重耳敢用稽首再拜以请天王遂狩于河阳  

右诸侯告天子  

拟齐桓公请成于鲁【`王祎`】  

齐桓公将图伯诸侯与之旣为会于北杏鲁独后从乃使请成于鲁曰昔文武之造周也时则有若周公及我先君太公任居股肱有大勲劳于天下是以周公封鲁太公封齐以籓屏周及成王嗣位使召康公锡命太公曰五侯九伯女实征之以夹辅周室载在盟府世世子孙其曷敢忘平王之东迁周有衰徳我先君僖公属东诸侯将修其先职惟鲁克念周公之故隐公实与同好而僖公无禄业用弗就爰及今兹王纲日弛内而兄弟之国隳废侯制外则蛮夷猾夏侵败王畧寡君图惟率先王之命承先君之志而侯伯之职是修以尊王室外抚四夷而绥和我诸夏非頼我一二兄弟同心僇力其曷有济大国周公之胤祚世秉周礼诸侯之望于是乎在譬诸衣焉君犹领也网焉君犹纲也大国若惠徼周公之灵率先诸侯与我同好诸侯其孰有不从于以崇信明义弘济大业寡君之愿而非所敢望也敢布以请唯大国实终图之于是庄公及齐平而盟于柯  

拟齐桓公告诸侯盟首止【`王祎`】  

惠王将废世子郑而立王子带齐桓公定其位旣合诸侯会世子于首止且使管仲言于诸侯曰诸侯之国藩翰王室犹手足之卫元首王室之宁诸侯之福也昔在文武父作子述用建王业成康继之持盈守戒日靖四方至于厉王躬秉虐徳流居于彘而宣王在幼则有召公虎长而辅之克祗厥绍以中兴周则以名之素定故也天不靖周幽王昏庸溺爱少子伯服将授之位而太子宜臼实是害宜臼奔申申伯与西戎伐周幽王战死诸侯乃舍伯服而立宜臼是为平王平王东迁王室用微是则王室之不宁由王嗣之建乖其适孽有以致之抑非我兄弟之能致力于王室乱其曷有敉宁今世子名则适嗣其犹平王之当立而叔带效尤伯服将反易天伦自作不靖以贻王室忧且先王之命曰王后无适则择立长贵适贱孽名之正也今我兄弟奉先王之命会世子而定其位以正名也名者羲之经也义者礼之宗也礼者政之本也名以正义义以生礼礼以出政政以立国治之道也王室之治乱靡有生我一二兄弟其何福如之我兄弟其或名之弗共而弃礼畔义崇慝党諐以奸先王之命而启乱原文武成康之灵如天在上而犹敢弗虔是弃文武成康之命而以幽厉待吾天子也我兄弟盍终图之诸侯乃寻盟  

右诸侯相告之辞  

拟晋栾枝对楚【`王祎`】  

城濮之役楚子使鬬勃请战晋文公使栾贞子对且数楚曰天祸中国而楚焉是肆惟尔楚筚路蓝缕以启山林翦焉陋荒僻在外服而恃险阻僭窃名号以抗衡于中夏干戈相寻靡有宁岁王贡之不供王度之不守齐桓公是以纠合诸侯南向问罪召陵寻盟亦旣悔罪屈服中国庶其有宁而天未悔祸齐桓即世及兹一纪夷徳无厌复肆为封豕长蛇以荐食上国汉阳诸姬夷灭殆尽恶积慝稔皇天后土同所愤疾我寡君夏盟是主以徼福于中国是用悉索敝赋以与楚相周旋惟是楚君之惠未之敢忘故退避三舍图以为报楚大夫必将狃于一战以决胜负则曲非在我寡君亦惟小惠是狥而大耻未雪非所以明天常而共王命敢烦二三子戒尔车乗敬尔君事诘朝相见晋国表里山河使幸而楚捷其犹北向楚而败也虽方城为城汉水为池其亦何恃惟大夫圗之  

拟鲁季孙行父对晋遭丧【`王祎`】  

鲁文公六年使季文子聘于晋至晋襄公卒晋人辞焉文子对曰晋主夏盟于今再世大邦小国畏威愳罪岁时修好孰敢有阙虽然敝邑之徼好于大国则非徒覇力之是愳也周公唐叔亲则兄弟后世子孙继好修睦而敢有失坠寡君之嗣位六年之间君臣会盟于晋者五朝聘于晋者二凡以敦先志昭旧好也夫物以行礼礼以合好是以行父之来寡君亲授之玉俾奉于下执事庶几成礼以践前好今天不吊晋不幸晋君弃羣臣而大夫以丧故辞使寡君之愿不得以遂是因一国之故而废二国之好也无乃不可乎行父闻之礼有常有变变而得宜固为正也执事若徼惠敝邑俾行父得奉玉帛以荐诸几筵因变而成礼将寡君之心晋君之灵实鉴临之二国之好其有厌斁晋人许之成礼乃还  

右大夫告列国之辞  

## 文章辨体彚选卷七百七十九

（明）贺复征 编  

○杂着七  

拟汉赐卫青玺书【`明宋濂`】  

皇帝使谒者问大将军青朕以眇身托于诸侯王上万方向风唯匈奴未欵塞且登我叛臣计谓汉兵不能度幕轻留数冦边民不得田作朕心靡宁今遣大将军将四将军出定襄骠骑将军去病出代各将五万骑步兵踵军后数十万人必深入赴利禽狝而草薙之且虏逐水草食闻大军至多藏匿山中策其必有伏卒有伏何以制之将军预为备迹捕山间敌且尽乃为便中国为敌所苦者日久将军乘吏士鋭气当一鼓而克勿延期敌土地寒苦汉马不能冬功脱不蚤就进退惟艰尔当今智谋勇功谁复如将军者即将军不灭敌敌将孰灭哉间者敌入上谷杀畧吏民将军击却之右贤王冦朔方将军率六将军围之得禆王十余人众万五千余人畜数十百万将军屡建功髙即此行宁有不利耶朕已下丞相御史趣刻印俟莫府以功上使使者即军中益封爵将军勉焉骠骑将军与将军一体人也其立功有如将军前将军广年耄且数竒毋令当单于秋向髙幕北风苦劲将军强食慎兵事自爱  

拟二世答李斯书【`李梦阳`】  

二世使中军府令高按丞相斯狱治罪李斯乃从狱中上书陈七事赵高使吏弃去不奏曰囚安得上书乃顾诈为二世答书书遗斯曰览丞相事辞甚愍朕窃怪丞相忘其大而掇乎细拾毛琐之行而捐夫赫赫者也朕葢惑焉先王幸哀怜黔首立诗书仁义之敎所以惠来世甚厚丞相固诵习其说已乃立议尽焚之夫诗书何恶于丞相哉诸生之坑咸阳也朕自有识知闻此事未尝不腐心而切齿者丞相纵不与谋独不能强谏耶朕既与丞相诀何敢卒讳沙丘之事出自朕本心与否丞相所明也大行丧未发辄背自立又矫吾亲属及大臣荼毒之朕口虽不言于心独无耻乎一诏一令无不自丞相手出丞相为朕则得矣如先王何如天下何往以私议干丞相乃曰尧禹以身狥天下是奚足法法之是以天下为桎梏者也丞相不欲朕为尧禹则欲为桀纣耶夫谗贼者不可以共国阿比者不足以存君丞相侍始皇帝始皇帝末听惑左右穷兵黩力殚天下之财勤事四夷外内骚动丞相弗止也旣戡六王丞相不以此时强谏按甲息戈振百姓之急乃言治驰道兴游观以见主之得意剿为已有抑末矣且前数事孰与丞相所自陈丞相何爱琐琐之迹而轻夫赫赫者也夫辟地显主循尺寸取功名者将之事也镇国家调爕阴阳辑和其民人使人人亲其主上以显序大业相之职也且丞相将耶相耶丞相治民三十余年于兹矣始皇帝背羣臣未久闗东盗贼大起杀长吏攻陷城邑裂帜而鬬掲竿而兵者至不可胜数使者观盖相望于道其咎安在丞相子由三川守与贼通按验且有状君其告诸廷尉李斯览书泣涕良乆仰天喟然叹曰嗟呼斯之死固晩矣遂服辞论具五刑腰斩咸阳市  

右玺书  

拟南廵金石刻文【`宋濓`】  

皇帝临御抚有四极上与神通行幸雍郊亲祠王畤白麟显明如厥汾阴后土效灵地祗元光五年之冬行南廵狩至于盛唐望祀虞舜九疑鬰葱天柱用登上凌峻极直薄泰清眺望江洋遂自寻阳下浮大江射蛟水中辑江淮物会大海气以合岱宗上天报享着厥灵贶民用平康协气自顺灾害不作利泽攸长在昔神禹刻石纪功百世弥章羣臣从行请勒遗制昭示万方  

右石刻文  

拟唐平蜀露布【`髙启`】  

神策行营节度使东川节度副使臣崇文等臣闻天无二日临四海为一家地有九州岛分万邦为五服故用建侯藩之重俾扶王室之尊车服出于尧庭篚筐归于禹贡柔逺能迩舞干羽开未格之心取乱侮亡鸣鼔钟讨不恭之罪盖法阴惨阳舒之道成文绥武定之功于是臣职惟修君威罔替上稽象纬固昭弧矢之名下制国经可废甲兵之役伏惟皇帝陛下神凝至道气禀英姿绍十二世之洪基启亿万年之昌运闵生民之未乂恻然如伤念祖业之维艰凛乎若坠却逺方之献不嘉有瑞罢别库之藏以示无私象郡鳄溪流八人而奸邪并黜麟台鳯阁命二相而贤俊同升屡降玺书体干行而布泽大搜戎辂应月蚀以修刑冀垣跋扈之臣解甲方归河陇凭陵之虏纳琛会至而刘辟者性惟狂戆位在凡卑实为掌赋之琐材岂是总戎之伟噐顷因西川节度使韦皋卒遂擅留府不受征书当陛下光临率土之初大赉多方之始恐生震扰姑务包容授之以北阙之旌旄委之以西门之管钥可谓涤瑕荡垢荷宠蒙荣不思感悔以酬恩反思骄滛而速祸此军未辑他镇仍求神夺其聪砺刅拒宾僚之谏天盈其恶奋戈驱将士之行始西蜀自纵其鸱张后东川竟遭其兽噬谓偏隅可据谓重险难踰负固偷生欲效李流之逆望风走死不知谯纵之穷陛下乃用旁询将兴薄伐筑室匪众言之惑负扆唯独断之明大众启行常朂之以用命小臣受事敢效之以忘身率五营虎卫之师会数道鹰扬之将骈胁者尽操阘戟蓬头者皆垂缦胡雾合云屯目蔽旌旗之景波翻瓦振耳聋钲鼔之音六月臣与兵马使李元奕山南节度使严砺等进至鹿头闗东此闗旁夹高山真成巨障阨三军而莫进讵下井陉立一夫以可当应同剑阁臣等猿攀鱼贯耻凿道以潜行鸟突虵蟠径焚庐而直进因地形而制阵以方以圆察敌势而设竒或前或后辟不束身以就锧更举臂以当辕臣乃杖钺誓师援桴率众一麾而鬬心已厉再鼓而锐气不衰楼烦发射鵰之弓洞胸贯髀佽飞击斩蛟之剑喋血横尸疾呼作动地之声大战夺漫天之险逆不干顺知贼旅之方崩弱岂当强喜我军之累捷欲藉长驱之势遂收净扫之功九月河东牙将阿跌光颜将兵来会其部曲皆羌胡猛士并晋健儿跖劲弩而力透重犀被长铠而走追奔马欲赎后期之罪请当前拒之锋累出傍抄独行深入遮贼转输之路斩贼飞走之闗于是锦江之诸郡皆降成都之孤城益急臣乃乗其已困大合严围鼓角初鸣守埤者心皆不固梯冲未设攀堞者身已先登九却九攻墨子之机安在八阵八克吴公之绩乃存其刘辟鹿穷不暇于择林鼠窜尚思于求穴始将出遁漏踈网之高飞终被追擒就长绳之急缚端门受献即当槛送于宸京大社行刑不使逃诛于絶域臣已抚平蜀境入驻通衢除叛贼将刑此外其染污者本是良民廹胁者无非叛党悉加慰抚并用赦原莫不瞻圣日以歌謡被王风而鼔舞修武侯之政已罢卒以营农复文翁之规更兴儒而举士大地洒清尘之雨溥降深恩洪溟息鼓浪之风顿消赫怒此盖神谋睿算天赞竒功使海内知恶臣之易亡识尊威之难抗臣等幸陪是役获覩兹休不任庆快之至谨奉露布以闻其军资噐械别簿录上  

右露布  

拟击邯郸檄【`宋濓`】  

惟高皇帝提三千卒起自丰沛赤帜一挥天下底定累洽重熙至孝平皇帝藐在幼冲新都侯莽久秉国钧濳萌异图僭奸天位四海豪杰怨怒刺骨有枕戈待旦者义旗始竖持剑之士动以万数不一二年直捣长安众共诛莽天地为之开明日月为之宣朗神祇为之舒鬯贼王郎者本邯郸卜筮之家乘海内弗靖诈称成帝子子舆以惑尔吏民值魏亡頼子弟遂立为帝徇下幽冀汉与贼决不两立义将翦屠之今大司马刘公将城头子路刀子都兵百万从东方来军容燀赫婴其锋者无不殒灭尔吏民皆汉旧臣当不忘二百年子飬元元之泽帅尔子弟执尔戈矛鼓行而西相与成大功汉法具在陷阵却敌者受上赏搴旗斩将者次之执俘献馘者又次之尔吏民随所择焉其有不知逆顺之辨者甘为贼虏持兵以拒我者必草薙而禽狝之尽根株痛断乃止新莽篡立己十四年置百官有司谋臣甲士雄天下尚颈血溅地节解脔分王郎假名乌合遇战则鸟兽散其能与汉兵敌乎汉徳在人心未冺海内讴吟思之日夜矫首以望赤帝旌旗之至故一叱咤间破昆阳之围斩司徒之首拔武闗之险降宛战之兵下河北之众星流彗扫若神兵自天而下皆尔吏民目所亲睹也昔髙皇帝尝刑白马盟诸侯王非刘氏而王者天下共击之王郎僣厥帝号反易天常辠在不赦尔吏民上稽天命下度人心传羽告语戮力以诛无道他日祀汉配天不失旧物尔吏民荣名无穷焉不然汉兵且至其无悔  

右檄文  

拟英布答随何【`刘鳯`】  

随生以口舌名然所以说九江王者不知何以动之殆布为骊山徒无以折其辩故为所绐耳因代为之答  

英布曰先生幸教寡人甚善然先生为汉王则可矣未逹寡人之心也且寡人所以托国者岂独为楚强哉夫亲裂地而定封者项王也视其弱强而改图者市人之行也非南面而君国者所忍为也重徳楚而轻背之无故仗剑独走汉虽汉王亦宁不虞其反复乎且生谓项王身亲伐齐之劳寡人安卧淮南不助楚者又不然也生视齐宁足为楚患者寡人不幸有犬马之疾即少发兵举齐可万全夫彭城之役项王未返寡人先期会战汉王必舍辎重跳驱遁耳宁得壅睢水不流殱十万众于彭城下哉此寡人所以厚托楚也顾谓提空名生殆不知所以战也又安能知楚汉之弱强乎汉以义帝归罪于楚夫义帝楚之所立也岂有意废之哉然而鏖巨鹿入闗中定天下者项王与诸将力也义帝所有者故地耳即不幸于楚何负且与彼置父俎上不顾者何如也汉王谲诸侯使从已自强即无与楚遇遇即奔败其亡失生所知相拒荣阳成皋间尺寸不得进父子暴骸中野丁男幼弱悉发尚不补卒乗缺转输蜀汉之粟率十钟而致一间绕梁地楚辄覆破之闭璧不敢下一决以此为汉强殆谁欺乎夫君之视父奚若汉王弃其父若敝履于义帝何有而为之缟素惑诸侯且楚分王列国与天下约已定而汉王无故败约首举兵攻夺诸侯地苦天下以兵革不休生以为人共患楚耶患汉耶生谓非以淮南兵足亡楚则何烦千里来辱乃欲留项王资汉耶天下若失地则与生亡走汉复分以地而封耳使寡人弃王者之显号为亡虏捐已成之业复冀分于汉误矣夫亡之汉一匹夫耳汉何爱于一匹夫而王之假令听先生之计于汉诚利矣亦危哉所以为吾国社谋也况项王为人义而慈仁得汉王家属不加害善遇之汉王怛中而多猜捐非其有以与人虽多不吝然可乗还夺之耳故为先生择主不若主而事项王并力令汉无东天下可以少安于先生何如  

右答说  

拟富民侯传赞【`宋张咏`】  

汉武晩年以丞相为富民侯富民大本也侯爵劝功也推导之若此将复古王之功欤嘻太朴未散民命在天风教既辟民命在贤贤不可黩黩之非贤先王仁孝以辩之民不可扰扰之生弊先王简俭以御之粤自桀作瑶台民始知劳秦易井田民始知弊所谓上阔其欲而下散其束四人桓桓去劳就安百途凿凿雕为散朴衰周之民也真可哀哉一作之百取之班白不得息稚齿而趣驱焦劳力竭而饥冻继之浮民奸我利非贤盗我食何尝少得佑助徒俾日攻之故谓令徳日埋穷兵亦私末途喧喧而大本取弊者于斯也哉非有大圣正智其谁拯之欤汉洗秦弊七十年武威文经渐被四海以髙祖之仁文帝之俭尚不能推民寿乡切磨三代加于武皇事威穷侈四十年间民力凋半亟下富民之诏尊为上公之号忧劳诚思亦至矣乎徒知民富而后国昌不知国正而后民治吁不能师三代育民之法以事末术良可悲矣亦由止奔流之舟虽万斯篙未若五尺之缆之要也疗已弊之民虽百斯术未若一正其本之仁也鸣呼末途未塞本弊不正欲民富国昌者未之有也汉杂覇道史或过矣余爱其君有富民之志臣荣富民之号又愤不能开通之因附史氏作赞以矫之赞曰五后之世事简而民静夏商周之世事正而民治故贫富之名稀所称焉三代之季四民乱伦百途竞新蚩蚩饿民无阶休存之遂使抱仁义智能者易以要功于其间如武皇帝命富民侯又如何哉又如何哉  

右传赞  

## 文章辨体彚选卷七百八十

（明）贺复征 编  

○杂着八  

代荀卿与楚春申君书【`唐刘轲`】  

前兰陵令臣况谨奉书于相国春申君足下前者不识事机冠宋章袭儒衣以亷轴驾羸驽应聘于诸侯始入秦见秦应侯会侯方以六国啖其君且曰吾方角虎以鬬又何儒为故去秦之赵会孝成王喜兵法方筑坛拜孙膑欲磨牙而西臣以汤武之兵钳其口于前赵王亦不少孙膑而多臣臣以是去赵之齐会齐王多沽贤市名逹诸侯闲人聚稷下若邹子田骈淳于髠皆号客卿故臣得翱翔于诸子间自威王至襄王三为祭酒号为老师然悯诸生少年皆不登阙里不浴沂水各掉寸舌得纡朱垂组自以为高洁莫我若也臣以乳儿辈畜之何虞其蝎趸之为毒也由是谗言塞路臣之肉几为齐人所食伏念相君与平原孟尝信陵齐名故游谈者谓从成则楚王衡成则秦帝以相君之相楚故也不然楚何以得是名以是去齐归相君相君果不以臣孱固俾臣为兰陵令臣始下车方弦琴调轸欲兰陵之人心和且富既富且教必使三年有成然后报政于相君此臣效相君者希以是不意稷下之谤又起于左右俾臣之丑声直闻于执事执事果亦疑弃臣如脱故屣臣之去兰陵岂不知相君之弃臣耶臣尚念古者交絶不出恶声臣怼楚而怨相君也哉顷相君徒欲人之贤已曾不如楚国前事臣不逺引三代洎春秋今虽战国亦不敢以他事白直道今楚国盛衰之尤者冀相君择焉自重黎为火正光融天下鬻熊有归徳教西伯弟子洎蚡冒熊绎筚路蓝缕以启荆蛮歴武文成始臣妾江汉至荘王始与中国争伯此数君皆郢之祖宗而代亦称臣之术五尺童子羞称五伯臣又何必独为相君道哉然楚君但成庄而已矣自庄而下楚亟不竞平王嗣位耳目倒置伍奢以谏死费无极以谗用亡太子走昭王污楚宫鞭楚墓岂不以一谗而至乎尔下及懐王知左徒屈原忠贤始能付以楚政当诸侯盛以游说交鬬犹以楚为有人无何为上官靳尚所短王怒踈屈平平既踈秦果为张仪计献楚之商于地仪计行秦果欺楚是以有蓝田之役丹阳之败懐王囚不出咸阳亡不越魏境客死而尸归至今为楚痛岂不曰踈屈平亲靳尚而至于尔人亦谓令尹子兰不得皭然无非已不能疾谗又从而借之俾屈生溺离骚为之作襄王以前事歴自切骨虽有宋玉唐勒景差辈子弟赋风吊屈而已又何能免王于矢石哉今相君自左徒为令尹封以号春申君楚于相君设不能引伍奢屈平以辅政复不能拒无极靳尚之口弭臣见泗上诸侯不北辕不来矣夫如是汉水虽深不为楚堑方城虽高不为楚险相君虽贤欲舍楚而安之也今有李园者设以谀媚荐宠喜以阴计中上根结枝布寖为难拔相君若不以此时去之则王之左右前后不靳尚则无极讵独臣之不再用也前月相君聘至跪书受命且曰若恶若仇若善若师真宰相之心脱李园既至费靳方试何害臣之不再罢兰陵也哉敢辄尽布诸执事而无遂子兰之非况之望也楚子之幸也  

拟唐宰相答韩退之三上书【`明杨循吉`】  

三月二十日仆射相公命其门下掾贾玄以意答书于前乡贡进士韩君前日丞相坐堂上有阍人持韩君刺来欲见丞相丞相方视事韩君不得见留书一卷并杂文若干篇而去去后丞相事亦毕方命出所上书张两吏而读之其言汪汪宏肆盖出入孟荀之间一堂传观莫不争叹韩君诚今天下罕匹之士矣至览他文日光玉洁其称谓亦然然谓韩君通乎道不通乎时非丞相之所能处也故不得报焉岂为慢韩君哉韩君自谓强学力行歌颂尧舜之道于是盖四举礼部矣以其无成忽将弃去为老农老圃之事既而悔其然且谓今之为天子所礼莫如丞相丞相权重得荐士茍或许诺则一反掌间耳又韩君自负甚高似不欲从羣众中出以为虞廷相推其来非一日矣士而由荐以进古之道也遂引菁莪之诗与孟子之说欲丞相乐育之又欲逹其书于天子而爵命之韩君之望丞相厚矣如难行何哉今欲有所论列幸少留听焉凢今朝廷之上设书推行率有典式丞相虽贵不过奉行天子命令而已耳如使出于常度之外而毫毛有所更移不能也夫韩君贤矣然而以一举子蹭蹬居京师其地名在春官非丞相之所得乐育也此旣一事矣又凢荐人必有格布衣之士亦有荐者然不在山林之间则不得荐荐之用处士礼也处士无途以进而又不自求仕虑失贤故荐之又节度观察防御营田等使亦得荐人荐其可为判官佐已者也其中虽有未仕者而仕者多也今韩君已治文业就场屋三举矣岂处士欤节度观察防御营田等使在外得举判官中书不在外无判官僚属且不俟他求其可为比欤是以式皆不合也丞相乌得而荐韩君哉虽然即使丞相能荐韩君以其书闻而亟官之他日又有一人焉如韩君持书而来而其来不已积而为十数人焉又积而为千百人焉则将官之乎不官之乎如韩君言则谓贤者由是毕至吾恐丞相日纷纷焉于览书无暇治他事矣是则科目可以无设爵赏得而幸冐柄不在上而在下国家之势且将大沮而不能为治矣则韩君奚取焉然丞相每览韩君之书若文嗟叹累日而谓韩君信天下之竒才也然而通乎道不通乎时盖谓此也是以得书而不报意欲韩君自悟可无至光范门矣后十九日则又至焉阍人止韩君勿前独持书示丞相书意大抵促丞相亟上奏至譬之救于水火之中甚而以盗贼管库自比丞相谓韩君高才岂有此事直激辞耳盖小夫贱隶负薪卖饼尚能自活如韩君者名出等夷又日与章缝士游孰不欲得韩君而馈遗之何至穷饿如蹈水火也信如韩君之言是不能周于身也其乂能从政乎而丞相每有所除必责其堪任国家之事非为哀穷悯饥而予之也语云驷不及舌韩君过矣可谓失言矣且韩君又谓古之士或出于盗贼管库尤不可也韩君被褐未仕拟之管库卑等耳无伤也若夫盗贼之流古盖有不得已而举者韩君可同之哉丞相览书以是益不恱而知韩君气豪不肯折下故又不报使自悟责母费纸笔而己三月十六日韩君则又为书至门盛陈周公之说以撼丞相书词博雅竒丽益称自古先休明治平之效归之周公且引吐哺握髪事深欲丞相亦以是施于韩君此则韩君尤迂矣夫周公成王之叔父有宗室之亲成王幼周公负而朝诸侯其权专其地尊其事便非今丞相比也故吐握之礼施焉四海之士不至则已至则纳之不纳则已纳而用之无左右之谗无博士之议无台谏之诤无百执事众喙交鸣之谤其一切推行谁得而沮也今丞相则不然日具袍笏居省中门外设卒持杖诃卫羣官非公事不得见见辄庭叅叅毕辄趋出其禁宻尊严若天神如此至晩归第尤避嫌疑杜门谢客不与通然则今之丞相与周公时不同也又凢所施行必召吏检故牍按例应否否则不敢下署一字谨持三尺犹不能无负乗之惧尚敢出常违同而行吐握事哉此非薄于士也势不可也势如周公则亦行之矣而势能有几周公哉其徳固不能如其地其权又岂有如之者哉韩君又谓周公之时贤才已尽进用奸邪已尽屏斥夷狄已尽宾服礼乐祥瑞已尽举尽至而于唐未必尽然其言忠且直矣然谓周公时尽然则吾犹有说也夫周公之事莫盛于诗书书序云三监及淮夷叛周公相成王将黜殷作大诰孟子云周公诛二叔管蔡史亦云管蔡流言周公诛之是奸邪未尽屏斥也诗云戎狄是膺荆舒是惩是四夷未尽宾服也夫摈斥而有余奸宾服而有余叛则知进用而不能无余贤也彼其鸱鸮之作金縢之发大风偃禾之异固班班方册焉可考已韩君论何易也韩君立志期以丞相为周公且责之以太平之业甚善甚善曾不思秦革古制以来丞相具官而已而韩君虽贤假令他日居相位其能行周公之事而一一如所云太平者哉盖周公犹难之矣而韩君论何易也韩君谓周公好士笃得士必吐握信然矣然使韩君生周公时能保其必吐握耶周公所礼士史未尝书莫知其何如人吾意必无以饥饿告而乞官者也如以是告于周公周公必且赒之而后谢之吐握之事礼虽一行而不继矣韩君今始生二十八年文词雄深盖与春秋战国诸贤颉颃而并驰何况场屋声律之文直薄而不欲卒业耳如能归就邸舍益自砥砺俟试而进焉人弗及矣无为自苦屡迹于丞相之门也丞相之门百官庶僚受事者得入焉非举子之所迹也丞相在法不得受韩君谒故三及门而不见又恐韩君疑其慢士故俾其属吏致书以道意惟韩君幸裁亮焉玄载拜  

拟秦昭王遗齐愍王书【`李攀龙`】  

秦昭王使人于齐愍王曰宋王无道为木人以象寡人射其面寡人地絶兵逺不能攻也王茍能破宋有之寡人如自得之盖寡人使使者间宋所为曰有之宋可伐矣见祥不为祥乃为祸先是有雀生■〈鸟旗〉于城之陬偃使史占之曰小而生巨必覇天下则偃喜灭滕伐薛东败王取五城南败楚取淮北之地三百里西败魏军乃愈自信欲覇之速成筑■〈车献〉台于宫中鸱夷血县之自着甲胄从下射之血坠流地命曰射天其佞臣田不禋贺之曰王之贤过汤武矣汤武胜人今王胜天贤不可加矣偃大说既作千锺之县遂铸诸侯之象使侍屏偃属寡人象且成曹商自敝邑来言寡人方召医破痈■〈疒贵〉痤也偃乃更命工加寡人痈痤于面既成谓之曰旣微且尰尔居徒几何吾为其象人而用之也指大王之象以示其臣唐鞅曰此冠侧注者负海过頥豕视其象不仁也不知彼何所食乃带益三副如此于是展魏哀王之臂以弹其鼻曰尔赫之子哉望之不似人君也哀王之臂急而汰于韩襄王之肘曰苍也何乃为人所搏不爱颦笑乎乃移使去韩王咫曰此岂若等用肘足之时复展其臂弹之曰今视子之鼻间栩栩然矣何得更挈狗马西走王岂犹以秦为王交乃今且不得跃吾冶中展韩王左臂曰汝欲有天下右手攫之则废此左手又展右臂曰左手攫之则废此右手君将攫之乎所为赵武灵王之象黑龙面而鸟噣鬓麋髭■〈冉页〉大膺大胸冠术氏冠差池迤逦五采四重具带■〈鵕，羽代鸟〉翿黄金师比绶不着绂缀以丝禭命曰伉王惟肖掩鼻而过楚懐王曰此柱后惠文冠者始亦为从长至函谷闗然无奈其以淮北之地三百里効我也寡人亦似恶闻王之臭也昔者岐阳之遇尔为荆蛮置茅蕝设望表与鲜牟守燎故不与盟令其坐之堂下次至燕昭王曰是危欲为朱均者偃闻相人于师敦面而土色者忍丑尔其忘齐之虏尔父乎其玩寡人大王与五诸侯无异■〈鼓上兆下〉鼓一日倪侯请曰鲁卫中山虽则鞭棰可使然亦泗上诸侯也即折钩之啄足以为之何可不使偹下执事乃复为鲁平公工不得其象以请倪侯曰亦果觧其冠令王可溺耳为卫嗣君命曰小侯何为籧篨至今不殄也日者赵氏袭卫尔跣行求救于魏今其勿令加舃至中山君曰此其准頞权衡犀角偃月不若其姬阴简羙也又为西周武公东周惠公而金不足宋人夜拍东冢出文公之鼎彛椎而输偃偃不知也亡何惠盎见偃曰有道于此使人虽勇刺之不入虽有力击之不中偃乃释章甫而冠无颜之冠以示勇尽置寡人大王十二诸侯之象于庭悬鸱夷血于其上而射之血下渐大王象尽殷则笑曰吾闻博昌千乘之间雨血沾衣岂天有意乎王之为人也大王象僵于台下偃曰捽之曰尚佯僵耶昔蘓代言齐王长主也有二毛矣先王不禽二毛岂谓尔哉血亦渐主父偃以蔑其口曰视尔相法当饿死今姑血食哉此孰与雀觳羙闗弓以向楚懐王指其股曰吾将射此以报于泓之役不能如吕锜集矢尔目也遂召倪侯命羣臣以矢曰此十二诸侯者各令面夷矣羣臣乃各射偃之所乡三发寡人不中王自徃面树之寡人象仆于台下则转巨石以撞其足曰西垂大夫吾当复絶尔膑矣趣使出木人射其面饮羽木人者即前所为寡人也已而唐鞅进谓偃曰昭襄无道命齐构我皆其臣樗里疾之谋臣已命工为樗里疾血■〈氏鸟〉夷加于其颈以象其瘿鞅请以一矢培之无敢辱命偃大喜至则自射之中其颈■〈氏鸟〉夷血出如溜太宰戴驩国老薛居州谏臣也以谏偃曰王欲行王政即身属櫜鞬遇兹十二诸侯者于中原之上而主盟之可矣安用终日与桃梗俑人鬬而曰我必胜之乎偃大怒骂之曰子罕之后有睅其目皤其腹者如尔于此哉一薛居州其如宋王何闗弓向之二子趋走唐鞅旣自及偃滛于酒妇人愈甚室中有呼万岁者堂上尽应堂上已应堂下尽应门外庭中闻之莫敢不应一日登蒙泽之台见朝涉者锲其胫矣而伛者至使人止伛者曰是其短肩肩何为者哉置之■〈车献〉台之下使以鼻承血失之怒而剖其背矣宋人大骇而墨子所设守宋之备尽废王速出令是于泓之事也齐王于是率魏与楚徃伐之进兵宋城下民散城不守偃自投车上驰而走至温逃倪侯之馆而死三国尽分其地矣  

拟韩信谕燕书【`张居正`】  

信已破赵用李左车之计使人遗书燕王臧荼曰盖闻圣人不违天以立事智者不悖时而建功是以伊尹丑夏归亳微子去殷即周彼二贤者皆审天命之归以决去就之义是以福庆流于无穷声名着于后世也往者天下同患苦秦豪杰蠭起汉王与项羽戮力攻秦懐王约诸将曰先入闗者王之汉王先破秦当王闗中羽倍约夺汉王闗中而王之巴蜀又以私意易置侯王尽王其将相功臣于善地而徙其故主于长沙已又弑之汉王因天下不平发蜀汉之士还定三秦缟素而问弑君之罪天下豪杰云合响应皆弃楚而归汉故天命之数归于汉王愚知所知也魏王豹背畔无亲絶河津距境而自王仆受命徇河北之未附者渉西河虏魏豹下四十余城遂擒夏说阏与下今赵又破矣便欲乗胜北首燕路而军吏皆曰破赵燕固自宜听从若其从焉又乌用多杀士大夫为也故按兵醳士使人献愚计于左右仆闻周易垂知几之箴兵家审彼已之势郑伯面缚庄王退舍国小图大宋以败亡诗云祸福无不自己求之者愿足下详计而熟图焉今为燕谋者必曰我有易水之险汉兵逺来势孤援絶而欲以长技取胜是自速其危亡者也且成安君有百战百胜之计阻井陉之固连燕齐之兵南面而争权于天下然仆以偏师鼓行而前不崇朝破赵二十万众遂斩成安君泜水上夫燕之恃以自蔽者独赵耳昔虢破而虞亡韩降而魏惧前事之不忘后事之永鉴故凡为足下谋者皆危亡之路不忠于足下不可用也为足下计莫若息兵彻备以身自托于汉仆请为足下报汉王即燕封足下剖符世世与汉终始无极孰与势穷力蹙坐而待亡乎计不出此以区区之燕逺托于孤絶垂亡之楚而欲鼓螳臂之勇以抗乗胜之师仆之所虑蓟丘之壤不可以图存成安之事复见于今日矣故愿足下详计而熟图也危亡之端祸福之机迅如发矢不预揆之后悔何及  

拟岳武穆从军中遗秦相国书【`屠隆`】  

岳飞顿首顿首致书相国足下飞自领王师渡河頼陛下之灵相国之智所当摧锋陷阵大河以北无坚城飞令诸军北比且大醉黄龙府诸军听飞鼓音无不踊跃起介而驰者敌人无当也飞于是谓遂定中原挈两宫而还之陛下直唾手取之矣然后角巾投老西河之上飞之愿也乃今者一日奉陛下金牌十二诏飞班师天王有命臣惧陨越于下飞奈何敢不班师哉然从东南来者皆言非陛下意谓谋出相国相国实阴持之飞窃意相国为陛下辅弼之臣陛下之遇相国厚矣语有之瓶之罄矣维罍之耻相国为天子大臣如何令敌人猖獗尽弃大河以北赤县神州二帝越在草莽而坐拥江南尺寸之土以偷老其间则焉置相矣相国如天下何内折中原之气而外长仇雠相国必不然故敢以书奏飞日者渡河来顾瞻帝京徘徊宫阙咏宋箕子麦秀之歌吟周大夫黍离之篇扼腕而起仰天长号盖不知其泪之滛滛下也二帝逺在沙漠之乡望救于相国一夕百年耳愿相国念之且相国尝从胡中回烟沙之地不惨于中原乎毡裘之人不陋于冠裳乎金人之遇相国诚厚孰与大国之相乎奈何令二帝乆辱边疆也君父阽在危亡此臣子枕戈泣血之时誓不俱生之日申包胥何如人哉飞一日班师赴阙下相国且握手劳飞赐飞巵酒飞宁能下咽耶相国即不念二帝如陛下何今中原取于掌上二帝旋于目前功业垂成而弃之令飞十年经营废于一旦能不痛心诏书到军中父老拥飞马首哭者万数相国不闻也相国何亲于敌陛下何负于相国哉是役也即出陛下意相国何不强谏陛下必听相国相国之言行则功在社稷名留天壤此万世一时也愿相国图之飞为陛下取中原还二帝非以已也陛下今召臣臣业已还师即归死司冦身首异处臣请受而甘心焉于飞何有哉苐弃垂成之图而失万世之利俛首丧气为天下笑飞甚惜之相国一旦不戒行且获戻万代无已时飞为相国谋忠相国其熟计之母忽  

拟曹操让黄祖杀祢衡书【`锺惺`】  

孤白闻足下乃遂杀祢衡惋叹弥日何足下高于视衡而浅于待孤之甚也始孤送衡于足下或曰此遣之死耳孤问何以知之曰衡小有才负重名不逊恐其不察妄意主上忌且怒之必杀衡以顺主上之意孤曰不然孤观孔融荐衡书其言过夸然以为衡必有才用智数如茍彧郭嘉等可备帷幄任使及观其人狂而騃耳然其效犹未能遽至杀身姑使为鼓吏以观其后而其狂日益甚不可瘳孤使笑而哀怜之才士薄禄一至于是然其山鸡之羽文采可观泽雉之罹气介堪重岂有为天下驱策智勇而不能卵翼一衡者孤又耻之值其跳梁方炽决不能恬然食孤之食听孤之教便置之安厝之地然衡书生接覇王之时少见孤寛容以为天下尽如是不若使游羣覇间以錬之知足下性颇卞急使其就绦縼之上圏槛之中以调伏其狂騃之致庶几异日得如王粲陈琳辈孤当有以处之矣不然而置足下所衡不得复发其狂疾亦有以自处不至流落失职此则孤区区之念也语曰智胜贼能制贼足下割据一方其略当有过人者岂遂效儿女争鬬口语不能容置此子且孤送衡之意极不难知孰意孤反用足下卞急之性为杀衡之具哉孤不能不负衡则足下负孤甚矣若谓孤有怒且忌于衡恶有杀才士名而假手于足下此又不然衡有何可忌孤有怒于衡即杀衡耳且杀衡又何损于孤孤所杀不尝有十百倍于衡者乎小儒愿子为之咨嗟释憾于孤而有识不闻以为非以为此曹虚名诳俗辨言乱政少正卯华士之流大人之所必诛而衡非其人也若衡者所谓不足杀而可怜且可使之调伏而处于王粲陈琳之列者也夫王粲雅士又穷而归孤此不必言若陈琳之辱孤又过于衡迨其归命之后巽驯可念则孤诚心喜之岂有又送与他人任其仆仆倦于往来而后饮食教诲之无已而至于杀其身哉使衡卒不免则孤之过而足下至疑衡有高才重名孤不杀而遗之于足下此则高于视衡而浅于待孤之过也夫刘备者孤尝许其天下英雄惟备与孤耳则孤所忌宜莫如备备将云长亦臣隶之皎皎者堕孤掌股者数矣孤皆抚之已负孤而又纵之而又抚之而又纵之终始成其义孤岂惮有杀英雄名凡以王伯将相之业非杀之所能取胜俟其运数有所归智勇有所穷而后承其敝丈夫举事从古如此况衡之不足杀者乎此非足下所知聊为足下道之耳若足下杀衡斯又不足怪足下思之孤白  

补逸书【`唐白居易`】  

汤征诸侯葛伯不祀汤始征之作汤征葛伯荒怠败礼废祀汤专征诸侯肇徂征之汤若曰格尔三事之人逮于有众启乃心正乃容明听予言咨尔先格王有彛训曰禄无常荷荷于仁福无常享享于敬惠乃道保厥邦覆乃徳殄厥世惟葛伯反易天道怠弃邦本虐于民慢于神惟社稷宗庙罔克尊奉暨山川鬼神亦靡禋祀告曰罔牺牲以供俎羞予畀厥牛羊乃既于盗食曰罔黍稷以奉粢盛予佑厥稼穑乃困于仇饷今尔众曰葛罪其如予予闻曰为邦者祗奉明神抚绥蒸民二者克备尚克保厥家邦吁废于祀神震怒肆于虐民离心顷绳契以降暨于百代神怒民畔而不颠挤者匪我攸闻小子履以凉徳钦奉天威肇征有葛咨尔有众克济厥功其有儆师徒戒车乗敬吾事者有明赏其有罔率职罔戮力不恭命者有常刑明赏不僣常刑无赦鸣呼朕告汝众君子监于兹钦哉懋哉罚及乃躬不可悔  

补大戴礼祭法文【`皮日休`】  

祭法曰法施于人则祀之咎繇作帝谟为士师其道参乎舜禹不曰法施于人乎何祀典之阙哉祭法曰能御大灾则祀之尧舜之世山林蕃鸟兽暴益作虞也山林踈鸟兽鲜人民安不曰能御大灾乎何祀典之阙哉祭法曰以劳定国则祀之昔者周公辅武以宁殷乱佐成而立周业制礼乐立明堂不曰以劳定国乎何祀典之阙哉如以咎繇伯益之功小于舜禹不在祀典则契为司徒而民成咎繇也冥勤其官而水死伯益也如以圣人制礼自有七庙不合列在祀典则文王以文治武王以武功周公也如皆以功烈列于民者则吾之先师仲尼迈徳于百王垂化于万世孰不若契为司徒冥勤其官也哉日休惧圣人之文将乱而坠敢参补而附之文曰咎繇能平其法以位终益能立其功以让禹政周公以文化仲尼以徳成非此族也不在祀典  

补龙山文【`宋苏轼`】  

丙子重九客有言桓温龙山之会风吹孟嘉帽落温遣孙盛嘲之嘉作解嘲文辞超卓四坐叹伏恨今世不见此文予乃戏为补之曰征西天府重九令节驾言龙山燕凯羣哲壶歌雅奏缓带轻帢胡为中觞一笑粲发楩楠竞秀榆栁独脱骥騄交骛驽蹇先蹶楚狂醉乱陨帽莫觉戎服囚首枯颅茁髪维明将军度量宏达容此下士颠倒冠韈宰夫扬觯兕觥举罚请歌相鼠以侑此爵【`右嘲`】吾闻君子蹈常履素晦明风雨不改其度平生北壑散髪箕踞坠车天全颠沛何惧腰适忘帯足适忘履不知有我帽复奚数流水莫击浮云暂寓飘然随风非去非取我冠明月被服寳璐不缨而结不簪而附歌诗宁择请歌相鼠罚此陋人俾出童羖【`右解嘲`】  

补王通传【`司马光`】  

文中子王通字仲淹河东龙门人六代祖玄则仕宋厯太仆国子博士兄玄谟以将畧显而玄则用儒术进玄则生焕焕生虬齐高帝将受宋禅诛袁粲虬由是北奔魏魏孝文帝甚重之累官至并州刺史封晋阳公谥曰穆始家河汾之间虬生彦官至同州刺史彦生杰官至济州刺史封安康公谥曰献贾森隆字伯高隋开皇初以国子博士待诏云龙门隋文帝尝从容谓隆曰朕何如主隆曰陛下聪明神武得之于天发号施令不尽稽古虽负尧舜之资终以不学为累帝黙然有间曰先生朕之陆贾也何以教朕隆乃着兴衰要论七篇奏之帝虽称善亦不甚逹也厯昌乐猗氏铜川令弃官归教授卒于家隆生通自玄以来世传儒业通幼明悟好学受书于东海李育受诗于会稽夏琠受礼于河东闗朗受乐于北平霍伋受易于族父仲华仁寿三年通始冠西入长安献太平十二策帝召见叹羙之然不能用罢归寻复征之焬帝即位又征之皆称疾不至专以教授为事弟子自逺方至者甚众乃着礼论二十五篇乐论二十篇续书百有五十篇续诗三百六十篇元经五十篇赞易七十篇谓之王氏六经司徒杨素重其才行劝之仕通曰汾水之曲有先人之敝庐足以庇风雨薄田足以具■〈衍上食下〉粥愿明公正身以治天下使时和年丰通也受赐多矣不愿仕也或谮通于素曰彼实慢公公何敬焉素以问通通曰公使可慢则仆得矣不可慢则仆失矣得失在仆公何预焉素待之如初右武侯大将军贺若弼尝示之射发无不中通曰美哉艺也君子志道据徳依仁然后游于艺也弼不恱而去通谓门人曰夫子矜而愎难乎免于今之世矣纳言蘓威好蓄古噐通曰昔之好古者聚道今之好古者聚物太学博士刘炫问易通曰圣人之于易也没身而已矣况吾侪乎有仲长子光者隠于河渚尝曰在险而运竒不若宅平而无为通以为知言曰名愈消徳愈长身愈退道愈进若人知之矣通见刘孝标絶交论曰惜乎举任公而毁也任公不可谓知人也见辩命论曰人事废矣弟子薛收问恩不害义俭不伤礼何如通曰是汉文之所难也废肉刑害于义省之可也衣弋绨伤于礼中焉可也王孝逸曰天下皆争利而弃义若之何通曰舍其所争取其所弃不亦君子乎或问人善通曰知其善则称之不善则对曰未尝与乆也贾琼问息谤通曰无辩问止怨曰不争故其乡人皆化之无争者贾琼问羣居之道通曰同不害正异不害物古之有道者内不失真外不殊俗故全者贾琼请絶人事通曰不可琼曰然则奚若通曰庄以待之信以应之来者勿拒去者勿追泛如也则可通谓姚义能交或曰简通曰兹所以能也又曰广通曰广而不滥兹又所以为能又谓薛収善接小人逺而不踈近而不狎颓如也通尝曰封禅非古也其秦汉之侈心乎又曰羙哉周公之志深矣乎宁家所以安天下存我所以厚苍生也又曰易乐者必多哀轻施者必好夺又曰无赦之国其刑必平重敛之国其财必贫又曰亷者常乐无求贪者常忧不足又曰我未见诽而喜闻誉而惧者又曰昏而论财夷虏之道也又曰居近而识逺处今而知古其唯学乎又曰轻誉茍毁好憎尚怒小人哉又曰闻谤而怒者谗之阶也见誉而喜者佞之媒也絶阶去媒谗佞逺矣通谓北山黄公善医先饮食起居而后针药谓汾阴侯生善筮先人事而后爻象大业十年尚书召通蜀郡司户十一年以著作郎国子博士征皆不至十四年病终于家门人谥曰文中子二子福郊福畤二弟凝续评曰此皆通之世家及中说云尔玄谟仕宋至开府仪同三司续及福畤之子勔勮勃皆以能文着于唐世各有列传余窃谓先王之六经不可胜学也而又奚续焉续之庸能出于其外乎出则非轻矣茍无出而续之则赘也奚益哉或曰彼商周以往此汉魏以还也曰汉魏以还迁固之徒记之详矣奚待于续经然后人知之必也好大而欺愚乎则必不愚者孰肯从之哉今其六经皆亡而中说亦出于其家虽云门人薛收姚义所记然余观其书窃疑唐室既兴凝与福畤辈依并时事从而附益之也何则其所称朋友门人皆隋唐之际将相名臣如苏威杨素贺若弼李徳林李靖窦威房玄龄杜如晦王珪魏征陈叔逹薛收之徒考诸旧史无一人语及通名者隋史唐初为也亦未尝载其名于儒林隠逸之间岂诸公皆忘师弃旧之人乎何独其家以为名世之圣人而外人皆莫之知也福畤又云凝为监察御史劾奏侯君集有反状太宗不信之但黜为姑蘓令大夫杜淹奏凝直言非辜长孙无忌与君集善由是与淹有隙王氏兄弟皆抑不用时陈叔逹方撰隋史畏无忌不为文中子立传按叔逹前宰相与无忌位任相埒何故畏之至没其师之名使无闻于世乎且魏征实总隋史纵叔逹曲避权戚征肯听之乎此余所以疑也又淹以贞观二年卒十四年君集平高昌还而下狱由是怨望十七年谋反诛此其前后参差不实之尤著者也如通对李靖圣人之道曰无所由亦不至于彼彼道之方也必无至乎又对魏征以圣人有忧疑退语董常以圣人无忧疑曰心迹之判久矣皆流入于释老者也夫圣人之道始于正心修身齐家治国至于安万邦和黎庶格天地遂万物功施当时法垂后世安在其无所至乎圣人所为皆发于至诚而后功业被于四海至诚心也功业迹也奚为而判哉如通所言是圣人作伪以欺天下也其可哉又曰佛圣人也西方之敎也中国则泥又曰诗书盛而秦世灭非仲尼之罪也虚玄长而晋室乱非老庄之罪也齐戒修而梁国亡非释迦之罪也茍为圣人矣则推而放诸南海而准推而放诸北海而凖乌有可行于西方不可行于中国哉茍非圣人矣则泥于中国独不泥于西方邪秦焚诗书之文诗书之道盛于天下秦安得灭乎庄老贵虚无而贱礼法故王衍阮籍之徒乗其风而鼔之饰谭论恣情欲以至九州岛覆没释迦称前生之因果弃今日之仁义故梁武帝承其流而信之严齐戒弛政刑至于百姓涂炭发端唱导者非二家之罪而谁哉此皆议论不合于圣人者也唐世文学之士传道其书者盖独李翱以比太公家教乃司空图皮日休始重之宋兴栁开孙何振而张之遂大行于世至有真以为圣人可继孔子者余读其书想其为人诚博学笃行之儒惜也其自任太重其子弟誉之太过使后之人莫之敢信也余恐世人讥其僭而累其羙故采其行事于理可通而所言切于事情者着于篇以补隋书之阙  

补张良传【`明何孟春`】  

张良素多病佐汉高祖起沛取天下造谋画策自其胷臆及入闗而病益剧殆邻于死客有得卢扁之术者闻留侯病乃从代入闗以医来见留侯延之坐而问之曰良窃仰先生活人多矣其于医也何如对曰仆视形知病因病加剂热者觧之以凉寒者辅之以暖虚者补之使实滞者导之使通积者化之使消荣卫偏枯者必和而后已是故弱者可至健瘠者可至充夭阏者可至老寿惟吾药之所投留侯曰若是乎先生之于医可谓精矣良也不幸有病为患于微躬无所奈之今得邂逅先生吾病其可疗乎对曰何不可者曰吾之病凡几年矣日食不能进一盂行不及数歩而疲夜寝如有惊少立辄筋骨酸痹每坐见宾至竭力而不克起误触风雨则不怡者旬日良窃自悲此病之为患非细也愿因先生疗之当有以谢客曰唯唯俟仆归敝邑采药为君疗之留侯曰先生得无少迟乎曰不敢迟明年此时当至矣留侯泫然出涕泪下交颐曰嗟乎西江之水莫救枯鱼烛龙之珠不照暗室我命在旦夕药立至犹惧不足以延其残喘况明年乎先生所云吾无望矣客于是抵掌呿然大笑曰嘻仆之见君也岂徒为医来哉愿献忠言效愚计以通于执事耳君知病之为患而垂泣如此然以仆观之此不足为君患仆之所以为君患者葢有大于此矣患有大于此者而君不知省忧则仆谓当明年此时而后医也何谓迟乎留侯曰良闻之彩鳯护其尾孝士重伤其指矧病为亡人躯命之物而不足以为患则自身外而推之虽泰山崩河海溢日月沉沦天幡而地折吾不以为患矣且吾本微贱而得此功名富贵于平生志愿无不满足尚何为患之有乎客曰君何不谕仆之意也君独不见夫龟之为物也龟有千岁者其所处必无底之壑而其游必九仞之渊也物莫之害所以能引年也使龟如鸡豚焉畜于人之家而食人之食则虽有引年之能而亦不免为人之食矣君家世相韩韩灭君乃奋然崛起誓为故主报雠亡秦败项而兴刘天下闻之高君之义大君之绩伟君之为人人杰之称至见让于真主君之功名富贵且极矣然仆闻之功名者上之所忌富贵者下之所嫉以一身处乎上下忌嫉之间吾未见其能有全者也方伍子胥之去楚而仕吴也其心岂在于功名富贵耶求以报父之雠耳然当入郢之后而犹不去是以卒来宰噽之谗而受刎颈湛身之祸今君能料诸臣有不为宰噽者乎越王于大夫种亲而兄弟爱而手足修国治兵使君为覇大夫种固有功于越矣而越王亦何尝不厚大夫种哉然种以赐剑死妻子为戮则以其不能早去故也今君能决主上之不为越王乎病而死者首领全焉衣衾棺椁如礼择地而塟以时而祭子孙爵禄相承延及后世视诸刎颈湛身妻子为戮者不有间乎今君亦惟患乎处功名富贵之极而不去以来上下之忌嫉失身退之道无先见之明以蹈子胥大夫种之覆辙耳至于病非所以为患也于是留侯称善客曰君知此则君之病可不事乎疗而瘳矣仆之里有三人之楚者各以千金为资或告之曰子行将遇盗矣其一人惧遗其金而去二人者相与笑之迨中涂果与盗遇二人被害而一人独以生还夫是二人者非盗之宿隙而盗杀之者以其金也其一人者亦非盗之故好而舍之者以其无金也则是一人者又岂二人者之所得而笑耶仆虽未求其名而品第之而其人之知与否则即事而可知矣且君之虑于病之为患也亦惟欲得夫寿而止耳是故世之论寿者必曰乔松乔松者周之太子也天下亦重矣乔松以为是溷吾之物委而去之甘心泉石长视千载彼岂假于药饵然后延年益寿哉今君诚能听仆之言拂衣而往若遗金者之所为而莫之顾恤则上无所用其忌下无所用其嫉忌嫉不及乎身而优游乎功名富贵之外又何羡于乔松之寿哉不然仆恐君之所患不在于病而已也商鞅不听赵良之言而车裂范雎能纳蔡泽之谏而善终于秦惟君其熟思之留侯力疾起而谢曰良承先生至教加于药数等矣敢不受命于是学辟糓导引杜门不出托之从赤松子游虽上令自择齐三万户而弗之取也太史公曰若良者贤矣哉而世儒以黄老议之呜呼避害之道贵于无迹我为故主雠而出出而大功名富贵踵之然终非其本心故复有所弗取大人君子何以相异哉何必言黄老也萧何逮廷尉韩信黥布三族就夷而良也超然高举始终全善出诸公上避害之无迹此世儒之所谓黄老与然以今观之当时孰有贤于良者哉虽然岂惟当时后世孰有贤于良者哉右补  

删古岳渎经【`宋濓`】  

维禹治水三至桐栢山惊风迅雷石号水鸣五伯拥川天姥肃兵雄干持旄龙鸿勅轩阏不能兴禹乃震怒召集百灵搜命夔龙桐栢千君稽首请命罔不惟寅神令所射激如欃枪乃縻鸿蒙乃囚章商乃絷兠卢皇威载扬犁娄卒刘势不敢争彼无支祈力踰九象厥形肖蝯目有电光量淮度江办捷从衡授之童律童律莫当授之乌木田木田■〈蝝，辶代虫〉藏授之庚辰庚辰扼其亢络以鐡绳詟如牛羊系诸淮阴龟山之旁木鬽水精洞妖石祥犇号万数若有丧亡淮流汤汤入海既平民用靖康直逹外方至于陪尾无壅弗通率惟厥常以昭于无疆  

删古岳渎经跋  

世传元和九年李公佐游洞庭登包山与隐者周焦君探林屋洞得古岳渎经第八卷今观其文虽竒而未醇窃意即公佐焦君所造以玩世者戏删润其辞集古鼎文冩之以寄吴君浚仲浚仲盖深于古学者也铸窳噐与方乳曲文大鬲争妍其自知不可哉丙申冬十一月濓志  
