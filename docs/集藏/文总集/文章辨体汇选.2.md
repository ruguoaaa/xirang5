---
title: 文章辨体汇选 2 钦定四库全书
index: true
icon: editor
order: 77
category:
  - 集藏
  - 文总集
tag:
  - 贺复征
  - 明
---

## 文章辨体彚选卷一百九十六

（明）贺复征 编  

○进策四  

叙燕【`宋尹洙`】  

战国世燕最弱二汉叛臣持燕挟虏蔑能自固以公孙伯珪之强卒制于袁氏独慕容乘石虎乱乃并赵虽胜败异术大概论其强弱燕不能加赵赵魏一则燕固不敌唐三盗连衡百余年敌未尝越燕侵魏赵是燕独能支敌也自燕覆于敌敌日炽大显德世虽复三关尚未尽燕南地国初敌与并合势益张然止命偏师备御师伐蜀伐吴泰然不以两河为顾是赵魏足以制敌明矣并冦既平悉天下鋭专力于敌不能攘尺寸地顷尝以百万众驻赵魏讫敌退莫敢抗世多咎其不战然我众负城有内顾心战不必胜不胜则事亟矣故不战未当咎也原其弊在兵不分设兵为三壁于争地掎角以疑其兵顿坚城之下乘间夹攻无不胜矣盖兵不分有六弊使敌畜勇以待战无他支梧一也我众则士怠二也前世善将兵者必问几何今以中才尽主之三也大众傥北彼遂驱逐无复顾忌四也重兵一属根本虚弱纎人易以干说五也虽委大柄不无疑贰复命贵臣监督进皆繇中御失于应变六也兵分则尽易其弊是有六利也胜败兵家常势悉内以击外失则举所有以弃之苻坚淝水哥舒翰潼关是也是则制敌在谋不在众以赵魏燕南益以山西民足以守兵足以战分而帅之将得专制就使偏师挫衂它众尚奋讵能系国安危哉故师覆于外而根本不摇者善败也昔者六国有地千里师败于秦散而复振几百战犹未及其都守国之固也陈胜项梁举关东之众朝败而夕灭新造之势也以天下之广谋其国不若千里之固而袭新造之势徼幸于一战庸非惑哉兵久弭士大夫诵圣谓百世不复用非甚妄者不谈然兵果废则已倘后世复用之鉴此少以悟世主故迹其胜败云  

兵制【`尹洙`】  

今之契丹地兼燕凉然强大之势未过乎前世中国士卒专力武事非若古者藉兵于民农战兼用者也是中国兵胜于古契丹不胜于古也古者中国臣服四裔而役属者有之给缯帛以懐来者有之与之战或胜或负者有之今厚赂以厌其求惟恐不及或与之较未尝一胜焉其故何哉非敌人之兵强非中国之兵弱法制之失也何谓法制之失以吏事而制戎事也为今而言策之长在战与守策之失在御与救废策之长用策之失所以亟败也假以敌事言之若闻其将冦我境我之大将不计敌众寡之势不论战迟速之利必分兵御之御之不胜制令者曰吾知出兵而已行者曰吾知奋命而已朝廷必薄其责议者亦置其罪茍不御之虽全其师朝廷诛其逗留议者称其畏懦此所以必御之也若闻一城被围不计受攻之急缓不论城垒之坚脆必尽鋭救之救之不胜制令者曰吾知救之而已行者曰吾知死之而已朝廷必薄其责议者亦置其罪茍不救之虽城获全朝廷咎其不进议者言其坐观此所以必救之也御与救非将之罪也以吏事制戎事法制之失也或曰御亦战也救亦战也御与救皆为失策何谓战为长策也夫御与救非利战不得已而战也非我利则敌之利也所谓战者我利则战不利则不战先计而后战者也先计而后战鲜不胜矣不幸而不胜者将之罪也然则中国之为守备久矣何得谓守为长策而废不用也所谓守者方面之守非一堡一障之守也非尺寸之地之守也今敌入吾地不计众寡利害而御之敌围吾城不计坚脆急缓而救之御之必败救之必败兵溃于外民溃于内失所以为守矣守方面者异于是使城自守毋望救兵之出盖兵不出则势不分势不分则有以待之夫待之者不战则敌疑作战则敌惧必战则敌北能守所以办战能战所以济守明战守之利而不得志于夷狄者未之有也  

资格【`孙洙`】  

三代而下选举之法何纷纷乎其法始得者终必失也故孝亷之始得也人务本行也其终失也计口缪举也辟署之始得也人乐自修也其终失也流竞成俗也限年之始得也敦德养器也其终失也少成不贵也九品之始得也家举人与也其终失也爱憎在吏也清议之始得也名实相尚也其终失也浮伪相沮也铨选之始得也权不外假也其终失也美恶同流也故孝亷失之缪辟举失之诡限年失之同九品失之伪清议失之浮铨选失之杂是六者之法皆足以救一时而不足以通百世也故始终而各有得失焉今始终一切皆失者其国家资格之法乎臣请言其弊今贤材之伏于下者资格阂之也职业之废于官者资格牵之也士之寡亷鲜耻者争于资格也民之困于虐政暴吏资格之人众也万事之所以抏弊百吏之所以废弛法制之所以颓烂决溃而不之救者皆资格之失也惟天之生大贤大徳也非以私厚其人将使之辅生民之治者也惟人之有大材大智者非以独乐其身将以振生民之穷者也今小人累日而取贵仕君子侧身而困卑位贤者戴不肖于上而愚者役智者于下也爵不考徳禄不授能故曰贤材之伏于下者资格阂之也才足以堪其任小拘岁月而防之矣力不足以称其位増累考给而得之矣所得非所求也而求非所任也位不度力功不索实故曰职业之废于官者资格牵之也今夫计岁阀而争年劳者日夜相斗也有司躐一名差一级则摄衣而羣争愬矣其甚者或懐黄勅而置于丞相之前也其行义去市贾者亡几耳故曰士之寡亷鲜耻者争于资格也来而暴一邑既岁满矣又去而虐一州也非以赃败至死不黜虎吏劘牙而食于民贤者郁死于岩穴而赤子不得爱其父母也故曰民之困于虐政暴吏者资格之人众也夫资格之法也起于后魏崔亮而复行之于唐之裴光庭是二子者其当世固以罪之不待后世之讥矣然而行之前世不过数十年者也后得称职者矫而更之故其患不大今资格之弊流漫根结踵为常法方且世世而遵行之矣徃者不知非来者不知矫故曰万事抏弊百吏废弛法制颓烂决溃而不之救也虽然不无小利也小便也利之者蠢愚而废滞者也便之者耄老而庸昏者也而于天下国家焉则大失也大害也然而提选部者亦以是法为简而易守也百品千羣不复铨叙人物而综核功实一吏在前勘簿呼名而授之矣坐庙堂者亦以是法为要而易行也大官大职列籍书氏差第日月沓然而登之矣上下相冒而贤材去愈逺可为太息也为今之急诚宜大蠲弊法简拔异能爵以功为先后用以材为序次无以积勤累劳者为高叙无以深资久考者为优选智愚以别善否陈前而万事不治庶功不熈者臣愚未尝闻者也  

严宗庙【`孙洙`】  

臣尝考洪范五行传曰简宗庙废祭祀则水不润下国家比年以来京师仍岁大水百川暴溢变异甚大臣伏思之窃恐陛下承事宗庙之礼及四时之祭有未合古制者也臣闻古者宗庙四时之祭礿祠蒸尝禘祫皆天子所自亲享不使有司摄事也盖圣人内自竭尽以承其亲者惟祭祭非自外至由中出生于心也古者宗庙之祭君亲牵牲执鸾刀以割冕而总干以乐皇尸其躬自力以致其诚心如此之尽一也及周衰礼壊乐崩典籍皆灭弃汉兴草创礼之存者才十二三事而宗庙之礼盖阙如也然犹四时车驾间出享庙及八月饮酎以尽孝思继汉而下荒乎无以礼乐为也唐之盛时可以制作矣而宗庙之祀亦踵习旧常开元之礼虽有天子四时亲享太庙之制而行之盖阙帝王之亲享庙者一世不过再三焉岂三代祭法终不可复也而百世莫之行者相循而失也今国家宗庙之事每岁四孟及季冬凡五享三年一祫五年一禘皆有司侍祠而天子未尝亲事也唯三岁亲郊一行告庙之礼而已而五神御殿酌献一岁徧焉是失礼经之意而相循近世之失也夫四时宗庙之祭大事也神御别殿酌献小礼也大事不正其本而委之有司小礼烦而车驾数出不合礼意矣夫王者卜宅都邑营建神位而左立七庙诚宜世世子孙严祗而奉承之瞻视梁栋而时思之以永念王业之艰难也今春秋霜露之感禘祫昭穆之序礼之最所重者一诿于祠官矣而神御酌献三岁告谒礼之轻者而天子躬焉非敬祖尊考之义也非事神训民之意也呜呼宗庙之事王者不自亲由汉氏以来失之矣而百世之君曽不知复也今京师浮图老子塔庙或遇水旱陛下皆亲祷祠之及岁时游幸亦至焉而祖宗神灵之庙貌四时唯有司侍祭三岁郊见而才一至也岂陛下孝思之至乎夫使有司侍祠则牺牲醴酪或不能致其洁容服礼器或不能竭其恭此神灵所以未降福也陛下与其修祈禳于浮图老子之祠曷若尽孝思于祖宗之庙也与其岁行酌献之小礼曷若以四时亲享而示大孝于天下也臣窃思陛下至孝蒸蒸非不能也直以礼久不讲而大费不可省尔臣谓今之吉礼在典籍者盖粲然矣而享祭之礼又磅礴大备以陛下之明圣举而措之非甚难也然而议者谓法驾一动大费不可赀臣又谓议者之过忧也国家之礼常病于吝小费而失大典文采繁而诚质薄故朝廷每举一废礼若籍田明堂之类观聴者以为异则内外厚冀赉赐百官过幸増秩盖国家议礼太繁名物太缛故百礼常病不能举也今若诏太常礼官约其礼简其仪尽去繁饰大驾不动卤簿不设如唐之礼享庙拜陵皆用小驾今且如常日行幸罢每岁神御别殿酌献而以四时亲荐享庙前期斋于路寝以其日质明车驾谒太庙亲享七室以尽陛下敬祖尊考事神训民之诚心岂不美哉夫礼简则诚至仪略则易行传曰礼与其恭不足而礼有余也曷若礼不足而恭有余也祖宗唯享陛下之诚百姓唯乐陛下之孝不在乎礼文之繁具也陛下起百王之废典绍三代之坠礼使大孝塞乎天地而横乎四海又以答塞洪范传大水之异何则四时亲享庙前世未有行者由陛下而立制使万世子孙承之是天下之盛福也臣愚妄议大礼惟陛下少留圣意而幸择  

举士【`王安国`】  

朝廷间岁下诏自进士等而至明法聴其以状来谒既贡于乡而礼部又加之以升黜然后第之于廷宰相百执事之选概出于此而臣愚窃敢议其不然者夫待之无其礼则不足以养有耻之俗取之无其实则不足以得可用之才其进也未尝知其行于畴昔而一日使之更相保任贤否于以类致则保任之不足恃也固可知矣惰游茍贱见弃于闾巷而得与豪杰之士驰骋上下有司以一吏谁何于前而擎跽俯伏聴命于后其试也守之以吏卒而讥诃搜索恣所欲陵有司以其混淆而不欲寛以绳墨率以谓上无求于彼而彼有利于仕也待之以此足矣彼习于耳目之久而既仕之后其能撄以亷耻而不侥幸于声利乎所谓诗赋策论章句律令之艺不足以为天下之用而徒以弊学者精鋭之志限以礼部之格而可否出于数人之断设尽如其格固不足善又况取舍未能无谬于好恶乎古之人陈力就列不能者止今之人常患乎好自私也为有司者未闻自以不能求止者于是宜有幸得之士也彼既幸矣一日必任有司而如其类者能勿取乎此所以溃溃然不知劝沮而无以抑其求也又所谓贤良茂才之学其弊尤甚者自六经史氏百子之说而兼之以传注乖离精粗无所不记然后能应有司之问虽使聪明捷敏之资而所阅如此之博则理必不能深探熟考以得圣贤之意虽无声病之拘牵而擿抉名数难其中选未尝试其一言之效而卒所以得者不过善其记问文辞而已此推恩与进士之上第者皆计日以致高位朝廷患其然也故稍裁之虽徒能见于此而其弊有不尽革者此臣之所未谕也议者方且谓今贤不乏于朝廷而其法亦足以得人矣何必易哉孰知夫此盖得于万一之幸耳以今天下选用之不一而任事者常患乎不学也昔郑以尹何为邑而子产卒不之与曰学而后入政未闻以政学也彼以一邑而犹不可以用不学之人又况任有大于此者乎诗赋章句律令非古之所谓学也徒可以求举于今尔施之行治而茫然如未尝读书也虽策论稍异于此然亦取辞而已且设法欲四方万里之材一切无所遗逸以今观之其能无所遗逸乎臣固知其不能也其甚则患夫有道徳者往往耻于求举而俛俛以为贫者又多困于不售夫不售者古以为有司之罪而今之操升黜者反咨嗟叹息以为彼有所制而吾亦无如之何为天下而使有道徳者耻不愿仕有司不得行其志而归之于命然则法之弊也可谓极矣幸今君圣臣贤一时之盛能相与博尽羣臣之谋而究极其本又何患乎不可革哉臣以为宜使为进士者人占二经策以古今之治乱而使傅经以对反复于一二日而用此易其诗赋贤良茂才宜罢勿试勅近臣得荐士之材行尤异者聚之京师而数使预朝廷之议论实可用则宠之官卓荦者待以台阁之选而其下则使内外之官辟为其属如不称所闻则坐其荐者律令之学可废勿举学究则去其贴经墨义而责以大旨不必规规然蔽于传注也此庶几得可用之材矣而欲养之以亷耻而使其不自列也则宜勅内外设学校而士无不学于其中则任事者可以察其行而不必使之类相保任也此固未足以为成法于万世然朝廷能继之以悃悃不倦之意而讨论已熟为之以渐则三代之法自此有不复者乎在君臣之际力行何如尔  

明责【`李清臣`】  

今天下之势如何哉君仁而民不被泽兵多而夷狄骄时平而生民困土广而中国之气常屈灾岁少而财益匮文法备而吏多奸时之多敝也如此而已天下之人万官之富卒未见奋然而大有为能一刬当世之弊致吾君复之乎前古之治者何其乏人如是耶岂治平之世无所施其才耶将用之非其道有才而不克施耶谓世之乏人则古未尝有无人之世谓治平之世无施其才则多敝又如前所陈者夫阴阳之英气天地之醇灵生而为贤智之士阴阳之英气天地之醇灵未闻有时而歇故天下未尝无贤也议者患治道之不及于古则曰天下无贤不知有贤而不能用也夫用贤而非其道瑰杰豪伟之才皆化为偷懦循缩而亡能为矣则以谓无人焉此可为悼叹者也亦尝闻古者之用人矣视成不视始责大而不责细过一而功百则忘其缺而图其效心至而迹未至则优暇而待其所施茍付之以事固弗屑其余也今者之用人较小罪而不观大节恤浮语而不究实用虽有稷契周召之佐类以一言一事而为之进退迹稍出于庭坛畦陇之外志不获就业不能讫而去矣惟固已持禄避事随时之人乃无谴而得安焉故庸平者安步而进忠愤者半涂而气折大臣慑怯小臣凌竞而天下之事靡靡日入于衰敝其所以然者有其人而不能用用其人而不能尽之之失也今夫拔一臣而加之百官之上以为辅相非求其谨洁而无过将任之以天下之责拔一士而加之一郡一邑之上以为守令非求其能自全将任之以一郡一邑之责也拔一夫而加之万众之上以为将帅非求其循法而不失小行将任之以安危胜负之责也故古者责宰相必曰广教化和阴阳使百官各任其职责郡守县令必曰使豪强沮服盗贼不作百姓安业境内大治责将帅必曰士卒乐为用敌国不敢谋下此则凡执事者莫不皆有责焉故上下自任其责而天子无为矣今则不然罢退宰相皆攻其疵瑕而未尝指天下之不治为宰相之罪纠刻守令者皆以小法而未尝指郡邑之不治为守令之罪迁谪将帅者以庖厨宴馈之间微文细故之末未尝以蛮夷骄横兵气弗强为将帅之罪故上下莫自任其责局局自守惟求不入于罪而朝廷大计生民实患卒无有任者是故以天下之大万官之富而常若无其人尊官厚禄者相继而英绩伟烈寂寂于数十载资格之所羁缚文法之所躏跞抱才负志不得有为而老死沈没者相望于下可不惜哉夫人臣之奸身安于宠形无可罪而实不任责是为大奸张禹之所以黙黙而亡汉李林甫之所以守格令而亡唐也今皆重夫寡过者以为贤而嫉夫敢为者以为生事一落陷穽没齿不复言故猾民悍吏得以轻罪把持其上游士谈客得以口舌恐吓内外之臣而招其资胥吏得以挟簿书执格例而争于庙堂之前当其任者知奸而或不敢除见贤而或不敢用天下之害不得亟罢天下之务不敢亟为因仍茍且相顾腹议名曰至公而万事益病其弊莫甚于今之世者欲救斯弊是亦非难寛小过而责大体而已矣  

盗贼【`秦观`】  

臣闻治平之世内无大臣擅权之患外无诸侯不服之忧其所事乎兵者夷狄盗贼而已夷狄之害士大夫讲之详论之熟矣至于盗贼之变则未尝有言之者夫岂知之不及哉其意以为不足恤也天下之祸尝生于不足恤昔秦既称帝以为六国已亡海内无足复虑为秦患者独胡人耳于是使蒙恬北筑长城却匈奴七百余里然而陈胜吴广之乱乃起于行伍阡陌之间由此言之盗贼未尝无也夫平盗贼与攘夷狄之术异何则夷狄之兵甲马如云矢石如雨牛羊槖驼转输不絶其人便习而整其器犀利而精故方其犯边也利速战以折其气盗贼则不然险阻是凭抄夺是资亡命是聚胜则乌合非有法制相縻败则兽遯非有恩信相结然掲竿持梃郡县之卒或不能制者人人有必死之心而已故方其羣起也速战以折其气勿迫以携其心盖非速战以折其气则缓而势纵非勿迫以携其心则急而变生今夫虎之为物啸则风生怒则百兽震恐其气暴悍可杀而不可辱故捕虎之术必先设机穽旁置网罟撞以利戟射以强弓鸣金鼓而乘之不旋踵而亡虎矣至蛇与鼠则不然虽其毒足以害人而非有风生之勇其贪足以蠧物而非有震恐百兽之威然不可以骤而取者以其急则入于窟穴而已故捕蛇鼠之术必环其窟穴而伺之薫以艾注以水彼将无所得食而出焉则尺梃可以制其命夷狄者虎也盗贼者蛇鼠也虎不可以艾薫而水注蛇鼠不可以弓射而戟撞故曰平盗贼与攘夷狄之术异也虽然盗贼者平之非难絶之为难平而不絶其弊有二不可不知也盖招降与穷治是已夫患莫大于招降祸莫深于穷治何则凡盗贼之起必有枭桀而难制者追讨之官素无竒畧不知计之所出则往往招其渠帅而降之彼奸恶之民见其负罪者未必死也则曰与其俛首下气以甘饥寒之辱孰若剽攘攻刦而不失爵禄之荣由此言之是乃诱民以为乱也故曰患莫大于招降凡盗贼之首既已伏其辜矣而刀笔之吏不能长虑却顾简节而疎目则往往穷支党而治之迫胁之民见被污者必不免也则将曰与其婴锢金木束手而受毙孰若遯逸山海脱身而求生由此言之是驱民以为乱也故曰祸莫深于穷治且王者所以感服天下者惠与威也仁及有罪则伤惠僇及不辜则损威威惠两失而欲天下心畏而力服尧舜所不能也夏书曰殱厥渠魁胁从罔治旧染污俗咸与维新盖渠魁尽杀而不赦则足以夺奸雄之气胁从污染不治而许其自新则足以安反侧之心夫如是天下之人孰肯舍生之途而投必死之地哉呜呼先王已乱之道可谓至矣  

任臣【`秦观`】  

臣闻人主之于谏诤之臣非独聴其言之难也取其大节而畧其小过是为难矣夫骨鲠自信以身许国不为利害之所挠屈者谓大节也材智之不周思虑之不密学术之不至聴闻之不审所谓小过也必有大节而无小过者然后得为谏诤之臣则穷年没世不可得其人矣如或不然则与其无一时之小过孰若有终身之大节哉昔汲黯通经术则不如平津侯恢武功则不如大将军明习法令则不如张汤文章儒雅则不如司马相如谨厚自全则不如石庆术畧横出则不如主父偃然淮南王谋反惟惮曰黯好直谏守节死义说平津侯等如发蒙耳繇是言之谏诤之臣其功在于任纲纪立风宪通上下之情使乱臣贼子顾惮而不敢发如此而已一举之不当理一发之不中节曽何足以深咎耶陛下即位以来首下明诏使中外大臣保任谏官御史盖充职者百有余人其见用者十数人耳选择既精人颇自重皆毅然有仗节死谊之心兴利除害甚于嗜欲攘击奸恶如报私雠首尾数年之间遂成冠古之治虽神功圣化敏妙自然亦此曹献替可否之力也然比者尝以所言不效谏官御史接迹引去或迁他官或补外郡台省为之一空臣愚疎逺不知朝廷之事窃惟陛下何取之之难而去之之易也且人非蓍龟不无过误顾其设心措意何如耳昔汉郦食其有挠楚之非唐魏郑公有纵薛延陀之过本朝赵中令有遣赵保忠之失此三人者皆天下之豪杰一时之名臣也犹有非谬过失如此又况不及于三人者乎臣愿陛下鉴师古始追御来今重谏官之进退谨御史之升黜取其大节而畧其小过使天下之士得以尽忠毕力于前则神功圣化又将有新于此矣或谓臣曰古者谏诤之臣职于广聪明除壅蔽成徳业而已后世狂夫小子狡猾不道之人或假其名以资盗窃其器以售奸如谷永者王凤之客也而讥斥帷幄刘栖楚者李逢吉之党也而额叩龙墀阳为矫拂之迹阴成附丽之谋以此言之小过其可畧乎畧其小过则成其大恶矣臣应之曰不然夫药石所以愈病因而致病者有矣然自古及今未有废药石者何哉以其所愈者众所害者寡也谏诤之臣惟器有逺迩才有修短大抵搢绅之选也安可尽诬以谷永刘栖楚之徒欤就使有一二人焉则去其一二人者可也何至空台省而逐之耶陆贽曰天不以地有恶木而废发生天子不以时有小人而废聴纳又曰谏者多表我之能好谏者直示我之能贤谏者之狂诬明我之能恕谏者之漏泄彰我之能从有一于斯皆为盛徳呜呼人主用谏诤之臣贽之论尽矣  

## 文章辨体彚选卷一百九十七

（明）贺复征 编  

○进策五  

治势【`宋叶适`】  

欲治天下而不见其势天下不可治矣昔之论治天下者以为三代之时其君各有所尚夏之忠商之质周之文数百年而不变其后周之失弱秦之失强故忠质文相代若循环而无穷而或者又曰弱之失在于惠也则莫若济之以威强之失在于威也则莫若反之以惠惠止于赏威止于刑故赏不至于滥而无所劝刑不至于玩而无所惧盖其意以为治天下之势无出于此矣夫一弛一张者弓也而羿之能不与焉虚而欹满而覆者器也而垂之巧不与焉故三代非忠质文之尚而周秦无强弱之失治天下者姑舍是乎古之人君若尧舜禹汤文武汉之高祖光武唐之太宗此其人皆能以一身为天下之势虽其功徳有厚薄治效有浅深而要以为天下之势在已不在物夫在已不在物则天下之事惟其所为而莫或制其后导水土通山泽作舟车剡兵刃立天地之道而列仁义礼乐刑罚庆赏以纪纲天下之民至于宾饯日月秩序寒暑而禽兽草木之类不能逃于运化之外此皆上世之所未有而圣人自为之者也及其后世天下之势在物而不在已故其势之至也汤汤然而莫能遏反举人君威福之柄以佐其锋至其去也不能止而国家随之以亡夫不能以一身为天下之势而用区区之刑赏以就天下之势而求安其身者臣未见其可也盖天下之势有在于外戚者矣吕霍上官非不可以监也而王氏卒以亡汉有在于权臣者矣汉之曹氏魏之司马氏至于江南之齐梁皆亲见其簒夺之祸习以其天下与人而不怪而其甚也宦官之微匹夫之奋呼士卒之擅命而天下之势无不在焉若夫五胡之乱西晋之倾覆此其患特起于公卿子弟里巷书生游谈聚论沈湎淫佚而已而天地为之分裂者数十世呜呼势在天下而人君以其身求容焉犹豫反侧而不能以自定其或在于宦官或在于士卒而举威福之柄以尽寄之者此甚可叹也臣尝怪唐末五代之衰皆以列校之卑易置人主如反掌之易而周世宗一日临大位北威契丹南服李璟法度修举文武并用太祖皇帝践祚十年之间不耀兵甲俘取僣伪之君若拾遗而天下为一身致太平为子孙万世之计向之衰败圮缺者二百余年英武之君忠智之臣图回收拾不能什一而孱王幼主俯首服从相顾愤发以至流涕痛哭莫敢谁何者一朝翕然皆在把握之内何其速也此无他能以其身为天下之势则天下之势亦环向而从已其必然而无疑者矣且均是人也而何以相使均是好恶利欲也而何以相治智者岂不能自谋勇者岂不能自卫一人刑而天下何必畏一人赏而天下何必慕而刑赏生杀岂以吾能为之而足以制天下者虽然鸟髙飞于重云之上鱼深游于潜渊之下而皆不免有鼎俎之忧天下之人所以奔走后先维附聫络而不敢自弃者诚以势之所在也故夫势者天下之至神也合则治离则乱张则盛弛则衰续则存絶则亡臣尝考之载籍自有天地以来其合离张弛絶续之变凡几见矣知其势而以一身为之此治天下之大原也  

财计【`叶适`】  

理财与聚敛异今之言理财者聚敛而已矣非独今之言理财者也自周衰而其义失以为取诸民而供上用故谓之理财而其善者则取之巧而民不知上有余而下不困斯其为理财而已矣故君子避理财之名而小人执理财之权夫君子不知其义而徒有仁义之意以为理之者必取之也是故避之而弗为小人无仁义之意而有聚敛之资虽非有益于已而务以多取为悦是故当之而不辞执之而弗置而其上亦以君子为不能也故举天下之大计属之小人虽明知其负天下之不义而莫之恤以为是固当然而不疑也呜呼使君子避理财之名小人执理财之权而上之任用亦出于小人而无愧民之受病国之受谤何时而已夫聚天下之人则不可以无衣食之具或此有而彼亡或此多而彼寡或不求则伏而不见或无节则散而莫收或消剥而浸微或少竭而不继或其源虽在而浚导之无法则其流壅遏而不行是故以天下之财与天下共理之者大禹周公是也古之人未有不善理财而为圣君贤臣者也若是者其上之用度固已沛然清足而不匮矣后世之论则以小人善理财而圣贤不为利也圣贤诚不为利也上下不给而圣贤不知所以通之徒曰我不为也此其所以使小人为之而无疑欤当熈宁之大臣慕周公之理财为市易之司以夺商贾之赢分天下以债而取其什二之息曰此周公泉府之法也天下之为君子者又从而争之曰此非周公之法也周公不为利也其人又从而解之曰此真周公之法也圣人之意六经之书而后世不足以知之以此嗤笑其辨者然而其法行而天下终以大弊故今之君子真以为圣贤不理财言理财者必小人而后可矣夫泉府之法敛市之不售货之滞于民用者以其贾买之其賖者祭祀丧纪皆有数而以国服为之息若此者真周公之所为也何者当是时天下号为齐民未有持富者也开阖敛散轻重之权一出于上均之田而使之耕筑之室而使之居衣食之具无不毕举然而祭祀丧纪犹有所未足而取于常数之外若是者周公不予则谁予之将无以充其用而遂予之也则民一切仰上而其费无名故賖而贷之使以日数偿而以其所服者为息且其市之不售货之滞于民用者民不足于此而上不敛之则为不仁然则二者之法非周公谁为之盖三代固行之矣今天下之民不齐久矣开阖敛散轻重之权不一出于上而富人大贾分而有之不知其几千百年也而遽夺之可也嫉其自利而欲为国利可乎呜呼居今之世周公固不行是法矣夫学周公之法于数千载之后世异时殊不可行而行之者固不足以理财也谓周公不为是法而以圣贤之道不出于理财者是足为深知周公乎且使周公为之固不以自利虽百取而不害而况尽与之乎然则奈何君子避理财之名茍欲以不言利为义坐视小人为之亦以为当然而无怪也徒使其后颦蹙而议之厉色而争之然则仁者固如是耶今天下之财亦可得而畧计矣黄帝尧舜以来财之在天下今其不知取者几也秦汉之后创取于民后世日以増益今其弃而不求者几也天下之遗利天下之所不知不得而用之者几也抑犹有上之所未敛者乎抑已尽敛而不可复加欤然则有民而后有君有君而后有国有君有国而后有君与国之用非民之不以与其上也而不足者何说今之理财者自理之欤为天下理之欤今有十子阖其大门日取其子而不计其后将以富其父欤抑爱其子者必使之与其父欤抑孝其亲固将尽困其子欤抑其父固共其子之财欤然则今之开阖敛散轻重之权有余不足之数可以一辞而决矣何以聚敛为理财而其上至于吏小人君子以为不当理财而聴其絶而不继若是者何以为君子哉  

察情【`辛弃疾`】  

曩者乌珠之死固尝嘱其徒使与我和曰韩张刘岳近皆习兵恐非若辈所敌则是其情真欲和矣然而未尝不进而求战者计出于忌我而要我也刘豫之废亶尝虑无以守中原则请割三京亶之弑亮常惧吾有问罪之师则又谋割三京而还梓宫亮之殒褒又尝缓我追北之帅则复谏割白沟河以丈人行事我是其情亦真欲和矣非诈也未几亶之所割视吾所守之人非其敌则不旋踵而复取之亮之所谋窥吾遣贺之使知其无能为则中辍而萌辛已之逆褒之所谋悟吾有班师之失无意于袭则又反复而有意外之请夫既云和矣而复中辍者盖用其狎而谋胜于我也今日之事揆诸虏情是有三不敢必战二必欲尝试何以言之空国之师商鉴不逺彼必不肯再用危道万一猖獗特不过调沿边戍卒而戍卒岂有能必其胜此一不敢必战也海泗唐邓等州吾既得之彼用师三年而无成则我有攻守之士而敌人已非前日之比此二不敢必战也契丹诸胡侧目于其后中原之士扼腕于其前令之虽不得不从从之未必不反此三不敢必战也有三不敢必战之形惧吾之窥其弱而絶岁币则其势不得不张大以要我此一欲尝试也贪而志欲得求不能充其所欲心惟务于侥幸谋不暇于万全此二欲尝试也且彼诚欲战耶则必不肯张皇以速我之备且如逆亮始谋南冦之时刘麟蔡松年一探其意而导之则麟逐而松年鸩恶其露机也今诚必战岂欲人遂知之乎彼诚不敢必战耶贪残无义忿不顾败彼何所恤以母之亲兄之长一忤其意一利其位亮犹弑之何有于我况今沿海造舰沿淮治具包藏祸心有隙皆可投敢谓之终遂不战乎大抵今彼虽无必敢战之心而吾亦不可不防其欲尝试之举彼于髙丽西夏气足以吞之故于其使之至也坦然待之而无它惟吾使命之去则多方腆鲜曲意防备如人见牛羊未尝作色而遇虎豹则厉声奋臂以加之此又足以见其深有忌于我也彼知有忌我独无忌哉我之所忌不在于敌欲必战而在于敌幸胜以踰淮而遂守淮以困我则吾受其病矣昔者黥布之心为身而不顾后必出下策薛公知之以告髙祖而布遂成擒先零之心恐汉而疑■〈罒干〉开解仇结约充国知之以告宣帝而先零自速败薛公充国非有风角鸟占之胜枯茎朽骨之技亦惟心定而虑审耳朝廷心定而虑审何情不可得何功不可成不求敌情之知而观彼虚声诡势以为进退者非特重困吾力且失夫制胜之机为可惜  

详战【`辛弃疾`】  

今日中原之地其形易其势重者果安在哉曰山东是也不得山东则河北不可取不得河北则中原不可复此定势非臆说也古人谓用兵如常山之蛇击其首则尾应击其尾则首应击其身则首尾俱应臣窃笑之夫击其尾则首应击其身则首尾俱应固也若夫击其首则死矣尾虽应其庸有济乎方今山东者金人之首而京洛关陜则其身其尾也由泰山而北不千二百里而至燕燕者金人之巢穴也自河失故道河朔无浊流之沮所谓千二百里者从枕席上过师也山东之民劲勇而喜乱金人有事常先穷山东之民天下有变而山东亦常首天下之祸至其所谓备边之兵较之它处山东号为简畧且其地与燕为近而其民素喜乱彼方穷其民简其备岂真识天下之势也哉故臣以谓兵出淮阳则山东可指日而下山东已下则河朔必望风而震河朔已震则燕山者臣将使之塞南门而守请试言其说金人列屯置戍自淮阳以西至于汧陇杂女真渤海契丹之兵不满十万关中洛阳京师三处彼以为形势最重之地防之为甚深备之为甚密可因其为重大为之名以信之扬兵于川蜀则曰关陇秦汉故都百二之险吾不可以不争扬兵于襄阳则曰洛阳吾祖宗陵寝之旧废祀久矣吾不可以不取扬兵于淮西则曰京师吾宗庙社稷基本于此吾不可以不复多为旌旗金鼓之形阳为志在必取之势已震关中又骇洛阳已骇洛阳又声京师彼见吾形忌吾势必以十万之兵而聚三地且沿边郡县亦必皆守而后可是谓无所不备则无所不寡如此则燕山之卫兵山东之戸民中原之签军精甲鋭兵必悉举以至吾乃以形耸之使不得遽去以势留之使不得遂休则山东之地固虚邑也山东虽虚窃计青密沂海之兵犹有数千我以沿海战舰驰突于登莱沂密淄潍之境彼数千兵者尽分于屯守矣山东诚虚盗贼必起吾诱羣盗之兵使之溃裂四出而陛下徐择一骁将以兵五万步骑相半鼓行而前不三日而至兖郓之郊山东诸郡将谁为王师敌哉山东已定则休士秣马号以忠义教以战守然后传檄河朔诸郡徐以兵蹑其后此乃韩信所以破赵而举燕也天下之人知王师恢复之意坚金人破灭之形着则契丹诸国如窝干鹧巴之事必有相轧而起者此臣所以使燕山塞南门而守也彼金人三路备边之兵将北归以自卫耶吾已制其归路彼又虞淮西襄阳川蜀之兵未可释而去也抑为战与守耶腹心已溃人自解体吾又将突出其背而夹击之当此之时陛下筑城而降其兵亦可驱而之北反用其锋亦可纵之使归不虞而后击之亦可臣知天下不足定也然海道与三路之兵将不必皆勇士不必皆鋭盖臣将以海道三路之兵为正而以山东为奇奇者以强正者以弱弱者牵制之师而强者必取之兵也古之用兵者唐太宗其知此矣尝曰吾观行陈形势每战必使弱常遇强强常遇弱敌遇吾弱追奔不过数十百步吾击敌弱常突出自背反攻之以是必胜然此特太宗用之于一陈间耳臣以为天下之势避实击虚不过如是茍曰不然必将驱坚悉鋭由三路以进寸攘尺取为恢复之谋则吾兵为金弱久矣骤而用之未尝不败近日符离之战是也假设陛下一举而取京洛再举而复关陜彼将南絶大河下燕蓟之甲东逾泗水漕山东之粟陛下之将帅谁与守此曩者三京之役是也借能守之则河北犹未病河北未病则雌雄犹未决也以是策之陛下其知之矣昔韩信请于高祖愿以三万人北举燕赵东击齐南絶楚之粮道而西会于荥阳耿弇言于光武欲先定渔阳取涿郡还收富平而东下齐皆越人之都而谋人之国二子不以为难能而高祖光武不以为可疑卒藉之以取天下者见之明而策之熟也虽然臣又有一说焉臣前所谓兵出山东则山东之民必叛敌以为我应是不战而可定也议者必曰辛已之岁山东之变亦大矣然终无一人为朝廷守尺寸土以基中兴者何也臣之说曰北方郡县可使为兵者皆锄犁之民可使以用此兵而成事者非军府之黥卒则县邑之弓兵也何则锄犁之民寡谋而易聚惧败而轻敌使之坚战而持久则败矣若夫黥卒之与弓兵彼皆居行伍走官府皆知其指呼号令之不可犯而为之长者更战守其部曲亦稔熟其赏罚进退之权建炎之初如孔彦舟李成辈杀长吏驱良民胶固而不散者皆此辈也然辛已之岁何以不变曰东北之俗尚气而耻下人当是时耿京王友直辈奋臂陇畆已先之而起彼不肯俛首聴命以为农夫下故宁婴城而守以颁王师而自为功也臣尝揣量此曹间有豪杰可与立事者然敌人薄之而不以战自非土木之兴筑官吏之呵卫皆不复用彼其思一旦之故以逞夫平昔悒怏勇悍之气抑甚于锄犁之民然而计深虑逺非见王师则未肯轻发陛下诚以兵入其境彼将开门迎降惟恐后耳得民而可以使之将得城而可以使之守非于此焉择之未见其可也  

富国【`李觏`】  

古人有言曰谷甚贱则伤农贵则伤末为农常粜而末常籴也此一切之论也愚以为贱则伤农贵亦伤农贱则利末贵亦利末盖农不常粜有时而籴也末不常籴有时而粜也以一岁之中论之大抵敛时多贱而种时多贵矣夫农劳于作剧于病也爱其谷甚于生也不得已而粜者则有繇焉小则具服器大则营婚丧公有赋役之令私有称贷之责故一糓始熟腰镰才解而日输于市焉粜者既多其价不得不贱贱则贾人乘势而罔之轻其币而大其量不然则不售矣故曰敛时多贱贱则伤农而利末也农人仓廪既不盈窦窖既不实多或数月少或旬时而用度竭矣土将生而或无种也耒将执而或无食也于是乎日取乎市焉籴者既多其价不得不贵贵则贾人乘势而闭之重其币而小其量不然则不予矣故曰种时多贵贵亦伤农而利末也农之粜也或阖顷而收连车而出不能以足用及其籴也或倍称贱卖毁室伐树不能以足食而坐贾常规人之余幸人之不足所为甚逸而所得甚饶此农所以困穷而末所以兼恣也易系辞曰何以聚人曰财理财正辞禁民为非曰义财者君之所理也君不理则蓄贾专行而制民命矣上之泽于是不下流而人无聊矣此平籴之法有为而作也管仲行于齐李悝行于魏耿寿昌行于汉国不失实人获其利自晋迄隋时或兴废厥闻未昭唐天寳中天下平籴殆五百万斛兹全盛之事也大宋受命将百年矣谷入之藏所在山积平籴之法行之久矣盖平籴之法行则农人秋粜不甚贱春籴不甚贵大贾蓄家不得豪夺之矣而官之出息常什一二民既不困国且有利兹古圣贤之用心也然其所未至则有三焉数少也道逺也吏奸也一郡之籴不数千万其余毕入于贾人至春当粜寡出之则不足于饥也多出之则可计日而尽也于是贾人深藏而待其尽尽则权归于贾人矣是数少之弊也仓储之建皆在郡治县之逺者或数百里其贫民多籴则无资少籴则非可朝行而暮归也故终弗得而食之矣是道逺之弊也举掌之人政或以贿概量不均冒滥时有及其出也或减焉或杂焉名曰裁价实则贵矣是吏奸之弊也今若广置本原増其籴数则蓄贾无所专利矣仓储之建各于其县则逺民可以得食矣申命州郡必使亷能则奸吏无以侵刻矣如此利国便人事可经久是谓通轻重之权不可不察  

安民【`李觏`】  

或曰今兹京师首善毎岁论秀士矣转而从德行其可也而州郡之学亡荐引之文欲一取之何如曰教而用之学校之兴于古也不教而用之选举之隆于今也教则易为善善而从政国之所以治也不教而易为恶恶而得位民之所以殃也试者其言也用者其行也言有伪善则取之矣行有真恶弗可得而知也然而授以操柄加之人上是以赤子之肉投畀虎穴也况绣缋琱琢之文又不足以为善言乎则其畴昔之志夙夜之学沥尽于数刻之试而胷中未始有一毫可为效官之资也礼仪则习于同列政体则咨于老吏自受爵之日为学制之始奈何欲致治兴化也惟今太学论士既不观徳行矣而学士之版徒记姓名而已求试而来报罢而去以天子之辟雍与诸生假道而过焉郡国虽或兴学而士之进取罔繇于此是皆存学之名失学之实也按唐制自京师郡县皆有道焉每岁仲冬课试其成者长吏会属僚设宾主陈俎豆备管弦牲用少牢行乡饮酒礼歌鹿鸣之诗召耆艾叙少长而观焉既饯而与计偕其不在学而举者谓之乡贡此近古旁求之法也而一出课试不繇行实亦同归于弊矣为朝家之计莫若斥大七馆使荐绅之族咸造焉増修州学使士庶人之秀咸在焉择贤以为之师分经以为之业限以积久毋得擅去日观其徳月课其艺贤耶非一时之贤久居而不变乃其贤也能耶非一时之能歴试而如一乃其能也如是而得人不精未之信也其有急于耕养或素已成就不在学者则循旧贡举先其名誉后其课试举之非一人之举必乡曲共举也用之非一人之用必天下共享也如是而得人不精亦未之信也古者诸侯贡士一适谓之好徳再适谓之贤贤三适谓之有功乃加九锡不贡士一则绌爵再则削地三则绌爵削地毕矣诚能以得士为赏失贤为罚则羣下孰不一意于察举乎尚虑有遗则莫若使大臣得举所知汉法三公大将军皆开府辟召岂虚言哉或曰向者亦尝先名誉而改课试矣以其进者滥而取者私也今而复之其可乎曰进皆有滥取皆有私顾其利害何如耳糊其名而易其书有司不得轻重为是吏之公也君子之道不逞于童子之雕虫是法之私也以名取之则亦反是矣吏之私者则刑可速也法之私者虽圣人因之末如之何矣此贤者所以日削教法所以不竞也惟解而更张之乃为邦之盛节也  

国用【`李觏`】  

大司徒以保息六养万民六曰安富谓平其繇役不专取也大哉先王之法其所以有天下而民不斁者乎孔子谓既庶矣富之既富矣教之管子有言仓廪实知礼节衣食足知荣辱然则民不富仓廪不实衣食不足而欲教以礼节使之趋荣而避辱学者皆知其难也及其为国家则有反是者矣田皆可耕也桑皆可蚕也材皆可饬也货皆可通也独以是富者心有所知力有所勤夙兴夜寐攻苦食淡以趣天时聴上令也如此而后可以为人之民反疾恶之何哉疾恶之则任之重求之多劳必于是费必于是富者几何其不黜而贫也使天下皆贫则为之君者利不利乎故先王平其繇役不专取以安之也汉武帝时算贾人之缗匿不自占占不悉戍边一岁没入缗钱有能告者以其半畀之即治郡国缗钱得民财物以亿计奴婢千万数田大县数百顷小县百余顷宅亦如之商贾中家以上大抵破民偷甘食好衣不事畜藏之业当是之时天下何如其不亡者幸也世俗不辨是非不别淑慝区区以击强为事富者乃强耳彼椎埋而诛者果何人也  

## 文章辨体彚选卷一百九十八

（眀）贺复征 编  

○符命  

刘勰曰兹文为用盖一代之典章也构位之始宜眀大体树骨于训典之区选言于宏冨之路使意古而不晦于深文今而不坠于浅义吐光芒辞成亷锷则为伟矣虽复道极数殚终然相袭而日新其来者必超前辙焉  

封禅书【`汉司马相如`】  

伊上古之初肇自颢穹生民歴选列辟以迄于秦率迩者踵武逖听者风声纷纶葳蕤湮灭而不称者不可胜数也继昭夏崇号谥畧可道者七十有二君罔若淑而不昌畴逆失而能存轩辕之前遐哉邈乎其详不可得闻也五三六经载籍之传维可观也书曰元首眀哉股肱良哉因斯以谈君莫盛于唐尧臣莫贤于后稷后稷创业于唐公刘发迹于西戎文王改制爰周郅隆大行越成而后陵夷衰微千载无声岂不善始善终哉然无异端慎所由于前谨遗教于后耳故轨迹夷易易遵也湛恩蒙涌易丰也宪虔着眀易则也垂统理顺易继也是以业隆于襁褓而崇冠于二后揆厥所元终都攸卒未有殊尤絶迹可考于今者也然犹蹑梁父登泰山建显号施尊名大汉之德熢涌原泉沕潏漫衍旁魄四塞云搏雾散上畅九垓下泝八埏怀生之类沾濡浸润恊气横流武节飘逝迩陿游原逈阔泳沫首恶湮没闇昧昭晰昆虫闿泽回首面内然后囿驺虞之珍羣徼麋鹿之怪兽导一茎六穗于庖牺双觡共抵之兽获周余珍放龟于岐招翠黄乘龙于沼鬼神接灵圉宾于闲馆竒物谲诡俶党穷变钦哉符瑞臻兹犹以为薄不敢道封禅盖周跃鱼陨杭休之以燎微夫斯之为符也以登介丘不亦恧乎进譲之道何其爽欤于是大司马进曰陛下仁育群生义征不憓诸夏乐贡百蛮执贽德侔徃初功无与二休烈浃洽符瑞众变期应绍至不特创见意者泰山梁父设坛场望幸盖号以况荣上帝垂恩储祉将以荐成陛下谦譲而弗发挈三神之驩缺王道之仪羣臣恧焉或谓且天为质闇示珍符固不可辞若然辞之是泰山靡记而梁父靡几也亦各并时而荣咸济厥世而屈说者尚可称于后而云七十二君乎夫修德以锡符奉符以行事不为进越故圣王弗替而修理地祗谒欵天神勒功中岳以彰至尊舒盛徳发号荣受厚福以浸黎元皇皇哉此天下之壮观王者之丕业不可贬也愿陛下全之而后因杂荐绅先生之畧术使获曜日月之末光絶炎以展采错事犹兼正列其义祓饰厥文作春秋一艺将袭旧六为七摅之无穷俾万世得激清流扬微波蜚英声腾茂实前圣之所以永保鸿名而常为称首者用此宜命掌故悉奏其义而览焉于是天子沛然改容曰愉乎朕其试哉乃迁思逥虑总公卿之议询封禅之事诗大泽之慱广符瑞之冨乃作颂曰自我天覆云之油油甘露时雨厥壌可游滋液渗漉何生不育嘉谷六穗我穑曷蓄非唯雨之又润泽之非唯徧之汜布濩之万物熈熈怀而慕思名山显位望君之来君乎君乎侯不迈哉般般之兽乐我君囿白质黑章其仪可嘉■〈日攵〉■〈日攵〉睦睦君子之态盖闻其声今观其来厥涂靡从天瑞之征兹亦于舜虞氏以兴濯濯之麟游彼灵畤孟冬十月君徂郊祀驰我君舆帝用享祉三代之前盖未尝有宛宛黄龙兴德而升采色炫耀焕炳辉煌正阳显见觉寤黎蒸于传载之云受命所乘厥之有章不必谆谆依类托寓喻以封峦披艺观之天人之际已交上下相发允荅圣王之徳兢竞翼翼故曰于兴必虑衰安必思危是以汤武至尊严不失肃祇舜在假典顾省厥遗此之谓也  

剧秦美新【`扬雄`】  

诸吏中散大夫臣雄稽首再拜上封事皇帝陛下臣雄经术浅薄行能无异数蒙渥恩拔擢伦比与羣贤并愧无以称职臣伏惟陛下以至圣之德龙兴登庸钦眀尚古作民父母为天下主执粹精之道镜照四海听聆风俗愽览广包参天贰地兼并神眀配五帝冠三王开辟以来未之闻也臣诚乐昭著新徳光之罔极往时司马相如作封禅一篇以彰汉氏之休臣常有颠眴病恐一旦先犬马填沟壑所怀不章长恨黄泉敢竭肝胆写腹心作剧秦美新一篇虽未究万分之一亦臣之极思也臣雄稽首再拜以闻曰  

权舆天地未祛睢睢盱盱或玄而萌或黄而牙玄黄剖判上下相呕爰初生民帝王始存在乎混混茫茫之时亹闻罕漫而不昭察世莫得而云也厥有云者上罔显于羲皇中莫盛于唐虞迩弥着于成周仲尼不遭用春秋因斯发言神眀所祚兆民所托罔不云道徳仁义礼智独秦崛起西戎邠荒岐雍之疆因襄文宣灵之僣迹立基孝公茂惠文奋昭荘至政破从擅衡并吞六国遂称乎始皇盛从鞅仪韦斯之邪政驰骛起剪恬贲之用兵刬灭古文刮语烧书弛礼崩乐涂民耳目遂欲流唐漂虞涤殷荡周■〈难上灬下〉除仲尼之篇籍自勒功业改制度轨量咸稽之于秦纪是以耆儒硕老抱其书而逺逊礼官愽士卷其舌而不谈来仪之鸟肉角之兽狙犷而不臻甘露嘉醴景曜浸潭之瑞潜大茀经霣巨狄鬼信之妖发神歇灵绎海水羣飞二世而亡何其剧欤帝王之道竞竞乎不可离已夫能贞而眀之者穷祥瑞回而昧之者极妖愆上览古在昔有慿应而尚缺焉坏彻而能全故若古者称尧舜威侮者陷桀纣况尽汛扫前圣数千载功业専用已之私而能享佑者哉会汉祖龙腾丰沛奋迅宛叶自武关与项羽戮力咸阳创业蜀汉发迹三秦克项山东而帝天下擿秦政惨酷尤烦者应时而蠲如儒林刑辟歴纪图典之用稍増焉秦余制度项氏爵号虽违古而犹袭之是以帝典阙而不补王纲弛而未张道极数殚闇忽不还逮至大新受命上帝还资后土顾懐玄符灵契黄瑞涌出滭浡沕潏川流海渟云动风偃雾集雨散诞弥八圻上陈天庭震声日景炎光飞响盈塞天渊之间必有不可辞譲云尔于是乃奉若天命穷宠极崇与天剖神符地合灵契创亿兆规万世竒伟倜傥谲诡天祭地事其异物殊怪存乎五威将帅班乎天下者四十有八章登假皇穹铺衍下土非新室其畴离之卓哉煌煌真天子之表也若夫白鸠丹乌素鱼断虵方斯蔑矣受命甚易格来甚勤昔帝纉王皇纉帝随前踵古或无为而治或损益而亡岂知新室委心积意储思垂务旁作穆穆眀旦不寐勤勤恳恳者非秦之为与夫不勤勤则前人不当不恳恳则觉徳不剀是以发秘府览书林遥集乎文雅之囿翱翔乎礼乐之场胤殷周之失业绍唐虞之絶风懿律嘉量金科玉条神卦灵兆古文毕发焕炳照耀靡不宣臻式軨轩旗旗以示之掦和鸾肆夏以节之施黼黻衮冕以昭之正嫁娶送终以尊之亲九族淑贤以穆之夫改定神祇上仪也钦修百祀咸秩也眀堂雍台壮观也九庙长寿极孝也制成六经洪业也北怀单于广徳也若复五爵度三壤经井田免人役方甫刑匡马法恢崇祇庸烁徳懿和之风广彼搢绅讲习言谏箴诵之途振鹭之声充庭鸿鸾之党渐阶俾前圣之绪布濩流衍而不韫椟郁郁乎焕哉天人之事盛矣鬼神之望允塞羣公先正罔不夷仪奸宄冦贼罔不振威绍少典之苗着黄虞之裔帝典阙者已补王纲弛者已张炳炳麟麟岂不懿哉厥被风濡化者京师沈潜甸内匝洽侯卫厉揭要荒濯沐而术前典廵四民迄四岳増封泰山禅梁父斯受命者之典业也盖受命日不暇给或不受命然犹有事矣况堂堂有新正丁厥时崇岳渟海通渎之神咸设坛场望受命之臻焉海外遐方信延颈企踵回面内向喁喁如也帝者虽勤恶可以已乎宜命贤哲作帝典一篇奋三为一袭以示来人摛之罔极令万世常戴巍巍履栗栗臭馨香含甘实镜纯粹之至精聆清和之正声则百工伊凝庻绩咸熈荷天衢提地厘斯天下之上则已庶可试哉  

典引【`班固`】  

臣固言永平十七年臣与贾逵传毅杜矩展隆郗萌等召诣云龙门小黄门赵宣持秦始皇帝本纪问臣等曰太史迁下赞语中宁有非耶臣对此赞贾谊过秦篇云向使子婴有庸主之才仅得中佐秦之社稷未宜絶也此言非是即召臣入问本闻此论非耶将见问意开悟耶臣具对素闻知状诏因曰司马迁著书成一家言扬名后世至以身陷刑之故反微文刺讥贬损当世非谊士也司马相如洿行无节但有浮华之辞不周于用至于疾病而遗忠主上求取其书竟得颂述功徳言封禅事忠臣効也至是贤迁逺矣臣固常伏刻诵圣论昭眀好恶不遗微细缘事断谊动有规矩虽仲尼之因史见意亦无以加臣固被学最旧受恩浸深诚思毕力竭情昊天罔极臣固顿首顿首伏维相如封禅靡而不典扬雄美新典而亡实然皆游掦后世垂为旧式臣固才朽不及前人盖咏云门者难为音观随和者难为珍不胜区区窃作典引一篇虽不足雍容眀盛万分之一犹启发愤懑觉悟童蒙光扬大汉轶声前代然后退入沟壑死而不朽臣固愚戆顿首顿首曰  

太极之元两仪始分烟烟煴煴有沈而奥有浮而清沉浮交错庻类混成肇命民主五徳初起同于草昧玄混之中踰绳越契寂寥而亡诏者系不得而缀也厥有氏号绍天阐绎莫不开元于太昊皇初之首上哉夐乎其书犹得而修也亚斯之代通变神化凾光而未曜若夫上稽干则降承龙翼而炳诸典谟以冠徳卓絶者莫崇乎陶唐陶唐舎胤而禅有虞有虞亦命夏后稷契熈载越成汤武股肱既周天乃归功元首将授汉刘俾其承三季之荒末值亢龙之灾孽悬象闇而恒文乖彝伦斁而旧章缺故先命玄圣使缀学立制宏亮洪业表相祖宗赞掦迪喆备哉灿烂真神眀之式也虽皋陶衡旦宻勿之辅比兹褊矣是以高光二圣宸居其域时至气动乃龙见渊跃拊翼而未举则威灵纷纭海内云蒸雷动电熛胡缢莽分尚不莅其诛然后钦若上下恭揖羣后正位度宗有于徳不台渊穆之譲靡号师矢敦奋撝之容盖以膺当天之正统受克譲之归运蓄炎上之烈精藴孔佐之弘陈云尔洋洋乎若徳帝者之上仪诰誓所不及已铺观二代洪纎之度其赜可探也并开迹于一篑同受侯甸之服奕世勤民以方伯统牧乘其命赐彤弧黄钺之威用讨韦顾黎崇之不恪至于叅伍华夏京迁镐亳遂自北面虎螭其师革灭天邑是故谊士华而不敦武称未尽濩有惭徳不其然与亦犹于穆猗那翕纯缴绎以崇严祖考殷荐宗配帝发祥流庆对越天地者舄奕乎千载岂不克自神眀哉诞略有常审言行于篇籍光藻朗而不渝耳矧夫赫赫圣汉巍巍唐基泝测其源乃先孕虞育夏甄殷陶周然后宣二祖之重光袭四宗之缉熈神灵日照光被六幽仁风翔乎海表威灵行乎鬼区慝亡回而不冺微胡琐而不頥故夫显定三才昭登之绩匪尧不兴铺闻遗策在下之训匪汉不弘厥道至于经纬乾坤出入三光外运浑元内沾毫芒性类循理品物咸亨其巳乆矣盛哉皇家帝世徳臣列辟功君百王荣镜宇宙尊无与亢乃始虔巩劳谦兢兢业业贬成抑定不敢论制作至于迁正黜色宾监之事涣扬■〈宀禹〉内而礼官儒林纯用笃诲之士不传祖宗之髣髴虽云优慎无乃蕙与于是三事岳牧之寮佥尔而进曰陛下仰监唐典中述祖则俯蹈宗轨躬奉天经惇睦辨章之化洽巡靖黎蒸懐保鳏寡之惠浃燔瘗县沉肃祗羣神之礼备是以来仪集羽族于观魏肉角驯毛宗于外囿扰缁文皓质于郊升黄辉采鳞于沼甘露宵零于丰草三足轩翥于茂树若乃嘉谷灵草竒兽神禽应图合牒穷祥极瑞者朝夕垧牧日月邦畿卓荦乎方州洋溢乎要荒昔姬有素雉朱乌玄秬黄■〈婺，麦代女〉之事耳君臣动色左右相趋济济翼翼峨峨如也盖用昭眀寅畏承聿怀之福亦以宠灵文武贻燕后昆覆以懿铄岂其为身而有颛辞也若然受之亦宜勤恁旅力以充厥道启恭馆之金縢御东序之秘寳以流其占夫圗书亮章天哲也孔繇先命圣孚也体行徳本正性也逢吉丁辰景命也顺命以创制因定以和神答三灵之蕃祉展放唐之眀文兹事体大而允寤寐次于圣心瞻前顾后岂蔑清庙惮勅天命乎伊考自遂古乃降戾爰兹作者七十有四人有不俾而假素罔光度而遗章今其如台而独阙也是时圣上固已垂精游神苞举艺文屡访群儒谕咨故老与之斟酌道徳之渊源肴核仁义之林薮以望元符之臻焉既感羣后之谠辞又悉五繇之硕虑矣将絣万嗣扬洪辉奋景炎扇遗风播芳烈乆而愈新用而不竭汪汪乎丕天之大律其畴能亘之哉唐哉皇哉皇哉唐哉  

大唐封禅文【`唐张说`】  

皇唐六叶开元神武皇帝再受命致太平乃封岱宗禅社首凿石纪号天文焕发儒臣志美立碣祠坛曰天之赞唐不惟旧矣溥有形而归景罄无外而宅心百有八年于兹矣皇帝攘内难而启新命戴睿宗而纉旧服宇宙更辟朝廷始位盖羲轩氏之造皇圗也九族敦序百姓昭明万邦咸和黎人于变立土圭以步歴革铜浑以正天盖唐虞氏之张帝道也天地四时六官着礼井田三壌五圻成赋广九庙以尊祖定六律以和神盖三代之设王制也王公卿士俨然进曰休哉陛下孝至于天政合乎道前年祈后土人获大穣间歳祀圜丘日不奄朔感祥以祈圣因事以观天天文交合其则不逺意者乔丘埽路望翠华之来上帝储恩俟苍璧之礼乆矣焉可专譲而废旧勋羣臣固言勤帝知罪至于再至于三帝乃挹之曰钦崇天道俯率佳话恐徳不类敢惮于勤其撰廵狩之仪求封禅之故既而礼官不戒而备军政不谋而辑天姥练日雨师洒道六甲按队八阵警跸孟冬仲旬乘舆乃出千旗云引万戟林行霍濩磷烂飞熖扬精原野为之震动草木为之风生歴羣县省謡俗问百年举百祀兴坠典葺阙政攸徂之人室家相庆万方纵观千里如堵城邑连欢丘陵聚舞其中垂白之老乐过以泣不圗蒿里之魂复见干封之事尧云往舜日还神华灵鬰熳烂乎穹壌之间庶官百辟羌夷蛮貊褒城之后譲王之客序立于礼神之场髦头弩牙铁马金簇介胄如云旗帜如火逺布于清禁之野于是乎以天正上元法驾徐进屯千乘于平路留群臣于谷口皇帝御六龙陟万仭独与一二元老执事之人出天门临日观次沆瀣宿巉巗赤霄可接白云在下庚寅祀高祖于上封以配上帝命众官于下位以享众神皇帝冕裘登坛奠献俯偻叶金奏佾羽舞撞黄钟扬大吕开阊阖与天语清将信公奉斗布度懋建皇极勤恤苍生昭嘏乎未兆禳灾乎未萌上下传节而礼成乐遍福寿同□而帝赐神策乃检玉牒于中顶扬柴燎于高天庻□诚之上逹若慿焰而驾烟日辔方旅神心余眷五色云起拂马以随人万歳山呼从天而至地越翌日尊睿宗侑地祇而礼社首遂张大乐觐东后国风惟旧无黜幽削爵之诛王泽惟新有眚灾大赉之庆不浃日至化洽于人心不崇朝景福遍于天下然后藏金匮于祏室逥玉鸾于上都煌煌乎真圣朝之能事而高代之盛节者也于斯之时华戎殊俗异音同叹曰丘合多雨山峻多云岂有大举百万之师克期千里之外及行事之日则天无点翳地无纎尘严冬变为韶景寒风鬰为和气非至徳其孰能动天如此其顺者乎或曰祭泰圻主先后非礼欤曰是礼也非宜也王者父事天母事地侑神崇孝无嫌可也且无柴瘗外事帝王主之蒸尝内事后妃助之是开元正人伦革弊礼起百王之法也故令千载睋末光聆絶韵咀甘实潄芳润烁玄妙之至精流不已之淑声臣说作□吿于神眀四皇坟而六帝典虽吉甫亦莫能名徒采彼与人之诗曰大矣哉惟天为大惟皇则之率我万国受天之祺子孙百代人神共保绥之云尔而已矣  

贞符【`桞宗元`】  

负罪臣宗元惶恐言臣所贬州流人吴武陵为臣言董仲舒对三代受命之符诚然非耶臣曰非也何独仲舒尔自司马相如刘向掦雄班彪彪子固皆沿袭嗤嗤推古瑞物以配天命其言类淫巫瞽史诳乱后代不足以知圣人立极之本显至徳掦大功甚失厥趣臣为尚书郎时尝着贞符言唐家正徳受命于生人之意累积厚乆宜享无极之义本末闳阔会贬逐中辍不克备究武陵即叩头邀臣此大事不宜以辱故休■〈垂夬〉使圣王之典不立无以抑诡类拔正道表核万代臣不胜奋激即具为书念终泯没蛮夷不闻于时独不为也茍一眀大道施于人世死无所憾用是以决宗元稽首拜手以闻曰孰称古初朴蒙空侗而无争厥流以讹越乃奋敓鬬怒振専动肆为淫威曰是不知道惟人之初总总而生林林而羣雪霜风雨雷雹暴其外于是乃知架巢空穴挽草木取皮革饥渴牝牡之欲驱其内于是乃知噬禽兽咀果谷合偶而居交焉而争暌焉而鬬力大者搏齿利者啮爪刚者决羣众者轧兵良者杀披披藉藉草野涂血然后强有力者出而治之往往为曹于险阻号令起而君臣什伍之法立徳绍者嗣道怠者夺于是有圣人焉曰黄帝逰其兵车交贯乎其内一统类齐制量然犹大公之道不克建于是有圣人焉曰尧置州牧四岳持而纲之立有徳有功有能者叅而维之运臂率指屈伸把握莫不统率尧年老举圣人而禅焉大公乃克建由是观之厥初罔匪极乱而后稍可为也非徳不类故仲尼叙书于尧曰克眀峻徳于舜曰浚哲文眀于禹曰文命祗承于帝于汤曰克寛克仁彰信兆民于武王曰有道曽孙稽揆典誓贞哉惟兹徳实受命之符以奠永祀后之妖淫嚚昬好怪之徒乃始陈大电大虹玄鸟巨迹白狼白鱼流火之乌以为符斯为诡谲阔诞其可羞也而莫知本于厥贞汉用大虔克懐于有氓登贤庸能濯痍煦寒以瘳以熈兹其为符也而其妄臣乃下取虺蛇上引天光推类号休用夸诬于无知氓増以驺虞神鼎胁驱怂惥俾束之泰山石闾作大号谓之封禅皆尚书所无有莽述承効卒奋骜逆其后有贤帝曰光武克绥天下复承旧物犹崇赤伏以玷厥徳魏晋而下尨乱钩裂厥符不贞邦用不靖亦罔克乆驳乎无以议为也积大乱至于隋氏环四海以为鼎跨九垠以为垆爨以毒燎煽以虐焔其人沸涌灼烂号呼腾蹈莫有救止于是大圣有起丕降霖雨浚涤荡沃蒸为清氛疎为冷风人皆漻然休然相晞以生相持以成相弥以宁琢斮屠剔膏流节离之祸不作而人乃克完平舒愉尸其肌肤以逹于夷途焚坼扺掎奔走转徙之害不作而人乃克鸠类集族歌舞悦怿用祇于元徳徒奋袒呼犒迎义旅讙动六合至于麾下大盗豪据阻命遏徳义威殄戮咸坠厥绪无刘于虐人乃并受休嘉去隋氏克归于唐踯躅讴歌灏灏和宁帝庸威栗惟人之为敬奠厥赋积藏于下是谓丰国乡为义廪敛发谨饬歳丁大侵人以有年简于厥刑不残而惩是谓严威小属而支大生而孥恺悌祇敬用底于理凡其所欲不谒而获凡其所恶不祈而息四夷稽服不作兵革不竭货力丕掦于后嗣用垂于帝式十圣济厥理孝仁平寛惟祖之则泽乆而逾深仁増而益高人之戴唐永永无穷是故受命不于天于其人休符不于祥于其仁惟人之仁匪祥于天匪祥于天兹惟贞符哉未有丧仁而乆者也未有恃祥而寿者也商之王以桑谷昌以雉雊大宋之君以法星寿郑以龙衰鲁以麟弱白雉亡汉黄犀死莽恶在其为符也不胜唐徳之代光绍眀浚深鸿龎大保人斯无疆宜荐于郊庙文之雅诗祇吿于徳之休帝曰谌哉乃黜休祥之奏究贞符之奥思徳之所未大求仁之所未备以极于邦治以敬于人事其诗曰  

于穆敬徳黎人皇之惟贞厥符浩浩将之仁凾于肤刅莫毕屠泽熯于爨■〈沸上鬲下〉炎以澣殄厥凶徳乃驱乃夷懿其休风是煦是吹父子熈熈相宁以嬉赋彻而藏厚我糗粻刑轻以清我肌靡伤贻我子孙百代是康十圣嗣于理仁后之子子思孝父易患于已拱之戴之神具尔宜载扬于雅承天之嘏天之诚神宜鍳于仁神之曷依宜仁之归濮沿于北祝栗于南幅员西东祇乃一心祀唐之纪后天罔坠祝皇之寿与地咸乆曷徒祝之心诚笃之神恊人同道以告之俾弥亿万年不震不危我代之延永永毗之仁増以崇曷不尔思有号于天佥曰呜呼咨尔皇灵无替厥符  

## 文章辨体彚选卷一百九十九

（眀）贺复征 编  

○上寿辞  

贺复征曰上寿辞者群臣宴上之辞也有规有诵如越群臣祝辞则悲愤填膺矣录之以备一体  

越群臣祝辞  

越王句践五年与大夫种范蠡入臣于吴群臣皆送至浙江之上临水祖道军阵固陵大夫前为祝其辞曰  

皇天佑助前沈后扬祸为徳根忧为福堂威人者灭服从者昌王离牵致其后无殃君臣生离感动上皇众夫悲哀莫不感伤臣请薄脯酒行二觞  

其二  

大王徳寿无疆无极乾坤受灵神祇辅翼我王厚之祉佑在侧徳销百殃利受其福去彼吴庭来归越国  

祝越王辞  

越王既灭吴霸诸侯置酒文台群臣为乐大夫种进祝酒其辞曰  

皇天佑助我王受福良臣集谋我王之徳宗庙辅政鬼神承翼君不忘臣臣尽其力上天苍苍不可掩塞觞酒二升万福无极  

其二  

我王仁贤怀道抱徳灭雠破吴不忘返国赏无所恡群邪杜塞君臣同和福佑千亿觞酒二升福岁难极  

上天子寿【`汉东方朔`】  

臣闻圣王为政赏不避仇雠诛不择骨肉书曰不偏不党王道荡荡此二者五帝所重三王所难也陛下行之是以四海之内元元之民各得其所天下幸甚臣朔奉觞昧死再拜上万歳辞  

上寿谢过【`东方朔`】  

臣闻乐太甚则阳溢哀太甚则阴损阴阳变则心气动心气动则精神散精神散而邪气反销忧者莫若酒臣朔所以上寿者眀陛下正而不阿因以止哀也愚不知忌讳当死  

内宴请上寿酒辞【`唐杜牧`】  

具官臣某等言伏惟圣敬神思和武光孝皇帝陛下天覆地容尧仁舜孝四海波静三春物华故于彤庭大开锡宴窃以三事大僚百司庶府愿持玉巵上千万岁未敢专擅伏俟徳音轻渎宸严无任战越之至  

内宴毕殿前谢辞【`杜牧`】  

## 文章辨体彚选卷二百

（眀）贺复征 编  

○致语  

贺复征曰致语始于宋人盖内庭宴飨侍御优伶之辞皆词臣拟撰今制因之录数则以备一体  

内中侍御已下贺皇帝冬至词语【`宋苏轼`】  

伏以日合天统时推建子之正律中黄锺气验微阳之应徳施自上惠均于民伏惟皇帝陛下道配皇王化行夷夏观其来复见乎天地之心静以无为待此阴阳之定云物告瑞宫声恊和岂惟至治之祥自得上天之佑一人有庆万寿无疆妾等蒙被天光叨尘妇职敢献如山之祝庶同率土之讙  

贺皇太后【`苏轼`】  

伏以候气葭灰喜律筒之已应课功彩线知宫日之初长品物向荣掖廷胥悦恭惟皇太后殿下母临四海妇应东朝求贤审官但有忧勤之志躬俭节用岂忘澣濯之衣宜福禄之日康乐宫闱之无事妾等滥尘女职获奉慈颜愿先柏酒以称觞更指椿年而献寿  

元夕节宴奉皇上致语【`明程敏政`】  

伏以时分四季惟春季当和乐之时节有三元惟上元乃繁华之节宜张御宴末奉宸欢况一岁之丰登有先朝之故事恭惟皇帝陛下秉寛仁恭俭之徳爰高眀睿哲之姿天纵多能上师孔子日新旧学逺慕汤王祥刑不及于非辜恤典屡施于无告南郊礼备特牲才胙于尚方北塞尘清虎旅又归于宿卫调春台之玉烛实在此时放夜禁之金吾岂妨正务银花玉树彻应鳌山鼍鼓龙笙少延鳯驾侍臣立红云之殿尚食进紫霞之觞圣龄愿保于万年健随天运节假已开于十日乐与人同盼眀月之光辉喜良宵之未艾臣等猥以末技叨预伶官礼太乙贵神于六宫之中想周旋于达旦献升平妙曲于两阶之下愧声调之入云欲罄下情敬陈俚语寳歴初开二十廵上元风景一回新千株火树连西苑万点星球拥北辰金剖黄柑传令节调翻白雪应阳春圣心愿比光眀烛满赐余辉及庶民  

元夕节宴奉皇太后致语【`程敏政`】  

伏以时当泰运重三五之佳辰孝奉慈闱祝万千之圣寿瑞腾鹤禁喜溢龙颜恭惟皇太后陛下受性弘仁贻谋髙逺庆覃孙子比周室之邑姜福备天人类瑶池之王母制不称于宫壸化已洽于家邦矧四方书大有之年式光寳训冝九重庆上元之节先进霞觞朱弦缭亮恊应韶钧御烛荧煌昭回星斗山形葱蒨驾海上之六鳌烟影逥环走人间之八骏清歌妙舞以次而迭奏境隔仙凡玉馔珍羞杂然而前陈味穷水陆极天下一人之养奉内前一日之欢臣等粗以贱工叨居法部窥月中之火树疑新开不夜之天分霜后之黄柑知乐共长春之宴欲宣胜事敢贡刍言长乐宫中起御筵六鳌山下拥祥烟三春景重元宵节四海人歌大有年彩伩近移风力软珠帘初卷月华圎霞杯满献观灯酒乐奏升平第一篇  

端阳节宴皇太后致语【`董越`】  

伏以阶蓂舒五叶一年佳节又中天慈算祝千春万口欢声齐动地中外仰鸿钧大造臣工沾燕锡深恩冝逸豫之无期真孝慈之兼尽恭惟皇太后陛下仁慈恭俭中正齐荘震肃储祥启圣眀以继统坤元肖徳同厚载以资生有娀旧国实生商渭水大邦真有子配二仪以正位无贰无虞有万乘以承欢何思何虑维此歳逢柔兆式当节届端阳菖蒲酒泛玉斚金尊喜见一人献寿萧艾叶挿琼楼朱戸又看九御迎祥香风先播于浴兰炎暑顿消于赐葛幻术系淮南之蝇虎覃恩颁大内之枭羮五兵符皆佩赤灵九子糭并联彩缕冝春苑里纷纷骠骑连营太液波心两两龙舟竞渡不必铸青铜于扬子已无邪僻动天心何须饲灵药于守宫自有圣慈严内则眷此馨香令徳何难感格上天看三阶平而风雨时定五谷熟而人民育至养备九州岛四海慈龄过万岁千秋愿金门暂驻宫车看众技演鱼龙曼戏勅辇路且停警跸听洞箫传鸾凤仙音不尽下情再陈口号中天佳节月蕤宾天上年年乐事新竞渡波揺金线桞追风蹄蹴软香尘蒲觞泛玉称三寿氷片堆盘送八珍愿祝圣慈长不老小臣末技岁来陈  

中秋节奉皇上致语【`董越`】  

伏以秋色两平分万里寂无声之风露圎光正东满一轮悬有影之山河良宵美景莫蹉跎人意天心正和恊但得永清欢于宸极何妨催缓箭于宫壶乐已同人年方大有恭惟皇帝陛下恩同覆载眀并照临育物对时识大造方以敛藏为徳重农务本知小人惟于稼穑是依吹豳方见于迎寒抚景忽惊于徂暑睠此蓐収司令正欣皓魄当空惟一罅必有容光信大眀本无私照霓裳纷舞袖悠扬法曲献仙音桂子落天香缥渺夹城通御气辇路动雍容仙跸寿杯浮潋灔朝霞仰天欲问来几时嫦娥不语捣药不知在何许杵臼无声披绣闼俯雕甍纔见镜光闪烁转琼楼入朱戸忽惊轮影逶迤望蓬莱且莫乘风待灵槎犹堪泛斗岂必假知微道术已长如天柱峯头又何须公逺仙桥便如在广寒宫里谩言今夕复何夕不烦灯烛之光管取今年胜旧年长看鱼龙之戏愿停法部试听颂声一年月色是中秋桂子香清爽气浮大地有光归毕照九重无事乐宸逰星辰北拱瞻黄道乌鹊南飞向畵楼愿祝年年当此夜八荒黎庻尽歌讴  

紫宸殿正旦教坊词【`宋苏轼`】  

教坊致语  

臣闻行夏之时正莫加于人统采周之旧王方在于镐京惟吉月之布和休庶工而未作使华逺集邻好交修萃簮笏于九门来车书于万里将兴嗣岁以乐太平恭惟皇帝陛下躬履至仁诞膺眷命法天地四时之运民日用而不知传祖宗六圣之心我无为而自化九徳咸事三年有成始御八音之以临元日之会人神相庆夷夏来同臣等忝与贱工得亲壮观知舆情之愿颂顾盛徳之难形不度荒芜敢进  

口号  

口号九霄清跸一声雷万物欣荣意已开晓日自随天仗出春风不待斗杓回行看菖叶催耕籍共喜椒花暎寿杯欲识太平全盛事振振鹓鹭满云台  

勾合曲  

东风应律南钥在庭饯腊迎春方庆三朝之会登歌下管愿闻九奏之和上悦天颜教坊合曲  

勾小儿队  

工师奏技咸踊跃以在庭穉孺闻音亦回翔而赴节方资共乐岂间微情上奉宸欢教坊小児入队  

队名  

仙山来綘节云海戏羣鸿  

问小儿队  

六乐充庭九宾在列何彼垂髫之侣欲陈振袂之能必有来诚少前敷奏  

小児致语  

臣闻正月上日万彚所以更新群臣嘉宾四方于是观礼雪方占于上瑞风已告于先春及此良辰设为高会恭惟皇帝陛下子来九有天覆兆民焕乎其有文章昭然若掲日月安西都护来输八国之琛南极老人出效万年之寿还圭璋于都使受圗籍于春朝击石摐金奏钧天之广乐跳球舞索戏平乐之都场臣等沐浴太平咏歌新岁鼔舞咸韶之韵跄扬鸟兽之间未敢自専伏候进止  

勾杂剧  

以雅以南既毕陈于众技载色载笑期有悦于威颜舞缀暂停优词间作金丝徐韵杂剧来欤  

放小児队  

酒阑金殿既均湛露之恩漏减铜壶曲尽流风之妙望彤墀而申祝整翠袖以言归再拜天阶相将好去  

## 文章辨体彚选卷二百一

（眀）贺复征 编  

○故事  

贺复征曰按故事者借事阐忠则法语而有巽言之听夫国家大关键大补救处今必有与古相合者进告者当知所取类矣  

故事【`宋真徳秀`】  

国语吴王夫差【`夫差吴王名`】起师伐越越王勾践【`勾践越王名`】起师逆之江【`逆谓迎而拒之也`】大夫种献谋【`种越大夫`】曰王其无庸战【`言不必战也`】不如设戎【`言备兵自守也`】约辞行成【`约辞谓卑下其词行成犹求和也`】以喜其民【`民谓吴国之人`】以广侈吴王之心吾以卜之于天天若弃吴必许吾成而不吾足也【`不吾足谓不以为可忧也`】将必寛然有伯【`音霸`】诸侯之心焉【`寛然闲暇之意`】既罢【`音疲`】弊其民而天夺之食安受其烬【`烬谓灰烬言乘其弊也`】乃无有命矣【`谓絶吴之命也`】越王许诺乃命【`诸稽郢行成于吴诸稽郢越大夫`】曰寡君勾践使下臣郢不敢显然布币行礼敢私告于下执事昔者越国见祸【`犹言被祸`】得罪于天王【`天王天子也`】天王亲趋玉趾以心孤勾践【`孤犹外也`】而又宥赦之【`先是吴伐越许之平勾践栖于会稽之上`】君王之于越也繄起死人而肉白骨也【`言吴有全活之恩也`】孤不敢忘天灾其敢忘君王之大赐乎今勾践申祸无良【`申重也良善也`】草鄙之人敢忘君王之大德而思边垂之小怨以重得罪于下执事勾践用帅二三之老【`老家臣也`】亲委重罪顿颡于边今君王不察盛怒属兵【`属兵犹连兵也`】将残伐越国越国固贡献之邑也君王不以鞭棰使之而辱军士使冦令焉【`言不以鞭棰指麾之而辱遣军士也`】勾践请盟一介【`音果`】嫡女【`一介一人也`】执箕箒以赅姓于王公【`箕箒洒埽之具赅备也`】一介嫡男奉盘匜以随诸御【`盘匜二器也御谓侍御之人`】春秋贡献不觧于王府【`觧与懈同`】天王岂辱裁之亦征诸侯之礼也【`言此征取诸侯之常礼也`】敢使下臣尽辞唯天王秉利度义焉【`秉执也利谓便也度量也义谓宜也`】  

吴王夫差乃告诸大夫曰孤将有大志于齐【`言欲伐齐`】吾将许越成而无拂吾虑【`言欲许与越和免婴拂思虑也`】若越既改吾又何求若其不改反行吾振旅焉【`谓自齐还整兵伐之也`】申胥谏曰【`申胥即伍子胥也`】不可许也夫越非实忠心好吴也又非慑畏吾甲兵之强也大夫种勇而善谋将还玩吴国于掌股之上【`还反也玩犹侮也弄也`】以得其志夫固知君王之盖威以好胜【`盖犹尚也`】故婉约其辞【`婉顺也`】以从逸王志【`从随也`】使淫乐于诸夏之国以自伤也使吾甲兵钝弊民人离落而日以憔悴然后安受吾烬夫越王好信以爱民四方归之年谷时熟日长【`上声`】炎炎及吾犹可以战也为虺弗摧为蛇将若何【`虺小蛇大`】吴王曰大夫奚隆于越【`隆盛也不必以越为盛`】越曽足以为大虞乎【`不足以为大虑也`】若无越则吾何以春秋曜军士【`言无越则兵无所振辉`】乃许之成【`二文已载下编故不复评`】  

臣按三代王者之师一于仁义而已未始有诈谖之谋也周衰而敌国相吞于是舎仁义用诈谋以徼一旦之胜方吴之攻越也越欲出师以拒之其臣大夫种以为是不必战也不如婉约其辞以行成于吴行成云者即后世讲和之谓也吾之辞卑且屈则吴人必喜而许吾成则吾事济矣于是勾践从之使其臣诸稽郢求成焉尊之曰君王天王者所以启吴王之骄心也曰亲委重罪顿颡于边者所以杀吴王之怒心也使其女执箕箒之役其男奉盘匜之御以臣妾之礼自处以贡献之邑自名者所以动吴王之喜心也故虽夫差之悍一入其言果以越为易而许之成焉善哉子胥之谏也曰彼非实忠心好吴也又非慑畏吾甲兵之强也大夫种勇而善谋将还玩吴国于股掌之上故婉约其辞以从逸王志呜呼若胥者可谓得敌国之情矣盖吴有胥越有种皆谋臣也智士也惟谋臣能察敌之谋惟智士能知敌之智使夫差从胥之谏而谨为之备虽百越其如吴何惟其诱于卑辞而置越于防虑之表方且伐齐会晋以争霸于北方曽未几时而越入吴矣盖卑辞之能误人也如此厥后祖其遗智者何世蔑有以中国言之则如韩魏之并智伯以夷狄言之则如冒顿之灭东胡皆用骄之之术故曰始如处女敌人开戸后如脱兔敌不及拒此兵家之秘谋百试而百中者也吾观女真崛起海岛其吞辽人陵我国大抵假和之一字以为悞敌之资甚至兵已登城而和不絶口此靖康之事所以遗悔于无穷也女真之先世以此绐人今其后裔又以此受绐蒙古窃闻蒙古取西夏取金国也皆先之以议和之使而随之以侵伐之师未有不堕其术中者呜呼敌情多诈一至于此吾其可以不监乎夫以蹶起之强敌骤得志于诸国骄蹇踞肆乃其情也而我小行人之至彼也其主见之温其言怡其色酌之酒而劳之我何以得此于彼也报使遄至无要索之辞有恭顺之礼又何以得此于彼也襄汉之行人未返而两淮之王师已动取其三都据其诸郡彼未尝有诘问之辞也我既举兵彼宜絶好而王檝之来则自若也我既攻彼彼宜我忿而东门之役何为莫之报也□物之警彼宜秘宻而宣之于言不忌吾之得其情也回回之征彼宜隠讳而猥以见告不虞我之乘其隙也凡若是者又何以得此于彼也其忠心爱我耶抑畏吾甲兵之强耶其亦有臣如种者将以玩吾国于股掌之上耶是不可以不察也先之以议和之使随之以征伐之兵彼尝施之二国矣又安知不欲施于我耶是尤不可以不备也言辞之甘藏锋刅于饴蜜也礼貌之卑设机穽于康庄也敛兵逺去鸷鸟将击之形也委地弗争芳饵致鱼之术也伏惟圣眀之君忠智之臣相与亟圗之无以三代仁义望乎彼而以末世诈谖虞乎彼大为之备以措四海于安毋受其欺以遗千载之悔实天下幸甚  

故事【`真徳秀`】  

通鉴唐德宗纪初安史之随机数年间天下戸口什亡八九州岛县多为藩镇所据贡赋不入朝廷府库耗竭中国多故戎狄毎歳犯边所在宿重兵仰给县官所费不赀皆倚办于刘晏晏以为户口滋多则赋税自广故其理财常以养民为先诸道各置知院官每旬月具州县雨雪丰歉之状白使司丰则贵籴歉则贱粜或以谷易杂货供官用及于丰处卖之知院官始见不稔之端先申至某月须如干蠲免某月须如干救助及期晏不俟州县申请即奏行之应民之急未尝失时不待其困弊流亡饿殍然后赈之也繇是民得安其居业戸口蕃息晏始为转运使时天下见戸不过二百万其季年乃三百余万其初财赋岁入不过四百万缗季年乃千余万缗  

臣闻诸大学曰有德此有人有人此有土有土此有财有财此有用德者本也财者末也外本内末争民施夺是故财聚则民散财散则民聚自古迄今未有人心失而财可恃者亦未有不恤其民而可以丰财者圣贤之言炳若星日万世不能易也刘晏在唐虽未足以语此然犹知养民为理财之本出入敛散亦皆有法岁丰谷贱则伤农故必高其价以籴岁饥谷贵则伤民故必下其价以粜凶荒始兆先期赈恤用物虽约所济者多以故民生安业戸口蕃息岁入之赋至于数倍夫晏以一有司粗知财用之本末犹能致利若此况为天下者诚能究大学生财之义一意务德以养民其效可胜计哉臣观近世所谓善理财者何其懵乎此也元元已病而科敛日兴不知皮将尽而毛无所附也出新巧以笼愚民苟邀倍称之入不知朝四暮三之亡益也孟子曰我能为君实仓廪充府库今之所谓良臣古之所谓民贼也夫以刘晏之术而槩诸孟子之言已未免为圣贤罪人矣而今之有司则又晏之罪人也惟圣眀之君忠智之臣亟思其本而改图之实天下幸甚  

故事【`真德秀`】  

高宗日歴建炎三年六月二日已酉宰执进呈次上曰太史奏乆阴霖雨不止占为阴盛下有阴谋霖雨者人怨所致早晩差寒天道不顺寒阴反节朕观晋史天文志备言其证恐失其当以召天变  

臣闻灾异者天地之戒也古先哲王严于自儆故其遇灾也常以为人事之所召后世之君乐于自恕故其遇灾也常以为天数之适然治乱存亡之分未有不基于此者恭惟高宗皇帝勤劳恭俭绍开中兴忧闵元元力行仁政求诸当时未见阙失而乆阴霖雨之变惕然自省遽以为人怨之所致大哉圣言可谓深知天人相与之际矣臣伏观春夏以来淫雨过度都城之内细民失业近畿诸邑山裂水涌沦胥以死者不可胜计仰惟陛下畏天敬民无愧前圣固宜殊祥异瑞史不絶书而谴告谆谆乃与事戾何耶臣伏而思之此殆吏刻急而民怨咨之所致也夫朝廷张官置更凡以为民改法易令亦以为民而今长人之官能布宣德意勤恤民隠者何其甚寡而依势作威倚法以削者何其纷纷也假称提楮币之令而科率齐民借摧抑兼并之名而破坏富室期会峻于星火争利极于锥刀于是掊敛兴而民始怨矣不穷告讦之虗实而广事株连不原情犯之重轻而例行拘籍甚而父子衔寃赴井相踵丘坟何辜亦没县官于是刑戮繁而民始怨矣夫天之与人本同一气故有匹妇非辜而赤地千里者况民生嗸嗸如此天岂不为之动乎臣愿陛下以昊天孔眀为不可忽以皇祖有训为不可忘日与辅弼之臣讲求广大之政亟下眀诏申敇有司蠲除繁苛与民休息若是而灾害弗除嘉祥弗应者非所闻也臣不胜惓惓  

## 文章辨体彚选卷二百二

（眀）贺复征 编  

○说书  

徐师曽曰按说书者儒臣进讲之词也人主好学则观览经史而儒臣因说其义以进之谓之说书唯蘓文忠公集有迩英进读数条而文鉴取以为说书题今制经筵进讲亦有讲章首列训诂次陈大义而以规风终焉欲其易晓故篇首多用俗语与此类所载者夐异  

问大夫无遂事【`宋苏轼`】  

对春秋之书遂一也而有善恶存焉君子观其当时之实而已矣利害出于一时而制之于千里之外当此之时而不遂君子以为固上之不足以利国下之不足以利民可以复命而后请当此之时而遂君子以为专专者固所贬也而固者亦所讥也故曰春秋之书遂一也而有善恶存焉君子观其当时之实而已矣公子结媵陈人之妇于鄄遂及齐侯宋公盟公羊传曰媵不书此何以书以其有遂事书大夫无遂事此其言遂何大夫出疆有可以安国家利社稷则専之可也公子遂如京师遂如晋公羊亦曰大夫无遂事此其言遂何公不得为政也其书遂一也而善恶如此之相逺岂可以不察其实哉春秋者后世所以学为臣之法也谓遂之不讥则愚恐后之为臣者流而为专谓遂之皆讥则愚恐后之为臣者执而为固故曰观乎当时之实而已矣西汉之法有矫诏之罪而当时之名臣皆引此以为据若汲黯开仓以赈饥民陈汤发兵以诛郅支若此者专之可也不然获罪于春秋矣谨对进读  

汉高祖赦季布唐突屈通不降高祖【`蘓轼`】  

轼以谓汉高祖唐高祖皆创业之贤君季布屈突通皆一时之烈丈夫唯烈丈夫故能以身殉主有死无二唯贤君故能推至公之心不以私怨杀士此可以为万世臣主之法  

狄山论匃奴和亲【`蘓轼`】  

轼谨按汉制博士秩皆六百石耳然朝廷有大事必与丞相御史九卿列侯同议可否盖亲儒臣尊经术不以小臣而废其言故狄山得与张汤争议上前此人臣之所甚难而人主之所欲闻也温颜以来之虗怀以受之犹恐不敢言况如武帝作色凭怒致之于死乎故汤之用事至使盗贼半天下而汉室几乱盖起于狄山之不容也  

颜真卿守平原以抗禄山【`苏轼`】  

轼以谓古者仕人无内外轻重之异故虽汉宣之急贤萧望之之得君犹更出治民然后大用非独以歴试人材亦所以维持四方均内外之势也唐开元天寳间重内轻外当时公卿名臣非以罪责不出守郡虽藩镇帅守自以为不如寺监之僚佐故郡县多不得人禄山之乱河北二十四郡一朝降贼独一颜真卿而眀皇初不识也此重内轻外之弊可以为鍳  

## 文章辨体彚选卷二百三

（眀）贺复征 编  

○义  

徐师曽曰按字书云义者理也本其理而疏之亦谓之义若礼记所载冠义祭义射义诸篇是已文鉴所列其体有二一则如古冠义之类一则如今眀经之词自唐取士有眀经一科而宋因之神宗时王安石撰周礼诗书三经义颁行试士厥后安石之义废格不用张庭坚经义二篇岂其遗式欤  

公食大夫义【`宋刘敞`】  

食礼公养宾国养贤一也亲之故爱之爱之故养之养之故食之食而弗爱犹豢之也爱而弗敬犹畜之也飨礼敬之至也食礼爱之至也飨为爱弗胜其敬食为敬弗胜其爱文质之辨也公使大夫戒必以其爵恭也已轻则卑之已重则是以其贵临之也宾三辞听命言是礼之贵弗敢当也弗敢当故难进也公迎宾于大门内非不能至于外也所以待人君之礼也臣之意欲尊其君子之意欲尊其父故迎宾于大门内所以顺其为尊君之意也三揖至于阶三譲而升堂充其意谕其诚也于庙用祭器诚之至也君子于所尊敬不敢狎不敢狎故神眀之故忠臣嘉宾乐尽其心也大夫立于东夹南西面北上士立于门东北面西上小臣东堂下南面西上宰东夹北西面北上内官之士在宰东北面南上百官有司备以乐养贤也设筵加席几致安厚之仪也公设酱然后宰夫荐豆俎醢士设俎公设大羮然后宰夫设铏启簋言以身亲之也宾徧祭公设梁宰夫膳稲士膳庶羞为殷勤也宾三饭饭粱以湆酱此君之厚已也宾必亲彻有报之道也庭实乘皮侑以束帛虽备物尤欲其加厚焉者也公拜送终之以敬也有司卷三牲之俎归于宾馆不敢亵其余也上大夫八豆八簋六铏九俎庶羞二十其余衰是见德之杀也君子之言曰爱人者使人爱之者也敬人者使人敬之者也亲人者使人亲之者也自卑者使人尊之者也是故公养宾国养贤其义一也未有爱之敬之亲之尊之而其位不安者也未有不爱不敬不亲不尊而能长有国者也将由乎好德之君则将饴焉惟恐其不足于礼将繇乎骄慢之君则将曰是食于我而已矣故礼君子所不足小人所泰也孔子食于少施氏将祭主人辞曰不足祭也将飱主人辞曰不足飱也孔子退曰吾食而饱少施氏有礼哉故君子难亲也将亲之舎礼何以哉  

自靖人自献于先王【`张庭坚`】  

君子之去就死生其志在于天下国家而不在于一身故其死者非沽名其生者非惧祸而引身以求去者非要利以忘君也仁之所存义之所主鬼神其知之矣昔商之三仁或生或死或为之奴而皆无愧于宗庙社稷岂非谋出于此欤故其相戒之言曰自靖人自献于先王盖于是时纣欲亡而未悟也其臣若飞亷恶来者皆道王为不善而不与图存若伯夷太公天下可谓至贤者则洁身退避而义不与俱亡夫为商之大臣而且于王为亲惟王子比干箕子微子也三人者欲退而视其败则不忍欲进而与王图存则不可与言虽有忠孝诚悫之心其谁达之哉顾思先王创业垂统以遗其子孙设为职业禄位以处天下之贤俊俾相与左右而扶持之期不至于危亡而后已子孙弗率亡形既见而忠臣义士之徒犹不忘先王所以为天下后世之意以为志不上逹道与时废乱者非可治也倾者弗可支也而臣子所以报先王者惟各以其能自献可也虽然君子之志不同而欲死生去就各当于义不获罪于先王非人所能为之谋其在于自靖乎盖若商祀之颠隮则微子以为心忧而辱于臣仆不与其君俱亡者箕子比干之所羞为也微子抱祭器适周以请后则奉先王之孝得矣比干谏不从故继以死则事君之节尽矣箕子以父师为囚奴犹眷眷不去则爱君之仁至矣其死者若愚其囚者若污而其辄去者若背叛非忠也然三子皆安然行之不以所不能为自愧而亦不以所能为愧人更相劝勉以求合于义而不期于必同夫谓先王所以望于后世臣子者惟忠与孝也故微子之去自献以其孝比干以谏死箕子以正囚则自献以其忠则是三子之非苟为也处垂亡之世犹眷眷乎天下国家而不在一身故其志之所谋各出其所欲为以期先王之知耳古所谓较然不欺其志者非斯人之谓乎虽然书载微子与箕子相告戒之辞而比干不与焉何哉人臣之义莫易眀于死节莫难眀于去国而屈辱用晦者亦所难辩者也比干以死无足疑故不必以告人而箕子微子不免云云者重去就之义而厚之故也不然安得并称三仁哉  

## 文章辨体彚选卷二百四

（眀）贺复征 编  

○连珠  

吴纳曰按晋傅玄曰连珠兴于汉章帝之世班固贾逵亦尝受诏作之蔡邕张华又尝广焉考之文选止载陆士衡五十首而曰演连珠言演旧义以广之也大抵连珠之文穿贯事理如珠在贯其辞丽其言约不直指事情必假物陈义以达其旨体虽对偶有合古诗风兴之美录之以着四六之所始云　复征曰按连珠始必曰臣闻者似亦告上之辞录于章奏之后以备一体焉  

仿连珠二首【`魏王粲`】  

臣闻眀主举贤不待近习圣君用人不拘毁誉故吕尚一见而为师陈平乌集而为辅  

臣闻记功志过君臣之道也不念旧恶贤人之业也是以齐用管仲而霸功立秦任孟眀而晋耻雪演  

连珠三十首【`晋陆机`】  

臣闻日薄星逥穹天所以纪物山盈川冲后土所以播气五形错而致用四时违而成岁是以百官恪居以赴八音之离眀君执契以要克谐之会  

臣闻任重于力才尽则困用广其器应愽则凶是以物胜权而衡殆形过镜则照穷故眀主程才以效业贞臣底力而辞丰  

臣闻髦俊之才世所希乏丘园之秀因时则扬是以大人基命不擢才于后土眀主聿兴不降佐于昊苍  

臣闻世之所遗未为非寳主之所珍不必适治是以俊乂之薮希蒙翘车之招金碧之岩必辱凤举之使  

臣闻禄収于宠非隆家之举官私于亲非兴邦之选是以三卿世及东国多衰弊之政五侯并轨西京有陵迟之祸  

臣闻鉴之积也无厚而照有重渊之深目之察也有畔而视周天壌之际何则应事以精不以形造物以神不以器是以万邦凯乐非悦钟鼔之娱天下归仁非感玉帛之惠  

臣闻应物有方居难则易藏器在身所乏者时是以充堂之芳非幽兰所难绕梁之音实萦弦所思  

臣闻智周通塞不为时穷才经夷险不为世屈是以凌颷之羽不求反风曜夜之目不思倒日  

臣闻忠臣率志不谋其报贞士发愤期在眀贤是以桞荘黜殡非食瓜衍之赏禽息碎首岂要先茅之田  

臣闻郁烈之芳出于委灰繁会之音生于絶弦是以贞女要名于没世烈士赴节于当年  

臣闻良宰谋朝不必借威贞臣卫主修身则足是以三晋之强屈于齐堂之俎千乘之势弱于阳门之哭  

臣闻赴曲之音洪细入韵蹈节之容俯仰依咏是以言苟适事精麤可施士苟适道修短可用  

臣闻览影偶质不能解独指迹慕逺无救于迟是以循虚器者非应物之具翫空言者非致治之机  

臣闻鑚燧吐火以续旸谷之晷挥翮生风而继飞亷之功是以物有微而毗着事有琐而助洪  

臣闻春风朝煦萧艾蒙其温秋霜宵坠芝蕙被其凉是故威以齐物为肃德以普济为弘  

臣闻巧尽于器习数则贯道系于神人亡则灭是以轮匠肆目不乏奚仲之妙瞽叟清耳而无伶伦之察  

臣闻性之所期贵贱同量理之所极卑高一归是以准月禀水不能加凉晞日引火不必増辉  

臣闻絶节高唱非凡耳所悲肆义芳讯非庸听所善是以南荆有寡和之曲东野有不释之辩  

臣闻寻烟染芬熏息犹芳征音录响操终则絶何则垂于世者可继止乎身者难结是以玄晏之风恒存动神之化已灭  

臣闻飞辔西顿则离朱与蒙瞍収察悬景东秀则夜光与珷玞匿耀是以才换世则俱困功偶时而并劭  

臣闻弦有常音故曲终则改镜无畜影故触形则照是以虚已应物必究千变之容挟情适事不观万殊之妙  

臣闻放身而居体逸则安肆口而入属厌则充是以王鲔登俎不假吞波之鱼兰膏停室不思衔烛之龙  

臣闻冲波安流则龙舟不能以漂震风洞发则夏屋有时而倾何则牵乎动则静凝系乎静则动贞是以淫风大行贞女蒙冶容之诲淳化殷流盗跖挟曽史之情  

臣闻触非其类虽疾弗应感以其方虽微则顺是以商颷漂山不兴盈尺之云谷风乘条必降弥天之润故闇于治者唱繁而和寡审乎物者力约而功峻  

臣闻烟出于火非火之和情生于性非性之适故火壮则烟微性充则情约是以殷墟有感物之悲周京无伫立之迹  

臣闻适物之技俯仰异用应事之器通塞异任是以鸟栖云而缴飞鱼藏渊而网沉贲鼓密而含响朗笛疎而吐音  

臣闻理之所守势所常夺道之所闭权所必开是以生重于利故据图无挥剑之痛义贵于身故临川有投迹之哀  

臣闻情见于物虽逺犹疎神藏于形虽近则密是以仪天步晷而修短可量临渊揆水而浅深难察  

臣闻足于性者天损不能入贞于期者时累不能淫是以迅风陵雨不谬晨禽之察劲阴杀节不雕寒木之心  

演连珠八首【`明宋濓`】  

盖闻鹰鹯巢林鸟雀为之不栖松栢在冈蒿艾为之不植是以君子居乡憸壬草面正士立朝奸雄敛迹  

盖闻事贵审机行当寡尤大易慎辨早之诫春秋严谨始之谋微必训于显极鸿每事于纎求是以蜰■〈虫遗〉一出濳鱼尽怖霜钟初动巢鸟咸忧  

盖闻体微而劲者或足以交戕形龎而武者或失于见制小大每出于相刑刚弱乃拘于所畏是以豺舌虽狭而有杀虎之能鼠牙虽尖而有害象之技  

盖闻外味不加则形气日削内养有道则神眀自腴苟譬诸物若契以符是以脾析一停犘牛即仆中夷既涸鱴刀成枯  

盖闻赏物在精取财有道毫髪异观天渊殊造是以峄阳之桐惟伯牙能知其良乌号之弓必由基方领其妙苟徒妄鬻而暗投曷若藏音而収耀  

盖闻负道推公者欲举善以同人挟智自私者恒患贤之压已以其量之隘弘验其人之臧否是以五弓之陵莫齐泰华之岗一蹄之涔难嫓沧溟之水  

盖闻正色在廷固资于謇谔婉容而谏尤贵于优柔盛怒无逆鳞之批易志有觧頥之休是以叔向善辞故不杀抟鷃之竖晏婴能讽故卒有斩竹之囚  

盖闻善行兴邦嘉言作则法缘之以革奸人依之而建极是以闻一言之当如得万人之兵获一士之贤如得千乘之国  

演连珠八首【`王祎`】  

臣闻圆穹垂象列宿昭符北辰天枢至尊而不动中宫天极泰乙之常居是以人君居正所以建皇极王者宅中所以恢帝图  

臣闻圣不自圣学焉是资说命肇逊敏之告周颂载缉熈之辞是以广厦细旜引文儒而共讲左图右史舍古训其奚师  

臣闻臣有尽言必因君之善听君将致理必頼臣之忠告盖下之于上所要则微上之于下所求宜笃是以尧问衢室仄陋之谋是咨舜访总章刍荛之语俱录大禹一馈而十起周公一沐而三握  

臣闻赤子无他欲而必遂其所有欲赤子有不言而必会其所无言是以圣人之宰万民务在通其志圣人之制万物贵乎全其天  

臣闻事以顺为便物以适为安为猿赐者非负之而升木为鱼德者非挈之而入渊是以夏耕冬繇民不以为怨春贷秋赋民常以为恩  

臣闻网以纲为总服以领为尊纲举而目自张领振而裔乃循是以道者政之领圣人修道不修政更者民之纲圣人治吏不治民  

臣闻调弓者必弛张其弦鼔瑟者必推移其柱是以因时制宜将以通于俗观变立法不徒泥于古三王殊事名施于后世五帝异道德覆于天下  

臣闻以色物毛泽买马而不论其足力则廐无絶地以大小径广售玉而不论其质美则箧无连城是以以德求士致士之实效以才取士得士之虚名  

## 文章辨体彚选卷二百五

（明）贺复征 编  

○书一  

刘勰曰按扬雄曰言心声也书心画也声画形君子小人可见矣故书者舒也舒布其言陈之简牍也详总书体本在尽言言以散郁陶托风采故宜条畅以任气优柔以怿懐亦心声之献酬也　呉讷曰按昔臣僚敷奏朋旧徃复皆总曰书近世臣僚上言名为表奏惟朋旧之间则曰书而已盖论议知识人岂能同苟不具之于书则安得尽其委曲之意哉书记之用广矣考其杂名古今多品是故有书有奏记有启有简有尺牍有状有疏有笺有札而书记则其总称也  

与赵宣子书【`郑公子归生`】  

晋侯搜于黄父遂复合诸侯于扈晋侯不见郑伯以为贰于楚也郑子家使执讯而与之书以告赵宣子  

寡君即位三年召蔡侯而与之事君九月蔡侯入于敝邑以行敝邑以侯宣多之难寡君是以不得与蔡侯偕十一月克减侯宣多而随蔡侯以朝于执事十二年六月归生佐寡君之嫡夷以请陈侯于楚而朝诸君十四年七月寡君又朝以蒇陈事十五年五月陈侯自敝邑徃朝于君徃年正月烛之武徃朝夷也八月寡君又往朝以陈蔡之宻迩于楚而不敢贰焉则敝邑之故也虽敝邑之事君何以不免在位之中一朝于襄而再见于君夷与孤之二三臣相及于绛虽我小国则蔑以过之矣今大国曰尔未逞吾志敝邑有亡无以加焉古人有言曰畏首畏尾身其余几又曰鹿死不择音小国之事大国也徳则其人也不徳则其鹿也铤而走险急何能择命之罔极亦知亡矣将悉币赋以待于鯈唯执事命之文公二年六月壬申朝于齐四年二月壬戌为齐侵蔡亦获成于楚居大国之间而从于强令岂其罪也大国若弗图无所逃命晋巩朔行成于郑赵穿公壻池为质焉  

论重币书【`公孙侨`】  

宣子为政诸侯之币重郑人患之子产寓书于子西以告宣子  

子为晋国四邻诸侯不闻令徳而闻重币侨也惑之侨闻君子长国家者非无贿之患而无令名之难夫诸侯之贿聚于公室则诸侯贰若吾子赖之则晋国贰诸侯贰则晋国壊晋国贰则子之家壊何没没也将焉用贿夫令名徳之舆也徳国家之基也有基无壊无亦是务乎有徳则乐乐则能久诗云乐只君子邦家之基有令徳也夫上帝临汝无贰尔心有令名也夫恕思以明徳则令名载而行之是以逺至迩安毋寜使人谓子子实生我而谓子浚我以生乎象有齿以焚其身贿也  

论铸刑书书【`晋羊舌肸`】  

始吾有虞于子今则已矣昔先王议事以制不以刑辟惧民之有争心也犹不可禁御是故闲之以义纠之以政行之以礼守之以信奉之以仁制为禄位以劝其从严断刑罚以威其淫惧其未也故诲之以忠耸之以行敎之以务使之以和临之以敬莅之以强断之以刚犹求圣哲之士明察之官忠信之长慈恵之师民于是乎可任使也而不生祸乱民之有辟则不忌于上并有争心以征于书而徼幸以成之弗可为矣夏有乱政而作禹刑商有乱政而作汤刑周有乱政而作九刑三辟之兴皆叔世也今吾子相郑国作封洫立谤政制参辟铸刑书将以靖民不亦难乎诗曰仪式刑文王之典日靖四方又曰仪刑文王万邦作孚如是何辟之有民知争端矣将弃礼而征于书锥刀之末将尽争之乱狱滋丰贿赂并行终子之世郑其败乎肸闻之国将亡必多制其此之谓乎  

为齐献穰侯书【`周苏代`】  

陉山之事赵且与秦伐齐齐惧令田幸以阳武合于赵而以顺子为质赵王喜乃按兵告于秦曰齐以阳武赐敝邑而纳顺子欲以解戈敢告下吏秦王使公子佗之赵谓赵王曰齐与大国救魏而倍约不可信恃大国不义以告敝邑而赐之二社之地以奉祭祀令又案兵且欲合齐而受其地非使臣之所知也请益甲四万大国裁之蘓代为齐献书穰侯  

臣闻徃来者之言曰秦且益赵甲四万人以伐齐臣窃必之敝邑之王曰秦王明而熟于计穰侯智而习于事必不益赵甲四万人以伐齐是何也夫三晋相结秦之深雠也三晋百背秦百欺秦不为不信不为无行今破齐以肥赵赵秦之深雠不利于秦一也秦之谋者必曰破齐敝晋而后制晋楚之胜夫齐罢国也以天下击之譬犹以千钧之弩溃痈也秦王安能制晋楚哉二也秦少出兵则晋楚不信多出兵则晋楚为制于秦齐恐则不走于秦且走晋楚三也齐割地以实晋楚则晋楚安齐举兵而为之顿剑则秦反受兵四也是晋楚以秦伐齐以齐破秦何晋楚之智而齐秦之愚五也秦得安邑善齐以安之亦必无患矣秦有安邑则韩魏必无上党矣夫取三晋之肠胃与出兵而惧其不反也孰利故臣窃必之敝邑之王曰秦王明而熟于计穰侯智而习于事必不益赵甲四万人以伐齐矣  

遗燕将书【`齐鲁仲连`】  

齐襄王时燕将攻下聊城聊城人或谗之燕燕将惧诛因保守聊城不敢归齐田单攻聊城岁余士卒多死而聊城不下鲁连乃为书约之矢以射城中  

吾闻之知者不倍时而弃利勇士不怯死而灭名忠臣不先身而后君今君行一朝之忿不顾燕王之无臣非忠也杀身亡聊城而威不信于齐非勇也功废名灭后世无称非智也故智者不再计勇士不怯死今死生荣辱尊卑贵贱此其一时也愿公之详计而无与俗同也且楚攻南阳魏攻平陆齐无南面之心以为亡南阳之害不若得济北之利故定计而坚守之今秦人下兵魏不敢东面横秦之势合则楚国之形危且弃南阳断右壤存济北计必为之今楚魏交退燕救不至齐无天下之规与聊城共据朞年之敝即臣见公之不能得也齐必决之于聊城公无再计彼燕国大乱君臣过计上下迷惑栗腹误以十万之众五折于外万乘之国被围于赵壤削主困为天下僇公闻之乎今燕王方寒心独立大臣不足恃国敝祸多民心无所归今公又以聊城之民距全齐之兵期年不解是墨翟之守也食人炊骨士无反北之心是孙膑呉起之兵也能已见于天下已故为公计不如罢兵休士全车甲归报燕王燕王必喜士民见公如见父母交游攘臂而议于世功业可明矣上辅孤主以制群臣下养百姓以资说士矫国革俗于天下功名可立也意者亦捐燕弃世东游于齐乎请裂地定封富比陶卫世世称寡与齐久存此亦一计也二者显名厚实也愿公熟计而审处一也且吾闻効小节者不能行大威恶小耻者不能立荣名昔管仲射桓公中钩簒也遗公子纠而不能死怯也束缚桎梏辱身也此三行者乡里不通也世主不臣也彼管仲终穷抑幽囚而不出惭耻而不见穷年没寿不免为辱人贱行矣然管子并三行之过据齐国之政一匡天下九合诸侯为五伯首名髙天下光照邻国曺沫为鲁君将三战三北而丧地千里使曹子之足不离陈计不顾后出必死而不生则不免为败军禽将曹子以败军禽将非勇也功废名灭后世无称非智也故去三北之耻退而与鲁君计也曹子以为遭齐桓公有天下朝诸侯曹子以一剑之任刦桓公于坛坫之上颜色不变而辞气不悖三战之所丧一朝而反之天下震动惊骇威信呉楚传名后世若此二公者非不能行小节死小耻也以为杀身絶世功名不立非智也故去忿恚之心而成终身之名除感忿之耻而立累世之功故业与三王争流名与天壤相敝也公其图之  

诣丞相公孙弘记室书【`董仲舒`】  

江都相董仲舒叩头死罪再拜上言君侯以周召自然休质擢升三公统理海内总缉百僚未有半言之敎郡国翕然望风更思改新以助至治郡众所占必有成功仲舒叩头死罪仲舒愚戅素无治名大汉之检式数蒙君侯哀怜之恩悞被非任无以称职仲舒窃见宰职任天下之重羣心所归惟须贤佐以成圣化愿君侯大开萧相国求贤之路广选举之门既得其人接以周公下士之义即竒伟隠世异伦之人各思竭愚归往盛徳英俊满朝百能备具即君侯大立则道徳弘通化流四极仲舒愚陋经术浅薄所识褊陋不能赞扬万分君侯所弃捐窃闻春秋曰贤圣博观以章其名择善者从之无所不听又曰近而不言为谄逺而不言为怨故辄披心陈诚仲舒叩头死罪死罪夫尧舜三王之业皆由仁义为本仁者所以理人伦也故圣王以为治首或曰发号出令利天下之民者谓之仁政疾天下之害于人者谓之仁心二者备矣然后海内应以诚惟君侯深观徃古思本仁义至诚而已方今闗东五榖咸贵家有饥饿其死伤者半盗贼并起流亡不止良民被害为圣主忧咎皆由仲舒等典职防禁无素当先坐仲舒叩头死罪死罪仲舒至愚以为扶衰止奸本在吏耳宜一考察天下领民之吏留心署置以明消灭邪枉之迹使百姓各安其产业无有冦盗之患以蠲主忧仲舒叩头死罪谨奉春秋署置术再拜君侯足下  

## 文章辨体彚选卷二百六

（明）贺复征 编  

○书二  

报任少卿书【`汉司马迁`】  

太史公牛马走司马迁再拜言少卿足下曩者辱赐书敎以顺于接物推贤进士为务意气懃懃恳恳若望仆不相师而用流俗人之言仆非敢如此也仆虽罢驽亦尝侧闻长者之遗风矣顾自以为身残处秽动而见尤欲益反损是以独郁悒而谁与语谚曰谁为为之孰令听之盖锺子期死伯牙终身不复鼓琴何则士为知巳者用女为悦己者容若仆大质巳亏缺矣虽才懐随和行若由夷终不可以为荣适足以见笑而自点耳书辞宜答会东从上来又迫贱事相见日浅卒卒无须臾之间得竭志意今少卿抱不测之罪涉旬月迫季冬仆又薄从上雍恐卒然不可为讳是仆终已不得舒愤懑以晓左右则长逝者魂魄私恨无穷请畧陈固陋阙然久不报幸勿为过仆闻之修身者智之符也爱施者仁之端也取与者义之表也耻辱者勇之决也立名者行之极也士有此五者然后可以托于世而列于君子之林矣故祸莫憯于欲利悲莫痛于伤心行莫丑于辱先诟莫大于宫刑刑余之人无所比数非一世也所从来逺矣昔卫灵公与雍渠同载孔子适陈商鞅因景监见赵良寒心同子叅乘袁丝变色自古而耻之夫中材之人事有闗于宦竖莫不伤气而况于慷慨之士乎如今朝廷虽乏人奈何令刀锯之余荐天下之豪俊哉仆赖先人绪业得待罪辇毂下二十余年矣所以自惟上之不能纳忠效信有竒策才力之誉自结明主次之又不能拾遗补阙招贤进能显岩穴之士外之不能备行伍攻城野战有斩将搴旗之功下之不能积日累劳取尊官厚禄以为宗族交游光宠四者无一遂茍合取容无所短长之效可见于此矣向者仆亦尝厕下大夫之列陪奉外庭末议不以此时引纲维尽思虑今已亏形为扫除之隶在闟茸之中乃欲仰首伸眉论列是非不亦轻朝廷羞当代之士耶嗟乎嗟乎如仆尚何言哉尚何言哉且事本末未易明也仆少负不覊之行长无乡曲之誉主上幸以先人之故使得奏薄伎出入周卫之中仆以为戴盆何以望天故絶宾客之知亡室家之业日夜思竭其不肖之才力务一心营职以求亲媚于主上而事乃有大谬不然者夫仆与李陵俱居门下素非能相善也趋舍异路未尝衔杯酒接殷勤之余欢然仆观其为人自守奇士事亲孝与士信临财亷取与义分别有让恭俭下人常思奋不顾身以狥国家之急其素所畜积也仆以为有国士之风夫人臣出万死不顾一生之计赴公家之难斯以竒矣今举事一不当而全躯保妻子之臣随而媒糵其短仆诚私心痛之且李陵提步卒不满五千身践戎马之地足厯王庭垂饵虎口横挑强胡卬亿万之师与单于连战十有余日所杀过当虏救死扶伤不给毡裘之君长咸震怖乃悉征其左右贤王与引弓之人一国共攻而围之转斗千里矢尽道穷救兵不至士卒死伤如积然李陵一呼劳军士无不起躬自流涕沬血饮泣更张空弮冐白刃北向争死敌者陵未没时使有来报汉公卿王侯皆奉觞上寿后数日陵败书闻主上为之食不甘味听朝不怡大臣忧惧不知所出仆切不自料其卑贱见主上惨怆怛悼诚欲效其欵欵之愚以为李陵素与士大夫絶甘分少能得人之死力虽古之名将不能过也身虽陷败彼观其意且欲得其当而报于汉事已无可柰何其所摧败功亦足以白于天下矣仆懐欲陈之而未有路适会召问即以此指推言陵之功欲以广主上之意塞睚眦之辞未能尽明明主不晓以为仆沮贰师而为李陵游说遂下于理拳拳之忠终不能自列因为诬上卒从吏议家贫货赂不足以自赎交游莫救视左右亲近不为一言身非木石独与法吏为伍深幽囹圄之中谁可告愬者此真少卿所亲见仆行事岂不然乎李陵既生降颓其家声而仆又佴之蚕室重为天下观笑悲夫悲夫事未易一二为俗人言也仆之先非有剖符丹书之功文史星厯近乎卜祝之间固主上所戏弄倡优所畜流俗之所轻也假令仆伏法受诛若九牛亡一毛与蝼蚁何以异而世俗又不能与死节者次比特以为智穷罪极不能自免卒就死耳何也素所自树立使然也人固有一死死或重于泰山或轻于鸿毛用之所趣异也太上不辱先其次不辱身其次不辱理色其次不辱辞令其次屈体受辱其次易服受辱其次闗木索被棰楚受辱其次剔毛髪婴金鐡受辱其次毁肌肤断支体受辱最下腐刑极矣传曰刑不上大夫此言士节不可不勉励也猛虎在深山百兽震恐及在槛穽之中揺尾而求食积威约之渐也故士有画地为牢势不可入削木为吏议不可对定计于鲜也今交手足受木索暴肌肤受榜棰幽于圜墙之中当此之时见狱吏则头抢地视徒隶则心惕息何者积威约之势也及以至是言不辱者所谓强颜耳曷足贵乎且西伯伯也拘于羑里李斯相也具于五刑淮阴王也受械于陈彭越张敖南面称孤系狱抵罪绛侯诛诸吕权倾五伯囚于请室魏其大将也衣赭衣闗三木季布为朱家钳奴灌夫受辱于居室此人皆身至王侯将相声闻邻国及罪至罔加不能引决自裁在尘埃之中古今一体安在其不辱也由此言之勇怯势也强弱形也审矣何足怪乎夫人不能早裁绳墨之外以稍陵迟至于鞭棰之间乃欲引节斯不亦逺乎古人所以重施刑于大夫者殆为此也夫人情莫不贪生恶死念父母顾妻子至激于义理者不然乃有所不得已也今仆不幸早失父母无兄弟之亲独身孤立少卿视仆于妻子何如哉且勇者不必死节怯夫慕义何处不勉焉仆虽怯懦欲茍活亦颇识去就之分矣何至自沈溺缧绁之辱哉且夫臧获婢妾犹能引决况仆之不得已乎所以隐忍茍活幽于粪土之中而不辞者恨私心有所不尽鄙陋没世而文采不表于后世也古者富贵而名磨灭不可胜纪唯倜傥非常之人称焉葢文王拘而演周易仲尼厄而作春秋屈原放逐乃赋离骚左丘失明厥有国语孙子膑脚兵法修列不韦迁蜀世传吕览韩非囚秦说难孤愤诗三百篇大抵圣贤发愤之所为作也此人皆意有所郁结不得通其道故述徃事思来者乃如左丘无目孙子断足终不可用退而论书策以舒其愤思垂空文以自见仆窃不逊近自托于无能之辞网罗天下放失旧闻畧考其事综其终始稽其成败兴坏之纪上计轩辕下至于兹为十表本纪十二书八章世家三十列传七十凡百三十篇亦欲以究天人之际通古今之变成一家之言草创未尽会遭此祸惜其不成是以就极刑而无愠色仆诚已着此书藏之名山传之其人通邑大都则仆偿前辱之责虽被万戮岂有悔哉然此可为知者道难为俗人言也且负下未易居下流多谤议仆以口语遇遭此祸重为乡里所戮笑以污辱先人亦何面目复上父母之丘墓乎虽累百世诟弥甚耳是以肠一日而九廽居则忽忽若有所亡出则不知其所徃毎念斯耻汗未尝不发背沾衣也身直为闺合之臣寜得自引深藏岩穴耶故且从俗浮沉与时俯仰以通其狂惑今少卿乃教以推贤进士无乃与仆私心刺谬乎今虽欲自雕琢曼辞以自饰无益于俗不信祇足取辱耳要之死日然后是非乃定书不能尽意畧陈固陋谨再拜  

荅蘓武书【`李陵`】  

子卿足下勤宣令徳策名清时荣问休畅幸甚幸甚逺托异国昔人所悲望风怀想能不依依昔者不遗逺辱还荅慰诲勤勤有踰骨肉陵虽不敏能不慨然自从初降以至今日身之穷困独坐愁苦终日无覩但见异类韦鞴毳幕以御风雨膻肉酪浆以充饥渴举目言笑谁与为欢胡地玄冰边土惨裂但闻悲风萧条之声凉秋九月塞外草衰夜不能寐侧耳逺听胡笳互动牧马悲鸣吟啸成羣边声四起晨坐听之不觉泪下嗟乎子卿陵独何心能不悲哉与子别后益复无聊上念老母临年被戮妻子无辜并为鲸鲵身负国恩为世所悲子归受荣我留受辱命也如何身出礼义之乡而入无知之俗违弃君亲之恩长为蛮夷之域伤已令先君之嗣更成夷狄之族又自悲矣功大罪小不蒙明察孤负陵心区区之意每一念至忽然忘生陵不难刺心以自明刎颈以见志顾国家于我已矣杀身无益适足増羞故每攘臂忍辱辄复茍活左右之人见陵如此以为不入耳之欢来相劝勉异方之乐祗令人悲増忉怛耳嗟乎子卿人之相知贵相知心前书仓卒未尽所怀故复畧而言之昔先帝授陵歩卒五千出征絶域五将失道陵独遇战而裹万里之粮帅徒歩之师出大漠之外入强胡之域以五千之众对十万之军策疲乏之兵当新覊之马然犹斩将搴旗追奔逐北灭迹扫尘斩其枭帅使三军之士视死如归陵也不才希当大任意谓此时功难堪矣匈奴既败举国兴师更练精兵强踰十万单于临阵亲自合围客主之形既不相如歩马之势又甚悬絶疲兵再战一以当千然犹扶创乘痛决命争首死伤积野余不满百而皆扶病不任干戈然陵振臂一呼创病皆起举刅指虏胡马奔走兵尽矢穷人无尺鐡犹复徒手奋呼争为先登当此时也天地为陵震怒战士为陵饮血单于谓陵不可复得便欲引还而贼臣教之遂使复战故陵不得免耳昔高皇帝以三十万众困于平城当此之时猛将如云谋臣如雨然犹七日不食仅乃得免况当陵者岂易为力哉而执事者云云茍怨陵以不死然陵不死罪也子卿视陵岂偷生之士而惜死之人哉寜有背君亲捐妻子而反为利者乎然陵不死有为也故欲如前书之言报恩于国主耳诚以虚死不如立节灭名不如报徳也昔范蠡不殉会稽之耻曹沫不死三败之辱卒复勾践之雠报鲁君之羞区区之心窃慕此耳何圗志未立而怨已成计未从而骨肉受刑此陵所以仰天椎心而泣血也足下又云汉与功臣不薄子为汉臣安得不云尔乎昔萧樊囚絷韩彭葅醢晁错受戮周魏见辜其余佐命立功之士贾谊亚夫之徒皆信命世之才抱将相之具而受小人之谗并受祸败之辱卒使怀才受谤能不得展彼二子之遐举谁不为之痛心哉陵先将军功畧葢天地义勇冠三军徒失贵臣之意刭身絶域之表此功臣义士所以负戟而长叹者也何谓不薄哉且足下昔以单车之使适万乗之虏遭时不遇至于伏剑不顾流离辛苦几死朔北之野丁年奉使皓首而归老母终堂生妻去帷此天下所希闻古今所未有也蛮貊之人尚犹嘉子之节况为天下之主乎陵谓足下当享茅土之荐受千乘之赏闻子之归赐不过二百万位不过典属国无尺寸之封嘉子之勤而妨功害能之臣尽为万户侯亲威贪佞之类悉为廊庙宰子尚如此陵复何望哉且汉厚诛陵以不死薄赏子以守节欲使逺听之臣望风驰命此实难矣所以每顾而不悔者也陵虽孤恩汉亦负徳昔人有言虽忠不烈视死如归陵诚能安而主岂复能眷眷乎男儿生以不成名死则葬蛮夷中谁复能屈身稽颡还向北阙使刀笔之吏弄其文墨邪愿足下勿复望陵嗟乎子卿夫复何言相去万里人絶路殊生为别世之人死为异域之鬼长与足下生死辞矣幸谢故人勉事圣君足下胤子无恙勿以为念努力自爱时因北风复惠徳音李陵顿首  

报李陵书【`蘓武`】  

曩以人之奉使方外至使遐夷作逆封豕造悖豺狼出爪摧辱王命身幽于无人之处迹戢于胡塞之地歃朝露以为饮茹田鼠以为粮穷目极望不见所识侧耳逺听不闻人声当此之时生不足甘死不足恶所以忍困强存徒念忠义虽诱仆以隆爵厚宠万金之利不以滑其虑也迫以白刅在颈鐡锧在喉不以动其心也何则志定于不回期誓于没命幸頼圣明逺垂拯赎得使入汤之禽复假羽毛刖断之足复蒙连续每念足下才为世英器为时出语曰夜行被绣不足为荣况于家室孤灭弃在絶域衣则异制食味不拘弃捐功名虽尚视息与亡无异向使君服节死难书功竹帛传名千代茅土之封永垂不朽不亦休哉嗟乎李卿事已去矣失之毫厘差之千里将复何言所贶重遗义当承顺本为一体今为异俗余归汉室子留彼国臣无境外之交故不当受乖离邈矣相见未期国别俗殊死生隔絶代马越鸟能不依依谨奉荅报并还所赠  

## 文章辨体彚选卷二百七

（明）贺复征 编  

○书三  

报祁侯臝葬书【`汉杨贵`】  

葢闻古之圣王縁人情不忍其亲故为制礼今则越之吾是以臝葬将以矫世也夫厚葬诚无益于死者而俗人竞以相高靡财单币腐之地下或乃今日入而明日发此真与暴骸于中野何异且夫死者终生之化而物之归者也归者得至化者得变是物各反其真也反真冥冥亡形亡声乃合道情夫饰外以华众厚葬以隔真使归者不得至化者不得变是使物各失其所也且吾闻之精神者天之有也形骸者地之有也精神离形各归其真故谓之鬼鬼之为言归也其尸块然独处岂有知哉裹以币帛鬲以棺椁支体络东口含玉石欲化不得欝为枯腊千载之后棺椁朽腐乃得归生就其真宅繇是言之焉用久客昔帝尧之葬也窽木为椟葛垒为缄其穿下不乱泉上不泄殠故圣王生易尚死易葬也不加功于亡用不捐财于亡谓今费财厚葬留归鬲至死者不知生者不得是谓重惑于戏吾不为也  

报孙会宗书【`杨恽`】  

恽材朽行秽文质无所底幸頼先人余业得备宿卫遭遇时变以获爵位终非其任卒与祸会足下哀其愚蒙赐书教督以所不及殷勤甚厚然窃恨足下不深惟其终始而猥随俗之毁誉也言鄙陋之愚心则若逆指而文过黙而息乎恐违孔氏各言尔志之义故敢畧陈其愚唯君子察焉恽家方隆盛时乗朱轮者十人位在列卿爵为通侯总领从官与闻政事曽不能以此时有所建明以宣徳化又不能与羣僚同心并力陪辅朝廷之遗忘已负窃位素餐之责久矣怀禄贪势不能自退遂遭变故横被口语身幽北阙妻子满狱当此之时自以夷灭不足以塞责岂意得全首领复奉先人之丘墓乎伏惟圣主之恩不可胜量君子逰道乐以忘忧小人全躯说以忘罪窃自思念过已大矣行已亏矣长为农夫以没世矣是故身率妻子戮力耕桑灌园治产以给公上不意当复用此为讥议也夫人情所不能止者圣人弗禁故君父至尊亲送其终也有时而旣臣之得罪已三年矣田家作苦歳时伏腊烹羊炰羔斗酒自劳家本秦也能为秦声妇赵女也雅善鼔瑟奴婢歌者数人酒后耳热仰天抚缶而呼呜呜其诗曰田彼南山芜秽不治种一顷豆落而为萁人生行乐耳须富贵何时是日也拂衣而喜奋袖低昻顿足起舞诚荒淫无度不知其不可也恽幸有余禄方籴贱贩贵逐什一之利此贾竖之事污辱之处恽亲行之下流之人众毁所归不寒而栗虽雅知恽者犹随风而靡尚何称誉之有董生不云乎明明求仁义常恐不能化民者卿大夫之意也明明求财利常恐困乏者庶人之事也故道不同不相为谋今子尚安得以卿大夫之制而责仆哉夫西河魏土文侯所兴有段干木田子方之遗风凛然皆有节槩知去就之分顷者足下离旧土临安定安定山谷之间昆夷旧壤子弟贪鄙岂习俗之移人哉于今乃覩子之志矣方当盛汉之隆愿勉■〈施，冉代也〉无多谈  

与王根论灾异书【`李寻`】  

书云天聪明葢言紫宫极枢通位帝纪太微四门广开大道五经六纬尊术显士翼张舒布烛临四海少微处士为比为辅故次帝廷女宫在后圣人承天贤贤易色取法于此天官上将上相皆颛面正朝忧责甚重要在得人得人之效成败之机不可不勉也昔秦穆公说諓諓之言任仡仡之勇身受大戮社稷几亡悔过自责思惟黄髪任用百里奚卒覇西域徳列王道二者祸福如此可不慎哉夫士者国家之大寳功名之本也将军一门九侯二十朱轮汉兴以来臣子贵盛未尝至此夫物盛必衰自然之理唯有贤友强辅庶几可以保身命全子孙安国家书曰厯象日月星辰此言仰视天文俯察地理观日月消息候星辰行伍揆山川变动参人民謡俗以制法度考祸福举错誖逆咎败将至征兆为之先见明君恐惧修正侧身博问转祸为福不可救者即蓄备以待之故社稷亡忧窃见徃者赤黄四塞地气大发动土竭民天下扰乱之征也彗星争明庶雄为桀大冦之引也此二者已颇效矣城中讹言大水奔走上城朝廷惊骇女孽入宫此独未效间者重以水泉涌溢旁宫阙仍出月太白入东井犯积水缺天渊日数湛于极阳之色羽气乗宫起风积云又错以山崩地动河不用其道盛冬靁电潜龙为孽继以陨星流彗维填上见日蚀有背乡此亦高下易居洪水之征也不忧不改洪水乃欲荡涤流彗乃欲埽除改之则有年亡期故属者颇有变改小贬邪猾日月光精时雨气应此皇天右汉无已也何况致大改之宜急愽求幽隐拔擢天士任以大职诸阘茸佞讇抱虚求进及用残贼酷虐闻者若此之徒皆嫉善憎忠坏天文败地理涌趯邪阴湛溺太阳为主结怨于民宜以时废退不当得居位诚必行之凶灾销灭子孙之福不旋日而至政治感阴阳犹鐡炭之低卬见效可信者也及诸蓄水连泉务通利之修旧堤防省池泽税以助损阴邪之盛案行事考变易讹言之效未尝不至请征韩放掾周敞王望可与图之  

与扬雄求方言书【`刘歆`】  

歆叩头昨受诏宓五官郎中田仪与官婢陈征骆驿等私通盗刷越巾事即其夕竟归府诏问三代周秦轩车使者遒人使者以歳八月巡路□代语童謡歌戱欲得其最目因从事郝隆□之有日篇中但有其目无见文者歆先君数为孝成皇帝言当使诸儒共集训诂尔雅所及五经所诂不合尔雅者诂■〈鞠〉为病及诸经氏之属皆无证验博士至以穷世之博学者偶有所见非徒无主而生是也会成帝未以为意先君又不能独集至于歆身修轨不暇何偟更创属闻子云独采集先代絶言异国殊语以为十五卷其所解略多矣而不知其目非子云澹雅之才沈鬰之思不能经年鋭精以成此书良为勤矣歆虽不遘过庭亦克识先君雅训三代之书藴藏于家直不计耳今闻此甚为子云嘉之已今圣朝留心典诰发精于殊语欲以验考四方之事不劳戎马高车之使坐知謡俗适子云攘义之秋也不以是时发仓廪以振赡殊无为明语将何独挈之寳上以忠信明于上下以置恩于罢朽所谓知蓄积善布施也盖萧何造律张仓推厯皆成之于帷幕贡之于王门功列于汉室名流乎无穷诚以隆秋之时收藏不殆饥春之歳散之不疑故至于此也今谨使宻入奉手书愿颇与其最目得使入录令圣朝留明明之典歆叩头叩头  

答刘歆书【`杨雄`】  

雄叩头赐命谨至又告以田仪事事穷竟白案显出甚厚甚厚田仪与雄同乡里幼稚为邻长艾相爱视觊动精采似不为非者故举至之雄之任也不意迹污暴于官朝今举者怀赧而低眉任者含声而寃舌知人之徳尧犹病诸雄何惭焉叩头叩头又勅以殊言十五卷君何由知之谨归诚底里不敢违信雄少不师章句亦于五经之训所不解常闻先代輶轩之使奏籍之书皆藏于周秦之室及其破也遗弃无见之者独蜀人有严君平临卭林闾翁孺者深好训诂犹见輶轩之使所奉言翁孺与雄外家牵连之亲又君平过误有以私遇少而与雄也君平财有千言耳翁孺梗概之法畧有翁孺徃数歳死妇蜀郡掌氏子无子而去而雄始能草文先作县邸铭王佴颂阶闼铭及成都城四隅铭蜀人有杨庄者为郎诵之于成帝成帝好之以为似相如雄遂以此得外见此数者皆都水君常见故不复奏雄为郎之歳自奏少不得学而心好沈博絶丽之文愿不受三歳之奉且休脱直事之繇得肆心广意以自克就有诏可不夺奉令尚书赐笔墨钱六万得观书于石渠如是后一歳作绣补灵节龙骨之铭诗三章成帝好之遂得尽意故天下上计孝亷及内郡卫率会者雄常把三寸弱翰赍油素四尺以问其异语归即以鈆摘次之于椠二十七歳于今矣而语言或交错相反方覆论思详悉集之燕其疑张伯松不好雄赋诵之文然亦有以竒之常为雄道言其父及其先君喜典训属雄以此篇目颇示其成者伯松曰是县诸日月不刋之书也又言恐雄为太玄经由鼠坻之与牛场也如其用则实五稼饱邦民否则为抵粪弃之于道矣而雄般之伯松与雄独何徳慧而君与雄独何譛隙而当匿乎其不劳戎马高车令人君坐帷幙之中知絶遐异俗之语典流于昆嗣言列于汉籍诚雄心之所絶极至精之所想遘也扶圣朝逺照之明使君求此如君之意诚雄散之之会也死之日则今之荣也不敢有贰不敢有爱少而不以行立于乡里长而不以功显于县官着训于帝籍但言词博览翰墨为士诚欲崇而就之不可以遗不可以怠即君必欲胁之以威陵之以武欲令入之于此此又未定未可以见今君又终之则缢死以从命也且寛假延期必不敢有爱雄之所为得使君辅贡于明朝则雄无恨何敢有匿唯执事图之长监所规绣之就死以为小雄敢行之谨因还使雄叩头叩头  

与葢寛饶书【`王生`】  

明主知君洁白公正不畏强御故命君以司察之位擅君以奉使之权尊官厚禄已施于君矣君宜夙夜惟思当世之务奉法宣化忧劳天下虽日有益月有功犹未足以称职而报恩也自古之治三王之术各有制度今君不务循职而已乃欲以太古久逺之事匡拂天子数进不用难听之语以摩切左右非所以扬令名全寿命者也方今用事之人皆明习法令言足以饰君之辞文足以成君之过君不惟蘧氏之高踪而慕子胥之末行用不訾之躯临不测之险窃为君痛之夫君子直而不挺曲而不诎大雅云既明且哲以保其身狂夫之言圣人择焉唯裁省览  

## 文章辨体彚选卷二百八

（明）贺复征 编  

○书四  

辞隗嚣书【`汉方望`】  

足下将建伊吕之业弘不世之功而大事草创英雄未集以望异域之人疵瑕未露欲先从郭隗想望乐毅故钦承大旨顺风不让将军以至徳尊贤广其谋虑动有功发中权基业已定大勲方缉今俊乂并会羽翮比肩望无耆耉之徳而猥托宾客之上诚自愧也虽怀介然之节欲洁去就之分诚终不背其本贰其志也何则范蠡收责勾践乗偏舟于五湖咎犯谢罪文公亦逡巡于河上夫以二子之贤勒铭两国犹削迹归愆请命乞身望之无劳盖其宜也望闻乌氏有龙池之山微陉南通与汉相属其傍时有竒人聊及闲暇广求其真愿将军勉之  

与隗嚣书【`申屠刚`】  

愚闻专已者孤拒諌者塞孤塞之政亡国之风也虽有明圣之姿犹屈已从众故虑无遗策举无过事夫圣人不以独见为明而以万物为心顺人者昌逆人者亡此古今之所共也将军以布衣为乡里所推廊庙之计既不豫定动军发众又不深料今东方政教日睦百姓平安而西州发兵人人怀忧骚动惶惧莫敢正言羣众疑惑人怀顾望非徒无精锐之心其患无所不至夫物穷则变生事急则计易其势然也夫离道徳逆人情而能有国有家者古今未有也将军素以忠孝显闻是以士大夫不逺千里慕乐徳义今茍欲决意徼幸此何如哉夫天所佑者顺人所助者信如未蒙佑助令小人受涂地之祸毁坏终身之徳败乱君臣之节污伤父子之恩众贤破胆可不慎哉  

与隗嚣将牛邯书【`王遵`】  

遵与隗王歃盟为汉自经厯虎口践履死地已十数矣于时周洛以西无所统一故为王策欲东收闗中北取上郡进以奉天人之用退以惩外夷之随机数年之间冀圣汉复存当挈河陇奉旧都以归本朝生民以来臣人之势未有便于此时者也而王之将吏羣居穴处之徒人人抵掌欲为不善之计遵与孺卿【`孺卿邯字`】日夜所争害几及身者岂一事哉前计抑絶后策不从所以吟啸■〈扌戹〉腕垂涕登车幸蒙封拜得延论议每及西州之事未尝敢忘孺卿之言今车驾大众已在道路吴耿骁将云集四境而孺卿以奔离之卒拒要■〈扌戹〉当军冲视其形势何如哉夫智者覩危思变贤者泥而不滓是以功名终申策画复得故夷吾束缚而相齐黥布杖剑以归汉去愚就义功名并着今孺卿当成败之际遇严兵之锋可为怖栗宜断之心胸参之有识  

与杨广书【`马援`】  

春卿无恙【`春卿广字`】前别冀南寂无音驿援间还长安因留上林窃见四海已定兆民同情而季孟闭拒背畔【`季孟嚣字`】为天下表的常惧海内切齿思相屠裂故遗书恋恋以致恻隐之计乃闻季孟归罪于援而纳王游翁謟邪之说【`游翁王元字`】自谓函谷以西举足可定以今而观竟何如邪援间至河内过存伯春【`嚣子恂字`】见其奴吉从西方还说伯春小弟仲舒望见吉欲问伯春无它否竟不能言晓夕号泣婉转尘中又说其家悲愁之状不可言也夫怨雠可刺不可毁援闻之不自知泣下也援素知季孟孝爱曾闵不过夫孝于其亲岂不慈于其子可有子抱三木而跳梁妄作自同分羮之事乎季孟平生自言所以拥兵众者欲以保全父母之国而完坟墓也又言欲厚士大夫而已而今所欲全者将破亡之所欲完者将毁伤之所欲厚者将反薄之季孟尝折愧子阳而不受其爵今更共陆陆欲徃附之将难为颜乎若复责以重质当安从得子主给是哉徃时子阳独欲以王相待而春卿拒之今者归老更欲低头与小儿曹共槽枥而食并肩侧身于怨家之朝乎男儿溺死何伤而拘游哉今国家待春卿意深宜使牛孺卿与诸耆老大人共说季孟若计划不从则可引领去矣前披舆地图见天下郡国百有六所柰何欲以区区二邦以当诸夏百有四乎春卿事季孟外有君臣之义内有朋友之道言君臣邪固当諌争语朋友邪应有切磋岂有知其无成而但萎腇咋舌叉手从族乎及今成计殊尚善也过是欲少味矣且来君叔天下信士朝廷重之其意依依常独为西州言援商朝廷尤欲立信于此必不负约援不得久留愿急赐报  

与隗嚣书【`窦融`】  

伏惟将军国富政修士兵怀附亲遇戹会之际国家不利之时守节不回承事本朝后遣伯春委身于国无疑之诚于斯有效融等所以欣服高义愿从役于将军者良为此也而忿悁之间改节易图君臣分争上下接兵委成功造难就去从议为横谋百年累之一朝毁之岂不惜乎殆执事者贪功建谋以至于此融窃痛之当今西州地势局廹人兵离散易以辅人难以自建计若失路不返闻道犹迷不南合子阳则北入文伯耳夫负虚交而易强御恃逺救而轻近敌未见其利也融闻智者不危众以举事仁者不违义以要功今以小敌大于众何如弃子徼功于义何如且初事本朝稽首北面忠臣节也及遣伯春垂涕相送慈父恩也俄而背之谓吏士何忍而弃之谓留子何自兵起以来转相攻击城郭皆为丘墟生人转于沟壑今其存者非锋刅之余则流亡之孤迄今伤痍之体未愈哭泣之声尚闻幸頼天运少还而大将军复重于难是使积痾不得遂瘳幼孤将复流离其为悲痛尤足愍伤言之可为酸鼻庸人且犹不忍况仁者乎融闻为忠甚易得宜实难忧人大过以徳取怨知且以言获罪也区区所献唯将军省焉  

与刘龚书【`蘓竟`】  

君执事无恙走昔以磨研编削之才与国师公从事出入校定秘书窃自依依末由自逺盖闻君子愍同类而伤不遇人无智愚莫不先避害然后求利先定志然后求名昔智果见智伯穷兵必亡故变名逺逝陈平知项王为天所弃故归心髙祖皆智之至也闻君前权时屈节北面延牙乃后觉悟栖迟养徳先世数子又何以加君处阴中土多贤士若以须臾之间研考异同揆之图书测之人事则得失利害可陈于目何自负畔乱之困不移守恶之名乎与君子之道何其反也世之俗儒末学醒醉不分而稽论当世疑误视听或谓天下迭兴未知谁是称兵据土可图非兾或曰圣王未启宜观时变倚强附大顾望自守二者之论岂其然乎夫孔丘秘经为汉赤制玄包幽室文隐事明且火徳承尧虽昧必亮承积世之祚握无穷之符王氏虽乗间偷簒而终婴大戮支分体解宗氏屠灭非其效与皇天所以眷顾踟蹰忧汉子孙者也论者若不本之于天参之于圣猥以师旷杂事轻自眩惑说士作书乱夫大道焉可信哉诸儒或曰今五星失晷天时谬错辰星久而不効太白出入过度荧惑进退见态镇星绕带天街歳星不舍氐房以为诸如此占归之国家盖灾不徒设皆应之分野各有所主夫房心即宋之分东海是也尾为燕分渔阳是也东海董宪迷惑未降渔阳彭宠逆乱拥兵王赫斯怒命将并征故荧惑应此宪宠受殃太白辰星自亡新之末失行算度以至于今或守东井或没羽林或裴回藩屏或踯躅帝宫或经天反明或潜藏久沈或衰微闇昧或煌煌北南或盈缩成钩或偃蹇不禁皆大运荡除之祥圣帝应符之兆也乱臣贼子徃徃错互指麾妄说传相坏误由此论之天文安得遵度哉乃者五月甲申天有白虹自子加午广可十丈长可万丈正临倚弥倚弥即黎丘秦丰之都也是时月入于毕毕为天网主网罗无道之君故武王将伐纣上祭于毕求助天也夫仲夏甲申为八魁八魁上帝开塞之将也主退恶攘逆流星状似蚩尤旗或曰营头或曰天枪出奎而西北行至延牙营上散为数百而灭奎为毒螫主库兵此二变郡中及延牙士众所共见也是故延牙遂之武当托言发兵实避其殃今年比卦部歳坤主立冬坎主冬至水性灭火南方之兵受歳祸也徳在中宫刑在木木胜土刑制徳今年兵事毕已中国安寜之效也五七之家三十五姓彭秦延氏不得豫焉如何怪惑依而恃之葛藟之诗求福不回其若是乎图谶之占众变之验皆君所明善恶之分去就之决不可不察无忽鄙言夫周公之善康叔以不从管蔡之乱也景帝之悦济北以不从吴濞之畔也自更始以来孤恩背逆归义向善臧否粲然可不察欤良医不能救无命强梁不能与天争故天之所坏人不得支宜宻与太守刘公共谋降议仲尼栖栖墨子遑遑忧人之甚也屠羊救楚非要爵禄茅焦千秦岂求报利尽忠愽爱之诚愤懑不能已耳  

为幽州牧与彭宠书【`朱浮`】  

盖闻智者顺时而谋愚者逆理而动常窃悲京城太叔以不知足而无贤辅卒自弃于郑也伯通以名字典郡有佐命之功临民亲职爱惜仓库而浮秉征伐之任欲权时救急二者皆为国耳即疑浮相谮何不诣阙自陈而为灭族之计乎朝廷之于伯通恩亦厚矣委以大郡任以威武事有柱石之寄情同子孙之亲匹夫媵母尚能致命一餐岂有身帯三绶职典大邦而不顾恩义生心外叛者乎伯通与吏民语何以为颜行歩拜起何以为容坐卧念之何以为心引镜窥形何以施眉目举措建功何以为人惜乎弃休令之嘉名造枭鸱之逆谋捐传业之庆祚招破败之重灾高论尧舜之道不忍桀纣之性生为世笑死为愚鬼不亦哀乎伯通与耿侠逰俱起佐命同被国恩侠逰谦让屡有降挹之言而伯通自伐以为功高天下徃时辽东有豕生子白头异而献之行至河东见羣豕皆白怀惭而还若以子之功论于朝廷则为辽东豕也今乃愚妄自比六国六国之时其势各盛扩土数千里胜兵将百万故能据国相持多厯年所今天下几里列郡几城奈何以区区渔阳而结怨天子此犹河滨之人捧土以塞孟津多见其不知量也方今天下适定海内愿安士无贤不肖皆乐立名于世而伯通独中风狂走自捐盛时内听骄妇之失计外信谗邪之谀言长为羣后恶法永为功臣鉴戒岂不误哉定海内者无私雠勿以前事自疑愿留意顾老母少弟凡举事无为亲厚者所痛而为见雠者所快  

说东平王荐士书【`班固`】  

将军以周召之徳立乎本朝承休明之策建威灵之号昔在周公今也将军诗书所载未有三此者也传曰必有非常之人然后有非常之事有非常之士然后有非常之功固幸得生于清明之世豫在视聴之末私以蝼蚁窃观国政诚美将军拥千载之任蹑先圣之踪体弘懿之姿据高明之势博贯庶事服膺六萟白黑简心求善无厌采择狂夫之言不逆负薪之议窃见幕府新开广延羣俊四方之士颠倒衣裳将军宜详唐殷之举察伊皋之荐令逺近无偏幽隐必达期于总揽贤才收集明智为国得人以寜本朝则将军养志和神优游庙堂光明宣于当世遗烈着于无穷窃见故司空椽桓梁宿儒盛名冠徳州里七十从心行不踰矩盖清庙之光辉当世之俊彦也京兆祭酒晋冯结髪修身白首无违好古乐道玄黙自守古人之美行世俗所莫及扶风掾李育经明行着教授百人客居杜陵茅室土阶京兆扶风二郡更请徒以家贫数辞病去温故知新论议通明亷清修洁行能纯备虽前世名儒国家所器韦平孔翟无以加焉宜令考绩以参万事京兆督邮郭基考行着于州里经学称于师门政务之绩有絶异之効如得及明时秉事下僚进有羽翮奋翔之用退有杞梁一介之死凉州从事王雍躬卞严之节文之以术艺凉州冠盖未有宜先雍者也昔者周公一举则三方怨曰奚为而后已宜及府开以慰逺方弘农功曹史殷肃达学洽闻才能絶伦诵诗三百奉使专对此六子者皆有殊行絶才徳隆当世如蒙征纳以辅高明此山梁之秋夫子所为叹也昔卞和献寳以离断趾灵均纳忠终于沈身而和氏之璧千载垂光屈子之篇万世归善愿将军隆照微之明信日昃之听少屈威神咨嗟下问令尘埃之中永无荆山汨罗之恨  

诈为郭况与东海王书【`广陵王荆`】  

君王无罪猥被斥废而兄弟至有束缚入牢狱者太后失职别守北宫及至年老逺斥居边海内深痛观者酸鼻及太后尸柩在堂洛阳吏以次捕斩宾客至有一家三尸伏堂者痛甚矣今天下有丧弓弩张设甚备间梁松勅虎贲史曰吏以便宜见非勿有所拘封侯难再得也郎官切悲之为王寒心累息今天下争欲思刻贼王以求功寜有量邪若归并二国之众可聚百万君王为之主鼔行无前功易于泰山破鸡子轻于四马载鸿毛此汤武兵也今年轩辕星有白气星家及喜事者皆云白气者丧轩辕女主之位又太白前出西方至午兵当起又太子星色黑至辰日辄变赤夫黒为病赤为兵王努力卒事高祖起亭长陛下兴白水何况于王陛下长子故副主哉上以求天下事必举下以雪除沉没之耻报死母之雠精诚所加金石为开当为秋霜无为槛羊虽欲为槛羊又可得乎窃见诸相工言王贵天子法也人主崩亡闾阎之伍尚为盗贼欲有所望而况王耶夫受命之君天之所立不可谋也今新帝人之所置强者为右愿君王为高祖陛下所志无为扶苏将闾呌呼天也【`锺惺曰存此文以见广陵王之险恶不忠不友而文辞健甚何其戾也`】  

## 文章辨体彚选卷二百九

（明）贺复征 编  

○书五  

诫窦宪书【`汉崔骃`】  

骃闻交浅而言深者愚也在贱而望贵者惑也未信而纳忠者谤也三者皆所不宜而或蹈之者思效其区区愤盈而不能已也窃见足下体淳淑之姿躬高明之量意美志厉有上贤之风骃幸得充下馆序后陈是以竭其拳拳敢进一言传曰生而富者骄生而贵者傲生富贵而能不骄傲者未之有也今宠禄初隆百僚观行当尧舜之盛世处光华之显时岂可不庶几夙夜以永终誉弘申伯之美致周召之事乎语曰不患无位患所以立昔冯野王以外戚居位称为贤臣近阴卫尉克已复礼终受多福郯氏之宗非不尊也阳侯之族非不盛也重侯累将建天枢执斗柄其所以获讥于时垂愆于后者何也盖在满而不挹位有余而仁不足也汉兴以后迄于哀平外家二十保族全身四人而已书曰鉴于有殷可不慎哉窦氏之兴肇自孝文二君以淳淑守道成名先日安丰以佐命着徳显自中兴内以忠诚自固外以法度自守卒享祚国垂祉于今夫谦徳之光周易所美满溢之位道家所戒故君子福大而愈惧爵隆而益恭逺察近览俯仰有则铭诸几杖刻诸盘杅兢兢业业无怠无荒如此则百福是荷庆流无穷矣  

规窦武书【`卢植`】  

植闻嫠有不恤纬之事漆室有倚楹之戚忧深思逺君子之情夫士立争友义贵切磋书陈谋及庶人诗咏询于刍荛植诵先王之书久矣敢爱其瞽言哉今足下之于汉朝犹旦奭之在周室建立圣主四海有系论者以为吾子之功于斯为重天下聚目而视攒耳而聴谓凖之前事将有景风之祚寻春秋之义王后无嗣择立亲长年均以徳徳均则决之卜筮今同宗相后披图案牒以次建之何勲之有岂横叨天功以为己力乎宜辞大赏以全身名又比世祚不竞仍求外嗣可谓危矣而四方未寜盗贼伺隙恒岳勃碣特多奸盗将有楚人胁比尹氏立朝之变宜依古礼置诸子之官征王侯爱子宗室贤才外崇训道之义内息贪利之心简其良能随用爵之强干弱枝之道也  

戒子益恩书【`郑玄`】  

吾家旧贫不为父母羣弟所容去厮役之吏逰学周秦之都徃来幽并兖豫之域获觐乎在位通人处逸大儒得意者咸从捧手有所受焉遂博稽六萟粗览传记时覩秘书纬术之奥年过四十乃归供养假田播殖以娱朝夕遇阉尹擅势坐党禁锢十有四年而蒙赦令举贤良方正有道辟大将军三司府公交车再召比牒并名早为宰相惟彼数公懿徳大雅克堪王臣故宜式序吾自付度无任于此但念述先圣之元意思整百家之不齐亦庶几以竭吾才故闻命罔从而黄巾为害萍浮南北复归邦乡入此歳来已七十矣宿素衰落仍有失误案礼典便合传家今我告尔以老归尔以事将闲居以安徃覃思以终业自非拜国君之命问族亲之忧展敬坟墓观省野物胡尝扶杖出门乎家事大小汝一承之咨尔茕茕一夫曽无同生相依其朂求君子之道研赞勿替敬慎威仪以近有徳显誉成于僚友徳行立于已志若致声称亦有荣于所生可不深念邪可不深念邪吾虽无绂冕之绪颇有让爵之高自乐以论赞之功庶不遗后人之羞末所愤愤者徒以亡亲坟垄未成所好羣书率皆腐敝不得于礼堂冩定传与其人日西方暮其可图乎家今差多于昔勤力务时母恤饥寒菲饮食薄衣服节夫二者尚令吾寡恨若忽忘不识亦已焉哉  

勅子胤遗书【`赵咨`】  

夫含气之伦有生必终盖天地之常期自然之至数是以通人达士鉴兹性命以存亡为晦明生死为朝夕故其生也不为娱亡也不为戚夫亡者元气去体贞魂逰散反素复始归于无端既已消仆还合粪土土为弃物岂有性情而欲制其厚薄调其燥湿邪但以生者之情不忍见形之毁乃有掩骼埋窆之制易曰古之葬者衣以薪藏之中野后世圣人易之以棺椁棺椁之造自黄帝始爰有陶唐逮于虞夏犹尚简朴或瓦或木及至殷人而有加焉周室因之制兼二代复重以墙翣之饰表以铭旌之仪招复含敛之礼殡葬宅兆之期棺椁周重之制衣衾称袭之数其事烦而害实品物碎而难备然而秩爵异级贵贱殊等自成康以下其典稍乖至于战国渐至颓陵法度衰毁上下僣离终使晋侯请隧秦伯殉葬陈大夫设参门之木宋司马造石椁之奢爰暨暴秦违道废徳灭三代之制兴淫邪之法国赀縻于三泉人力殚于骊墓玩好穷于粪土伎巧费于窀穸自生民以来厚终之敝未有若此者虽有仲尼重明周礼墨子勉以古道犹不能御也是以华胄之士争相陵尚违礼之本事礼之末务礼之华弃礼之实单家竭财以相营赴废事生而营终亡替所养而为厚葬岂云圣人制礼之意乎记曰丧虽有礼哀为主矣又曰丧与其易也寜戚今则不然并棺合椁以为孝恺丰赀重禭以昭恻隐吾所不取也昔舜崩苍梧二妃不从岂有匹配之会守常之所乎圣主明王其犹若斯况于品庶礼所不及古人时同即会时乖则别动静应礼临事合宜王孙裸葬墨夷露骸皆达于性理贵于速变梁伯鸾父没卷席而葬身亡不反其尸彼数子岂薄至亲之恩亡忠孝之道邪况我鄙闇不徳不敏薄意内昭志有所慕上同古人下不为咎果必行之勿生疑异恐尔等目厌所见耳讳所议必欲改殡以乖吾志故逺采古圣近揆行事以悟尔心但欲制坎令容棺椁棺归即葬平地无坟勿卜时日葬无设奠勿留墓侧无起封树于戱小子其勉之哉吾蔑复有言矣  

遗黄琼书【`李固`】  

闻已度伊洛近在万歳亭岂即事有渐将顺王命盖君子谓伯夷隘栁下惠不恭故传曰不夷不惠可否之间盖圣贤居身之所珍也诚遂欲枕山栖谷拟迹巢由斯则可矣若当辅政济民今其时也自生民以来善政少而乱俗多必待尧舜之君此为士行其志终无时矣尝闻语曰峣峣者易缺皦皦者易污阳春之曲和者必寡盛名之下其实难副近鲁阳樊君被征初至朝廷设坛席犹待神明虽无大异而言行所守亦无所缺而毁谤布流应时折减者岂非观听望深声名太盛乎自顷征聘之士胡元安薛孟尝朱仲昭顾季鸿等其功业皆无所采是故俗论皆言处士纯盗虚声愿先生弘此逺谟令众人叹服一雪此言耳  

与梁冀议嗣书【`李固`】  

天下不幸仍遭大忧皇太后圣徳当朝摄统万机明将军体履忠孝忧存社稷而频年之间国祚三絶今当立帝天下重器诚知太后垂心将军劳虑详择其人务存圣明然愚情眷眷窃独有怀逺寻先世废立旧仪近见国家践祚前事未尝不访询公卿广求羣议令上应天心下合众望且永初以来政事多谬地震宫庙彗星竟天诚是将军用情之日传曰以天下与人易为天下得人难昔昌邑之立昏乱日滋霍光忧愧发愤悔之折骨自非博陆忠勇延年奋发大汉之祀几将倾矣至忧至重可不熟虑悠悠万事唯此为大国之兴衰在此一举  

与申屠蟠书【`黄忠`】  

大将军幕府初开征辟海内并延英俊虽有高名盛徳不获异遇至如先生特加殊礼优而不名设几杖之坐引领东望日夜以冀弥秋厯冬经迈二载深拒以疾无惠然之顾重令袁中郎昭畅殷懃至于再三而先生抗志弥高所执益固将军于是怃然失望而有愧色自以徳薄深用咎悔仆窃论之先生高则有余智则不足当今西戎作乱师旅在外军国异客动有刑宪今颍川荀爽舆病在道北郡郑玄北面受署彼岂乐覊牵者哉知时不可佚豫也且昔人之隐虽遭其时犹放声絶迹巢栖茹薇其不遇也则裸身大笑被髪狂歌今先生处平壤游人间吟典籍袭衣裳行与昔人谬而欲蹈其迹拟其事不亦难乎仆愿先生优游俯仰贵处可否之间孔氏可师何必首阳备托臭味庶同休戚是以假飞书以喻左右  

与曹操论盛孝章书【`孔融`】  

歳月不居时节如流五十之年忽焉已至公为始满融又过二海内知识零落殆尽惟会稽盛孝章尚存其人困于孙氏妻孥湮没单孑独立孤危愁苦若使忧能伤人此子不得复永年矣春秋传曰诸侯有相灭亡者桓公不能救则桓公耻之今孝章实丈夫之雄也天下谈士依以扬声而身不免于幽执命不期于旦夕是吾祖不当复论损益之友而朱穆所以絶交也公诚能驰一介之使加咫尺之书则孝章可致友道可弘矣今之少年喜谤前辈或能讥评孝章孝章要为有天下大名九牧之人所共称叹燕君市骏马之骨非欲以骋道里乃当以招絶足也惟公匡复汉室宗社将絶又能正之正之之术实须得贤珠玉无踁而自至者以人好之也况贤者之有足乎昭王筑台以尊郭隗隗虽小才而逄大遇竟能发明主之至心故乐毅自魏徃剧辛自赵徃邹衍自齐徃向使郭隗倒悬而王不解临溺而王不拯则士亦将高翔逺引莫有北首燕路者矣凡所称引自公所知而复有云者欲公崇笃斯义也因表不悉  

报皇甫规书【`赵壹`】  

君学成师范缙绅归慕仰高希骥厯年滋多旅辕兼道渇于言侍沐浴晨兴昧旦守门实望仁兄昭其悬迟以贵下贱握髪垂接高可敷玩坟典起发圣意下则抗论当世消弭时灾岂悟君子自生怠倦失恂恂善诱之徳同亡国骄惰之志盖见几而作不俟终日是以夙退自引畏使君劳昔人或厯说而不遇或思仕而无从皆归之于天不尤于物今壹自谴而已岂敢有猜仁君忽一匹夫于徳何损而逺辱手笔追路相寻诚足愧也壹之区区曷云量已其嗟可去谢也可食诚则顽薄实识其趣但闗节疢动膝炙坏溃请俟他日乃奉其情辄诵来贶永以自慰  

## 文章辨体彚选卷二百十

（明）贺复征 编  

○书六  

与公孙瓒书【`汉袁绍`】  

孤与足下既有前盟旧要申之以讨乱之誓爱过夷叔分着丹青谓为戮力同仇足踵齐晋故解印释绂以北带南分割膏腴以奉执事此非孤赤情之明验邪岂寤足下弃烈士之高义寻祸亡之险踪辍而改虑以好易怨盗遣士马犯暴豫州始闻甲卒在南亲临战阵惧以飞矢迸流狂刅横集以重足下之祸徒増孤子之咎衅也故为荐书恳恻冀可改悔而足下超然自逸矜其威诈谓天罔可呑豪杰可灭果令贵弟殒于锋刅之端斯言犹在于耳而足下曽不寻讨祸源克心罪已茍欲逞其无疆之怒不顾逆顺之津匿怨害民骋于余躬遂跃马控弦处我泜上毒徧生民辜延白骨孤辞不获已以有界桥之役是时足下兵气霆震骏马电发仆师徒肇合机械不严强弱殊科众寡异伦假天之助小战大克遂陵蹑奔北因垒馆谷此非天威棐谌福丰有礼之符表乎足下志犹未厌乃复纠合余烬率我蟊贼以焚爇渤海孤又不获寜用及龙河之师羸兵前诱大军未济而足下胆破众散不鼓而败兵众扰乱君臣并奔此又足下之为非孤之咎也自此以后祸隙弥深孤之师旅不胜其忿遂至积尸为京头颅满野愍彼无辜未尝不慨然失涕也后比得足下书辞义婉约有改徃修来之言仆既欣于旧好克复且愍兆民之不寜每辄引师南驾以顺简书弗盈一时而北边羽檄之文未尝不至孤是用痛心疾首靡所错情夫处三军之师当列将之任宜令怒如严霜喜如时雨臧否好恶坦然可观而足下二三其徳强弱异谋急则曲躬缓则放逸行无定端言无质要为壮士者固若此乎既乃残杀老弱幽土愤怨众叛亲离孑然无党又乌桓濊貊皆足下同州仆与之殊俗各奋迅激怒争为锋锐又东西鲜卑举踵来附此非孤徳所能招乃足下驱而致之也夫当荒危之世处干戈之险内违同盟之誓外失戎狄之心兵兴州壤祸发萧墙将以定覇不亦难乎前以西山陆梁出兵平讨会曲义余残畏诛逃命故遂住大军分兵扑荡此兵孤之前行乃界桥搴旗拔垒先登制敌者也始闻足下镌金纡紫命以元帅谓当因兹奋发以报孟明之耻是故战夫引领竦望旌斾怪遂含光匿影寂尔无闻卒臻屠灭相为惜之夫有平天下之志希长世之功权御师徒带养戎马叛者无讨服者不收威怀并丧何以立名今旧京克复天罔云补罪人斯亡忠干翼化华夏俨然望于穆之作将戢干戈放散牛马足下何独守区区之土保军内之广甘恶名以速朽亡令徳之长久壮而筹之非良策也宜释憾除嫌敦我旧好若斯言之玷皇天是闻  

答陈琳书【`臧洪`】  

洪隔阔相思发于寤寐幸相去歩武之间耳而以趣舍异规不得相见其为怆恨可为心哉前日不遗比辱雅贶述叙祸福公私切至所以不即奉荅者既学薄才钝不足塞诏亦以吾子携负侧室息肩主人家在东州仆为仇敌以是事人虽披中情堕肝胆犹身疏有罪言甘见怪方首尾不救何能恤人且以子之才穷该典籍岂将闇于大道不达余趣者哉然犹复云云者仆以是知足下之言信不由衷固将以救祸也必欲算计长短辩谘是非是非之论言满天下陈之更不明不言无所损又言伤告絶之义非吾所忍行也是以捐弃纸笔一无所荅亦冀遥忖其心知其计定不复渝变也重获来命援引古今纷纭六纸虽欲不言焉得已哉仆小人也本因行役冦窃大州恩深分厚寜乐今日自还接刅每登城勒兵望主人之旗鼓感故友之周旋抚弦搦矢不觉涕流之覆面也何者自以辅佐主人无以为悔主人相接过絶等伦当受任之初自谓究竟大事共尊王室岂悟天子不恱本州岛见侵郡将遘牖里之厄陈留克创兵之谋谋计栖迟丧忠孝之名杖策携背亏交友之分揆此二者与其不得已丧忠孝之名与亏交友之道轻重殊涂亲踈异画故便收泪告絶若使主人少垂念故人往者侧席去者克已不汲汲于离友信刑戮以自辅则仆抗季札之志不为今日之战矣何以效之昔张景明亲登坛歃血奉辞奔走卒使韩牧让印主人得地然后但以拜章朝主赐爵获传之故旋时之间不蒙观过之贷而受夷灭之祸吕奉先讨卓来奔请兵不获告去何罪复见斫刺滨于死亡刘子璜奉使踰时辞不获命畏威怀亲以诈求归可谓有志忠孝无损霸道者也然辄僵毙麾下不蒙捐除仆虽不敏又素不能原始见终覩微知着切度主人之心岂谓三子宜死罚当刑中哉实且欲一统山东増兵讨雠惧战士狐疑无以沮劝故抑废王命以崇承制慕义者蒙荣待放者被戮此乃主人之利非游士之愿也故仆鉴戒前人困穷死战仆虽下愚亦尝闻君子之言矣此实非吾心也乃主人招焉凡吾所以背弃国民用命此城者正以君子之违不适敌国故也是以获罪主人见攻踰时而足下更引此义以为吾规无乃辞同趋异非吾子所为休戚者哉吾闻之也义不背亲忠不违君故东宗本州岛以为亲援中扶郡将以安社稷一举二得以徼忠孝何以为非而足下欲使吾轻本破家均君主人主人之于我也年为吾兄分为笃友道乖告去以安君亲可谓顺矣若子之言则包胥宜致命于伍员不当号哭于秦庭矣茍区区于攘患不知言乖乎道理矣足下或者见城围不觧救兵未至感婚姻之义惟平生之好以屈节而茍生胜守义而倾覆也昔晏婴不降志于白刅南史不曲笔以求生故身着图象名垂后世况仆挟金城之固驱士民之力散三年之蓄以为一年之资匡困补乏以恱天下何图筑室反耕哉但惧秋风扬尘伯珪马首南向张扬飞燕膂力作难北鄙将告倒县之急股肱奏乞归之诚耳主人当鉴我曹辈反旌退师治兵邺垣何宜久辱盛怒暴威于吾城下哉足下讥吾恃黒山以为救独不念黄巾之合从邪如飞燕之属悉以受王命矣昔髙祖取彭越于巨野光武创基兆于緑林卒能龙飞中兴以成帝业茍可辅主兴化夫何嫌哉况仆亲奉承玺书与之从事行矣孔璋足下徼利于境外臧洪受命于君亲吾子托身于盟主臧洪策名于长安子谓余身死而名灭仆亦笑子身死而无闻焉悲哉本同而末离努力努力夫复何言  

责袁术书【`孙策`】  

盖上天垂司过之星圣主建敢諌之鼓设非谬之备急箴阙之言何哉凡有所长必有所短也去冬传有大计无不悚惧旋知供备贡献万夫觧惑顷闻建议复欲追遵前图即事之期便有定月益使怃然想是流妄设其必尔民何望乎曩日之举义兵也天下之士所以响应者董卓擅废置害太后弘农王掠烝宫人发掘园陵暴逆至此故诸州郡雄豪闻声慕义神武外振卓遂内殱元恶既毙幼主东顾俾保傅宣命欲令诸军振旅于河北通谋黒山曹操放毒东徐刘表称乱南荆公孙瓒炰烋北幽刘繇决力江浒刘备争盟淮隅是以未获承命櫜弓戢戈也今备繇既破操等饥馁谓当与天下合谋以诛丑类舍而不图有自取之志非海内所望一也昔成汤伐桀称有夏多罪武王伐纣曰殷有罪罚重哉此二王者虽有圣徳宜当君世如使不遭其时亦无由兴矣幼主非有恶于天下徒以春秋尚少胁于强臣若无过而夺之惧未合于汤武之事二也卓虽狂狡至废主自与亦犹未也而天下闻其桀虐攘臂同心而疾之以中土希战之兵当边地劲悍之虏所以斯须逰魂也今四方之人皆玩敌而便战鬬矣可得而胜者以彼乱而我治彼逆而我顺也见当世之纷若欲大举以临之适足趣祸三也天下神器不可虚干必须天赞与人力也殷汤有白鸠之祥周武有赤乌之瑞汉高有星聚之符世祖有神光之征皆因民困瘁于桀纣之政毒苦于秦莽之役故能芟去无道致成其志今天下非患于幼主未见受命之应验而欲一旦卒然登即尊号未之或有四也天子之贵四海之富谁不欲焉义不可势不得耳陈胜项籍王莽公孙述之徒皆南面称孤莫之能济帝王之位不可横冀五也幼主岐嶷若除其偪去其鲠必成中兴之业夫致主于周成之盛自受旦奭之美此诚所望于尊明也纵使幼主有他改异犹望推宗室之谱属论近亲之贤良以绍刘统以固汉宗皆所以书功金石图形丹青流庆无穷垂声管弦舍而不为为其难者想明明之素必所不忍六也五世为相权之重势之盛天下莫得而比焉忠贞者必曰宜夙夜思维所以扶国家之踬顿念社稷之危殆以奉祖考之志以报汉室之恩其忽履道之节而强进取之欲者将曰天下之人非家吏则门生也孰不从我四方之敌非吾匹则吾役也谁能违我盍乗累世之势起而取之哉二者殊数不可不详察七也所贵于圣哲者以其审于机宜慎于举措若难图之事难保之势以激群敌之气以生众人之心公义固不可私计又不利明哲不处八也世人多惑于图纬而牵引非模拟合文字以恱所事茍以阿上惑众终有后悔者自徃迄今未尝无之不可不深择而熟思九也九者尊明所见之余耳庶备起予补所遗忘忠言逆耳幸留神聴  

諌袁术僣号书【`孙策`】  

董卓无道陵虐王室祸加太后暴及弘农天子播越宫庙焚毁是以豪杰发愤沛然俱起元恶既毙幼主东顾乃使王人奉命宣明朝恩偃武修文与之更始然而河北异谋于黒山曹撡毒被于东徐刘表僣乱于南荆公孙叛逆于朔北正礼阻兵玄徳争盟是以未获从命櫜弓戢戈当谓使君与国同规而舍是弗恤宛然有自取之志惧非海内企望之意也成汤讨桀称有夏多罪武王伐纣曰殷有重罚此二王者虽有圣徳假使时无失道之过无由逼而取也今主上非有恶于天下徒幼小胁于强臣异于汤武之时也又闻幼主明智聪敏有夙成之徳天下虽未被其恩咸归心焉若辅而兴之则旦奭之美率土所望也使君五世相承为汉宰辅荣宠之盛莫与为比宜效忠守节以报王室时人多惑图纬之言妄牵非类之文茍以悦主为美不顾成败之计古今所慎可不熟虑忠言逆耳驳议致憎茍有益于尊明无所敢辞  

## 文章辨体彚选卷二百十一

（明）贺复征 编  

○书七  

献书袁谭【`后汉审配`】  

春秋之义国君死社稷忠臣死王命茍有图危宗庙败乱国家王纲典律亲踈一也是以周公垂泣而毙管蔡之狱季友歔欷而行针叔之鸩何则义重人轻事不得已也昔卫灵公废蒯瞶而立輙蒯瞶为不道入戚以簒卫师伐之春秋传曰以石曼姑之义为可以拒之是以蒯瞶终获叛逆之罪而曼姑永享忠臣之名父子犹然岂况兄弟乎昔先公废绌将军以续贤兄立我将军以为适嗣上告祖灵下书谱牒先公谓将军为兄子将军谓先公为叔父海内逺近谁不备闻且先公即世之日我将军斩衰居庐而将军斋于垩室出入之分于斯益明是时凶臣逢纪妄画蛇足曲辞謟媚交乱懿亲将军奋赫然之怒诛不旋时将军亦奉命承旨加以淫刑自是之后痈疽破溃骨肉无丝髪之嫌自疑之臣皆保生全之福故悉遣强胡简命名将料整器械选择战士殚府库之财竭食土之实其所以供奉将军何求而不备君臣相率共卫旌麾战为鴈行赋为币主虽倾仓覆库剪剥民物上下欣戴莫敢告劳何则推恋恋忠赤之情尽家家肝脑之计唇齿辅车不相为赐谓为将军心同意合混齐一体必当并威偶势御冦寜家何图凶险谗慝之人造饰无端诱导奸利致令将军翻然改图忘孝友之仁聴豺狼之谋诬先公废立之言违近者在丧之位悖纲纪之理不頋逆顺之节横易冀州之主欲当先公之继遂放兵钞拨屠城杀吏交尸盈原裸民满野或有髠■〈髟上剔下〉髪肤割絶支体寃魂痛于幽冥创痍号于草棘又乃图获邺城许赐秦胡财物妇女豫有分界或闻告令吏士云孤虽有老母辄使身体完具而已闻此言者莫不惊愕失气悼心挥涕使太夫人忧哀愤懑于堂室我州君臣士友假寐悲叹无所措其手足念欲静思恭嘿以聴执事之图则惧违春秋死命之节贻太夫人不测之患陨先公高世之业且三事愤慨人怀我怒我将军辞不获已以及馆陶之役是时外为御难内实乞罪既不见赦而屠辱二三其心临阵叛戾我将军进退无功首尾受敌引军犇避不敢告辞亦谓将军当少垂亲亲之仁贶以缓追之惠而乃寻踪蹑轨无所逃命困兽必斗以干严刑而将军师旅土崩瓦觧此非人力乃天意也是后又望将军改徃修来克己复礼追还孔怀如初之爱而纵情肆怒輙破家门企踵鹤立连结外仇散锋放火播増毒螫烽烟相望渉血千里遗城厄民引领悲怨虽欲勿救恶得已哉故遂引军东辕保正疆场虽近郊垒未侵境域然望旌旄能不永叹配等备先公家臣奉废立之命而图等干国乱家礼有常刑故奋弊州之赋以除将军之疾苦乃天启于心早行其诛则我将军匍匐悲号于将军股掌之上配等亦袒躬布体以待斧钺之刑若必不悛有以国毙图头不县军不旋踵愿将军详度事宜锡以环玦  

为刘表与袁尚书【`王粲`】  

表顿首顿首将军麾下勤整六师芟讨暴虐戎马厮养罄无不宜甚善甚善河山阻限狼虎当路虽遣驿使或至或否使引领告而莫达初闻郭公则辛仲治通内外之言造交构之隙使士民不恊奸衅并作闻之愕然为増忿怒校尉刘坚皇河田买等前后到荆得二月六日所起书又得贤兄贵弟显雍及审别驾书陈叙事变本末之理乃知变起辛郭祸结同生追阏伯实沈之踪忘棠棣死丧之义亲寻干戈僵尸流血闻之哽咽若存若亡乃追案书传思与古比昔轩辕有涿鹿之战周公有商奄之军皆所以剪除灾害而定王业者也非强弱之争喜怒之忿也是故虽灭亲不为尤诛兄不伤义也今二君初承洪业纂继前轨进有国家倾危之虑退有先公遗恨之负当唯曹氏是务不争雄雌之势唯国是康不计曲直之利虽蒙尘诟罪下为隶圉析入污泥犹当降志辱身才以定事为计何者夫金木水火以刚柔相济然后克得其和能为民用若使金与金相迕火与火相烂则燋然摧折俱不得其所也今青州天情峭急迷于目前曲直是非昭然可见仁君智敷弘大绰有余裕当以大包小以优容劣归是于此乃道教之和义士之行也縦不能尔有难忍之忿且当先除曹操以卒先公之恨事定之后乃议兄弟之怨使记注之士定曲直之评不亦上策耶且初天下起兵以尊门为主是以众寡喁喁莫不乐袁氏之大也今虽分裂有存有亡向然景附未有革心若仁君兄弟能悔前之缪克己复礼以从所驩则弱者自以为强危者自以为寜诚欲戮力长驱共奬王室虽亡之日犹存之愿则伊周不足参五覇不足六也若使迷而不返遂而不改则戎狄蛮夷将有诮让之言况我同盟复能戮力为君之役哉则是太公坟垄将有污池之祸夫人弱小将有灭族之变彼之与此岂可同日而论之哉且行违道以自存尚忍不可况失义以自亡而遗敌之禽哉此韩庐东郭自困于前而遗田父之获也昔齐公孙灶卒晏子知子期之不免也故曰二惠竞爽犹可又弱一个姜氏危哉与刘左将军及北海孙公佑共说此事未尝不痛心入骨相为悲伤也今整勒士马愤踊鹄立冀闻和同之声约一举之期故复遣信并与青州书若其泰也则袁族其与汉升降乎若其否也则同盟永无望矣临书怆恨不知所言刘表顿首  

为刘表与袁谭书【`王粲`】  

天降灾害祸难殷流初交殊族卒成同盟使王室震荡彛伦攸斁是以智达之士莫不痛心入骨伤时人不能相忍也然孤与太公志同愿等虽楚魏絶邈山河逈逺戮力乃心共奬王室使非族不干吾盟异类不絶吾好此孤与太公无贰之所致也功绩未卒太公殂殒贤胤承统以继洪业宣奕世之徳履丕显之祚摧严敌于邺都扬休烈于朔土顾定疆宇虎视河外凡我同盟莫不景附何悟青蝇飞于竿旌无忌游于二垒使股肱分成二体匈膂絶为异身初闻此问尚谓不然定闻信来乃知阏伯实沈之忿已成弃亲即雠之计已决旃斾交于中原暴尸累于城下闻之哽咽若存若亡昔三王五伯下及战国君臣相弑父子相杀兄弟相残亲戚相灭盖时有之然或欲以成王业或欲以定覇功皆所谓逆取顺守而徼富强于一世也未有弃亲即异兀其根本而能全于长世者也昔齐襄公报九世之雠士匄卒荀偃之事是故春秋美其义君子称其信夫伯游之恨于齐未若太公之忿于曹也宣子之臣承业未若仁君之继统也且君子违难不适雠国交絶不出恶声况忘先人之雠弃亲戚之好而为万世之戒遗同盟之耻哉蛮夷戎狄将有诮让之言况我族类而不痛心邪夫欲立竹帛于当时全宗祀于一世岂宜同生分谤争较得失乎若冀州有不弟之慠无惭顺之节仁君当降志辱身以济事为务事定之后使天下平其曲直不亦为高义邪今仁君见憎于夫人未若郑庄之于姜氏昆弟之嫌未若重华之于象敖然庄公卒崇大隧之乐象敖终受有鼻之封愿捐弃百痾追摄旧义复为母子昆弟如初今整勒士马瞻望鹄立  

为曹公与孙权书【`阮瑀`】  

离絶以来于今三年无一日而忘前好亦犹姻媾之义恩情已深违异之恨中间尚浅也孤怀此心君岂同哉每览古今所由改趣因缘侵辱或起瑕衅心忿意危用成大变若韩信伤心于失楚彭宠积望于无异卢绾嫌畏于已隙英布忧廹于情漏此事之縁也孤与将军恩如骨肉割授江南不属本州岛岂若淮阴捐旧之恨抑遏刘馥相厚益隆寜放朱浮显露之奏无匿张胜贷故之变匪有阴构贲赫之告固非燕王淮南之衅也而忍絶王命明弃硕交实为佞人所构会也夫似是之言莫不动听因形设象易为变观示之以祸难激之以耻辱大丈夫雄心能无愤发昔苏秦说韩羞以牛后韩王按剑作色而怒虽兵折地割犹不为悔人之情也仁君年壮气盛绪信所嬖既惧患至兼怀忿恨不能复逺度孤心近虑事势遂赍见薄之决计秉翻然之成议加刘备相扇扬事结衅连推而行之想畅本心不愿于此也孤以薄徳位高任重幸蒙国朝将泰之运荡平天下怀集异类喜得全功长享其福而姻亲坐离厚援生隙常恐海内多以相责以为老夫包藏祸心阴有郑武取胡之诈乃使仁君翻然自絶以是忿忿怀惭反侧常思除弃小事更申前好二族俱荣流祚后嗣以明雅素中诚之効抱怀数年未得散意昔赤壁之役遭离疫气烧船自还以避恶地非周瑜水军所能抑挫也江陵之守物尽谷殚无所复据徙民还师又非瑜之所能败也荆土本非已分我尽与君冀取其余非相侵肌肤有所割损也思计此变无伤于孤何必自遂于此不复还之髙帝设爵以延田横光武指河而誓朱鲔君之负累岂如二子是以至情愿闻徳音徃年在谯新造舟船取足自载以至九江贵欲观湖漅之形定江滨之民耳非有深入攻战之计也将恐议者大为已荣自谓策得长无西患重以此故未肯回情然智者之虑虑于未形达者所规规于未兆是故子胥知姑蘓之有麋鹿辅果识智伯之为赵禽穆生谢病以免楚难邹阳北游不同吴祸此四士者岂圣人哉徒通变思深以微知着耳以君之明观孤术数量君所据相计土地岂势少力乏不能逺举割江之表晏安而已哉甚未然也若恃水战临江塞要欲令王师终不得渡亦未必也夫水战千里情巧万端越为三军吴曽不御汉潜夏阳魏豹不意江河虽广其长难卫也凡事有宜不得尽言将修旧好而张形势更无以威胁重敌人之心然有所恐恐书无益何则徃者军逼而自引还今日在逺而兴慰纳辞逊意狭谓其力尽适以増骄不足相动但明效古当自图之耳昔淮南信左吴之策隗嚣纳王元之言彭宠受亲吏之计三夫不寤终为世笑梁王不受诡胜窦融斥逐张玄二贤既觉福亦随之愿仁君少留意焉若能内取子布外击刘备以效赤心用复前好则江表之任长以相付高位重爵坦然可观上令圣朝无东顾之劳下令百姓保安全之福君享其荣孤受其利岂不快哉若忽至诚以处侥幸婉彼二人忍不加罪所谓小人之仁大人之贼大雅之人不肯为此也若怜子布愿言俱存亦能倾心去恨顺君之情更与从事取其后善但禽刘备亦足为效开设二者审取一焉闻荆扬诸将并得降者皆言交州为君所执豫章距命不承执事疫旱并行人兵损减各求进军其言云云孤闻此言未以为悦然道路既逺降者难信幸人之灾君子不为且又百姓国家之有加怀区区乐欲崇和庶几明徳来见昭副不劳而定于孤益贵是故案兵守次遣书致意古者兵交使在其中愿仁君及孤虚心回意是以应诗人补衮之叹而慎周易牵复之义濯临清流飞翼天衢良时在兹朂之而已  

为曹洪与曹丕书【`陈琳`】  

十一月五日洪白前初破贼情侈意奢说事颇过其实得九月二十日书读之喜笑把玩无厌亦欲令陈琳作报琳顷多事不能得为念欲逺以为欢故自竭老夫之思辞多不可一二粗举大纲以当谈笑汉中地形实有险固四岳三涂皆不及也彼有精甲数万临高守要一夫挥戟万人不得进而我军过之若骇鲸之决细网奔兕之触鲁缟未足以喻其易虽云王者之师有征无战不义而强古人常有故唐虞之世蛮夷猾夏周宣之盛亦雠大邦诗书叹载言其难也斯皆慿阻恃逺故使其然是以察兹地势谓为中才处之殆难仓卒来命陈彼妖惑之罪序王师旷荡之徳岂不信然是夏殷所以丧苖扈所以毙我之所以克彼之所以败也不然商周何以不敌哉昔鬼方聋昧崇虎谗凶殷辛暴虐三者皆下科也然高宗有三年之征文王有退修之军盟津有再驾之役然后殪戎胜殷有此武功未有星流景集飙奋霆击长驱山河朝至暮捷若今者也内此观之彼固不逮下愚则中才之守不然明矣在中才则谓不然而来示乃以为彼之恶稔虽有孙田黒牦犹无所救窃又疑焉何者古之用兵敌国虽乱尚有贤人则不伐也是故三仁未去武王还师宫竒在虞晋不加戎季梁犹在强楚挫谋暨至众贤奔绌三国为墟明其无道有人犹可救也且夫墨子之守萦帯为垣高不可登折箸为械坚不可入若乃距阳平据石门摅八阵之列骋奔牛之权焉肯土崩鱼烂哉设令守无巧拙皆可攀附则公输已陵宋城乐毅已拔即墨矣墨翟之术何称田单之智何贵老夫不敏未之前闻盖闻过高唐者效王豹之讴游睢涣者学藻缋之彩间自入益郡仰司马杨王之遗风有子胜斐然之致故颇奋文辞异于他日怪乃轻其家丘谓为倩人是何言欤夫騄骥垂耳于垧牧鸿雀戢翼于污池亵之者因以为园囿之凡鸟外廐之下乗也及其整兰筋挥劲翮陵厉清浮顾盼千里岂可谓其借翰于晨风假足于六驳哉恐犹未信丘言必大噱也洪白  

## 文章辨体彚选卷二百十二

（明）贺复征 编  

○书八  

魏文帝与吴质书  

二月三日丕白岁月易得别来行复四年三年不见东山犹叹其逺况乃过之思何可支虽书疏徃返未足解其劳结昔年疾疫亲故多离其灾徐陈应刘一时俱逝痛可言邪昔日游处行则连舆止则接席何曽须臾相失每至觞酌酒行丝竹并奏酒酣耳热仰而赋诗当此之时忽然不自知乐也谓百年已分可长共相保何图数年之间零落略尽言之伤心顷撰其遗文都为一集观其姓名已为鬼录追思昔游犹在心目而此诸子化为粪壤可复道哉观古今文人类不护细行鲜能以名节自立而伟长独懐文抱质恬淡寡欲有箕山之志可谓彬彬君子者矣着中论二十篇成一家之言辞义典雅足传于后此子为不朽矣徳琏常斐然有述作之意其才学足以著书美志不遂良可痛惜间者歴览诸子之文对之抆泪既痛逝者行自念也孔璋章表殊徤微为繁富公干有逸气但未遒耳其五言诗之善者妙絶时人元瑜书记翩翩致足乐也仲宣独自善于辞赋惜其体弱不足起其文至于所善古人无以逺过昔伯牙絶弦于锺期仲尼覆醢于子路痛知音之难遇伤门人之莫逮诸子但为未及古人亦自一时之儁也今之存者已不逮矣后生可畏来者难诬恐吾与足下不及见也年行已长大所懐万端时有所虑至通夜不瞑志意何时复类昔日已成老翁但未白头耳光武有言年已三十余在兵中十岁所更非一吾徳不及之年与之齐矣以犬羊之质服虎豹之文无众曐之明假日月之光动见瞻观何时易乎恐永不复得为昔日游也少壮真当努力年一过徃何可攀援古人思秉烛夜游良有以也顷何以自娱颇复有所述造否东望于邑裁书叙心丕白  

又  

五月十八日丕白季重无恙涂路虽局官守有限愿言之懐良不可任足下所理僻左书问致简益用増劳每念昔日南皮之逰诚不可忘既妙思六经逍遥百氏弹棊间设终以六博髙谈娱心哀筝顺耳驰骋北场旅食南馆浮甘瓜于清泉沈朱李于寒水白日既匿继以朗月同乗并载以游后园舆轮徐动叅从无声清风夜起悲笳微吟乐徃哀来怆然伤懐余顾而言斯乐难常足下之徒咸以为然今果分别各在一方元瑜长逝化为异物每一念至何时可言方今蕤宾纪时景风扇动天气和暖众果具繁时驾而游北遵河曲从者鸣笳以启路文学托乗于后车节同时异物是人非我劳如何今遣骑到邺故使枉道相过行矣自爱丕白  

与杨徳祖书【`魏曹植`】  

植白数日不见思子为劳想同之也仆少小好为文章迄至于今二十有五年矣然今世作者可畧而言也昔仲宣独步于汉南孔璋鹰扬于河朔伟长擅名于青土公干振藻于海隅徳琏发迹于北魏足下髙视于上京当此之时人人自谓握灵虵之珠家家自谓抱荆山之玉吾王于是设天网以该之顿八纮以掩之今悉集兹国矣然此数子犹复不能飞骞絶迹一举千里也以孔璋之才不闲于辞赋而多自谓能与司马长卿同风譬画虎不成反为狗者也前有书嘲之反作论盛道仆讃其文夫锺期不失聴于今称之吾亦不能妄叹者畏后世之嗤余也世人著述不能无病仆尝好人讥弹其文有不善应时改定昔丁敬礼甞作小文使仆润饰之仆自以才不过若人辞不为也敬礼谓仆卿何所疑难文之佳恶吾自得之后世谁相知定吾文者邪吾常叹此达言以为美谈昔尼父之文辞与人通流至于制春秋游夏之徒乃不能措一辞过此而言不病者吾未之见也盖有南威之容乃可以论于淑媛有龙渊之利乃可以议于断割刘季绪才不能逮于作者而好诋诃文章掎摭利病昔田巴毁五帝罪三王訾五伯于稷下一旦而服千人鲁连一说使终身杜口刘生之辨未若田氏今之仲连求之不难可无叹息乎人各有好尚兰茝荪蕙之芳众人所好而海畔有逐臭之夫咸池六茎之发众人所共乐而墨翟有非之之论岂可同哉今徃仆少小所著辞赋一通相与夫街谈巷说必有可采击辕之歌有应风雅匹夫之思未易轻弃也辞赋小道固未足以揄扬大义彰示来世也昔扬子云先朝执戟之臣耳犹称壮夫不为也吾虽薄徳位为藩侯犹庶几戮力上国流恵下民建永世之业流金石之功岂徒以翰墨为勲绩辞赋为君子哉若吾志未果吾道不行则将采庶官之实录辩时俗之得失定仁义之衷成一家之言虽未能藏之于名山将以传之于同好非要之皓首岂今日之论乎其言之不惭恃恵子之知我也明早相迎书不尽懐曹植白  

与吴季重书【`曹植`】  

植白季重足下前日虽因常调得为宻坐虽燕饮弥日其于别逺会稀犹不尽其劳积也若夫觞酌凌波于前箫笳发音于后足下鹰扬其体鳯观虎视谓萧曹不足俦卫霍不足侔也左顾右盼谓若无人岂非吾子壮志哉过屠门而大嚼虽不得肉贵且快意当斯之时愿举泰山以为肉倾东海以为酒伐云梦之竹以为笛斩泗濵之梓以为筝食若填巨壑饮若灌漏巵其乐固难量岂非大丈夫之乐哉然日不我与曜灵急节面有逸景之速别有参商之阔思抑六龙之首顿羲和之辔折若木之华闭蒙汜之谷天路髙邈良无由縁懐恋反侧如何如何得所来讯文采委曲晔若春荣浏若清风申咏反复旷若复面其诸贤所著文章想还所治复申咏之也可令憙事小史讽而诵之夫文章之难非独今也古之君子犹亦病诸家有千里骥而不珍焉人懐盈尺和氏而无贵矣夫君子而不知音乐古之达论谓之通而蔽墨翟不好伎何为过朝歌而回车乎足下好伎而正值墨氏回车之县想足下助我张目也又闻足下在彼自有佳政夫求而不得者有之矣未有不求而自得者也且改辙易行非良乐之御易民而治非楚郑之政愿足下勉之而已矣适对嘉宾口授不悉徃来数相闻曹植白  

答临菑侯书【`杨修`】  

不侍数日若弥年载岂独爱顾之隆使系仰之情深耶损辱嘉命蔚矣其文诵读反复虽风雅颂不复过此若仲宣之擅江表陈氏之跨冀域徐刘之显青豫应生之发魏国斯皆然矣至如修者聴采风声仰徳不暇目周章于省览何惶骇于髙视哉伏惟君侯少长贵盛体发旦之资有圣善之教逺近观者徒谓能宣昭懿徳光赞大业而已不谓复能兼览传记留思文章今乃舎王超陈度越数子观者骇视而拭目聴者倾首而耸耳非夫体通性达受之自然其谁能至于此乎又甞亲见执事握牍持笔有所造作若成诵在心借书于手曽不斯须少留思虑仲尼日月无所踰焉修之仰望殆如此矣是以对鹖而辞作暑赋弥日而不献见西施之容归憎其貌者也伏想执事不知其然猥受顾赐教使刋定春秋之成莫能损益吕氏淮南字直千金然而弟子箝口市人拱手者圣贤卓荦固所以殊絶凡庸也今之赋诵古诗之流不是孔公风雅无别耳修家子云老不晓事强着一书悔其少作若此仲山周旦之徒则皆有愆乎君侯忘圣贤之显迹述鄙宗之过言窃以为未之思也若乃不忘经国之大美流千载之英声铭功景钟书名竹帛此自雅量素所蓄也岂与文章相妨害哉辄受所恵窃备蒙瞍歌诵而已敢忘恵施以忝庄氏季绪琐琐何足以云  

答东阿王植书【`吴质`】  

质白信到奉所恵贶发函伸纸是何文采之巨丽而慰喻之绸缪乎夫登东岳者然后知众山之逦迤也奉至尊者然后知百里之卑微也自旋之初伏念五六日至于旬时精散思越惘若有失非敢羡宠光之休慕倚顿之富也诚以身贱犬马徳轻鸿毛至乃歴玄阙排金门升玉堂伏虚槛于前殿临曲池而行觞既威仪亏替言辞漏渫虽恃平原养士之懿愧无毛遂脱颕之才深蒙薛公折节之礼而无冯谖三窟之效屡获信陵虚左之徳又无侯生可述之美凡此数者乃质之所以愤积于胸臆懐眷而悁邑者也若追前宴谓之未究欲倾海为酒并山为肴伐竹云梦斩梓泗濵然后极雅意尽欢情信公子之壮观非鄙人之所庶几也若质之志实在所天思投印释黻朝夕侍坐鑚仲父之遗训览老氏之玄言对清酤而不酌抑嘉肴而不享使西施出帷嫫母侍侧斯盛徳之所蹈明哲之所保也若乃近者之观实荡鄙心秦筝发徽二八迭奏埙箫激于华屋灵鼓动于座左耳嘈嘈而无闻情踊跃于鞍马谓可北慑肃慎使贡其楛矢南震百越使献其白雉又况权备夫何足视乎还治讽咏所著观省英玮实赋颂之宗作者之师表也众贤所述亦各有志昔赵武过郑七子赋诗春秋载列以为美谈质小人也无以承命又所答贶辞丑义陋申之再三赧然汗下此邦之人闲习辞赋三事大夫莫不讽诵何但小史之有乎重恵苦言训以政事恻隠之恩形乎文墨墨子回车而质四年虽无徳与民式歌且舞儒墨不同固以久矣然一旅之众不足以扬名歩武之间不足以骋迹若不改辙易御将何以效其力哉今处此而求大功犹绊良骥之足而责以千里之任槛猿猴之势而望其巧捷之能者也不胜见恤谨附遣白答不敢繁辞吴质白  

与山巨源絶交书【`嵇康`】  

康白足下昔称吾于颍川吾甞谓之知言然经怪此意尚未熟悉于足下何从便得之也前年从河东还显宗阿都说足下议以吾自代事虽不行知足下故不知之足下旁通多可而少怪吾直性狭中多所不堪偶与足下相知耳间闻足下迁惕然不喜恐足下羞庖人之独割引尸祝以自助手荐鸾刀漫之膻腥故具为足下陈其可否吾昔读书得并介之人或谓无之乃今信其真有耳性有所不堪真不可强今空语同知有达人无所不堪外不殊俗而内不失正与一世同其波流而悔吝不生耳老子庄周吾之师也亲居贱职栁下恵东方朔达人也安乎卑位吾岂敢短之哉又仲尼兼爱不羞执鞭子文无欲卿相而三登令尹是乃君子思济物之意也所谓达能兼善而不渝穷则自得而无闷以此观之故尧舜之君世许由之岩栖子房之佐汉接舆之行歌其揆一也仰瞻数君可谓能遂其志者也故君子百行殊途而同致循徃而动各拊所安故有处朝廷而不出入山林而不反之论且延陵髙子臧之风长卿慕相如之节志气所托不可夺也吾每读尚子平台孝威传慨然慕之想其为人少加孤露母兄见骄不涉经学性复疎懒筋驽肉缓头面常一月十五日不洗不大闷痒不能沐也每常小便而忍不起令胞中略转乃起耳又纵逸来久情意傲散简与礼相背懒与慢相成而为侪类见寛不攻其过又读老庄重増其放故使荣进之心日颓任实之情转笃此由禽鹿少见驯育则服从教制长而见羁则狂顾顿缨赴蹈汤火虽饰以金镳飨以嘉肴愈思长林而志在丰草也阮嗣宗口不论人过吾每师之而未能及至性过人与物无伤唯饮酒过差耳至为礼法之士所绳疾之如雠幸大将军保持之耳以不如嗣宗之贤而有慢弛之阙又不识人情闇于机宜无万石之慎而有好尽之累久与事接疵衅日兴虽欲无患其可得乎又人伦有体朝廷有法自惟至熟有必不堪者七甚不可者二卧喜晚起而当闗呼之不置一不堪也抱琴行吟弋钓草野而吏卒守之不得妄动二不堪也危坐一时痹不得摇性复多虱把搔无已而当裹以章服揖拜上官三不堪也素不便书不喜作书而人间多事堆案盈几不相酬答则犯教伤义欲自勉强则不能久四不堪也不喜吊丧而人道以此为重已为未见恕者所怨至欲见中伤者虽瞿然自责然性不可化欲降心顺俗则诡故不情亦终不能获无咎无誉如此五不堪也不喜俗人而当与之共事或宾客盈坐鸣声聒耳嚣尘臭处千变百伎在人目前六不堪也心不耐烦而官事鞅掌机务纒其心世故繁其虑七不堪也又每非汤武而薄周孔在人间不止此事会显世教所不容此甚不可一也刚肠疾恶轻肆直言遇事便发此甚不可二也以促中小心之性统此九患不有外难当有内病宁可久处人间乎又闻道士遗言饵术黄精令人久寿意甚信之逰山泽观鱼鸟心甚乐之一行作吏此事便废安能舎其所乐而从其所惧哉夫人之相知贵识其天性因而济之禹不偪伯成子髙全其节也仲尼不假盖于子夏护其短也近诸葛孔明不偪元直以入蜀华子鱼不强幼安以卿相此可谓能相终始真相知者也足下见直木不可以为轮曲者不可以为桶盖不欲以枉其天才令得其所也故四民有业各以得志为乐唯达者为能通之此足下度内耳不可自见好章甫强越人以文冕也己嗜臭腐养鸳雏以死鼠也吾顷学养生之术方外荣华去滋味游心于寂漠以无为为贵纵无九患尚不顾足下所好者又有心闷疾顷转増笃私意自试不能堪其所不乐自卜已审若道尽涂穷则已耳足下无事寃之令转于沟壑也吾新失母兄之欢意常凄切女年十三男年八岁未及成人况复多病顾此悢悢如何可言今但愿守陋巷教养子孙时与亲旧叙离阔陈说平生浊酒一杯弹琴一曲志愿毕矣足下若嬲之不置不过欲为官得人以益时用耳足下旧知吾潦倒麤疎不切事情自惟亦皆不如今日之贤能也若以俗人皆喜荣华独能离之以此为快此最近之可得言耳然使长才广度无所不淹而能不营乃可贵耳若吾多病困虽欲事自全以保余年此真所乏耳岂可见黄门而称贞哉若趣欲共登王涂期于相致时为欢益一旦迫之必发其狂疾自非重怨不至于此也野人有快炙背而美芹子者欲献之至尊虽有区区之意亦已疏矣愿足下勿似之其意如此既以解足下并以为别嵇康白  

与许靖书【`王朗`】  

文休足下消息平安甚善甚善岂意脱别三十余年而无相见之縁乎诗人比一日之别于岁月岂况悠悠歴累纪之年者哉自与子别若没而复浮若絶而复连者数矣而今而后居升平之京师攀附于飞龙之圣主侪辈畧尽幸得老与足下并为遗种之叟而相去数千里加有邅蹇之隔时闻消息于风声托旧情于思想眇眇异处与异世无以异也徃者随军到荆州见邓子孝桓元将粗闻足下动静云夫子既在益州执职领郡徳素规矩老而不墯是时侍宿武皇帝于江陵刘景升厅事之上共道足下于通夜拳拳饥渇诚无已也自天子在东宫及即位之后每会群贤论天下髦俊之见在者岂独人尽易为英士鲜易取最故乃猥以原壤之朽质感夫子之情聴每叙足下以为谋首岂其注意乃复过于前世书曰人惟求旧易称同声相应同气相求刘将军之与大魏兼而两之总此二义前世邂逅以同为暌非武皇帝之旨顷者蹉跌其泰而否亦非足下之意也深思书易之义利结分于宿好故遣降者送吴所献致名马貂罽得因无嫌道初开通展叙旧情以达声问久阔情慉非夫笔墨所能写陈亦想足下同其志念今者亲生男女凡有几人年并几何仆连失一男一女今有二男大男名肃年二十九生于会稽小儿裁岁余临书怆恨有懐缅然  

## 文章辨体彚选卷二百十三

（明）贺复征 编  

○书九  

遗王妃书【`晋愍怀太子`】  

鄙虽顽愚心念为善欲尽忠孝之节无有恶逆之心虽非中宫所生奉事有如亲母自为太子以来敕见禁检不得见母自宜城君亡不见存恤恒在空室中坐去年十二月道文疾病困笃父子之情实相怜愍于时表国家乞加徽号不见聴许疾病既笃为之求请恩福无有恶心自道文病中宫三遣左右来视云天教呼汝到二十八日暮有短函来题言东宫发疏云言天教欲见汝即便作表求入二十九日早入见国家须臾遣至中宫中宫左右陈舞见语中宫旦来吐不快使住空屋中坐须臾中宫遣陈舞见语闻汝表陛下为道文乞王不得王是成国耳中宫遥呼陈舞昨天教与太子酒枣便持三升酒大盘枣来见与使饮酒噉枣尽鄙素不饮酒即便遣舞启说不堪三升之意中宫遥呼曰汝常陛下前持酒可喜何以不饮天与汝饮当使道文差也便答中宫泾下会同一日见赐故不敢辞通日不饮三升酒也且实未食恐不堪又未见殿下饮此或至颠倒陈舞复传语曰不孝耶天与汝酒饮不肯饮中有恶物耶遂可饮二升余有一升求持还东宫饮尽逼迫不得已更饮一升饮已体中荒迷不复自觉须臾有一小婢持封箱来云诏使写此文书鄙便惊起视之有一白纸一青纸催促云陛下停待又小婢承福持笔砚墨黄纸来使写急疾不容复视实不觉纸上语轻重父母至亲实不相疑事理如此实为见诬想众人见明也  

答卢谌书【`刘琨`】  

琨颊首损书及诗备辛酸之苦言畅通经之逺旨执玩反复不能释手慨然以悲欢然以喜昔在少壮未甞捡括逺慕老庄之齐物近嘉阮生之放旷怪厚薄何从而生哀乐何由而至自顷辀张困于逆乱国破家亡亲友凋残块然独坐则哀愤两集负杖行吟则百忧俱至时复相与举觞对膝破涕为笑排终身之积惨求数刻之暂欢譬由疾疢弥年而欲一丸销之其可得乎夫才生于世世实须才和氏之璧焉得独曜于郢握夜光之珠何得専玩于随掌天下之寳固当与天下共之但分析之日不能不怅恨耳然后知聃周之为虚诞嗣宗之为妄作也昔騄骥倚辀于吴阪鸣于良乐知与不知也百里奚愚于虞而智于秦遇与不遇也今君遇之矣朂之而已不复属意于文二十余年矣久废则无次想必欲其一反故称指送一篇适足以彰来诗之益美耳琨顿首顿首  

遗石勒书【`刘琨`】  

将军发迹河朔席卷燕豫饮马江淮折冲汉沔虽自古名将未足为谕所以攻城而不有其人畧地而不有其土翕尔云合忽复星散将军岂知其然哉存亡决在得主成败要在所附得主则为义兵附逆则为贼众义兵虽败而功业必成贼众虽克而终归殄灭昔赤眉黄巾横逆宇宙所以一旦败亡者正以兵出无名聚而为乱将军以天挺之质威振宇内择有徳而推崇随时望而归之勲义堂堂长享遐贵背聪则祸除向主则福至采纳徃诲翻然改图天下不足定蚁寇不足扫今相授侍中持节车骑大将军领护匈奴中郎将襄城郡公总内外之任兼华戎之号显封大郡以表殊能将军其受之副逺近之望也自古以来诚无戎人而为帝王者至于名臣建功业者则有之矣今之迟想盖以天下大乱当须雄才遥闻将军攻城野战合于机神虽不视兵书闇与孙吴同契所谓生而知之者上也但得精骑五千以将军之才何向不摧至心实事皆张儒所具  

重与陶侃书【`温峤`】  

仆谓军有进而无退宜増而不可减近已移檄逺近言于盟府克后月半大举南康建安晋王三郡军并在路决同赴此会惟须仁公所统至便齐进耳仁公今召军还疑惑逺近成败之由将在于此仆才轻任重实凭仁公笃爱逺禀成规至于首启戎行不敢有辞仆与仁公当如常山之■〈施，虫代方〉首尾相卫又唇齿之喻也恐惑者不达髙旨将谓仁公缓于讨贼此声难追仆与仁公并受方岳之任安危休戚理既同之且自顷之顾绸缪徃来情深义重着于人士之口一旦有急亦望仁公悉衷见救况社稷之难惟仆偏当一州州之文武莫不翘企假令此州不守约峻树置官长于此荆楚西逼强胡东接逆贼因之以饥馑将来之危乃当甚于此州之今日也以大义言之则社稷颠覆主辱臣死公进当为大晋之忠臣叅桓文之义开国承家铭之天府退当以慈父雪爱子之痛约峻凶逆无道囚制人士裸其五形近日来者不可忍见骨肉生离痛感天地人心齐一咸皆切齿今之进讨若以石投卵耳今出军既缓复召兵还人心乖离是为败于机成愿深察所陈以副三军之望  

遗殷浩书【`庾翼`】  

当今江东社稷安危内委何褚诸君外托庾桓数族恐不得百年无忧亦朝夕而弊足下少标令名十余年间位经内外而欲潜居利贞斯理难全且夫济一时之务须一时之胜何必徳均古人韵齐先达耶王夷甫先朝风流士也然吾薄其立名非真而始终莫取若以道非虞夏自当超然独徃而不能谋始大合声誉极致名位正当抑扬名教以静乱源而乃髙谈庄老说空终日虽云谈道实长华竞及其末年人望犹存思安惧乱寄命惟务而甫自申述徇小好名既身囚胡虏弃言非所凡明徳君子遇会处际宁可然乎而世皆然之益知名实之未定弊风之未革也  

劝桓大司马伐蜀书【`袁乔`】  

夫经略大事故非常情所具知者了于胷心然后举无遗算耳今天下之难二寇而已蜀虽险固方胡为弱将欲除之先从易者今泝流万里经歴天险彼或有备不必可克然蜀人自以斗絶一方恃其完固不修攻战之具若以精卒一万轻军速进比彼闻之我已入其险要李势君臣不过自力一战擒之必矣论者恐大军既西胡以窥觎此又似是而非何者胡闻万里征伐以为内有重备必不敢动纵使越逸江渚诸军足以守境此无忧矣蜀土富贵号称天府昔诸葛武侯欲以抗衡中国今诚不能为害然势据上流易为寇盗若袭而取之者有其人众此国之大利也  

遗殷浩书【`王羲之`】  

知安西败丧公私惋怛不能须臾去懐以区区江左所营综如此天下寒心固已久矣而加之败丧此可熟念徃事岂复可追愿思宏将来今天下寄命有所自隆中兴之业政以道胜寛和为本力争武功作非所当因循所长以固大业想识其由来也自寇乱以来处内外之任者未有深谋逺虑括囊至计而疲竭根本各从所志竟无一功可论一事可记忠言嘉谋弃而莫用遂令天下将有土崩之势何能不痛心悲慨也任其事者岂得辞四海之责追咎徃事亦何所复及宜更虚己求贤当与有识共之不可复令忠允之言常屈于当权今军破于外资竭于内保淮之志非复所及莫过还保长江都督将校各复旧镇自长江以外羁縻而已任国钧者引咎责躬深自贬降以谢百姓更与朝贤思布平正除其烦苛省其赋役与百姓更始庶可以允答群望救倒悬之急使君起于布衣任天下之事尚徳之举未能事事允称当重统之任而丧败至此恐阖朝羣贤未有与人分其谤者今亟修徳补阙广延群贤与之分任尚未知获济所期若犹以前事为未工故复求之于分外宇宙虽广自容何所知言不必用或取怨执政然当情慨所在正自不能不尽懐极言若必亲征未达此旨果行者愚智所不解也愿复与众共之复被州符増运千石征役兼至皆以军期对之丧气罔知所厝自顷年割剥遗黎刑徒竟路殆同秦政惟未加叅夷之刑耳恐胜广之忧无复日矣  

与吏部谢万书【`王羲之`】  

古之辞世者或被髪徉狂或污身秽迹可谓艰矣今仆坐而获免遂其宿心其为庆幸岂非天赐违天不祥顷东逰还修植桑果今盛敷荣率诸子抱弱孙游观其间有一味之甘割而分之以娱目前虽植徳无殊邈犹欲教养子孙以敦厚退让无有轻薄庶令举策数马彷佛万石之风君谓此何如比当与安石东游山海并行田视地利頥养闲暇衣食之余欲与亲知时共欢燕虽不能兴言髙咏衔杯引满语田里所行故以为抚掌之资其为得意可胜言邪常依陆贾班嗣杨王孙之处世甚欲希风数子老夫志愿尽于此也  

答桓玄论四皓书【`殷仲堪`】  

隠显黙语非贤达之心盖所遇之时不同故所乗之涂必异道无所屈而天下以之获宁仁者之心未能无感若夫四公者养志岩阿道髙天下秦纲虽虐游之而莫惧汉祖虽雄请之而弗顾徒以一理有感汛然而应事同宾客之礼言无是非之对孝恵以之获安莫由报其徳如意以之定藩无所容其怨且争夺滋生主非一姓则百姓生心祚无常人则人皆自贤况夫汉以剑起人未知义式遏奸邪特宜以正顺为寳天下大器也茍乱亡见惧则沧海横流原夫若人之振策岂为一人之废兴哉苟可以畅其仁义与夫仗节委质可荣可辱者道迹悬殊理势不同君何疑之哉又谓诸吕强盛几危刘氏如意若立必无此患夫祸福同门倚伏万端又未可断也于时天下新定权由上制髙祖分王子弟有盘石之固社稷深谋之臣森然比肩岂琐琐之禄产所能倾夺之哉此或四公所预于今亦无以辨之但求古贤之心宜存之逺大耳端本正原者虽不能无危而其危易持茍启竞津虽未必不安而其安难保此最有国之要道古今贤哲所同惜也  

与范寗书【`徐邈`】  

知足下遣十五议曹各之一县又吏假归白所闻见诚足下留意百姓故广其视聴吾谓劝导以实不以文十五议曹欲何所敷宣邪庶事辞讼足下聴断允塞则物理足矣上有理务之心则下之求理者至矣日昃省览庶事无滞则吏慎其负而人聴不惑岂须邑至里诣饰其游声哉非徒不足致益乃是蚕渔之所资又不可纵小吏为耳目也岂有善人君子而干非其事多所告白者乎君子之心谁毁谁誉如有所誉必由歴试如有所毁必以着明托社之鼠政之甚害自古以来欲为左右耳目者无非小人皆先因小忠而成其大不忠先藉小信而成其大不信遂使君子道消善人舆尸前史所书可为深鉴足下选纲纪必得国士足以摄诸曹诸曹皆是良吏则足以掌文案又择公方之人以为监司则清浊能否与事而明足下但平心居宗何取于耳目哉昔明徳马后未甞顾与左右言可谓逺识况大丈夫而不能免此乎  

## 文章辨体彚选卷二百十四

（明）贺复征 编  

○书十  

诈彭城王义康与丹阳尹徐湛之书【`宋范蔚宗`】  

吾凡人短才生长富贵任情用己有过不闻与物无恒喜怒违实致使小人多怨士类不归祸败已成犹不觉悟退加寻省方知自招刻肌刻骨何所复补然至于尽心奉上诚贯幽显拳拳谨慎惟恐不及乃可恃宠骄盈实不敢故为欺罔也岂包藏逆心以招灰灭所以推诚自信不复防护异同率意信心不顾万物议论遂致谗巧潜构众恶归集甲奸险好利负吾事深乙凶愚不齿扇长无赖丙丁趋走小子唯知谄进伺求长短共造虚说致令祸陷骨肉诛戮无辜凡在过衅竟有何征而刑罚所加同之元恶伤和枉理感彻天地吾虽幽逼日苦命在漏刻义慨之士时有音信每知天文人事及外间物情土崩瓦解必在朝夕是为衅起羣贤滥延国家夙夜愤踊心腹交战朝之君子及士庶白黒懐义秉理者宁可不识时运之会而坐待横流耶除君侧之恶非唯一代况此等狂乱辜憝终古所无加之剪戮易于摧朽耶可以吾意宣示众贤若能同心奋发族裂逆党岂非功均剏业重造宋室乎但兵凶战危或致侵滥若有一毫犯顺诛及九族处分之要委之群贤皆当谨奉朝廷动止闻启徃日嫌怨一时豁然然后吾党谢辠北阙就戮有司茍安社稷瞑目无恨勉之勉之  

与始兴王浚书【`袁淑`】  

袁司直之视馆敢寓书于上国之宫尹日者猥枉泉赋降委弊邑弊邑敬事是遑无或违贰惧非郊赠之礼觐飨之资不虞君王恵之于是也是有懵焉弗图旦夕发咫尺之记藉左右而请以为胥授失旨爰速先币曽是附庸臣委末学孤闻者如之何勿疑且亦闻之前志曰七年之中一与一夺义士犹或非之况宻迩旬次何其裒益之亟也藉恐二三诸侯有以观大国之政是用敢布腹心弊室弱生砥节清亷好是洁直以不邪之故而贫闻天下宁有昧夫嗟金者哉不腆供赋束马先璧以俟命唯执事所以图之  

报何偃书【`王微`】  

卿昔称吾于义兴吾甞谓之见知然复自怪鄙野不参风流未有一介熟悉于事何用独识之也近日何见绰送卿书虽知如戏知卿固不能相哀茍相哀之未知何相期之可论卿少陶玄风淹雅修畅自是正始中人吾真庸性人耳自然志操不倍王乐小儿时尤麤笨无好常从博士读小小章句竟无可得口吃不能剧读遂絶意于寻求至二十左右方复就观小说徃来者见床头有数秩书便言学问试就检当何有哉乃复持此拟议人邪尚独愧笑扬子之褒赡犹耻辞赋为君子若吾篆刻菲亦甚矣卿诸人亦当尤以此见议或谓言深博作一段意气鄙薄人世初不敢然是以每见世人文赋书论无所是非不解处即日借问此其本心也至于生平好服上药起年十二时病虚耳所撰服食方中麤言之矣自此始信摄养有征故门冬昌术随时叅进寒温相补欲以扶护危羸见冀白首家贫乏役至于春秋令节辄自将两三门生入草采之吾实倦逰医部颇晓和药尤信本草欲其必行是以躬亲意在取精世人便言希仙好异矫慕不羁不同家颇有骂之者又性知画缋盖亦鸣鹄识夜之机盘纡紏纷或记心目故兼山水之爱一徃迹求皆仿像也不好诣人能忘荣以避权右宜自宻应对举止因卷惭自保不能勉其所短耳由来有此数条二三诸贤因复架累致之髙尘咏之清壑瓦砾有资不敢轻厕金银也而顷年婴疾沈沦无已区区之情愒于生存自恐难复而先命猥加魂气褰薾常人不得作常自处疾苦正亦卧思已熟谓有记自论既仰天光不天庶类兼望诸贤共相哀体而卿首唱诞言布之翰墨万石之慎或未然邪好尽之累岂其如此绰大骇叹便是阖朝见病者吾本儜人加疹意惛一旦闻此便惶怖矣五六日来复苦心痛引喉状如胸中悉肿甚是忧力作此答无复条贯贵布所懐落莫不举卿既不可解立欲便别且当笑微  

与江湛书【`王微`】  

弟心病乱度非但蹇躄而已此处朝野所共知驺会忽扣荜门闾里咸以为祥怪君多识前世之载天值何其易倾弟受海内骇笑不过如燕石秃鹙邪未知君何以自解于良史邪今虽王道鸿鬯或有激朗于天表必欲探援潜寳倾海求珠自可卜肆巫祠之间马栈牛口之下赏剧孟于博徒抜卜式于刍牧亦有西戎孤臣东都戒士上穷范驰之御下尽诡遇之能兼鳞杂袭者必不乏于世矣且庐于承明署乎金马皆明察之官又贤于管库之末何为刼勒通家疾病人尘秽难甚之选将以靖国不亦益嚣乎书云任官维贤才而君擢士先疹废芃芃棫朴似不如此且弟旷违兄姊迄将十载时姊归来终不任舆曳入阁兄守金城永不堪扶抱就路若不惫疾非性癖而何比君曰表里无假长目飞耳也常谓生遭太公将即华士之戮幸遇管叔必蒙僻儒之养光武以冯衍才浮其实故弃而不齿诸葛孔明云来敏乱羣过于孔文举况无古人之才槩敢干周汉之常刑彼二三英贤足为晓治与否恐君逢此时我亦不免髙阁乃复假名不知己者岂欲自比卫赐邪君欲髙斆山公而以仲容见处徒以槌提礼学本不参选鄙夫瞻彼固不任下走未知新沓何如州陵耳而作不师古坐乱官政诬饰蚯蚓冀招神龙如复托以真素者又不宜居华留名有害风俗君亦不至期人如此若交以为人赐举未以已劳则商贩之事又连所不忍闻也岂谓不肖易擢贪者可诱凡此数者君必居一焉虽假天口于齐骈藉鬼说于周季公孙碎毛髪之文庄生纵漭瀁之极终不能举其契为之辞矣子将明魂必灵咍于万里汝颕余彦将拂衣而不朝浮华一开风俗或从此而爽鬼谷以揣情为最难何君忖度之轻谬今有此书非敢叨拟中散诚不能顾影负心纯盗虚声所以绵络累纸本不营尚书虎爪板也成童便徃来居舎晨省复经周旋加有诸甥亦何得顿絶庆吊然生平之意自于此都尽君平公云生我名者杀我身天爵且犹灭名安用吏部郎哉其举可陋其事不经非独缙绅者不道仆妾皆将笑之忽忽不乐自知寿不得长且使千载知弟不诈谖耳  

诫子书【`王僧虔`】  

知汝恨吾未许汝学欲自悔厉或以阖棺自欺或更择美业且得有慨亦慰穷生但亟闻斯唱未覩其实请从先师聴言观行冀此不复虚身吾未信汝非徒然也徃年有意于史取三国志聚置床头百日许复徙业就玄自当小差于史犹未近彷佛曼倩有云谈何容易见诸玄志为之逸肠为之抽専一书转诵数十家注自少至老手不释卷尚未敢轻言汝开老子卷头五尺许未知辅嗣何所道平叔何所说马郑何所异指例何所明而便盛于麈尾自呼谈士此最险事设令袁令命汝言易谢中书挑汝言庄张吴兴叩汝言老端可复言未甞看邪谈故如射前人得破后人应解不解即输赌矣且论注百氏荆州八表又才性四本声无哀乐皆言家口实如客至之有设也汝皆未经拂耳瞥目岂有庖厨不修而欲延大宾者哉就如张衡思侔造化郭象言类悬河不自劳苦何由至此汝曽未窥其题目未辨其指归六十四卦未知何名庄子众篇何者内外八表所载凡有几家四本之称以何为长而终日欺人人亦不受汝欺也由吾不学无以为训然重华无严父放勲无令子亦各由己耳汝辈窃议亦当云阿越不学在天地间可嬉戏何忽自课谪幸及盛时遂岁暮何必有所减汝见其一耳不全尔也设令吾学如马郑亦必甚胜复倍不如今亦必大减致之有由从身上来也汝今壮年自勤数倍许胜劣及吾耳世中比例举眼是汝足知此不复具言吾在世虽乏徳素要复推排人间数十许年固是一旧物人或以比数汝等耳即化之后若自无调度谁复知汝事者舎中亦有少负令誉弱冠越超清级者于时王家门中优者则龙鳯劣者犹虎豹失荫之后岂龙虎之议况吾不能为汝荫政应各自努力耳或有身经三公蔑尔无闻布衣寒素卿相屈体或父子贵贱殊兄弟声名异何也体尽读数百卷书耳吾今悔无所及欲以前车诫尔后乗也汝年入立境方应从宦兼有室累牵役情性何处复得下帷如王郎时邪为何作世中学取过一生耳试复三思勿讳吾言犹捶挞志軰冀脱万一未死之间望有成就者不知当有益否各在尔身已切身岂复闗吾邪鬼惟知爱深松茂栢宁知子弟毁誉事因汝有感故畧叙胷懐  

与尚书令袁粲书【`丘巨源`】  

民信理推心闇于量事庶谓丹诚感达赏报孱期岂虞寂寥忽焉三稔议者必云笔记贱伎非杀活所待开劝小说非否判所寄然则先声后实军国旧章七徳九功将名当世仰观天纬则右将而左相俯察人序则西武而东文固非胥祝之伦伍巫匠之流匹矣去昔竒兵变起呼吸虽凶渠即剿而人情更迷茅恬开城千龄出叛当此之时心膂胡越奉迎新亭者士庶填路投名朱雀者愚智空闺人惑而民不惑人畏而民不畏其一可论也临机新亭独能抽刃斩贼者惟有张敬儿而中书省独能奋笔弗顾者惟有丘巨源文武相方诚有优劣就其死亡以决成败当崩天之敌抗不测之祸请问海内此胆何如其二可论也又尔时颠沛普唤文士黄门中书靡不毕集摛翰振藻非为乏人朝廷洪笔何故假手凡贱若以此贼强盛胜负难测群贤怯不染毫者则民宜以勇获赏若云羽檄之难必须笔杰群贤推能见委者则民宜以才赐列其三可论也窃见桂阳贼赏不赦之条凡二十五人而李恒锺爽同在此例战败后出罪并释然而吴迈逺族诛之罚则操笔大祸而操戈无害论以赏科则武人超越而文人埋没其四可论也且迈逺置辞无乃侵慢民作符檄肆言詈辱放笔出手即就虀粉若使桂阳得志民若不轘裂军门则应腰斩都市婴孩脯脍伊可熟念其五可论也徃年戎旅万有余甲十分之中九分冗隶可谓众矣攀龙附麟翻焉云翔至若民狂夫可谓寡矣徒闗勅旨空然泥沈讵其荷瞂尘末皆是白起操牍事始必非鲁连邪民侦国算迅足驰烽斾之机帝择逸翰赴罻罗之会既能陵敌不殿争先无负宜其微赐存正少沾饮龁遂乃弃之沟间如蜉如蚁掷之言外如土如灰絓隶帖战无拳无勇并随资峻级矣凡豫台内不文不武已坐拱清阶矣抚骸如此瞻例如彼既非草木何能弭声  

与齐髙祖萧道成书【`沈攸之`】  

吾闻鱼相忘于江湖人相忘于道术彼我可谓通矣大明之中谬奉圣主忝同侍卫情存契阔义着断金乃分帛而衣等粮而食值景和昏暴心烂形燋若斯之苦宁可言尽吾自分碎首于阁下足下亦惧灭族于舎人尔时盘石之心既固义无二计■〈戚〉迫时难相引求全天道矜喜此理不空结姻之始实闗于厚及明帝龙飞诸人皆为鬼矣吾与足下得蒙大造亲过夙眷遇若代臣录其心迹复忝驱使临崩之日吾豫在遗托加荣受宠恩深位髙虽复情谢古人粗识忠节誓心仰报期之必死此诚志竟未申遂先帝登遐微愿永夺自尔已来与足下言面始絶非唯分张形迹自然至此脱枉一告未甞不对纸流涕岂愿相诮于今哉茍有所懐不容不白初得贤子讳疏云得家信云足下有废立之事安国宁民此功巍巍非吾等常人所能信也俄奉皇太后殿令云足下潜构深畧独断懐抱一何能壮但冠虽弊不可承足盖共尊髙故耳足下交结左右亲行杀逆以免身患卿当谓龙逢比干痴人耳凡废立大事不可广谋但袁褚遗寄则又国之近戚数臣地藉实为膏腴人位并居时望若此不与议复谁可得共披心胸者哉昏明改易自古有之岂独大宋中屯邪前代盛典焕盈篇史请为足下言之羣公共议宜启太后奉令而行当以王礼出第足下乃可不通大理要聴君子之言岂可罔灭天理一何若兹孝经云资于事父以事君纵为宗社大计不尔宁不识有君亲之意邪乃复虑以家为啖以爵赏小人无状遂行弑害吾虽寡识窃从古比岂有为臣而有近日之事邪使一旦荼毒身首分离生自可恨死者何罪且有登赍之赏此科出于何文凡在臣隶谁不惋骇华夷扣心行路泣血乃至不殡使流虫在尸自古以来此例有几卫国微小故有弘演不图我宋独无其人抚膺惆怅不能自已足下与向之杀者何异人情易反还成嗟悲为子君者无乃难乎蹊田之譬岂复有异管仲有言君善未甞不谏足下谏诤不闻甘崔杼之罪何恶逆之甚昔太甲还位伊不自疑昌邑之过不可胜数霍光荷托尚共议于朝班然后废之犹有汤沐之施论者不以刼主为名桓温之心未忘于簒海西失道人伦顿尽废之以公犹礼处之当温强盛谁能相抗尚畏惧于形迹四海不惬未甞有乐推之者伊尹霍光名髙于臣节桓氏亦得免于胁夺凡是诸事布于书策若此易晓岂待指掌卿常言比迹夷叔如何一旦行过桀跖邪圣明启运苍生重造普天率土谁不歌抃实是披心罄节奉公忘私之日而卿大收宫妓刼夺天藏器械金寳必充私室移易朝旧布置私党被甲入殿内外宫阁管钥悉闗家人吾不知子孟孔明遗训如此王谢陶庾行此举止且诸方帝乡非亲不授足下非国戚也一旦専纵自树云是儿守台城父居东府一家两录何以异此知卿防固重复猜畏万端言以御逺实为防内若徳允物望夷貊犹可推心共处如其失理乖道金城汤池无所用也文长以戈戟自卫何解灭亡吴起有云礼义不修舟中之人皆雠也足下既无伍员之病苟懐贪惏而有贼宋之心吾宁捐申包之节邪闻求忠臣者必出孝子之门卿忠孝于斯尽矣今窃天府金帛以行奸恵盗国权爵以结人情且授非其理合我则赏此事复不可恒用用之既讫恐非忠策且受者不感识者不知不能遏奸折谋诫节慨惋隔硋数千无因自对不能知复何情颜当与足下叙平生旧欵吾闻前哲絶交不出恶言但此自陈名节于胸心因告别于千载放笔増叹公私澘泪想不深怪徃言然天下耳目岂伊可诬抑亦当自知投杖无强为必先及  

与子侄书【`雷次宗`】  

夫生之修短咸有定分定分之外不可以智力求但当于所禀之中顺而勿率耳吾少婴嬴患事锺养疾为性好闲志栖物表故虽在童稚之年已懐逺迹之意暨于弱冠遂托业庐山逮事释和尚于时师友渊源务训宏道外慕等夷内懐悱发于是洗气神明玩心坟典勉志勤躬夜以继日爰有山水之好悟言之欢实足以通理辅性成夫亹亹之业乐以忘忧不知朝日之晏矣自逰道餐风二十余载渊匹既倾良朋凋索续以衅逆违天备甞荼蓼畴昔诚愿顿尽一朝心虑荒散情意衰损故遂与汝曹归耕垄畔山居谷饮人理久絶日月不处忽复十年犬马之齿已踰知命崦嵫将迫前涂几何实逺想尚子五岳之举近谢居室琐琐之勤及今耄未至惛衰不及顿尚可厉志于所期纵心于所托栖诚来生之津梁専气莫年之摄养玩岁月于良辰偷余乐于将除在心所期尽于此矣汝等年各成长冠娶已毕修饰衡泌吾复何忧但愿守全所志以保令终耳自今以徃家事大小一无见闗子平之言可以为法  

与何胤论止杀书【`齐周颙`】  

普通年中何胤侈于味食必方丈后稍欲去其甚者使门人议之学士锺岏曰■〈鱼且〉之就捕骤于屈伸蟹之将糖躁扰弥甚仁人用意深懐如怛且不悴不荣曽刍荛之不若无馨无臭与瓦砾其何算有汝南周颙贻胤书曰丈人所以未极遐蹈惑在不近全菜耶剉折之升鼎爼网罟之兴载册其来实逺谁敢干议观圣人之设膳羞乃复为之品节盖以茹毛饮血与生民共始纵而勿裁将无崖畔善为士者岂不以恕己为懐是各静封疆罔相陵轹况乃变之大者莫过死生生之所重无过性命性命之于彼极切滋味之于我可賖而终身朝晡资之以永岁彼就怨酷莫能自伸我业长久吁哉可畏且区区微卵脆薄易矜歂彼弱麑顾步宜愍观其饮啄飞沈使人怜悼况可甘心扑搋加复恣意吞嚼至乃野牧成群闲豢重圈量肉揣毛以俟支剥如土委地佥谓常理可为怆息事岂一途若云三世理诬则幸矣良快如使此道果然而受形未息一徃一来生死常事杂报如家人天如客过客日少在家日多吾修信业未足长免则伤心之惨行亦自念丈人于血气之类虽不身残至于升鳬沈鲤不能不取备屠门财贝之一经盗手犹为廉士所弃生性之一启鸾刀宁复慈心所忍驺虞虽饥非自死之草不食闻其风岂不使人多愧耻  

与沈约论四声书【`陆厥`】  

范詹事自序性别宫商识清浊特能适轻重济艰难古今文人多不全了斯处纵有会此者不必从根本中来沈尚书亦云自灵均以来此秘未覩或闇与理合匪由思至张蔡曹王曽无先觉潘陆颜谢去之弥逺大旨欲使宫羽相变低昻舛节若前有浮声则后须切响一简之内音韵尽殊两句之中轻重悉异辞既美矣理又善焉但观歴代众贤似不都闇此处而云此秘未覩近于诬乎案范云不从根本中来尚书云匪由思至斯可谓揣情谬于元黄擿句差其音律也范又云时有会此者尚书云或闇与理合则美咏清讴有辞章调韵者虽有差谬亦有会合推此以徃可得而言夫思有合离前哲同所不免文有开塞即事不得无之子建所以好人讥弹士衡所以遗恨终篇既曰遗恨非尽美之作理可诋诃君子执其诋诃便谓合理为闇岂如指其合理而寄诋诃为遗恨邪自魏文属论深以清浊为言刘桢奏书大明体势之致龃龉妥帖之谈操末续颠之说兴元黄于律吕比五色之相宣茍此秘未覩兹论为何所指邪故愚谓前英已早识宫征但未屈曲指的若今论所申至于掩瑕藏疾合少谬多则临淄所云人之著述不能无病者也非知之而不改谓不改则不知斯曹陆又称竭情多悔不可力强者今许以有病有悔为言则必自知无悔无病之地引其不了不合为闇何独诬其一合一了之明乎意者亦质文时异古今好殊将急在情物而缓于章句情物文之所急美恶犹且相半章句意之所缓故合少而谬多义兼于斯必非不知明矣长门上林殆非一家之赋洛神池鴈便成二体之作孟坚精正咏史无亏于东主平子恢富羽猎不累于凭虚王粲初征他文未能称是杨修敏捷暑赋弥日不献率意寡尤则事促乎一日翳翳愈伏而理賖于七步一人之思迟速天悬一家之文工拙壤隔何独宫商律吕必责其如一邪论者乃可言未穷其致不得言曽无先觉也  

## 文章辨体彚选卷二百十五

（明）贺复征 编  

○书十一  

梁武帝答陶弘景论书书  

又省别疏云故当宜微以着赏此既胜事虽风训非嫌然非所习聊试畧言夫运笔邪则无芒角执手寛则书缓弱点掣短则法臃肿点撆长则法渐澌画促则字横画疎则字形漫拘则乏势放又少则纯骨无媚纯肉无力少墨浮涩多墨笨钝比并皆然任意所之自然之理也若抑扬得所趋舎无违随笔连断触势峯郁扬波折节中规合矩分间下注浓纎有方肥瘦相和骨力相称婉婉暧暧视之不足棱棱凛凛常有生气适眼合心便为甲科众家可识亦当复贯串耳六义可工亦当复繇习耳一闻能持一见能记且古且今不无其人大抵为论终归是习程邈所以能变书体为之旧也张芝所以能善书工学之积也既旧且积方可以肆其谈吾少来乃至不能甞画甲子无论于篇纸老而言之亦复何谓正足见嗤于当今贻笑于后代遂有独冠之言览之背热隠真于是乎累真矣此直一艺之精非吾所谓胜事此道心之尘非吾所谓无欲也  

与徐勉书【`梁沈约`】  

吾弱年孤苦傍无期属徃者将坠于地契阔屯邅困于朝夕﨑岖薄宦事非为己望得小禄傍此东归岁逾十稔方忝襄阳县公私情计非所了具以身资物不得不任人事永明末出守东阳意在止足而建武肇运人世胶加一去不还行之未易及昏猜之始王政多门因此谋退庶几可果托卿布懐于徐令想记未忘圣道聿兴谬逢嘉运徃志宿心复成乖爽今岁开元礼年云至悬车之请事由恩夺诚不能宏宣风教光阐朝猷尚欲讨寻文簿时议同异而开年以来病増虑切当由生灵有限劳役过差总此凋竭归之暮年牵策行止努力祗事外观傍览尚似全人而形体力用不相综摄常须过自束持方可僶俛解衣一卧支体不复相闗上热下冷月増日笃取暖则烦加寒必利后差不及前差后剧必甚前剧百日数旬革带常应移孔以手握臂率计月小半分以此推算岂能支久若此不休日复一日将贻圣主不追之恨冒欲表闻乞归老之秩若天假其年还得平徤才力所堪惟思是策  

答陆厥问声韵书【`沈约`】  

宫商之声有五文字之别累万以累万之繁配五声之约髙下低昻非思力所学又非止若斯而已也十字之文颠倒相配字不过十巧歴已不能尽何况复过于此者乎灵均以来未经用之于懐抱固无从得其髣髴矣若斯之妙而圣人不尚何邪此盖曲折声韵之巧无当于训义非圣哲立言之所急也是以子云譬之雕虫篆刻云壮夫不为自古辞人岂不知宫羽之殊商征之别虽知五音之异而其中参差变动所昧实多故鄙意所谓此秘未覩者也以此而推则知前世文字便未悟此处若以文章之音韵同弦管之声曲则美恶妍媸不得顿相乖戾譬犹子野操曲安得忽有啴缓失调之声以洛神比陈思他赋有似异手之作故天机启则律吕自调六情滞则音律顿舛也士衡虽云炳若缛锦宁有濯色江波其中复有一片是卫文之服此则陆生之言即复不尽者矣韵与不韵复有精麤轮扁不能言之老夫亦不尽辨此  

报袁叔明书【`江淹`】  

仆知之矣髙皋为别执手未期浮云色晓怅然魂飞前辱赠书知命仆息心越地采药稽山友人幸甚去岁迫名茂才冬尽不获有报引领于邑情讵可及足下推仆者不一二谈也仆闻狂士之行有三窃甞志之其竒者则以紫天为宇环海为池倮身大笑被髪行歌其次则坚坐崩岸僵卧深窟朝餐松屑夜诵仙经其下则辞荣城市退耕岩谷寒径絶宾杜墙不出然者皆羞为西山之饿夫东国之黜臣而况其乡党乎或有社稷之士入而忘归则争论南宫之前卫主于邪伏身北阙之下纳君于治至乃一说之竒惊畏左右一剑之功震栗邻国夫能者惟横议汉庭怒髪燕路且犹不数而况于邻里乎若仆之行止已无可言矣材不肖文质无所直徒以结髪游学备闻士大夫言曰在国忠处家孝取与廉交友义故拂衣于梁齐之馆抗手于楚赵之门且十年矣容貌不能动人智谋不足自逺竟惭君子之恩卒离饥寒之祸近亲不言左右莫教凉秋阴阴独立闲馆轻尘入户飞鸟无迹命保琴书而守妻子其可得哉故国史小官也而子长为之执戟下位也而子云居之仆非有轻车骠骑之略交河云险之功幸以盗窃文史之末因循卜祝之间故俛首求衣敛眉寄食耳若十口之隶去于饥寒从疾旧里斥归故乡箕坐髙视举酒极望虽五侯交书羣公走币仆亦在南山之南矣此可为智者道难与俗士言也方今仲秋风飞平原彯色水鸟立于孤洲苍葭变于河曲寂然渊视忧心辞矣独念贤明蚤世英华殂落仆亦何人以堪久长一旦松柏被地坟垄刺天何时复能衔杯酒者乎忽忽若狂愿足下自爱也  

与交友论隠书【`江淹`】  

淹者海濵窟穴弋钓为伍自度非竒力异才不足闻见于诸侯每承梁伯鸾卧于会稽之墅髙伯达坐于华阴之山心常慕之而未能及也甞感子路之言不拜官而仕无青组紫绂龟纽虎符之志但欲史歴巫卜为世俗贱事耳而飘然十载竟不免衣食之败何则性有所短不可韦弦者有五一则体本疲缓卧不肯起二则人事应修酷懒作书三则宾客相对口不能言四则性甚畏动事絶不行五则愚婞妄发辄被口语有五短而无一长岂可处人间邪知短而不可易者所谓轮椎分定也犹如鸡鹜之有毛不能得鸾鳯之光彩矣况今年已三十白髪渐生长夜辗转乱忧非一以溘至之命如星殒天促光半路不攀长意徒自欺取筋驽髓冷殊多灾恙心顽质坚偏好冥黙既信神农服食之言久固天竺道士之说守清净炼神丹心甚爱之行善业度一世意甚美之今但愿拾薇藿诵诗书乐天理性敛骨折步不践过失之地耳以妻孥未夺桃李须阴望在五畆之宅半顷之田鸟赴檐上水匝阶下则请从此隠长谢故人若乃登峨嵋度流沙餐金石读仙经甞闻其验非今日之所言也谁谓难知青鸟明之贵布笔墨然亦焉足道哉  

诫子书【`徐勉`】  

吾家本清亷故常居贫素至于产业之事所未甞言非直不经营而已薄躬遭逢遂至今日尊官厚禄可以备之每念叨窃若斯岂由才致仰藉先门风范及以福庆故臻此尔古人所谓以清白遗子孙不亦厚乎吾虽不敏实有本志庶得遵奉斯义不敢坠失所以显贵以来将三十载门人故旧承荐便宜或使创辟田园或劝兴立邸店又欲舳舻运致亦令货殖聚敛若此众事皆距而不纳非谓拔葵去织且欲省息纷纭中年聊于东田开营小园者非存播艺以要利政欲穿池种树少寄情赏又以郊际闲旷终可为宅傥获悬车致事实欲歌哭于斯慧日十住等既应营昏又须住止吾清明门宅无兼容处所以尔者亦复有以前割西边施宣武寺既失西厢不复方幅意亦谓此逆旅舎尔何事须华常恨时人谓是我宅古徃今来豪富继踵髙门甲第连闼洞房宛其死矣定是谁室但不能不为培塿之山聚石移果杂以花卉以娱休沐用托性灵随便架立不存广大唯功徳处小以为好所以内中逼促无复房宇近修东边儿孙二宅乃藉十住南还之资其中所须犹为不少既牵挽不至又不可中途而辍郊间之园遂不办保货与韦黯乃获百金成就两宅已消其半寻园价所得何以至此由吾经始歴年粗已成立桃李茂宻桐竹成阴塍陌交通渠畎相属华楼回榭颇有临聎之美孤峯丛薄不无纠纷之兴渎中并饶荷■〈艹役〉湖里殊富芰莲虽云人外城阙宻迩韦生欲之亦雅有情趣追述此事非有吝心盖是事意所至尔噫谢灵运山家诗云中为天地物今成鄙夫有吾此园有之二十载今为天地物物之与我相校几何哉此直所余今以分女营小田舎亲累既多理亦须此且释氏之教以财物为之外命外典亦称何以聚人曰财况汝常情安得忘此闻汝所买湖熟田地甚为舄卤弥复可安所以如此非物竞故也虽事异寝丘聊可髣髴孔子曰居家理事可移于官既已营之宜使成立进退两亡更贻齿笑若有所収获汝可自分赡内外大小宜令得所非吾所知又复应沾之诸女尔汝既居长故有此令凡为人长殊复不易当使中外咸缉人无间言先物后已然后可贵老子云后其身而身先汝当自朂见贤思齐不宜忽畧以弃日也弃日乃是弃身身名美恶岂不大哉可不慎与今之所勅略言此意政谓为家以来不事资产暨立墅舎似乖旧业陈其始末无愧懐抱兼吾年时朽暮心力稍单牵课奉公略不克举其中余暇裁可自休或复冬日之阳夏日之阴良辰美景文案闲隟负杖蹑履逍遥陋馆临池观鱼披林聴鸟浊酒一杯弹琴一曲求数刻之暂乐庶居常以待终不宜复劳家间细务汝交闗既定此书又行凡所资须付给如别自兹以后吾不复言及田事汝亦勿复与吾言之也记云夫孝者善继人之志善述人之事今且望汝汝全吾此志则无所恨矣  

戒何敬容书【`谢郁`】  

草莱之人闻诸道路君侯已得瞻望多士出入禁门醉尉将不敢呵灰然不无其渐甚休甚休敢贺于前又将吊也昔流言裁作公旦东奔燕书始来子孟不入夫圣贤被虚过以自斥未有婴时衅而求亲者也且曝鳃之鳞不念杯杓之水云霄之翼岂顾笼樊之粮何者所托已盛也昔君侯纳言加首鸣玉在要回丰貂以步文昌耸髙蝉而趋武帐可谓盛矣不以此时荐才拔士少报圣主之恩今卒如爰丝之说受责见过方复欲更窥朝廷觖望万分窃不为左右取也昔窦婴杨恽亦得罪明时不能絶谢宾客独交党援卒无后福终益前祸仆之所吊实在于斯人人所以颇犹有踵君侯之门者未必皆感恵懐仁有灌夫任安之义乃戒翟公之大署冀君侯之复用也夫在思过之日而挟复用之意未可为智者说矣君侯宜杜门念失无有所通筑茅茨于钟阜聊优游以卒岁见可怜之意着待终之情复仲尼能改之言惟子贡更也之譬少戢言于众言微自救于竹帛所谓失之东隅收之桑榆如此令明主闻知尚有冀也仆东皋鄙人入穴幸无衔窭耻天下之士不为执事道之故披肝胆示情素君侯岂鉴焉  

与兄子秀书【`陈陈暄`】  

旦见汝书与孝典陈吾饮酒过差吾有此好五十余年昔吴国张长公亦称耽嗜吾见张时伊已六十自言引满大胜少年时吾今所进亦多于徃日老而弥笃惟吾与张季舒耳吾方与此子交欢于地下汝欲笑吾所志耶昔阮咸阮籍同游竹林宣子不闻斯言王湛能玄言巧骑武子呼为痴叔何陈留之风不嗣太原之气岿然翻成可怪吾既寂莫当世朽病残年产不异于颜原名未动于卿相若不日饮醇酒复欲安归汝以饮酒为非吾不以饮酒为过昔周伯仁渡江惟三日醒吾不以为少郑康成一饮三百杯吾不以为多然洪醉之后有得有失成厮养之志是其得也使次公之狂是其失也吾甞譬酒之犹水亦可以济舟亦可以覆舟故江咨议有言酒犹兵也兵可千日而不用不可一日而不备酒可千日而不饮不可一饮而不醉美哉江公可与共论酒矣汝惊吾堕马侍中之门陷地武陵之第徧布朝野自言焦悚丘也幸苟有过人必知之吾生平所愿身没之后题吾墓云陈故酒徒陈君之神道若斯志意岂避南征之不复贾谊之恸哭者哉何水曹眼不识杯铛吾口不离瓢杓汝宁与何同日而醒与吾同日而醉乎政言其醒可及其醉不可及也速营糟丘吾将老焉尔无多言非尔所及  

谏陈寳应书【`虞寄`】  

东山居士虞寄致书于明将军使君节下寄流离世故漂寓贵乡将军待以上宾之礼申以国士之眷意气相感何日忘之而寄沈痼弥留愒阴将尽常恐卒填沟壑涓尘莫报是以敢布腹心冒陈丹欵愿将军留须臾之虑少思审之则瞑目之日所懐毕矣夫安危之兆祸福之机匪独天时亦由人事失之毫厘差以千里是以明智之士据重位而不倾执大节而不失岂惑于浮词哉将军文武兼资英威不世徃因多难仗剑兴师援旗誓众抗威千里岂不以四郊多垒共谋王室匡时报主宁国庇民乎此所以五尺童子皆愿荷戟而随将军者也及髙祖武皇帝肇基草昧初济艰难于时天下沸腾民无定主豺狼当道鲸鲵横击海内业业未知所从将军运洞微之鉴折从衡之辨策名委质自托宗盟此将军妙算逺图发于衷诚者也及主上继业钦明睿圣选贤与能羣臣缉睦结将军以维城之重崇将军以裂土之封岂非宏谟庙略推赤心于物者也屡申文诏欵笃殷懃君臣之分定矣骨肉之恩深矣不意将军惑于邪说遽生异计寄所以疾首痛心泣尽继之以血万全之策窃为将军惜之寄虽疾寝髦及言无足采千虑一得请陈愚管愿将军少戢雷霆賖其晷刻使得尽狂瞽之说披肝胆之诚则虽死之日犹生之年也自天厌梁徳多难荐臻寰宇分崩英雄互起龙战虎争窃号假名锐精持铉不可胜纪人人自以为得之然夷凶剪乱拯溺扶危四海乐推三灵眷命楫让而居南面者陈氏也岂非歴数有归惟天所在当璧应运其事甚明一也主上承基明徳逺被天纲再张地维重纽夫以王琳之强侯瑱之力进足以摇荡中原争衡天下退足以屈强江外雄长偏隅然或命一旅之师或资一士之说琳则瓦解氷泮投身异国瑱则厥角稽颡委命阙庭斯又天假之威而除其患其事甚明二也今将军以藩戚之重拥东南之众尽忠奉上戮力勤王岂不勲髙窦融宠过吴苪折珪判野南面称孤其事甚明三也且圣朝弃瑕忘过寛厚待人改过自新咸加叙擢至如余孝顷潘纯陀李孝钦欧阳頠等悉委以心腹任以爪牙胸中豁然曽无纎芥况将军舋非张绣罪异卢谋当何虑于危亡何失于富贵此又其事甚明四也方今周齐邻睦境外无虞并兵一向匪朝伊夕非有刘项竞逐之机楚赵连从之势可得雍容髙拱坐论西伯其事甚明五也且留将军狼顾一生亟经摧衂声实亏丧胆气衰沮髙瓖向文政留瑜黄子玉此数人者将军所亲信首鼠两端唯利是视其余将帅亦可见矣孰能披坚执锐长驱深入击马埋轮奋不顾命以先士卒者乎此又其事甚明六也且将军之势孰如侯景将军之众孰如王琳武皇灭侯景于前今上摧王琳于后此乃天时非复人力且兵革已后民皆厌乱其孰能弃坟墓捐妻子出万死不顾之计从将军于白刃之间乎此又其事甚明七也歴观前古鉴之徃事子阳季孟倾没相寻余善右渠危亡继及天命可畏山川难恃况将军欲以数郡之地当天下之兵以诸侯之资拒天子之命强弱逆顺可得侔乎此又其事甚明八也且非我族类其心必异不爱其亲岂能及物留将军身縻国爵子尚王姬犹且弃天属而弗顾背明君而孤立危急之下岂能同忧共患不背将军者乎至于师老力屈惧诛利赏必有韩智晋阳之谋张陈井陉之事此又其事甚明九也且北军万里逺斗锋不可当将军自战其地人多顾后梁安背向为心修旿匹夫之力众寡不敌将率不侔师以无名而出事以无机而动以此称兵未知其利夫以汉朝吴楚晋室颕颙连城数室长戟百万拔本塞源自家图国其有成功者乎此又其事甚明十也为将军计者岂若不逺而复絶亲留氏秦郎快郎随遗入质释甲偃兵一遵诏旨且朝廷许以铁劵之要申以白马之盟朕不食言誓之宗社寄闻明者鉴未形智者不再计此成败之效将军勿疑吉凶之机间不容髪方今藩维尚少皇子幼冲凡预宗枝皆蒙宠树况以将军之地将军之才将军之名将军之势而能克修藩服北面称臣者乎宁与刘泽同年而语其功业哉岂不身与山河等安名与金石相敝愿加三思虑之无忽寄气力绵微余隠无几感恩懐徳不觉狂言鈇钺之诛其甘如荠  

与子宇文护书【`北周阎姬`】  

天地隔塞子母异所三十余年存亡断絶肝肠之痛不能自胜想汝悲思之懐复何可处吾自念十九入汝家今已八十矣既逢丧乱备甞艰阻恒冀汝等长成得见一日安乐何期罪衅深重存没分离吾凡生汝辈三男三女今日目下不覩一人兴言及此悲纒肌骨赖皇齐恩恤差安衰暮又得汝杨氏姑及汝叔母纥干汝嫂刘新妇等同居颇亦自适但为微有耳疾大语方闻行动饮食幸无多恙今大齐圣徳逺被特降鸿慈既许归吾于汝又聴先致音耗积稔长悲豁然获展此乃仁侔造化将何报徳汝与吾别之时年尚幼小以前家事或不委曲昔在武川镇生汝兄弟大者属鼠次者属兔汝身属蛇鲜于修礼起日吾之合家大小先在愽陵郡住相将欲向左人城行至唐河之北被定州官军打散汝祖及二叔时俱战亡汝叔母贺拔及儿元寳汝叔母纥干及儿菩提并吾与汝六人同被擒捉入定州城未几间将吾及汝送与元寳掌贺拔纥干各别分散寳掌见汝云我识其祖翁形状相似时寳掌营在唐城内经停三日寳掌所掠得男夫妇女可六七十人悉送向京吾时与汝同被送限至定州城南夜宿同乡人姬库根家茹茹奴望见鲜于修礼营大语吾云我今走向本军既至营遂告吾辈在此明旦日出汝叔将兵邀截吾及汝等还得向营汝时年十二共吾并乗马随军可不记此事縁由也于后吾共汝寿阳住时元寳菩提及汝姑儿贺兰盛洛并汝身四人同学博士姓成为人严恶汝等四人谋欲加害吾与汝叔母等闻之各捉其儿打之惟盛洛无母独不被打其后尔朱天柱亡岁贺拔阿斗泥在闗西遣人迎家累时汝叔亦遣奴来富迎汝及盛洛等汝时着绯绫袍银装带盛洛着紫织成缬通身袍黄绫里并乗骡同去盛洛小于汝汝等三人并呼吾作阿摩敦如此之事当分明记之耳今又寄汝小时所著锦袍衣一领至宜检看知吾含悲戚多歴年祀属千载之运逢大齐之徳矜老开恩许得相见一闻此言死犹不朽况如今者势必聚集禽兽草木母子相依吾有何罪与汝分离今复何福还望见汝言此悲喜死而更苏世间所有求皆可得母子异国何处可求假汝贵极王公富过山海有一老母八十之年飘然千里死生旦夕不得一朝暂见不得一日同处寒不得汝衣饥不得汝食汝虽穷荣极盛光耀世间汝何用为于吾何益吾今日之前汝既不得申其供养事徃何论今日以后吾之残命惟系于汝尔戴天履地中有鬼神勿云冥昧而可欺负汝杨氏姑今虽炎暑犹能先发闗河阻逺隔絶多年书依常体虑汝致惑是以每存欵质兼亦载吾姓名当识此理不以为怪  

为侯景报齐文襄书【`北魏王伟`】  

仆乡曲布衣本乖艺用出身为国绵歴二纪犯危履难岂避风霜遂得富贵当年荣华身世一旦举旗斾援鼓枹北面相抗者何哉实以惧危亡恐招祸害故耳徃年之暮尊王遘疾神不佑善祈祷莫瘳遂使嬖幸弄权心腹离贰妻子在宅无事见围及回归长社希自陈状简书未遣斧钺已临既旌旗相对咫尺不逺飞书每奏冀申鄙情而群帅恃雄眇然弗顾运戟推锋専欲屠灭掘围堰水仅存三版举目相看命县漏刻不忍死亡出战城下拘秦送地岂乐为之但禽兽恶死人伦好生仆实不辜桓庄何罪且尊王平昔见与比肩戮力同心共奨帝室虽复权势参差寒暑小异丞相司徒鴈行而已福禄官荣自是天爵劳而后授理不相干欲求吞炭何其谬也然窃人之财犹谓之盗禄去公室抑谓不取今魏徳虽衰天命未改拜恩私第何足闗言赐嗤不能东封函谷受制于人当似教仆贤祭仲而褒季氏无主之国在礼未闻动而不法将何以训窃以分财养幼事归令终舎宅存孤谁云隙末复言仆众不足以自强身危如累卵然亿兆夷人卒降十乱纣之百克终自无后颍川之战即是殷监轻重由人非鼎在徳茍能忠信虽弱必强殷忧启圣处危何苦况今梁道邕熈招携以礼被我虎文縻之好爵方欲苑五岳而池四海扫氛秽以拯黎元东羁瓯越西通汧陇吴越悍劲带甲千羣秦兵冀马控弦十万大风一振枯干必摧凝霜暂落秋蔕自殒此而为弱谁足称雄又见诬两端受疑二国斟酌物情一何太甚昔陈平背楚归汉则强百里出虞入秦斯覇盖昏明由主用舎在人奉礼而行神其吐邪书称士马精新克日齐举夸张形势必欲相灭窃以寒胶白露节候乃同秋风扬尘马首何异徒知北方之力争未识西南之合从茍欲徇意于前涂不觉坑穽在其侧去危就安今归正朔转祸为福已脱网罗彼当嗤仆之过迷此亦笑君之晦昧今引二邦扬旌北讨熊虎齐奋克复中原荆襄广颍已属闗右项城县瓠亦奉江南幸自取之何劳恩赐然权变非一理有万涂为君计者莫若割地两河三分鼎峙燕卫赵晋足相俸禄齐曹宋鲁悉归大梁使仆得输力南朝北敦姻好束帛自行戎车不驾仆立当世之功君卒父祢之业各保强垒聘享岁时百姓乂宁四民安堵孰若驱农夫于垄亩抗勍敌于三方避干戈于首尾当锋镝于心腹纵太公为将不能获存归之髙明何以克济来书曰妻子老幼悉在司寇以此见要庶其可反当是见疑褊心未识大趣昔王陵附汉母在不归太上囚楚乞羹自若矧伊妻子而可介意脱谓诛之有益欲止不能杀之无损徒复坑戮家累在君何闗仆也遵道所说颇亦非虚故重陈辞更论欵曲昔与盟主事等琴瑟谗人间之翻为雠敌抚弦搦矢不觉伤懐裂帛还书其何能述  

报母书【`北周宇文护`】  

区宇分崩遭遇灾祸违离膝下三十五年受形禀气皆知母子谁同萨保如此不孝宿殃积戾惟应赐锺岂悟网罗上婴慈母但立身立行不负一物明神有识宜见哀怜而子为公侯母为俘隶热不见母热寒不见母寒衣不知有无食不知饥饱泯如天地之外无由暂闻昼夜悲号继之以血分懐寃酷终此一生死若有知冀奉见于泉下尔不谓齐朝解网恵以徳音摩敦四姑并许矜放初闻此旨魂爽飞越号天叩地不能自胜四姑即蒙礼送平安入境以今月十八日于河东拜见遥奉颜色崩动肝肠但离絶多年存亡阻隔相见之始口未忍言惟叙齐朝寛宏毎存大徳云与摩敦虽处宫禁常蒙优礼今日来邺恩遇弥隆矜哀聴许摩敦垂勅曲尽悲酷备述家事伏读未周五情屠割书中所道无事敢忘摩敦年尊又加忧苦常谓寝膳贬损或多遗漏伏奉论述次第分明一则以悲一则以喜当乡里破败之日萨保年已十余岁邻曲旧事犹自记忆况家门祸难亲戚流离奉辞时节先后慈训刻肌刻骨常纒心腑天长丧乱四海横流太祖乗时齐朝抚运两河三辅各值神机原其事迹非相负背太祖升遐未定天保萨保属当犹子之长亲受顾命虽身居重任职当忧责至于岁时称庆子孙在庭顾视悲摧心情断絶胡颜履戴负愧神明霈然之恩既以沾洽爱敬之至施及傍人草木有心禽鱼感泽况在人伦而不铭戴有家有国信义为本伏度来期已应有日一得奉见慈颜永毕生愿生死骨肉岂过今恩负山戴岳未足胜荷二国分隔理无书信主上以彼朝不絶子母之恩亦赐许奉答不期今日得通家问伏纸呜咽言不宣心蒙寄萨保别时所留锦袍表年岁虽久宛然犹识抱此悲泣至于拜见事归忍死知复何心  

## 文章辨体彚选卷二百十六

（明）贺复征 编  

○书十二  

答冯子华处士书【`唐王绩`】  

乖别甫尔已十余年诵采葛之诗増其慨咏夫人生一世忽同过隙合散消息周流不居偶逄其适便可卒岁陶生云富贵非吾愿帝乡不可期又云盛夏五月跂脚北牕下有凉风暂至自谓是羲皇上人嗟乎适意为乐雅会吾心吾河渚间有先人故田十五六顷河水四遶东西趋岸各数百歩古人云河济之濵宜黍况中州之腴乎家兄鉴裁通照知吾纵恣散诞不闲拜揖糠粃礼义锱铢功名亦以俗外相待不拘以家务至于乡族庆吊闺门婚冠寂然不与者已五六歳矣亲党之际皆以山麋野鹿相畜性嗜琴酒得尽所怀幸甚幸甚近复都卢弃家独坐河渚结构茅屋并厨厩总十余间奴婢数人足以应役用天之道分地之利耕耘蔍蓘黍秫而已春秋歳时以酒相续兼多飬鳬鴈广收鸡豚黄精白术枸杞薯蓣朝夕采掇以供服饵床头素书数帙庄老及易而已过此以徃罕尝或披忽忆弟兄则渡河归家维舟岸侧兴尽便返毎遇天地晴朗则于舟中咏大谢乱流趋孤屿之诗眇然尽陂泽山林之思觉瀛洲方丈森然在目前或时与舟人渔子方潭并钓俛仰极乐戴星而归歌咏以会意为巧不必与夫悠悠闲人相唱和也孤住河渚傍无四邻闻犬声望烟火便知息身之有地矣近复有人见赠五品地黄酒方及种薯蓣枸杞等法用之有効力省功倍不能暇修混沌并常行之裴孔明虽是异名教物然风月之际徃徃有高人体气兼特受巧性思若有神自作素琴一张云其材是峄阳孤桐也近携以相过安轸立柱龙唇凤翮实与常琴不同发音吐韵非常和朗吾家三兄生于隋末伤世扰乱有道无位作汾亭操盖孔子龟山之流也吾尝亲受其调颇为曲尽近得裴生琴更习共操洋洋乎觉声器相得今便留之恨不得使足下为锺期良用耿然吾所居南渚有仲长先生结庵独处三十载非其力不食傍无侍者虽患瘖疾不得交语风神肃肃可无俗气携酒对饮尚有典刑先生又作独游颂及河渚先生传开物寄道悬解之作也时取翫读便复江湖相忘吾徃见薛收白牛溪赋韵趣高竒词义旷逺嵯峨萧瑟真不可言壮哉邈乎扬班之俦也高人姚义常语吾曰薛生此文不可多得登大行俯沧海高深极矣吾近作河渚独居赋为仲长先生所见以为可与白牛连类今亦写一本以相示可与清溪诸贤共详之也乱极则治王途渐亨天灾不行年谷丰熟贤人充其朝农夫满于野吾徒江海之士击壌鼓腹输太平之税耳帝何力于我哉又知房李诸贤肆力廊庙吾家魏学士亦申其才公卿勤勤有志于礼乐元首明哲股肱为良何庆如之也夫思能独放湖海之士才堪济世王者所须所恨姚义不存薛生已殁使云罗天网者有所不该以为叹恨耳吾比风痹发动常劣劣不能住然烟霞山水性之所适琴歌酒赋不絶于时时游人间出入郊郭暮春三月登于北山松栢羣吟藤萝翳景意甚乐之箕踞散髪与鸟兽同羣醒不乱行醉不干物赏洽与穷还归河渚蓬室瓮牖弹琴诵书优哉游哉聊以卒歳首夏渐热足下何如也愿动息多宜黄颊之聚何时暂忘偶因南风畧示所怀敬愿珍厚不一一王君白  

与魏居士书【`王维`】  

足下太师之后世有明德宜其四代五公克复旧业而伯仲诸昆顷或早世唯有寿光复遭播越幼生弱侄藐然诸孤布衣徒歩降在皂隶足下不忍其亲杖策入闗降志屈体托于所知身不衣帛而于六亲孝慈终日一饭而以百口为累攻苦食淡流汗霡霂为之驱驰仆见足下裂裳毁冕二十余季山栖谷饮高居深视造次不违于仁举止必由于道高世之德欲葢而彰又属圣主搜扬仄陋束帛加璧被于岩穴相国急贤以副旁求朝闻夕拜片善一能垂章拖组况足下崇德荗绪清节冠世风高于黔娄善卷行独于石门荷莜朝廷所以超拜右史思其入践赤墀执牍珥笔羽仪当朝为天子文明且又禄及其室飬及昆弟免于负薪樵苏晚爨柴门闭于积雪藜状穿而未起若有称职上有致君之盛下有厚俗之化亦何顾影踞歩行歌采薇是怀寳迷邦爱身贱物也岂谓足下利锺釡之禄荣数尺之绶虽方丈盈前而蔬食菜羹虽高门甲第而毕竟空寂人莫不相爱而观身如聚沫人莫不自厚而视财若浮云于足下实何有哉圣人知身不足有也故曰欲洁其身而乱大伦知名无所著也故曰欲使如来名声普闻故离身而返屈其身知名空而返不避其名也古之高者曰许由挂瓢于树风吹瓢恶而去之闻尧譲临水而洗其耳耳非驻声之地声无染耳之迹恶外者垢内病物者自我此尚不能至于旷士岂入道者之门欤降及嵇康亦云顿缨狂顾逾思长林而忆丰草顿缨狂顾岂与免受维絷有异乎长林丰草岂与官署门阑有异乎异见起而正性隠色事碍而慧用微岂等同虗空无所不遍光明遍照知见独存之旨邪此又足下之所知也近有陶潜不肯把板屈腰见督邮解印绶弃官去后贫乞食诗云叩门拙言词是屡乞而多惭也尝一见督邮安食公田数顷一惭之不忍而终身惭乎此亦人我攻中忘大守小不鞭其后之累也孔宣父云我则异于是无可无不可可者适意不可者不适意也君子以布仁施义活国济人为适意纵其道不行亦无意为不适意也茍身心相离理事俱如则何徃而不适此近于不易愿足下思可不可之旨以种类俱生无行作以为大依无守嘿以为絶尘以不动为出世也仆年且六十足力不强上不能原本理体禆补国朝下不能殖货聚榖愽施穷窘偷禄茍活诚罪人也然才不出众德在人下存亡去就如九牛一毛耳实非欲引尸祝以自助求分谤于高贤也畧陈起予惟审图之  

上安州裴长史书【`李白`】  

白闻天不言而四时行地不语而百物生白人焉非天地安得不言而知乎敢剖心析肝论举身之事便当谈笑以明其心而粗陈其大纲一快愤懑惟君侯察焉白本家金陵世为右姓遭沮渠蒙逊之难奔流咸秦因官寓家少长江汉五岁诵六甲十歳观百家轩辕以来颇得闻矣常横经籍诗书制作不倦迄于今三十春矣以为士生则桑弧蓬矢射乎四方故知大丈夫必有四方之志乃仗剑去国辞亲逺幼南穷苍梧东渉溟海见乡人相如大夸云夣之事云楚有七泽遂来观焉而许相公家见招妻以孙女便憇迹于此至移三霜焉曩昔东游维扬不逾一年散金三十余万有落魄公子悉皆济之此则是白之轻财好施也又昔与蜀中友人呉指南同逰于楚指南死于洞庭之上白■〈衤覃〉服恸哭若丧天伦炎月伏尸泣尽继之以血行路闻者悉皆伤心猛虎前临坚守不动遂权殡于湖侧便之金陵数年来观筋骨尚在白雪泣持刄躬申洗削裹骨徒歩负之而趋寝兴携持无辍身手遂丐贷营塟于鄂城之东故乡路遥魂魄无主礼以迁窆式昭朋情此则是白存交重义也又昔与逸人东严子隠于岷山之阳白巢居数年不迹城市飬竒禽千计呼皆就掌取食了无惊猜广汉太守闻而异之诣庐亲覩因举二人以有道并不起此则白飬高忘机不屈之迹也又前礼部尚书苏公出为益州长史白于路中投刺待以布衣之礼因谓羣寮曰此子天才英丽下笔不休虽风力未成且见専车之骨若广之以学可以相如比肩也四海明识具知此谭前此郡督马公朝野豪彦一见尽礼许为竒才因谓长史李京之曰诸人之文犹山无烟霞春无草树李白之文清雄奔放名章俊语络绎间起光明洞彻句句照人此则故交元丹亲接斯议若苏马二公愚人也复何足陈傥贤贤也白犹可尚夫唐虞之际于斯为盛有妇人焉九人而已是知才难不可多得白野人也颇工于文惟君侯顾之无按剑也伏惟君侯贵而且贤鹰扬虎视齿若编贝肤如凝脂昭昭乎若玉山上行朗然映人也而高义重诺名飞天京四方诸侯闻风暗许倚剑慷慨气干虹蜺月费千金日宴羣客出跃骏马入罗红颜所在之处朋友成市故时人歌曰宾朋何喧喧日夜裴公门愿得裴公之一言不须驱马埒华轩白不知君侯何以得此声于天壤之间岂不由重诺好贤谦以下士得也而晩节改操栖情翰林天才超然度越作者屈佐郧国时惟清哉棱威雄雄下慑羣物白窃慕高义已经十年云山间之造谒无路今也运会得趋末尘承颜接辞八九度矣常欲一雪心迹﨑岖未便何图谤言忽生众口攅毁将恐投杼下客震于严威然自明无辜何忧悔吝孔子曰畏天命畏大人畏圣人之言过此三者鬼神不害若使事得其实罪当其身则将浴兰沐芳自屏于烹鲜之地惟君侯死生不然投山窜海转死沟壑岂能明目张胆托书自陈耶昔王东海问犯夜者曰何所从来答曰从师受学不觉日晩王曰吾岂可鞭挞寗越以立威名想君侯通人必不尔也愿君侯恵以大遇洞开心颜终乎前恩再辱英眄白必能使精诚动天长虹贯日直度易水不以为寒若赫然作威加以大怒不许门下逐之长途白即膝行于前再拜而去西入秦海一观国风永辞君侯黄鹄举矣何王公大人之门不可以弹长铗乎  

与韩荆州书【`李白`】  

白闻天下谈士相聚而言曰生不愿封万户侯但愿一识韩荆州何令人之景慕一至于此耶岂不以有周公之风躬吐握之事使海内豪俊奔走而归之一登龙门则声价十倍所以龙盘凤逸之士皆欲收名定价于君侯愿君侯不以富贵而骄之寒贱而忽之则三千宾中有毛遂使白得脱颕而出即其人焉白陇西布衣流落楚汉十五好剑术徧干诸侯三十成文章歴抵卿相虽长不满七尺而心雄万夫王公大臣许与气义此畴曩心迹安敢不尽于君侯哉君侯制作侔神明德行动天地笔参于造化学究于天人幸愿开张心颜不以长揖见拒必若接之以高宴纵之以清谈请日试万言倚马可待今天下以君侯为文章之司命人物之权衡一经品题便作佳士而君侯何惜阶前盈尺之地不使白扬眉吐气激昂青云耶昔王子师为豫章未下车即辟茍慈明既下车又辟孔文举山涛作冀州甄拔三十余人或为侍中尚书先代所羙而君侯亦荐一严恊律入为秘书郎中间崔宗之房习祖黎昕许莹之徒或以才名见知或以清白见赏白毎观其衔恩抚躬忠义奋发白以此感激知君侯推赤心于诸贤腹中所以不归它人而愿委身国士傥急难有用敢効微躯且人非尧舜谁能尽善白谟猷筹划安能尽矜至于制作积成卷轴则欲尘秽视听恐雕虫小技不合大人若赐观刍荛请给以纸笔兼人书之然后退归闲轩缮冩呈上庶青萍结緑长价于薛卞之门幸惟下流大开奬饰惟君侯图之  

谢杜相公论房杜二相书【`柳冕`】  

冕再拜上书相公阁下昨得蒋起居书伏承相公以冕论房杜二相书并答江西刑政论共四本以付史馆冕惕然自失惧辱相公之厚意遂取旧本删改数处愧无运斤之妙徒有伤手之责谨随状献上退而自惭去年又续奉相公手疏以国家承文弊之后房杜为相不能反之于质诚如高论又以文章承徐庾之弊不能反之于古愚以为不然故追而论之以献左右且今之文章与古之文章立意异矣何则古之作者因治乱而感哀乐因哀乐而为咏歌因咏歌而成比兴故大雅作则王道盛矣小雅作则王道缺矣雅变风则王道衰矣诗不作则王泽竭矣至于屈宋哀而以思流而不反皆亡国之音也至于西汉杨马已降置其盛明之代而习亡国之音所失岂不大哉然而武帝闻子虚之赋叹曰嗟乎朕不得与此人同时故武帝好神仙相如为大人赋以讽上读之飘飘然反有凌云之志子云非之曰讽则讽矣吾恐不免于劝也子云知之不能行之于是风雅之文变为形似比兴之体变为飞动礼义之情变为物色诗之六义尽矣何则屈宋唱之两汉扇之魏晋江左随波而不反矣故萧曹虽贤不能变滛丽之体二茍虽盛不能变声色之辞房杜虽明不能变齐梁之弊是则风俗好尚系在时王不在人臣明矣故文章之道不根教化别是一技耳当时君子耻为文人语曰德成而上艺成而下文章技艺之流也故夫子末之是以四杨荀陈以徳行经术名震海内门生受业皆一时英俊而文章之士不得行束修之礼非夫两汉近古由有三代之风乎惜也系士风而不本于王化至若荀孟贾生明先王之道尽天人之际意不在文而文自随之此真君子之文也然荀孟之学困于儒墨贾生之才废于绛灌道可以济天下而莫能行之文可以变风雅而不能振之是天下皆惑不可以一人正之今风俗移人久也文雅不振甚矣茍以此罪之即萧曹軰皆罪人也岂独房杜乎相公如变其文即先变其俗文章风俗其弊一也变之之术在教其心使人日用而不自知也伏惟尊经术卑文士经术尊则教化羙教化羙则文章盛文章盛则王道兴此二者在圣君行之而已冕再拜  

与滑州卢大夫论文书【`柳冕`】  

顿首别后九年年已老大平生好文老亦兴尽日为外事所挠有笔语两大卷或不得巳而为之或有为而为之既为颇近教化谨录呈上望览讫一笑夫文生于情情生于哀乐哀乐生于治乱故君子感哀乐而为文章以知治乱之本屈宋以降则感哀乐而亡雅正魏晋以还则感声色而亡风教宋齐以下则感物色而亡兴致教化兴亡则君子之风尽故滛丽形似之文皆亡国哀思之音也自夫子至梁陈三变以至衰弱嗟乎闗雎兴而周道盛王泽竭而诗不作作则王道兴矣天其或者肇徃时之乱为圣唐之治兴三代之文者乎老夫虽知之不能文之纵文之不能至之况已衰矣安能鼓作者之气尽先王之教在吾子复而行之鼓而励之冕顿首  

再答张仆射书【`柳冕`】  

辱还答知朝廷之事事无小大难易一切言之言之輙从从乃中变故吾子言有进退之心误矣夫言之不入諌而怒之国之患也言之輙从从而中变是可諌也又何患乎故下之说上患其志不固不患无时谋合于天即天为之时谋合于人即人为之时且天不违况于人乎伊尹负鼎爼五干汤其道乃行天为之时也商鞅以强国三说孝公其功乃立人为之时也譬如为山累土过于九仞然后功就茍待天时功不成矣愚公者志欲移山必能移山故天地之心与人不逺人能感天在于心耳昔犬戎灭周申甫复之无知乱齐管仲霸之晋室中絶王导兴之太平干纪姚宋挫之彼谋之如神即用之如神故贤人君子匡救时运有其才必有其志有其言必有其事事至而退君子不为今一言未行其志乃衰是无志也故君子白刅可蹈也鼎镬可赴也其志不可夺也今有其位有其时一不动再言之再不动三四言之即天地可动况于人乎天地气合即君臣气合又何患乎冕白  

论史上萧至忠书【`刘知几`】  

仆自策名仕伍待罪朝列至为史臣再入东观竟不能勒成国典贻彼后来者何哉静言思之其不可有五故也何者古之国史皆出一家如鲁汉之丘明子长晋齐之董狐南史咸能立言不朽藏诸名山未闻藉于众功方云絶笔惟彼汉东观大集羣儒而著述无主条章靡立繇是伯度讶其不寔公理以为可焚张蔡二子糺之于当代傅范两家嗤之于后叶今史直取士有倍东京人自以为荀袁家自称为政骏毎欲记一事载一言皆阁笔相视含毫不断故首白可期而汗青无日其不可一也前汉郡国计书先上太史副上丞相后汉公卿所撰始集公府乃上兰台繇是史官所修载事为传爰自近古此道不行史臣编录惟自询探而左右二史阙注起居衣冠百家罕通行状求风俗于州郡视听匪详讨沿革于台阁簿籍难见虽使尼父再出犹且惑于管窥况仆限以中才安能遂其愽物其不可二也昔董狐之书法也以示于朝南史之书弑也执简以徃而近代史局皆通籍禁门幽居九重欲人不见寻其义者盖由杜彼颜面防诸请谒故也然今馆中作者多士如林皆愿长喙无闻齚舌傥有五始初成一字加贬言未絶口而朝野具知笔未涵毫而缙绅咸见夫孙盛实录取嫉权门王韶直书见雠贵族人之情也能无畏乎其不可三也古者刋定一史纂成一家体统各殊指归言别夫尚书之教以疏通知逺为主春秋之义以惩恶劝善为先史记则退处士而进奸雄汉书则抑忠臣而餙主阙斯并曩贤得失之例良史是非之准作者言之详矣顷史官记注多取禀监修杨令公法春秋则云必须直辞宗尚书则曰宜多隠恶十羊九牧其令难行一国三公适从焉在其不可四也窃以史置监修虽无古式寻其名号可得而言夫言监者盖总领之义耳如创纪编年则年有断限革传叙事则事有丰约或可略而不略或应书而不书此失刋削之务也属辞比事劳逸宜均挥毫奋墨勤惰须等某表某篇付之此职某纪某传归之彼官此铨配之理也斯并宜明立科条审定区域傥人思自勉则书可立成今监之者既不指授修之者又无遵奉用使争学茍且务相推避坐变炎凉徒延岁月其不可五也凡此不可其流实多一言以蔽三隅自反而时谈物议焉得笑仆编次无闻者哉比者伏见明公毎汲汲于劝诱勤勤于课绩或云坟籍事重努力用心或云岁序已淹何时辍手窃以纲维不举而督课徒勤虽威以刺骨之刑朂以悬金之赏终不得也论语曰陈力就列不能者止仆所以昔者布怀知巳歴诋羣公屡辞载笔之官愿罢记言之职者正为此耳当今朝号得人国称多士蓬山之下良直差肩芸阁之中英竒接武仆既功亏刻鹄笔来获麟徒殚太官之膳虚索长安之米乞以本职还其旧居多谢简书请避言路惟明公足下哀而许之  

与吕相公书【`元结`】  

某月日某官某再拜相公阁下某尝见时人不能自守性分俛仰于倾夺之中低佪于名利之下至有伤污毁辱之患灭身亡家之祸则欲剧为之箴于身岂愿踰性分取祸辱而忘自箴者邪某性荒浪无拘限毎不能节酒与人相见适在一室不能无欢于醉醉欢之中不能无过少不学为吏长又著书论自适昔天下太平不敢絶世业亦欲求文学之官职员散冗者为子孙计耳自兵兴以来此望亦絶何哉某一身奉亲奔走万里所望饮喙承欢膝下今则辱在官以逾其性分触祸辱机兆者日未无之某又三世单贫年过四十弱子无母年未十歳孤生嫁娶者一人相公视某敢以身狥名利者乎有如某者以身徇名利齿于奴隶尚可羞而况士君子也欤某甚愚钝又无功劳自布衣歴官不十月官至尚书郎向三歳官未削人多相荣某实自忧相公忍令某渐至畏惧而死甚令必受祸辱而已某前后所言相公似未见信故籍纸笔烦渎门下某再拜  

与韦洪州书【`元结`】  

某月日荆南节度判官水部员外郎兼殿中侍御史元结顿首某闻古之贤达居权位也令当世颂其徳后世师其行何以言之在分君子小人察视邪正使无寃滥而无愤痛耳某不能逺取古人请以端公贤公中丞为喻前者获接端公余论某尝议及中丞某以为赏中丞之功未当论中丞之寃至滥端公不知情至泣涕交流岂不为有寃滥未伸而生此愤痛某于端公颇为亲故官又差肩曽不垂问便即责使寃滥者岂独中丞而已乎愤痛者岂独端公而已乎所以至遣使者试以自明端公前谍则请不交兵端公后谍则请速交兵如此岂端公自察辨误耶有小人惑乱端公耶端公又云荆南将士侵暴端公岂能保荆南将士必侵暴乎岂能保淮西将士必不侵暴乎端公少垂察问某又闻泗上邻家之事请说以自喻昔泗上有邻家有朋友游者斗之游东家则曰公之友贤能益主人西家之友愚能损主人逰西家则曰公之友智能誉主人东家之友狡能毁主人见其友亦如斗主人之论于是邻家之友相恶将相害邻家之翁怒将相絶里有正言之士为辨之然后邻家通欢邻友相善荆南与江西犹邻家也某其友乎游者方相斗谁为正信之士一为辩之某敢以此书献端公阁下  

上李大夫论古篆书【`李阳冰`】  

阳冰志在古篆殆三十年见前人遗迹羙即羙矣惜其未有点画但傍观模刻而已缅想圣达立制造书之意乃复仰观俯察六合之际焉于天地山川得方圆流峙之形于日月星辰得经纬昭回之度于云霞草木得霏布滋蔓之容于衣冠文物得揖譲周旋之礼于鬓眉口鼻得喜怒惨舒之分于虫鱼禽兽得屈伸飞动之理于骨角齿牙得摆拉咀嚼之势随手万变任心所成可谓通三才之气象偹万物之情状者矣常痛孔壁遗文汲冢旧简年代寖逺谬误滋多蔡中郎以丰同豊李丞相将束为宋鱼鲁一惑泾渭同流学者相承靡所迁复毎一念至未尝不废食雪耻揽笔长叹焉天将未丧斯文也故小子得篆籀之宗旨皇唐圣运逮兹八叶天生克复之主人乐惟新之令以淳古为务以文明为理钦若典谟畴咨故实诚愿刻石作篆偹书六经立于明堂为不刋之典号曰大唐石经使百代之后无所损益仰明朝之洪烈法高代之盛事死无恨矣阳冰年垂五十去国万里家无宿舂之储出无代歩之乘仰望紫极远于丹霄若溘先犬马此志不就必将负于圣朝是长埋于古学矣大夫衔命北阙抚寕南方茍利国家专之可也伏望处分令题简牍及到主人寒天已暮闇烛之下应命书之霜深笔冷未穷体势傥归奏之日一使闻天非小人之已务是大夫之功业可否之事伏惟去就之阳冰再拜  

寄李翱书【`裴度`】  

前者唐生至自滑猥辱致书札兼获所贶新作十二篇度俗流也不尽窥见若愍女碑烈妇传可以激扬烈教义焕于史氏锺铭谓以功伐名于器非为铭与弟正辞书谓文非一艺斯皆可谓救文之失广文之用也甚善甚善然仆之知弟也未知其它直以弟敏于学而至于文就六经而正焉故毎遇名軰称弟不容于口自谓称久益无愧词窃料弟亦以直谅见待不以恱媚相容故不唯嗟挹亦欲商度其万一耳若弟摈落今古脱遗经籍斯则如献白豕何足采取若犹有祖述则愿陈其梗槩以相参会耳愚谓三五之代上垂拱而无为下不知其帝力其渐被于天地万物不可得而传也夏殷之际圣贤相遇其文在于盛徳大业又鲜可得而传也厥后周公遭变仲尼不当世其文遗于册府故可得而传也是作周公之文也荀孟之文左右周孔之文也理身理家理国理天下一日失之败乱至矣骚人之文发愤之文也雅多自贤颇有狂态相如子云之文谲諌之文也自为一家不是正气贾谊之文化成之文也铺陈帝王之道昭昭在目司马迁之文财成之文也驰骋数千载若有余力董仲舒刘向之文通儒之文也发明经术究极天人其余擅羙一时流誉千载者多矣不足为弟道焉然皆不诡其词而词自丽不异其理而理自新若夫典谟训诰文言系词国风雅颂经圣人之笔削者则又至易也至直也虽大弥天地细入无间而奇言怪语未之或有意随文而可见事随意而可行此所谓文可文非常文也其可文而文之何常之有俾后之作者有所裁准而请问于弟谓之可哉谓之不可非仆敢言谓之可也则大学之道在明明徳在止至善矣能止乎若遂过之犹不及也观弟近日制作大旨常以时世之文多偶对俪句属缀风云覊束声韵为文之病甚矣故以雄词逺致一以矫之则是以文字为意也且文者圣人假之以达其心达则已理穷则已非故高之下之详之略之也愚欲去彼取此则安歩而不可及平居而不可谕又何必逺闗经术然后骋其材力哉昔人有见小人之违道者耻与之同形貌共衣服遂思倒置眉目反易冠帯以异也不知其倒之反之非也虽失于小亦异于君子矣故文之异在气格之高下思致之深浅不在磔裂章句隳费声韵也人之异在风神之清浊心志之通塞不在于倒置眉目反易冠帯也庶几高明少纳庸妄若以为未幸不以苦言见革其惑惟仆心虑荒散百事罢息然意之所在敢隠于故人邪昌黎韩愈仆识之旧矣中心爱之不觉惊赏然其人信羙材也近或闻诸侪类云恃其絶足徃徃奔放不以文立制而以文为戏可矣乎可矣乎今之作者不及则已及之者当大为防焉尔弟索居多年劳想深至穷阴凝冱动息何如入奉晨昏之欢出叅帷幄之画固多适耳昨弟来欲度及时干进度昔岁取名不敢自高今孤茕若此游宦谓何是不复能从故人之所朂耳但寘力田园茍过朝夕而已然待春气微和农事未动或策蹇谒贤大夫兼与弟道旧未尔间犹希尺牍珍重珍重力书无余从表弟裴度奉简  

与外孙崔氏二孩书【`李华`】  

八月十五日翁告崔氏之子两孩省吾出身入仕行四十年晚有汝母已飬汝二人矣吾逮事裴氏郑氐崔氏诸姑于氏堂姑皆贤明淑哲为内外师范意欲与汝言之裴氏始恩慈见吾一善未尝不流涕祝吾成立见吾伯仲书题诲责踈略话及旧事云无此例吾伯仲书题比今日中外书题其间踈宻不啻百千也吾小时犹省长幼毎日两时栉盥起居尊行三时侍食饮食讫然后敢食犹责不如礼今者诸子日出高眠争览盘器何曾有此仪可为叹息世教如此何得不乱妇人亦要读书解文字知今古情状事父母舅姑然可无咎诗序云哀窈窕思贤才而无伤善之心焉是闗雎之义也易曰主中馈无攸遂妇人但当主酒食待宾客而已其余无自専之礼诗云将翱将翔佩玉琼琚此奉舅姑助祭祀之仪也又曰将翱将翔弋鳬与鴈此主酒食待宾客之仪也礼经所载汝其记之又妇人将嫁三月教于公宫祖庙既毁教于宗室嫁则庙见不见庙者不得为妇今此礼凌夷人从茍且妇人尊于丈夫羣阴制于太阳世教沦替一至于此为可堕泪汝等当学读书礼论语孝经此最为要也吾小时南市帽行见貂帽多帷帽少当时旧人已叹风俗中年至西京市帽行乃无帷帽貂帽亦无男子衫袖蒙鼻妇人领巾覆头向有帷帽羃离必为瓦石所及此乃妇人为丈夫之象丈夫为妇人之饰颠之倒之莫甚于此触类而长不可胜言举其一端告及汝耳勿谓幼小不遵训诫所见所闻頺风败俗故申明旧事不能一一也阿马来说汝诵得数十篇诗赋丽丽巳能承顺十五姉颜色十七伯极锺念吾旅病乍闻甚慰意几人不患尊行不慈训患身不能承顺耳汝承十五姉仁慈十七伯训诱又质性承顺当不扶自直吾所告者括羽汝耳不次翁告崔氏二子省  

荐杨牢书【`李甘`】  

执事之部孝童杨牢茂卿从田氏府赵军反杀田氏茂卿又牢之兄独三徃索父丧虑死不果至牢自洛阳走常山二千里号伏叛垒委髪羸骸有可怜状雠意感解以丧还之单缞冬月徃来太行间冻肤皲■〈疒豕〉衔哀雨血行路稠人为牢泣归责其子以牢勉之牢为儿践操如此未闻执事问唁而书顕之岂树风扶教意邪且乡人啮疽刳歴急亲之病皆一时决尔犹蒙表其闾脱之徭上有大礼则差问以粟帛今河北骄叛万师不能攘而牢徒歩请尸雠手与夫含腐忍疮者孰多牢絶乳即能诗洛阳儿曹壮于牢者皆出其下闻牢之赎丧潞帅偿其费其葬也滑帅赠之财斯执事之事他人既慕之矣即有称牢于上者执事无能恨其后乎  

## 文章辨体彚选卷二百十七

（明）贺复征 编  

○书十三  

与于襄阳书【`唐韩愈`】  

七月三日将仕郎守国子监四门博士韩愈谨奉书尚书阁下士之能享大名顕当世者莫不有先达之士负天下之望者为之前焉士之能垂休光照后世者亦莫不有后进之士负天下之望者为之后焉莫为之前虽羙而不彰莫为之后虽盛而不传是二人者未始不相须也然而千百载乃一相遇焉岂上之人无可援下之人无可推欤何其相须之殷而相遇之踈也其故在下之人负其能不肯謟其上上之人负其位不肯顾其下故高材多戚戚之穷盛位无赫赫之光是二人者之所为皆过也未尝干之不可谓上无其人未尝求之不可谓下无其人愈之诵此言久矣未尝敢以闻于人侧闻阁下抱不世之才特立而独行道方而事实卷舒不随乎时文武惟其所用岂愈所谓其人哉抑未闻后进之士有遇知于左右获礼于门下者岂求之而未得邪将志存乎立功而事専乎报主虽遇其人未暇礼耶何其宜闻而久不闻也愈虽不材其自处不敢后于恒人阁下将求之而未得欤古人有言请自隗始愈今者惟朝夕刍米仆赁之资是急不过费阁下一朝之享而足也如曰吾志存乎立功而事専乎报主虽遇其人未暇礼焉则非愈之所敢知也世之龊龊者既不足以语之磊落竒伟之人又不能听焉则信乎命之穷也谨献旧所为文一十八首如赐覧观亦足知其志之所存愈恐惧再拜  

上兵部李侍郎书【`韩愈`】  

十二月九日将仕郎守江陵府法曹参军韩愈谨上书侍郎阁下愈少鄙钝于时事都不通晓家贫不足以自活应举觅官凡二十年矣薄命不幸动遭谗谤进寸退尺卒无所成性本好文学因困厄悲愁无所告语遂得究穷于经传史记百家之说沈潜乎训义反复乎句读砻磨乎事业而奋发乎文章凡自唐虞已来编简所存大之为河海高之为山岳明之为日月幽之为鬼神纎之为珠玑华实变之为雷霆风雨竒辞奥旨靡不通达惟是鄙钝不通晓于时事学成而道益穷年老而智益困私自怜悼悔其初心发秃齿豁不见知已夫牛角之歌辞鄙而义拙堂下之言不书于传记齐桓举以相国叔向携手以上然则非言之难为听而识之者难遇也伏以阁下内仁而外义行高而德巨尚贤而与能哀穷而悼屈自江而西既化而行矣今日入守内职为朝廷大臣当天子新即位汲汲于理化之日出言举事宜必施设既有听之之明又有振之之力寗戚之歌鬷明之言不发于左右则后而失其时矣谨献旧文一卷扶树教道有所明白南行诗一卷舒忧娱悲杂以瓌怪之言时俗之好所以讽于口而听于耳也如赐览观亦有可采干渎严尊伏増惶恐愈再拜  

与鄂州桞中丞书【`韩愈`】  

淮右残孽尚守巢窟环冦之师殆且十万瞋目语难自以为武人不肯循法度颉颃作气埶窃爵位自尊大肩相摩地相属也不闻有一人援桴鼓誓众而前者但日令走马来求赏给助冦为声势而已阁下书生也诗书礼乐是习仁义是修法度是束一旦去文就武鼓三军而进之陈师鞠旅亲与为辛苦慷慨感激同食下卒将二州之牧以壮士气斩所乘马以祭踶死之士虽古名将何以加兹此由天资忠孝郁于中而大作于外动皆中于机会以取胜于当世而为戎臣师岂常习于威暴之事而乐其闘战之危也哉愈诚怯弱不适于用听于下风窃自増气夸于中朝稠人广众会集之中所以羞武夫之颜令议者知将国兵而为人之司命者不在彼而在此也临敌重慎诫轻出入良食自爱以副见慕之徒之心而果为国立大功也幸甚幸甚  

又与鄂州桞中丞书【`韩愈`】  

愈愚不能量事势可否比常念淮右以靡弊困顿三州之地蚊蚋蚁虫之聚感凶竖喣濡饮食之恵提童子之手坐之堂上奉以为帅出死力以抗逆明诏战天下之兵乘机逐利四出侵暴屠烧县邑贼杀不辜环其地数千里莫不被其毒洛汝襄荆许颍淮江为之骚然丞相公卿士大夫劳于图议握兵之将熊罴貙虎之士畏懦■〈戚〉蹜莫肯杖戈为士卒前行者独阁下奋然率先扬兵界上将二州之守亲出入行间与士卒均辛苦生其气势见将军之锋颕凛然有向敌之意用儒雅文字章句之业取先天下武夫闗其口而夺之气愚初闻时方食不觉弃匕箸起立岂以为阁下真能引孤军单进与死冦角逐争一旦侥幸之利哉就令如是亦不足贵其所以服人心在行事适机宜而风采可畏爱故也是以前状輙述鄙诚眷恵手翰还答益増欣竦夫一众人心力耳目使所至如时雨三代用师不出是道阁下果能充其言继之以无倦得形便之地甲兵足用虽国家故所失地旬岁可坐而得况此小冦安足置齿牙间勉而卒之以俟其志幸甚夫逺征军士行者有覊旅离别之思居者有怨旷骚动之忧本军有馈饷烦费之难地主多姑息形迹之患急之则怨缓之则不用命浮寄孤悬形势销弱又与贼不相谙委临敌恐骇难以有功若召募土人必得豪勇与贼相熟知其气力所极无望风之惊爱护乡里勇于自战征兵满万不如召募数千阁下以为何如傥可上闻行之否计已与裴中丞相见行营事宜不惜时赐示及幸甚不宣愈再拜  

答李秀才书【`韩愈`】  

愈白故友李观元宾十年之前示愈别吴中故人诗六章其首章则吾子也盛有所称引元宾行峻洁清其中狭隘不能包容于寻常人不肯茍有论说因究其所以于是知吾子非庸众人时吾子在吴中其后愈出在外无因缘相见元宾既殁其文益可贵重思元宾而不见见元宾之所与者则如元宾焉今者辱恵书及文章观其姓名元宾之声容恍若相接读其文辞见元宾之知人交道之不污甚矣子之心有似于吾元宾也子之言以愈所为不违孔子不以琢雕为工将相从于此愈敢自爱其道而以辞譲为事乎然愈之所志于古者不惟其辞之好好其道焉尔读吾子之辞而得其所用心将复有深于是者与吾子乐之况其外之文乎愈顿首  

与孟简书【`韩愈`】  

愈白行官自南廽过吉州得吾兄二十四日手书数畨忻悚兼至未审入秋来眠食何似伏惟万福来示云有人传愈近少信奉释氏此传之者妄也潮州时有一老僧号大颠颇聪明识道理逺地无可与语者故自山召至州郭留十数日实能外形骸以理自胜不为事物侵乱与之语虽不尽解要自胸中无滞碍以为难得因与徃来及祭神至海上遂造其庐及来袁州留衣服为别乃人之情非崇信其法求福田利益也孔子云丘之祷久矣凡君子行巳立身自有法度圣贤事业具在方册可效可师仰不愧天俯不愧人内不愧心积善积恶殃庆自各以其类至何有去圣人之道舍先王之法而从夷狄之教以求福利也诗不云乎岂弟君子求福不回传又曰不为威惕不为利疚假如释氏能与人为祸祟非守道君子之所惧也况万万无此理且彼佛者果何人哉其行事类君子邪小人邪若君子也必不妄加祸于守道之人如小人也其身已死其鬼不灵天地神祗昭布森列非可诬也又肯令其鬼行胸臆作威福于其间哉进退无所据而信奉之亦且惑矣且愈不助释氏而排之者其亦有说孟子云今天下不之杨则之墨杨墨交乱而圣贤之道不明则三纲沦而九法斁礼乐崩而夷狄横几何其不为禽兽也故曰能言距杨墨者皆圣人之徒也扬子云言古者杨墨塞路孟子辞而辟之廓如也夫杨墨行正道废且将数百年以至于秦卒灭先王之法烧除其经坑杀学士天下遂大乱及秦灭汉兴且百年尚未知修明先王之道其后始除挟书之律稍求亡书招学士经虽少得尚加残缺十亡二三故学士多老死新者不见全经不能尽知先王之事各以所见为守分离乖隔不合不公二帝三王羣圣人之道于是大壊后之学者无所寻逐以至于今泯泯也其祸出于杨墨肆行而莫之禁故也孟子虽贤圣不得位空言无施虽切何补然頼其言而今学者尚知宗孔氏崇仁义贵王贱覇而已其大经大法皆亡灭而不救坏乱而不收所谓存十一于千百安在其能廓如也然向无孟氏则皆服左衽而言侏■〈亻离〉矣故愈尝推尊孟氏以为功不在禹下者为此也汉氏以来羣儒区区修补百孔千疮随乱随失其危如一发引千钧绵绵延延寖以微灭于是时也而唱释老于其间鼓天下之众而从之呜呼其亦不仁甚矣释老之害过于杨墨韩愈之贤不及孟子孟子不能救之于未亡之前而韩愈乃欲全之于已坏之后呜呼其亦不量其力且见其身之危莫之救以死也虽然使其道由愈而粗传虽灭死万万无恨天地鬼神临之在上质之在傍又安得因一摧折自毁其道以从于邪也籍湜軰虽屡指教不知果能不叛去否辱吾兄眷厚而不获承命惟増惭愧死罪死罪愈再拜  

上张仆射论击球书【`韩愈`】  

以击球事諌执事者多矣諌者不休执事不止此非为其乐不可舍其諌不足听故哉諌不足听者辞不足感心也乐不可舍者患不能切身也今之言球之害者必曰有危堕之忧有激射之虞小者伤面目大者残形躯执事闻之若不闻者其意必曰进若习熟则无危堕之忧避能便捷则免激射之虞小何伤于面目大何累于形躯者哉愈今所言皆不在此其指要非以他事外物牵引相比也特以击球之间之事明之耳马之与人情性殊异至于筋体之相束血气之相持安佚则适劳顿则疲者同也乘之有道歩骤折中少必无疾老必后衰及以之驰球于场荡揺其心腑振挠其骨筋气不及出入走不及廽旋逺者三四年近者一二年无全马矣然则球之害于人也决矣凡五藏之系络甚微坐立必悬垂于胸臆之间而以之颠顿驰骋呜呼其危哉春秋传曰夫有尤物足以移人茍非德义则必有祸虽岂弟君子神明所扶持然广虑之深思之亦养寿命之一端也  

重答张籍书【`韩愈`】  

吾子不以愈无似意欲推而纳诸圣贤之域拂其邪心増其所未高谓愈之质有可以至于道者浚其源导其所归溉其根将食其实此盛德者之所辞譲况于愈者哉抑其中有宜复者故不可遂已昔者圣人之作春秋也既深其文辞矣然犹不敢公传道之口授弟子至于后世然后其书出焉其所以虑患之道微也今夫二氏之所宗而事之者下乃公卿辅相吾岂敢昌言排之哉择其可语者诲之犹时与吾悖其声哓哓若遂成其书则见而怒之者必多矣必且以我为狂为惑其身之不能恤书于吾何有夫子圣人也且曰自吾得子路而恶声不入于耳其余辅而相者周天下犹且絶粮于陈畏于匡毁于叔孙奔走于齐鲁宋卫之郊其道虽尊其穷也亦甚矣頼其徒相与守之卒有立于天下向使独言之而独书之其存也可冀乎今夫二氏行乎中土也盖六百年有余矣其植根固其流波漫非可以朝令而夕禁也自文王没武王周公成康相与守之礼乐皆在及乎夫子未久也自夫子而及乎孟子未久也自孟子而及乎扬雄亦未久也然犹其勤若此其困若此而后能有所立吾其可易而为之哉其为也易则其传也不逺故余所以不敢也然观古人得其时行其道则无所为书书者皆所为不行乎今而行乎后世者也今吾之得吾志失吾志未可知竢五六十为之未失也天不欲使兹人有知乎则吾之命不可期如使兹人有知乎非我其谁哉其行道其为书其化今其传后必有在矣吾子其何遽戚戚于吾所为哉前书谓吾与人商论不能下气若好胜者然虽诚有之抑非好已胜也好已之道胜也非好已之道胜也已之道乃夫子孟轲扬雄所传之道也若不胜则无以为道吾岂敢避是名哉夫子之言曰吾与回言终日不违如愚则其与众人辨也有矣驳杂之讥前书尽之吾子其复之昔者夫子犹有所戏诗不云乎善戏谑兮不为虐兮记曰张而不弛文武不能也恶害于道哉吾子其未之思乎孟君将有所适思与吾子别庶几一来  

答李翊书【`韩愈`】  

六月二十六日愈白李生足下生之书辞甚高而其问何下而恭也能如是谁不欲告生以其道道徳之归也有日矣况其外之文乎抑愈所谓望孔子之门墙而不入于其宫者焉足以知是且非邪虽然不可不为生言之生所谓立言者是也生所为者与所期者甚似而几矣抑不知生之志蕲胜于人而取于人邪将蕲至于古之立言者邪蕲胜于人而取于人则固胜于人而可取于人矣将蕲至于古之立言者则无望其速成无诱于势利飬其根而竢其实加其膏而希其光根之茂者其实遂膏之沃者其光晔仁义之人其言蔼如也抑又有难者愈之所为不自知其至犹未也虽然学之二十余年矣始者非三代两汉之书不敢观非圣人之志不敢存处若忘行若遗俨乎其若思茫乎其若迷当其取于心而注于手也惟陈言之务去戞戞乎其难哉其观于人不知其非笑之为非笑也如是者亦有年犹不改然后识古书之正伪与虽正而不至焉者昭昭然白黒分矣而务去之乃徐有得也当其取于心而注于手也汨汨然来矣其观于人也笑之则以为喜誉之则以为忧以其犹有人之说者存也如是者亦有年然后浩乎其沛然矣吾又惧其杂也迎而距之平心而察之其皆醇也然后肆焉虽然不可以不养也行之乎仁义之途游之乎诗书之源无迷其途无絶其源终吾身而已矣气水也言浮物也水大而物之浮者大小毕浮气之与言犹是也气盛则言之短长与声之高下者皆宜虽如是其敢自谓几于成乎虽几于成其用于人也奚取焉虽然待用于人者其肖于器耶用与舍属诸人君子则不然处心有道行已有方用则施诸人舍则传诸其徒垂诸文而为后世法如是者其亦足乐乎其无足乐也有志乎古者希矣志乎古必遗乎今吾诚乐而悲之亟称其人所以劝之非敢褒其可褒而贬其可贬也问于愈者多矣念生之言不志乎利聊相为言之愈白  

刘正夫书【`韩愈`】  

愈白进士刘君足下辱笺教以所不及既荷厚赐且愧其诚然幸甚幸甚凡举进士者于先进之门何所不徃先进之于后軰茍见其至寜可以不答其意邪来者则接之举城士大夫莫不皆然而愈不幸独有接后軰名名之所存谤之所归也有来问者不敢不以诚答或问为文宜何师必谨对曰宜师古圣贤人曰古圣贤人所为书具存辞皆不同宜何师必谨对曰师其意不师其辞又问曰文宜易宜难必谨对曰无难易惟其是尔如是而已非固开其为此而禁其为彼也夫百物朝夕所见者人皆不注视也及覩其异者则共观而言之夫文岂异于是乎汉朝人莫不能为文独司马相如太史公刘向杨雄为之最然则用功深者其收名也逺若皆与世浮沈不自树立虽不为当时所怪亦必无后世之传也足下家中百物皆赖而用也然其所珍爱者必非常物夫君子之于文岂异于是乎今后进之为文能深探而力取之以古圣贤人为法者虽未必皆是要若有司马相如太史公刘向扬雄之徒出必自于此不自于循常之徒也若圣人之道不用文则已用则必高其能者能者非他能自树立不因循者是也有文字来谁不为文然其存于今者必其能者也顾常以此为说耳愈于足下忝同道而先进者又常从游于贤尊给事既辱厚赐又安得不进其所有以为答也足下以为何如愈白  

答尉迟生书【`韩愈`】  

愈白尉迟生足下夫所谓文者必有诸其中是故君子慎其实实之羙恶其发也不揜本深而末茂形大而声宏行峻而言厉心醇而气和昭晰者无疑优游者有余体不偹不可以为成人辞不足不可以为成文愈之所闻者如是有问于愈者亦以是对今吾子所为皆善矣谦谦然若不足而以征于愈愈又敢有爱于言乎抑所能言者皆古之道古之道不足以取于今吾子何爱之异也贤公卿大夫在上比肩始进之贤士在下比肩彼其得之必有以取之也子欲仕乎其徃问焉皆可学也若独有爱于是而非仕之谓则愈也尝学之矣请继今以徃  

应科目时与人书【`韩愈`】  

月日愈再拜天地之濵大江之濆曰有怪物焉盖非常鳞凡介之品彚匹俦也其得水变化风雨上下于天不难也其不及水盖寻常尺寸之间耳无高山大陵旷涂絶险为之闗隔也然其穷涸不能自致乎水为獱獭之笑者盖十八九矣如有力者哀其穷而转运之盖一举手一投足之劳也然是物也负其异于众也且日烂死于沙泥吾寜乐之若俛首帖耳揺尾而乞怜者非我之志也是以有力者遇之熟视之若无覩也其死其生固不可知也今又有有力者当其前矣聊试俛首一鸣号焉庸讵知有力者不哀其穷而忘一举手一投足之劳而转之清波乎其哀之命也其不哀之命也知其在命而且鸣号之者亦命也愈今者实有类于是是以忘其踈愚之罪而有是说焉阁下其亦怜察之  

与李翔书【`韩愈`】  

使至辱足下书欢愧交并不容于心嗟乎子之言意皆是也仆虽巧说何能逃其责耶然皆子之爱我多重我厚不酌时人待我之情而以子之待我之意使我望于时人也仆之家本穷空重遇攻刼衣服无所得养生之具无所有家累仅三十口携此将安所归托乎舍之入京不可也挈之而行不可也足下将安以为我谋哉此一事耳足下谓我入京城有所益乎仆之有子犹有不知者时人能知我哉持仆所守驱而使奔走伺侯公卿间开口议论其安能有以合乎仆在京城八九年无所取资日求于人以度时月当时行之不觉也今而思之如痛定之人思当痛之时不知何能自处也今年加长矣复驱之使就其故地是亦难矣所贵乎京师者不以明天子在上贤公卿在下布衣韦帯之士谈道义者多乎以仆遑遑于其中能上闻而下达乎其知我者固少知而相爱不相忌者又加少内无所资外无所从终安所为乎嗟乎子之责我诚是也爱我诚多也今天下之人有如子者乎自尧舜以来士有不遇者乎无也子独安能使我洁清不洿而处其所可乐哉非不愿为子之所云者力不足势不便故也仆于此岂以为大相知乎累累随行役役逐队饥而食饱而嬉者也其所以止而不去者以其心诚有爱于仆也然所爱于我者少不知我者犹多吾岂乐于此乎哉将亦有所病而求息于此也嗟乎子诚爱我矣子之所责于我者诚是矣然恐子有时不暇责我而悲我不暇悲我而自责且自悲也及之而后知履之而后难耳孔子称颜回一箪食一瓢饮人不堪其忧回也不改其乐彼人者有圣者为之依归而又有箪食瓢饮足以不死其不忧而乐也岂不易哉若仆无所依归无箪食无瓢饮无所取资则饿而死其不亦难乎子之闻我言亦悲矣嗟乎子亦慎其所之哉离违久年还侍左右当日欢喜故专使驰此候足下意并以自解愈再拜  

与崔羣书【`韩愈`】  

自足下离东都凡两度枉问寻承已达宣州主人仁贤同列皆君子虽抱覊旅之念亦且可以度日无入而不自得乐天知命者固前修之所以御外物者也况足下度越此等百千軰岂以出处近逺累其灵台邪宣州虽称清凉高爽然皆大江之南风土不并以北将息之道当先理其心心闲无事然后外患不入风气所宜可以审偹小小者亦当自不至矣足下之贤虽在穷约犹能不改其乐况地至近官荣禄厚亲爱尽在左右者邪所以如此云云者以为足下贤者宜在上位托于幕府则不为得其所是以及之乃相亲重之道耳非所以待足下者也仆自少至今从事于徃还朋友间一十七年矣日月不为不久所与交徃相识者千百人非不多其相与如骨月兄弟者亦且不少或以事同或以艺取或慕其一善或以其久故或初不甚知而与之已宻其后无大恶因不复决舍或其人虽不皆入于善而于已巳厚虽欲悔之不可凡诸浅者固不足道深者止如此至于心所仰服考之言行而无瑕尤窥之阃奥而不见畛域明白淳粹辉光日新者惟吾崔君一人仆愚陋无所知晓然圣人之书无所不读其精麤巨细出入明晦虽不尽识抑不可谓不渉其流者也以此而推之以此而度之诚知足下出羣拔萃无谓仆何从而得之也与足下情义寜须言而后自明邪所以言者惧足下以为吾所深与者多不置白黒于胸中耳既谓能麤知足下而复惧足下之不我知亦过也比亦有人说足下诚尽善尽羙抑犹有可疑者仆谓之曰何疑疑者曰君子当有所好恶好恶不可不明如清河者人无贤愚无不说其善伏其为人以是而疑之耳仆应之曰凤凰芝草贤愚皆以为羙瑞青天白日奴隶亦知其清明譬之食物至于遐方异味则有嗜者有不嗜者至于稲也粱也脍也■〈炙，肉代火〉也岂闻有不嗜者哉疑者乃解解不解于吾崔君无所损益也自古贤者少不肖者多自省事已来又见贤者恒不遇不贤者比肩青紫贤者恒无以自存不贤者志满气得贤者虽得卑位则旋而死不贤者或至眉寿不知造物者意竟如何无乃所好恶与人异心哉又不知无乃都不省记任其死生寿天邪未可知也人固有薄卿相之官千乘之位而甘陋巷菜羹者同是人也犹有好恶如此之异者况天之与人当必异其所好恶无疑也合于天而乖于人何害况又时有兼得者邪崔君崔君无怠无怠仆无以自全活者从一官于此转困穷甚思自放于伊颍之上当亦终得之近者尤衰惫左车第二牙无故动揺脱去目视昏花寻常间便不分人颜色两鬓半白头髪五分亦白其一须亦有一茎两茎白者仆家不幸诸父诸兄皆康强早世如仆者又可以图于久长哉以此忽忽思与足下相见一道其怀小児女满前能不顾念足下何由得归北来仆不乐江南官满便终老嵩下足下可相就仆不可去矣珍重自爱慎饮食少思虑惟此之望愈再拜  

答崔立之书【`韩愈`】  

斯立足下仆见险不能止动不得时颠顿狼狈失其所操持困不知变以至辱于再三君子小人之所悯笑天下之所背而驰者也足下犹复以为可教贬损道德乃至手笔以问之扳援古昔辞义高逺且进且劝足下之于故旧之道得矣虽仆亦固望于吾子不敢望于他人者耳然尚有似不相晓者非故欲发余乎不然何子之不以丈夫期我也不能黙黙聊复自明仆始年十六七时未知人事读圣人之书以为人之仕者皆为人耳非有利乎已也及年二十时苦家贫衣食不足谋于所亲然后知仕之不唯为人耳及来京师见有举进士者人多贵之仆诚乐之就求其术或出礼部所试赋诗策等以相示仆以为可无学而能因诣州县求举有司者好恶出于其心四举而后有成亦未即得仕闻吏部有以博学宏词选者人尤谓之才且得羙仕就求其术或出所试文章亦礼部之类私怪其故然犹乐其名因又诣州府求举凡二试于吏部一既得之而又黜于中书虽不得仕人或谓之能焉退自取所试读之乃类于俳优者之辞颜忸怩而心不寜者数月既已为之则欲有所成就书所谓耻过作非者也因复求举亦无幸焉乃复自疑以为所试与得之者不同其程度及得观之余亦无甚愧焉夫所谓博学者岂今之所谓者乎夫所谓宏辞者岂今之所谓者乎诚使古之豪杰之士若屈原孟轲司马迁相如扬雄之徒进于是选必知其怀惭乃不自进而已耳设使与夫今之善进取者竞于冒昩之中仆必知其辱焉然彼五子者且使生于今之世其道虽不顕于天下其自负何如哉肯与夫斗筲者决得失于一夫之目而为之忧乐哉故凡仆之汲汲于进者其小得盖欲以具裘葛养穷孤其大得盖欲以同吾之所乐于人耳其它可否自计已熟诚不待人而后知今足下乃复比之献玉者以为必竢工人之剖然后见知于天下虽两刖足不为病且无使勍者再克诚足下相勉之意厚也然仕进者岂舍此而无门哉足下谓我必待是而后进者尤非相悉之辞也仆之玉固未尝献而足固未尝刖足下无为我戚戚也方今天下风俗尚有未及于古者邉境尚有被甲执兵者主上不得怡而宰相以为忧仆虽不贤亦且潜究其得失致之乎吾相荐之乎吾君上希卿大夫之位下犹取一障而乘之若都不可得犹将耕于寛闲之野钓于寂寞之濵求国家之遗事考贤人哲士之终始作唐之一经垂之于无穷诛奸谀于既死发潜德之幽光二者将必有一可足下以为仆之玉凡几献而足凡几刖也又所谓勍者果谁哉再克之刑信如何也士固伸于知已微足下无以发吾之狂言愈再拜  

与冯宿论文书【`韩愈`】  

辱示初筮赋实有意思但力为之古人不难到但不知直似古人亦何得于今人也仆为文乆每自测意中以为好则人必以为恶矣小称意人亦小怪之大称意即人必大怪之也时时应事作俗下文字下笔令人惭及示人则人以为好矣小惭者亦蒙谓之小好大惭者即必以为大好矣不知古文直何用于今世也然以竢知者知耳昔扬子云着太玄人皆笑之子云之言曰世不我知无害也后世复有扬子云必好之矣子云死近千载竟未有扬子云可叹也其时桓谭亦以为雄书胜老子老子未足道也子云岂止与老子争强而已乎此未为知雄者其弟子侯芭颇知之以为其师之书胜周易然侯之他文不见于世不知其人果如何耳以此而言作者不祈人之知也明矣直百世以竢圣人而不惑质诸鬼神而无疑耳足下岂不谓然乎近李翱从仆学文颇有所得然其人家贫多事未能卒其业有张籍者年长于翱而亦学于仆其文与翱相上下一二年业之庶几乎至也然闵其弃俗尚而从于寂寞之道以之争名于时也久不谈聊感足下能自进于此故复发愤一道  

答吕医山人书【`韩愈`】  

愈白恵书责以不能如信陵执辔者夫信陵战国公子欲以取士声势倾天下而然耳如仆者自度若世无孔子不当在弟子之列以吾子自山出有朴茂之美意恐未砻磨以世事又自周后文弊百子为书各自名家乱圣人之宗后生习传杂而不贯故设问以观吾子其已成熟乎将为友也其未成熟乎将以讲去其非而趋是耳不如六国公子有市于道者也方今天下入仕惟以进士明经及卿大夫之世耳其人率皆习熟时俗工于语言识形势善候人主意故天下靡靡日入于衰坏恐不复振起务欲进足下趋死不顾利害去就之人于朝以争救之耳非谓当今公卿问无足下軰文学知识也不得以信陵比然足下衣破衣系麻鞋率然叩吾门吾待足下虽未尽宾主之道不可谓无意者足下行天下得此于人葢寡乃遂能责不足于我此真仆所汲汲求者议虽未中节其不肯阿曲以事人者灼灼明矣方将坐足下三沭三薫之听仆之所为少安无躁愈顿首  

代张籍与李浙东书【`韩愈`】  

月日前某官某谨东向再拜寓书浙东观察使中丞李公阁下籍闻议论者皆云方今居古方伯连帅之职坐一方得専制于其境内者惟阁下心事荦荦与俗軰不同籍固已藏之胸中矣近者阁下从事李恊律翱到京师籍于李君友也不见六七年闻其至驰徃省之问无恙外不暇出一言见先贺其得贤主人李君曰子岂尽知之乎吾将尽言之数日籍益闻所不闻籍私独喜常以为自今已后不复有如古人者于今忽有之退自悲不幸两目不见物无用于天下胸中虽有知识家无钱财寸歩不能自致今去李中丞五千里何由致其身于其人之侧开口一吐出胸中之竒乎因饮泣不能语既数日复自奋曰无所能人乃宜以盲废有所能人虽盲当废于俗軰不当废于行古人之道者浙水东七州户不下数十万不盲者何限李中丞取人固当问其贤不贤不当计盲与不盲也当今育于心者皆是若籍自谓独盲于目尔其心则能别是非若赐之坐而问之其口固能言也幸未死实欲一吐出心中平生所知见阁下能信而致之于门邪籍又善于古诗使其心不以忧衣食乱阁下无事时一致之座侧使跪进其所有阁下凭几而听之未必不如听吹竹弹丝敲金击石也夫盲者业专于艺必精故乐工皆盲籍傥与此軰比并乎使籍诚不以蓄妻子忧饥寒乱心有钱财以济医药其盲未甚庶几其复见天地日月因得不废则自今至死之年皆阁下之赐阁下济之以已絶之年赐之以既育之视其恩轻重大小籍宜如何报也阁下裁之度之籍惭再拜  

为人求荐书【`韩愈`】  

某闻木在山马在肆遇之而不顾者虽日累千万人未为不材与下乘也及至匠石过之而不睨伯乐遇之而不顾然后知其非栋梁之材超逸之足也以某在公之宇下非一日而又辱居姻娅之后是生于匠石之园长于伯乐之廐者也于是而不得知假有见知者千万人亦何足云今幸頼天子毎岁诏公卿大夫贡士若某等比咸得以荐闻是以冐进其说以累于执事亦不自量已然执事其知某何如哉昔人有鬻马不售于市者知伯乐之善相也从而求之伯乐一顾价増三倍某与其事颇相类是故终始言之耳  

## 文章辨体彚选卷二百十八

（明）贺复征 编  

○书十四  

与萧翰林俛书【`唐柳宗元`】  

思谦兄足下胙祁县王师范过永州为仆言得张左司书道思谦蹇然有当官之心乃诚助太平者也仆闻之喜甚然微王生之说仆岂不素知也所喜者耳与心恊果于不谬焉尔仆不幸向者进当臲■〈臬兀〉不安之势平居闭门口舌无数况又有久与游者乃岌岌而操其间其求进而退者皆聚为仇怨造作粉餙蔓延益肆非的然昭晰自断于内则孰能了仆于冥冥之间哉然仆当时年三十三甚少自御史里行得礼部员外郎超取显羙欲免世之求进者怪怒媢嫉其可得乎凡人皆欲自达仆先得顕处才不能踰同列名不能压当世世之怒仆宜也与罪人交十年官又以是进辱在附会圣朝弘大贬黜甚薄不能塞众人之怒谤语转移嚣嚣嗷嗷渐成怪民餙智求仕者更言仆以恱雠人之心日为新竒务相喜可自以速援引之路而仆軰坐益困辱万罪横生不知其端伏自思念过大恩甚乃以致此悲夫人生少得六七十者今已三十七矣长来觉日月益促岁岁更甚大都不过数十寒暑则无此身矣是非荣辱又何足道云云不已秪益为罪兄知之勿为他人言也居蛮夷中久惯习炎毒昏眊重膇意以为常忽遇北风晨起薄寒中体则肌革惨栗毛发萧条瞿然注视怵惕以为异候意绪殆非中国人楚越间声音特异鴂舌啅噪今听之怡然不怪已与为类矣家生小童皆自然哓哓昼夜满耳闻北人言则啼呼走匿虽病夫亦怛然骇之出门见适州闾市井者其十有八九杖而后兴自料居此尚复几何岂可更不知止言说长短重为一世非笑哉读周易困卦至有言不信尚口乃穷也徃复益喜曰嗟乎余虽家置一喙以自称道诟益甚耳用是更乐瘖黙思与木石为徒不复致意今天子兴教化定邪正海内皆忻忻愉愉而仆与四五子者独沦陷如此岂非命欤命乃天也非云云者所制余又何恨独喜思谦之徒遭时言道道之行物得其利仆诚有罪然岂不在一物之数耶身被之目覩之足矣何以攘袂用力而矜自我出耶果矜之又非道也事诚如此然居理平之世终身为顽人之类犹有少耻未能尽忘傥因贼平庆赏之际得以见白使受天泽余润虽朽枿败腐不能生植犹足蒸出芝菌以为瑞物一释废锢移数县之地则世必曰罪销解矣然后收召魂魄买土一鄽为耕甿朝夕歌謡使成文章庶木铎者采取献之法宫増圣唐大雅之什虽不得位亦不虗为太平之人矣此在望外然终欲为兄一言焉宗元再拜  

寄许京兆孟容书【`柳宗元`】  

宗元再拜五丈伏蒙赐书诲谕微悉重厚欣痛恍惚疑若梦寐捧书叩头悸不自定伏念得罪来五年未尝有故旧大臣肯以书见及者何则罪谤交积羣疑当道诚可怪而畏也以是兀兀忘行尤负重忧残骸余魄百病所集痞结伏积不食自饱或时寒热水火互至内消肌骨非独瘴疠为也忽奉教命乃知幸为大君子所宥欲使膏肓沉没复起为人夫何素望敢以及此宗元早岁与负罪者亲善始竒其能谓可以共立仁义禆教化过不自料懃懃勉厉惟以中正信义为志以兴尧舜孔子之道利安元元为务不知愚陋不可力强其素意如此也末路厄塞臲兀事既壅隔狠忤贵近狂踈谬戾蹈不测之辠羣言沸腾鬼神交怒加以素卑贱暴起领事人所不信射利求进者填门排户百不一得一旦快意更造怨讟以此大罪之外诋诃万端旁午构扇便为敌雠恊心同攻外连强暴失职者以致其事此皆丈人所闻见不敢为他人道说懐不能已复载简牍此人虽万被诛戮不足塞责而岂有赏哉今其党与幸获寛贷各得善地无公事生食俸禄明德至渥也尚何敢更俟除弃废痼以希望外之泽哉年少气锐不识几微不知当不但欲一心直遂果陷刑法皆自所求取得之又何怪也宗元于众党人中罪状最甚神理降罚又不能即死犹对人言语求食自活迷不知耻日复一日然亦有大故自以得姓来二千五百年代为冢嗣今抱非常之罪居夷獠之乡卑湿昏雾恐一日填委沟壑旷坠先绪以是怛然痛恨心骨沸热茕茕孤立未有子息荒陬中少士人女子无与为婚世亦不肯与罪人亲昵以是嗣续之重不絶如缕毎当春秋时享孑立捧奠顾眄无后继者懔懔然欷歔惴惕恐此事便已推心伤骨若受锋刄此诚丈人所共悯惜也先墓所在城南无异子弟为主独托村邻自谴逐来消息存亡不一至乡闾主守者固以益怠昼夜哀愤惧便毁伤松栢刍牧不禁以成大戾近世礼重拜扫今已阙者四年矣毎遇寒食则北向长号以首顿地想田野道路士女遍满皂隶庸丐皆得上父母丘墓马医夏畦之鬼无不受子孙追飬者然此已息望又何以云哉城西有数顷田树果数百株多先人手自封植今已荒秽恐便斩伐无复爱惜家有赐书三千卷尚在善和里旧宅宅今已三易主书存亡不可知皆付受所重常系心腑然无可为者立身一败万事瓦裂身残家破为世大僇复何敢更望大君子抚慰收歔尚置人数中耶是以当食不知辛咸节适洗沐盥潄动逾岁时一搔皮肤尘垢满瓜诚忧恐悲伤无所告愬以至此也自古贤人才士秉志遵分被谤议不能自明者仅以百数故有无兄盗嫂娶孤女云挝妇翁者然頼当世豪杰分明辨别卒光史籍管仲遇盗升为功臣匡章被不孝之名孟子礼之今已无古人之实为而有诟欲望世人之明已不可得也直不疑置金以偿同舍刘寛下车归牛乡人此诚知疑似之不可辨非口舌所能胜也郑詹束縳于晋终以无死锺仪南音卒获返国叔向囚虏自期必免范座骑危以生易死蒯通据鼎耳为齐上客张苍韩信伏斧锧终取将相邹阳狱中以书自活贾生斥逐复召宣室傀寛摈死后至御史大夫董仲舒刘向下狱当诛为汉儒宗此皆瓌伟愽辨竒闳之士能自解脱今以恇怯淟涊下才末技又婴恐惧痼病虽欲慷慨攘臂自同昔人愈踈阔矣贤者不得志于今必取贵于后古之著书者皆是也宗元近欲务此然力薄才劣无异能解虽欲秉笔覼缕神志荒耗前后遗亡终不能成章徃时读书自以不至抵滞今皆顽然无复省录毎读古人一传数纸已后则再三伸卷复观姓氏旋又废失假令万一除刑部囚籍复为士列亦不堪当世用矣伏惟兴哀于无用之地垂德于不报之所但以通家宗祀为念有可动心者操之勿失不敢望归扫茔域退托先人之庐以尽余齿姑遂少北益轻瘴疠就婚娶求胤嗣有可付托即冥然长辞如得甘寝无复恨矣书辞繁委无以自道然即文以求其志君子固得其肺肝焉无任恳恋之至不宣宗元再拜  

与杨京兆凭书【`柳宗元`】  

月日宗元再拜献书丈人座前役人胡要返命奉教诲壮厉感发铺陈广大上言推延贤隽之道难于今之世次及文章末以愚蒙剥丧顿无以守宗族复田畆为念忧悯偹极不惟其亲宻故旧是与复有公言顕赏许其素尚而激其忠诚者用是踊跃敬惧类向时所被简牍万万有加焉故敢悉其愚以献左右大凡荐举之道古人之所谓难者其难非茍一而已矣知之难言之难听信之难夫人有有之而耻言之者有有之而乐言之者有无之而工言之者有无之而不言似有之者有之而耻言之者上也虽尧舜难知之孔子亦曰失之子羽下斯而言知而不失者妄矣有之而言之者次也德如汉光武冯衍不用才如王景畧以尹纬为令史是皆终日号鸣大咤而卒莫之省无之而工言者贼也赵括得以代亷颇马谡得以惑孔明今之若此类者不乏于世将相大臣闻其言而必能辨之者亦妄矣无之而不言者土木类也周仁以重臣为二千石许靖以人誉而致位三公近世尤好此类以为长者最得荐宠夫言朴愚无害者其于田野乡闾为匹夫虽称为长者可也自抱闗击柝以徃则必敬其事愈上则及物者愈大何事无用之朴哉今之言曰某子长者可以为大官类非古之所谓长者也则必土木而已矣夫捧土掲木而致之岩廊之上蒙以绂冕翼以徒隶趋走其左右岂有补于万民之劳苦哉圣人之道不益于世用凡以此也故曰知之难孔子曰仁者其言也讱孟子病未同而言然则彼未吾信而吾告之以士必有三间是将曰彼诚知士欤知文欤疑之而未重一间也又曰彼无乃私好欤交以利欤二间也又曰彼不足我而惎我哉兹咈吾事三间也畏是而不言故曰言之难言而有是患故曰听信之难惟明者为能得其所以荐得其所以言得其所以听一不至则不可冀矣然而君子不以言听之难而不务取士士理之本也茍有司之不吾信吾知之不舍其必有信吾者矣茍知之虽无有司而士可以显则吾一旦操用人之柄其必有施矣故公卿之大任莫若索士士不预偹而熟讲之卒然君有问焉宰相有咨焉有司有求焉其无所以应之则大臣之道或阙故不可惮烦今之世言士者先文章文章士之末也然立言存乎其中即末而操其本可十七八未易忽也自古文字之多莫如今今之后生为文希屈马者可得数人希王褒刘向之徒者又可得十人至陆机潘岳之比累累相望若皆为之不已则文章之大盛古未有也后代乃可知之今之俗耳庸目无所取信桀然特异者乃见此耳丈人以文律通流当世叔仲鼎列天下号为文章家今又生敬之敬之希屈马者之一也天下方理平今之文士或能先理理不一断于古书老生直趣尧舜大道孔氏之志明而出之又古之所难有也然则文章未必为士之末独采取何如耳宗元自小学为文章中间幸聨得甲乙科第至尚书郎专百官章奏然未能究知为文之道自贬官来无事读百家书上下驰骋乃少得知文章利病去年呉武陵来羙其齿少才气壮健可以兴西汉之文章日与之言因为之出十数篇书庶几铿锵陶冶时时得见古人情状然彼古人亦人耳夫何逺哉几人可以言古不可以言今桓谭亦云亲见扬子云容貎不能动人安肯传其书诚使博如荘周哀如屈原奥如孟轲壮如李斯峻如马迁富如相如明如贾谊专如扬雄犹为今之人则世之高者至少矣由此观之古之人未必不薄于当世而荣于后世也若吴子之文非丈人无以知之独恐世人之才高者不肯久学无以尽训诰风雅之道以为一世甚盛若宗元者才力阙败不能逺骋高厉与诸生摩九霄抚四海夸耀于后之人矣何也凡为文以神志为主自遭责逐继以大故荒乱耗竭又常积忧恐神志少矣所读书随又遗忘一二年外痞气尤甚加以众疾动作不常眊眊然骚扰内生霾雾填拥惨沮虽有意穷文章而病夺其志矣毎闻人大言则蹶气震怖抚心按胆不能自止又永州多火灾五年之间四为大火所廹徒跣走出坏墙穴牖仅免燔灼书籍散乱毁裂不知所徃一遇火恐累日茫洋不能出言又安能尽意于笔砚矻矻自苦以伤危败之魂哉中心之悃幅鬰结具载所献许京兆丈人书不能重烦于陈列凡人之黜弃皆望望思得効用而宗元独以无有是念自以罪大不可解才质无所入茍焉以叙忧栗为幸敢有他志伏以先君禀孝德秉直道高于天下仕再登朝至六品官宗元无似亦尝再登朝至六品矣何以堪此且桞氏号为大族五六从以来无为朝士者岂愚蒙独出数百人右哉以是自忖官已过矣宠巳厚矣夫知足与知止异宗元知足矣若便止不受禄位亦所未能今复得好官犹不辞譲何也以人望人尚足自进如其不至则故无憾进取之志息矣身世孑然无可以为家虽甚崇宠之孰与为荣独恨不幸获托姻好而早凋落寡居十余年尝有一男子然无一日之命至今无以托嗣续恨痛常在心目孟子称不孝有三无后为大今之汲汲于世者惟惧此而已矣天若不弃先君之德使有世嗣或者犹望延寿命以及大宥得归乡闾立家室则子道毕矣过是而犹竞于宠利者天厌之天厌之丈人旦夕归朝廷复为大僚伏惟以此为念流涕顿颡布之座右不任感激之至宗元再拜  

答韦中立论师道书【`柳宗元`】  

二十一日宗元白辱书云欲相师仆道不笃业甚浅近环顾其中未见可师者虽尝好言论为文章甚不自是也不意吾子自京师来蛮夷间乃幸见取仆自卜固无取假令有取亦不敢为人师为众人师且不敢况敢为吾子师乎孟子称人之患在好为人师由魏晋氏以下人益不事师今之世不闻有师有輙哗笑之以为狂人独韩愈奋不顾流俗犯笑侮收召后学作师说因抗颜而为师世果羣怪聚骂指目牵引而増与为言词愈以是得狂名居长安炊不暇熟又挈挈而东如是者数矣屈子赋曰邑犬羣吠吠所怪也仆徃闻庸蜀之南恒雨少日日出则犬吠予以为过言前六七年仆来南二年冬幸大雪踰岭被南越中数州数州之犬皆苍黄吠噬狂走者累日至无雪乃已然后始信前所闻者今韩愈既自以为蜀之日而吾子又欲使吾为越之雪不以病乎非独见病亦以病吾子然雪与日岂有过哉顾吠者犬耳度今天下不吠者几人而谁敢衒怪于羣目以召闹取怒乎仆自谪过以来益少志虑居南中九年増脚气病渐不喜闹岂可使呶呶者早暮咈吾耳骚吾心则固僵仆烦愦愈不可过矣平居望外遭舌齿不少独欠为人师耳抑又闻之古者重冠礼将以责成人之道是圣人所尤用心者也数百年来人不复行近有孙昌胤者独发愤行之既成礼明日造朝至外庭荐笏言于卿士曰某子冠毕应之者咸怃然京兆尹郑叔则怫然曵笏却立曰何预我耶廷中皆大笑天下不以非郑尹而快孙子何哉独为所不为也今之命师者大类此吾子行厚而辞深凡所作皆恢恢然有古人形貌虽仆敢为师亦何所増加也假而以仆年先吾子闻道著书之日不后诚欲徃来言所闻则仆固愿悉陈中所得者吾子茍自择之取某事去某事则可矣若定是非以教吾子仆材不足而又畏前所陈者其为不敢也决矣吾子前所欲见吾文既悉以陈之非以耀明于子聊欲以观子气色诚好恶何如也今书来言者皆大过吾子诚非侫誉诬谀之徒直见爱甚故然耳始吾幼且少为文章以辞为工及长乃知文者以明道是固不茍为炳炳烺烺务采色夸声音而以为能也凡吾所陈皆自谓近道而不知道之果近乎逺乎吾子好道而可吾文或者其于道不逺矣故吾毎为文章未尝敢以轻心掉之惧其剽而不留也未尝敢以怠心易之惧其弛而不严也未尝敢以昏气出之惧其昩没而杂也未尝敢以矜气作之惧其偃蹇而骄也抑之欲其奥扬之欲其明踈之欲其通亷之欲其节激而发之欲其清固而存之欲其重此吾所以羽翼夫道也本之书以求其质本之诗以求其恒本之礼以求其宜本之春秋以求其断本之易以求其动此吾所以取道之原也参之榖梁氏以厉其气参之孟荀以畅其支参之荘老以肆其端参之国语以博其趣参之离骚以致其幽参之太史以着其洁此吾所以旁推交通而以为之文也凡若此者果是耶非耶有取乎抑其无取乎吾子幸观焉择焉有余以告焉茍亟来以广是道子不有得焉则我得矣又何以师云尔哉取其实而去其名无招越蜀吠怪而为外庭所笑则幸矣宗元复白  

答贡士廖有方论文书【`柳宗元`】  

三月宗元白得秀才书知欲仆为序然吾为文非茍然易也于秀才则吾不敢爱吾在京师时好以文宠后軰由吾文知名者亦为不少焉自遭斥逐禁锢益为轻薄小児哗嚣羣朋増餙无状当途人率谓仆垢污重厚举将去而逺之今不自料而序秀才秀才无乃未得向时之益而受后事之累吾是以惧洁然盛服而与负涂者处而又何頼焉然观秀才勤恳意甚久逺不为顷刻私利欲以就文雅则吾曷敢以譲当为秀才言之然而无显出于今之世视不为流俗所扇动者乃以示之既无以累秀才亦不増仆之诟骂也计无宜于此若果能是则吾之荒言出矣宗元白  

与韩愈论史官书【`柳宗元`】  

正月二十一日某顿首十入丈退之侍者前获书言史事云具与刘秀才书及今乃见书藳私心甚不喜与退之徃年言史事甚大谬若书中言退之不宜一日在馆下安有探宰相意以为茍以史荣一韩退之耶若果尔退之岂宜虚受宰相荣已而冐居馆下近宻地食奉飬役使掌固利纸笔为私书取以供子弟费古之志于道者不若是且退之以为纪录者有刑祸避不肯就尤非也史以名为褒贬犹且恐惧不敢为设使退之为御史中丞大夫其褒贬成败人愈益显其宜恐惧尤大也则又将扬扬入台府羙食安坐行呼唱于朝廷而已耶在御史犹尔设使退之为宰相生杀出入升黜天下士其敌益众则又将扬扬入政事堂羙食安坐行呼唱于内廷外衢而已耶何以异不为史而荣其号利其禄者也又言不有人祸则有天刑若以罪夫前古之为史者然亦甚惑几居其位思直其道道茍直虽死不可回也如回之莫若亟去其位孔子之困于鲁卫陈宋蔡齐楚者其时暗诸侯不能以也其不遇而死不由作春秋故也当其时虽不作春秋孔子犹不遇而死也若周公史佚虽纪言书事犹遇且显也又不得以春秋为孔子累范晔悖乱虽不为史其族亦赤司马迁触天子喜怒班固不检下崔浩沽其直以斗暴虏皆非中道左丘明以疾盲出于不幸子夏不为史亦盲不可以是为戒其余皆不出此是退之宜乎中道不忘其直无以他事自恐退之之恐惟在不直不得中道刑祸非所恐也凡言二百年文武事多有诚如此者今退之曰我一人也何能明则同职者又所云若是后来继今者又所云若是人人皆曰我一人则卒谁能纪传之耶如退之但以所闻知孜孜不敢怠同职者后来继今者亦各以所闻知孜孜不敢怠则庶几不坠使卒有明也不然徒信人口语每每异辞日以滋久则所云磊磊轩天地者决必不沉没且乱杂无可考非有志者所忍恣也果有志岂当待人督责廹蹙然后为官守耶又凡鬼神事眇茫荒惑无可凖明者所不道退之之知而犹惧于此今学如退之辞如退之好议论如退之慷慨自为正直行行焉如退之犹所云若是则唐之史述其卒无可托乎明天子贤宰相得史才如此而又不果甚可痛哉退之宜更思可为速为果卒以为恐惧不敢则一日可引去又何以云行且谋也今当为而不为又诱馆中他人及后生者此大惑也不勉已而欲勉人难矣哉  

与李睦州论服气书【`柳宗元`】  

二十六日宗元再拜前四五日与邑中可与游者逰愚溪上池西小丘坐桞下酒行甚欢坐者咸望兄不能俱以为兄由服气以来貌加老而心少欢愉不若前去年时是时既言皆沮然眄睐思有以已兄用斯术而未得路间一日濮阳呉武陵最轻徤先作书道天地日月黄帝等下及列仙方士皆死状出干余字颇甚快辨伏覩兄貌笑口顺而神不偕来及食时窃睨和粹燥湿与啖饮多寡犹自若是兄阳德其言而阴黜其忠也若古之强大诸侯然负固怙力敌至则诺去则肆是不可变之尤者也攻之不得则宜济师今吴子之师已遭诺而退矣愚敢厉锐擐坚鸣钟鼓以进决于城下惟兄明听之凡服气之大不可者吴子巳悉陈矣悉陈而不变者无他以服气书多羙言以为得恒久大利则又安能弃吾羙言大利而从他人之苦言哉今愚甚呐不能多言大凡服气之可不死欤不可欤寿欤天欤康寕欤疾病欤若是者愚皆不言但以世之两事已所经见者类之以明兄所信书必无可用愚幼时尝嗜音见有学操琴者不能得硕师而偶傅其谱读其声以布其瓜指早起则嘐嘐譊譊以逮夜又増以脂烛烛不足则讽而鼓诸席如是十年以为极工出至大都邑操于众人之座则皆得大笑曰嘻何清浊之乱而疾舒之乖欤卒大惭而归及年少长则嗜书又见有学书者亦不能得硕师独得国故书伏而工之其勤若向之为琴者而年又倍焉出曰吾书之工能为若是知书者又大笑曰是形纵而理逆卒为天下弃又大惭而归是二者皆极工而反弃者何哉无所师而徒状其文也其所不可傅者卒不能得故虽穷日夜弊岁纪愈逺而不近也今兄之所以为服气者果谁师耶始者独见兄传得气书于卢遵所伏读三两日遂用之其次得气决于李计所又参取而大施行焉是书是诀遵与计皆不能知然则兄之所以学者无硕师矣是与向之两事者无毫末差矣宋人有得遗契者宻数其齿曰吾富可待矣兄之术或者其类是欤兄之不信今使号于天下曰孰为李睦州友者今欲巳睦州气术者左袒不欲者右袒则凡兄之友皆左袒矣则又号曰孰为李睦州客今欲已睦州气术者左袒不欲者右袒则凡兄之客皆左袒矣则又以是号于兄之宗族皆左袒矣号姻娅则左袒矣入而号之闺门之内子姓亲昵则子姓亲昵皆左袒矣下而号之臧获仆妾则臧获仆妾皆左袒矣出而号于素为将率胥吏者则将率胥吏皆左袒矣则又之天下号曰孰为李睦州雠者今欲巳睦州气术者左袒不欲者右袒则凡兄之雠者皆右袒矣然则利害之源可知也友者欲久存其道客者欲久存其利宗族姻娅欲久存其戚闺门之内子姓亲昵欲久存其恩臧获仆妾欲久存其生将率胥吏欲久存其势雠欲去其害兄之为是术凡今天下欲兄久存者皆惧而欲兄速去者独喜兄为而不巳则是背亲而与雠夫背亲而与雠不及中人者皆知其为大戾而兄安焉固小子之所懔懔也兄其有意乎卓然自更始雠者失望而栗亲者得欲而抃则愚愿椎肥牛击大豕刲羣羊以为兄忾穷陇西之麦殚江南之稻以为兄寿盐东海之水以为咸酰仓厫之粟以为酸极五味之适致五藏之安心恬而志逸貎羙而身胖醉饱讴歌愉怿欣欢流声誉于无穷垂功烈而不刋不亦旨哉孰与去味以即淡去乐以即愁悴悴焉肤日皱肌日虚守无所师之术尊不可传之书悲所爱而庆所憎徒曰我能坚壁扼境以为强大是岂所谓强而大也哉无任疑惧之甚宗元再拜  

与崔连州论石钟乳书【`柳宗元`】  

宗元白前以所致石钟乳非良闻子敬所饵与此类又闻子敬时愦闷动作宜以为未得其粹羙而为麤矿燥悍所中惧伤子敬醇懿仍习谬误故勤勤以云也再获书辞辱征引地理证验多过数百言以为土之所出乃良无不可者是将不然夫言土之出者固多良而少不可不谓其咸无不可也草木之生也依于土然即其类也而有居山之阴阳或近水或附石其性移焉又况钟乳直产于石石之精麤踈宻寻尺特异而穴之上下土之薄厚石之高下不可知则其依而产者固不一性然由其精宻而出者则油然而清烱然而辉其窍滑以夷其肌亷以微食之使人荣华温柔其气宣流生胃通肠寿善康寜心平意舒其乐愉愉由其麤踈而下者则奔突结涩乍大乍小色如枯骨或类死灰淹顇不发丛齿积颣重浊顽璞食之使人偃蹇壅郁泄火生风戟喉痒肺幽闗不聪心烦喜怒肝举气刚不能和平故君子慎焉取其色之羙而不必唯土之信以求其至精凡为此也幸子敬饵之近不至于是故可止御也必若土之出无不可者则东南之竹箭虽旁岐揉曲皆可以贯犀革北山之木虽离竒液瞒空中立枯者皆可以梁百尺之观航千仞之渊冀之北土马之所生凡其大耳短脰拘挛踠趺薄蹄而曵者皆可以胜百钧驰千里雍之块璞皆可以偹砥砺徐之粪壌皆可以封大社荆之茅皆可以缩酒九江之元龟皆可以卜泗濵之石皆可以击考若是而不大谬者少矣其在人也则鲁之晨饮其羊闗毂而輠轮者皆可以为师儒卢之沽名者皆可以为大医西子之里恶而矉者皆可以当侯王山西之冐没轻儳沓贪而忍者皆可以凿凶门制阃外山东之稚騃朴鄙力农桑啖枣栗者皆可以谋谟于庙堂之上若是则反伦悖道甚矣何以异于是物哉是故经中言丹砂者以类芙蓉而有光言当归者以类马尾蚕首言人参者以人形黄岑以腐肠附子八角甘遂赤肤类不可悉数若果土宜乃善则云生某所不当又云某者良也又经注曰始兴为上次乃广连则不必服正为始兴也今再三为言者惟欲得其英精以固子敬之寿非以知药石角技能也若以服饵不必利已姑务胜人而夸辩愽素不望此于子敬其不然明矣故毕其说宗元再拜  

贺进士王参元失火书【`柳宗元`】  

得杨八书知足下遇火灾家无余储仆始闻而骇中而疑终乃大喜盖将吊而更以贺也道逺言畧犹未能究知其状若果荡焉泯焉而悉无有乃吾所以尤贺者也足下勤奉养乐朝夕惟恬安无事是望也今乃有焚炀赫烮之虞以震骇左右而脂膏滫瀡之具或以不给吾是以始而骇也凡人之言皆曰盈虗倚伏去来之不可常欲将大有为也乃始厄困震悸于是有水火之孽有羣小之愠劳苦变动而后能光明古之人皆然斯道辽阔诞慢虽圣人不能以是必信是故中而疑也以足下读古人书为文章善小学其为多能若是而进不能出羣士之上以取显贵者盖无他焉京城人多言足下家有积货士之好亷名者皆畏忌不敢道足下之善独自得之心蓄之衘忍而不出诸口以公道之难明而世之多嫌也一出口则嗤嗤者以为得重赂仆自贞元十五年见足下之文章蓄之者盖六七年未尝言是仆私一身而负公道久矣非特负足下也及为御史尚书郎自以幸为天子近臣得奋其舌思以发明足下之鬰塞然时称道于行列犹有顾视而窃笑者仆良恨修巳之不亮素誉之不立而为世嫌之所加常与孟几道言而痛之乃今幸为天火之所涤荡凡众之疑虑举为灰埃黔其庐赭其垣以示其无有而足下之才能乃可以显白而不污其实出矣是祝融回禄之相吾子也则仆与几道十年之相知不若兹火一夕之为足下誉也宥而彰之使夫蓄于心者咸得开其喙发策决科者授子而不栗虽欲如向之蓄缩受侮其可得乎于兹吾有望于子是以终乃大喜也古者列国有灾同位者皆相吊许不吊灾君子恶之今吾之所陈若是有以异乎古故将吊而更以贺也颜曽之养其为乐也大矣又何阙为足下前要仆文章古书极不忘候得数十幅乃并徃耳吴十一武陵来言足下为醉赋及对问大善可寄一本仆近亦好作文与在京城时颇异思与足下軰言之桎梏甚固未可得也因人南来致书访死生不悉宗元白  

## 文章辨体彚选卷二百十九

（明）贺复征 编  

○书十五  

答韩侍郎书【`唐李翶`】  

还示于贤者汲汲唯公与不材耳此言取人得无太寛否灼然太寛夫又何疑此事汲汲如嗜欲之未得自以为胜茍令君耳目所及书记所载未见其比何意忽然当一时而更有人也故具于后以当讲学且自道无愧兼以为戏耳如愚之于人但患识昏知不足以察人为累耳茍以为贤则不要前人相知相识逢便见机巧有慧辨故身虽否塞而所进达者不为少矣其鉴赏称颂人初未甚信其后卒享盛名为贤士者故陆歙州韦简州皆是也好善太疾智识未精彼胜于此则因而进之或取文词或以言论或以才行或以风标或以政术往往亦有不称于前多矣不可以言其名然亦未尝以为悔也其中亦有痛与置力后因礼节不足或因尽言而诘之前人既非贤良遂反相毁损者亦有其人矣且龎士元云拔十失五犹得其半真大贤之言也如鄙人无位于朝阨摧于时栖栖惶惶奔走耻辱求食不暇自一千年来贤士屈厄未见有如此比者尚汲汲孜孜引荐贤俊如朝饥求飡如久旷思通如见妖丽而不得亲然若使之有位于朝或如兄侪得志于时则天下当无屈人矣如或万一有之若陆歙州韦简州之比犹奔走在泥土则当引罪在已若狂若颠朝虽饥不及求飱旷虽久不敢思通见妖丽闭眼而不观视迁荣如鞭笞宫割之在躬夫又何乐而得安然也不知此心自古已来曾有人如是者否不知代有圣人肩排而生曾有一贤用心近于此者乎若古或有之幸示其人如或无之奈何乃言唯公与不材耳如兄者颇亦好贤必须甚有文词兼能附已顺我之欲则孜孜汲汲无所爱惜引拔之矣如或力不足则分食以食之无不至矣若有一贤人或不能然则将乞丐不暇安肯孜孜汲汲为之先后此秦汉间尚侠行义之一豪俊耳与鄙人似同而其实不同也三五日前京尹从叔云某大官甚知重陆洿当时对云士所贵人知者谓名未闻则导之家之贫则恤之身之贱则进之故也若陆洿之贤彰然矣某官之知既甚矣某官之位日见于天子足以进人矣开幕辟士足以招贤矣而皆未及陆洿若如此之知知与不知果同也若实知乃反不与不如不知也矣京尹不能对也大凡身当位得志于时慎闭口不可以言知人若知人而不能进未得志而气恬体安不引罪在已若颠若狂与夫不知人者何以异也如离娄与瞽夫偕行而同坠沟中或以无目不见坑而坠或以心不在行忧思之病而坠所以坠则殊其所以为坠则同也天下皆离娄也如瞽者鲜矣则其坠者离娄也心不在焉故也乐道此者盖以自励非欲刺乎富贵之人当为再三读之以代击髀而歌焉翱再拜  

荐所知于徐州张仆射书【`李翱`】  

翱再拜齐桓公不疑于其臣管夷吾信而霸天下攘戎狄匡周室亡国存荆楚服诸侯无不至焉竖刁易牙信而齐国乱身亡不葬五公子争立兄弟相及者数世桓公之信于其臣一道也所信者得其人则徳格于天地功及于后代不得其人则不能免其身知人不易也岂惟霸者为然虽圣人亦不能免焉帝尧之时贤不肖皆立于朝尧能知舜于是乎驩兠放共工流殛鲧窜三苖举禹稷皋陶二十有二人加诸上位故尧崩三载四海遏密八音后代之人皆谓之帝尧焉向使尧不能知舜而遂尊驩兠共工之党于朝禹稷皋陶之下二十有二人不能用则尧将不得为齐桓公尔岂复得曰大哉尧之为君也管夷吾用所以能继絶世存亡国焉耳竖刁易牙用则不能也向使桓公始不用管夷吾未有竖刁易牙争权不塟而乱齐国则幽厉之诸侯也始用贤而终身讳其恶君子之乐用贤也如此始不用贤以及其终而幸后世之掩其过也则微矣然则居上位流徳泽于百姓者何所劳乎劳于择贤得其人加诸上使天下皆化之焉而已矣兹天子之大臣有土地千里者孰有如执事之好贤不倦者乎盖得其人亦多矣其所可求而不见取者则有人焉陇西李观竒士也伏闻执事知其贤将用之未及而观病死昌黎韩愈得古人之遗风明于理乱根本之所由伏闻执事又知其贤将用之未及而愈为宣武军节度使之所留观愈皆豪杰之士也如此人不时出观自古天下亦有数十年无如其人者焉执事皆得而知之皆不得而用之翱寔为执事惜焉岂唯翱一人而已后之读前载者亦必多为执事惜之矣兹有平昌孟郊贞士也伏闻执事旧知之郊为五言诗自前汉李都尉苏属国及建安诸子南朝二谢郊能兼其体而有之李观荐郊于梁肃补阙书曰郊之五言诗其有髙处在古无上其有平处下顾两谢韩愈送郊诗曰作诗三百首沓然咸池音彼二子皆知言也岂欺天下之人哉郊穷饿不得赡养其亲周天下无所遇作诗曰食荠肠亦苦强歌声无欢出门即有碍谁谓天地寛其穷也甚矣又有张籍李景俭者皆竒士也未闻执事知之凡贤人竒士自以所负不茍合于世是以虽见之难得而知也见而不能知其贤如勿见而已矣知其贤而不能用如勿知其贤而已矣用而不能尽其才如勿用而已矣能尽其才而容谗人之所间者如勿尽其才而已矣故见贤而能知知而能用用而能尽其才而不容谗人之所间者天下一人而已矣兹有二人焉皆来其一人贤士也其一人常常人也待之礼貌不加崇焉则贤者行而常常人日来矣况其待常常之人礼貌加厚则善人何求而来哉孔子述易定礼乐删诗叙书作春秋圣人也奋乎百世之上其所化之者非其道则夷狄人也而孔子之庙存焉虽贤者亦不能日往拜之以其益于人者寡矣故无益于人虽孔子之庙尚不能朝夕而事焉况天下之人乎有待于人而不能得善人良士则不如无待也呜呼人之降年不可与期郊将为他人之所得而大有立功于世与其短命而死皆不可知也二者卒有一于郊之身他日为执事惜之不可既矣执事终不得而用之矣虽恨之亦无可奈何矣翱穷贱人也直词无让非所宜至于此者也为道之存焉耳不直则不足以伸道也非好多言者也翱再拜  

论事与宰相书【`李翱`】  

凡居上位之人皆勇于进而懦于退但见已道之行不见己道之塞日度一日以至于黜退奄至而终不能先自为谋者前后皆是也阁下居位三年矣其所合于人情者不少其所乖于物议者亦已多矣奸邪登用而不知知而不能去栁泌为刺史疏而不止韩潮州直谏贬责诤而不得道路之人咸曰焉用彼相矣阁下尚自恕以为犹可以辅政太平虽枉尺犹能直寻较吾所得者不啻补其所失何足遽自为去就也切怪阁下能容忍亦已甚矣昨日来髙枕不寐静为阁下思之岂有宰相上三疏而止一邪人而终不信阁下天资畏慎又不能显辩其事忍耻署勅内愧私叹又将自恕曰吾道尚行吾言尚信我果为贤相矣我若引退则谁能辅太平耶是又不可之甚也当贞观之初房杜为相以为非房杜则不可也开元之初姚宋为相以为非姚宋则不可也房杜姚宋之不为相亦以久矣中书未尝无宰相然则果何必于房杜姚宋况道不行虽皋陶伊尹将何为也房杜姚宋诚贤也若道不行言不信其心所为贤者终不敢不进其心所为邪者终不敢不荐而许敬宗李义府同列用事言信道行又自度智力必不足以排之矣则将自引而止乎将坐而待黜退乎尚自恕茍安于位乎以阁下之明度之当可知矣凡虑已事则不明断他人事则明已私而他人公勇易断也承阁下厚知受奬擢者不少能受阁下徳而献尽言者未必多人幸蒙以国士见目十五年余矣但欲自竭其分耳听与怪在阁下裁之而已  

答皇甫湜书【`李翱`】  

辱书览所竒文章辞髙理直欢悦无量有足发予者自别足下来仆口不曾言文非不好也言无所益众亦未信祇足以招谤忤物于道无明故不言也仆到越中得一官三年矣材能寡薄泽不被物月费官钱自度终无补累求罢去尚未得以为愧仆性不解谄佞复不能曲事权贵以故不得齿于士林而足下亦抱屈在外故累有所说凡古贤圣得位于时道行天下皆不著书以其事业存于制度足以自见故也其著书者盖道徳充积阨摧于时身卑处下泽不能润物耻灰泯而烬灭又无圣人为之发明故假空言是非一代以传无穷而自光耀于后或往往有著书者仆近写得唐书史官才薄言辞鄙浅不足以发扬髙祖太宗烈圣明徳使后之观者文采不及周汉之书仆以为西汉十一帝髙祖起布衣定天下豁达大度东汉所不及其余惟文宣二帝为优自惠景已下亦不皆明于东汉明章两帝而前汉事迹灼然传在人口者以司马迁班固叙述髙简之工故学者悦而习焉其读之详也足下读范晔汉书陈寿三国志王隐晋书生熟何如左丘明司马迁班固书之温习哉故温习者事迹彰而罕读者事迹晦读之疎数在辞之髙下理必然也唐有天下圣明继于周汉而史官叙事曾不如范晔陈寿所为况足拟望左丘明司马迁班固之文哉仆所以为耻当兹得于时者虽负作者之材其道既能被物则不肯著书矣仆窃不自度无位于朝幸有余暇而辞句足以称讃明盛纪一代功臣贤士行迹灼然可传于后代自以为能不灭者不敢为让故欲笔削国史成不刋之书用仲尼褒贬之心取天下公是公非以为本羣党之所谓是者仆未必以为是羣党之所谓非者仆未必以为非使仆书成而传则富贵而功徳不著者未必声明于后贫贱而道徳全者未必不烜赫于无穷韩退之所谓诛奸谀于既死发潜徳之幽光是翱心也仆文采虽不足以希左丘明司马子长足下视仆叙髙愍女杨烈妇岂尽出班孟坚蔡伯喈之下邪仲尼有言不有博奕者乎为之犹贤乎已仆所为虽无益于人比之博奕犹为胜也足下以为何如哉古之贤圣当仁不让于师仲尼则曰文王既没文不在兹乎又曰予欲无言天何言哉孟轲则曰予之不遇鲁侯天也臧氏之言安能使予不遇哉司马迁则曰成一家之言藏诸名山以俟后圣人君子仆之不让亦非大过也幸无怪  

与陆傪书【`李翱`】  

李观之文章如此官止于太子校书郎年止于二十九虽有名于时俗其率深知其至者果谁哉信乎天地鬼神之无情于善人而不罚罪也甚矣为善者将安所归乎翱书其人赠于兄赠于兄盖思君子之知我也与李观平生不得往来及其死也则见其文尝叹使李观若永年则不逺于杨子云矣书已之文次忽然若观之文亦见于君也故书苦雨赋缀于前当下笔时复得咏其文则观也虽不永年亦不甚逺于杨子云矣书苦雨之辞既又思我友韩愈非兹世之文古之文也非兹世之人古之人也其词与其意适则孟轲既没亦不见有过于斯者当下笔时如他人疾书之写诵之不是过也其词乃能如此当书一章曰获麟词其它亦可以类知也穷愁不能无述适有书寄弟正辞及其终亦自觉不甚下寻常之所为者亦以赠焉亦惟读观愈之词冀一羣焉翱再拜  

答开元寺僧书【`李翱`】  

前日见命作开元寺钟铭云欲藉仆之辞庶几不朽而传于后世诚足下相知之心无不到也虽然翱学圣人之心焉则不敢让乎知圣人之道者也当见命时意亦思之熟矣吾之铭是钟也吾将明圣人之道焉则于释氏无益也吾将顺释氏之教而述焉则绐乎下人甚矣何贵乎吾之先觉也吾之辞必传于后后有圣人如仲尼者之读吾辞也则将大责于吾矣吾畏圣人也夫铭古多有焉汤之盘铭其辞云云卫孔悝之鼎铭其辞云云秦始皇帝之峄山铭其辞云云于盘则曰盘铭于鼎则曰鼎铭于山则曰山铭盘之辞可迁之于鼎鼎之辞可移之于山山之辞可书之于碑惟时之所纪尔及蔡邕黄钺铭以纪功于黄钺之上尔或盘或鼎或峄山或黄钺其意与言皆同非如髙唐上林长杨为之作赋云尔近代之文士则不然为铭为碑大抵咏其形容有异于古人之所为其作钟铭则必咏其形与其音声与其财用之多少镕铸之勤劳耳非为勒功徳诫劝于器也推此类而极观之其不知君子之文也亦甚矣然其所为文亦皆有盛名于时天下人咸谓之善焉吾不知吾所独知其能贤于他人之皆不知乎天下人咸以不知者云善则吾之独知又何能云善乎虽然吾亦须吾心以须圣人尔阿俗从时则吾不忍为也故久未承教为其所外也如前所云足下欲吾之必铭是钟也当顺吾心与吾道则足下之铭必传于后代矣如欲从俗之所云则天下属辞之士愿为之者甚众矣何藉于李翱之辞哉幸思之也日中时过淮而南书以通意且为别  

答进士王载言书【`李翱`】  

翱顿首足下不以翱卑贱无所可乃陈词屈虑先我以书且曰余之艺及心不能弃于时将求知者问谁则可皆告曰李君乎告足下者过也足下因而信之又过也果若来陈虽道备徳具且犹不足辱厚命况如翱者多病少学其能以此堪足下所望博大而深闳者邪虽然意盛不可以不答故敢畧陈其所闻盖行已莫如恭自贵莫如厚接众莫如弘用心莫如直进徳莫如勇受益莫如择友好学莫如改过此闻之于师者也相人之术有三迫之以利而审其邪正设之以事而察其厚薄问之以谋而观其智与不材贤不肖分矣此闻之于友者也列天地立君臣亲父子别夫妇明长幼浃朋友六经之旨也浩乎若江海髙乎若丘山赫乎若日火包乎若天地掇章称咏津润怪丽六经之词也创意造言皆不相师故其读春秋也如未尝有诗其读诗也如未尝有易其读易也如未尝有书其读屈原庄周也如未尝有六经故义深则意逺意逺则理辨理辨则气厚气厚则词盛词盛则文工如山有恒华焉如渎有济淮河江焉其同者出源到海也其曲直浅深其色黄白不必均也如百品之杂焉其同者饱于肠也其味咸酸苦辛不必均也因学而知者也此创意之大归也天下之语文章有六说焉其尚异者则曰文章辞句竒险而已其好理者则曰文章叙意茍通而已其溺于时者则曰文章必当对其病于是者则曰文章不对其爱难者则曰文章宜深不当易其变易者则曰文章宜通不当难此皆情有所偏滞而不流未识文章之所生也义不主于礼言不在于教劝而辞句怪丽者有之矣剧秦美新王褒僮约是也其理往往有是者而辞章不能工有之矣刘氏人物志王氏中说俗传太公家教是也古之人能极于工而已不知其辞之对与否易与难也诗曰忧心悄悄愠于羣小此非对也又曰遘悯既多受侮不少此非不对也书曰朕疾谗说殄行震惊朕师诗曰菀彼柔桑其下侯旬捋采其刘瘼此下人此非易也书曰允恭克让光被四表格于上下诗曰十畆之间兮桑者闲闲兮行与子旋兮此非难也学者不知其方而称说云云如前所陈者非吾之所敢闻也六经之后百家之言兴老聃列御冦庄周田穰苴孙武屈原宋玉孟轲吴起商鞅墨翟荀况韩非李斯贾谊枚乗司马迁相如刘向扬雄皆足以自成一家之文学者之所归也故义虽深理虽当辞不工者不成为文且不能传也文理义三者兼并乃能独立乎一时而不泯灭于后代能必传也仲尼曰言之不文行之不逺子贡曰文犹质也质犹文也虎豹之鞹犹犬羊之鞹此之谓也陆机曰怵他人之我先韩退之曰唯陈言之务去假令述笑哂之状曰莞尔则论语言之矣曰哑哑则易言之矣曰粲然则谷梁子言之矣曰攸尔则班固言之矣曰冁然则左思言之矣吾复言之与前文何以异也此造言之大归也吾所以不协于时而学古文者悦古人之行爱古人之道也故学其言不可以不行其行行其行不可以不重其道重其道不可以不知其礼古之人相接有等重其义列于经传皆可详别如师之于门人则名之于朋友则字之而不名称之于师虽朋友亦名之子曰吾与回言又曰参乎吾道一以贯之又曰若由也不得其死然是师之名门人验也夫子于郑兄事子产于齐兄事晏平仲传曰子谓子产有君子之道四焉又曰晏平仲善与人交子夏言游过矣子张曰子夏云何曾子曰堂堂乎张也是朋友字而不名验也子贡曰赐也何敢望回又曰师与商也孰贤子游曰有澹台灭明者行不由径是称于师虽朋友亦名验也孟子曰天下之达尊三曰徳爵年恶得有一而慢其二足下之书曰韦君词杨君潜足下之徳与二君未知前后也而足下齿幼而位卑而皆名之传曰吾见其与先生并行也窃惧足下不思乃陷于此韦践之与翱书亟叙足下之善故敢尽词以复足下之厚意计必不以为犯李翱顿首  

## 文章辨体彚选卷二百二十

（明）贺复征 编  

○书十六  

答栁子厚书【`唐刘禹锡`】  

禹钖白零陵守以函置足下书爰来屑末三幅小章书仅千言申申亹亹茂勉甚悉相思之苦怀胶结赘聚至是泮然以销所不如晤言者亡几书竟获新文二篇且戏予曰将子为巨衡以揣其钧石铢黍予吟而绎之顾其词甚约而味奫然以长气为干文为支跨跞古今鼓行乗空附离不以凿枘咀嚼不以文字端而曼苦而腴信然以生癯然以清予之衡诚悬于心其揣也如是子之戏予果何如哉夫矢发乎羿彀而中微存乎它人子无曰必我之师而能我衡茍然则誉羿者皆羿也可乎索居三岁理言芜而不治临书轧轧不具  

答李生第二书【`皇甫湜`】  

湜白生之书词甚多志气甚横流论说文章不可谓无意若仆愚且困乃生词竞于此固非宜虽然恶言无从不可不卒勿恡夫谓之竒则非正矣然亦无伤于正也谓之竒即非常矣非常者谓不如常者谓不如常乃出常也无伤于正而出于常虽尚之亦可也此统论竒之体耳未以文言之失也夫文者非他言之华者也其用在通理而已固不务竒然亦无伤于竒也使文竒而理正是尤难也生意便其易者乎夫言亦不可通理矣而以文为贵者非他文则逺无文即不逺也以非常之文通至正之理是所以不朽也生何嫉之深邪夫绘事后素既谓之文岂茍简而已哉圣人之文其难及也作春秋游夏之徒不能措一辞吾何敢拟议之哉秦汉已来至今文学之盛莫如屈原宋玉李斯司马迁相如扬雄之徒其文皆竒其传皆逺生书文亦差矣比之数子似犹未胜何必心之髙乎传曰言之不出耻躬之不逮也生自视何如哉书之文不竒易之文可谓竒矣岂碍理伤圣乎如龙战于野其血玄黄见豕负涂载鬼一车突如其来如焚如死如弃如此何等语也生轻宋玉而称仲尼班马相如为文学按司马迁传屈原曰虽与日月争光可矣生当见之乎若相如之徒即祖习不暇者也岂生称误邪将识分有所至极邪将彼之所立卓尔非强为所庶几遂仇嫉之邪其何伤于日月乎生笑紫贝阙兮珠宫此与诗之金玉其相何异天下人有金玉为之质者乎披薜茘兮带女萝此与赠之以芍药何异文章不当如此说也岂谓怒三四而喜四三识出之白而性入之黑乎生云虎豹之文非竒夫长本非长短形之则长矣虎豹之形于犬羊故不得不竒也他皆仿此生云自然者非性不知天下何物非自然乎生又云物与文学不相侔此喻也凡喻必以非类岂可以弹喻单乎是不根者也生称以知难而退为谦夫无难而退谦也知难而退宜也非谦也岂可见黄门而称贞哉生以一诗一赋为非文章抑不知一之少便非文章邪直诗赋不是文章邪如诗赋非文章三百篇可烧矣如少非文章汤之盘铭是何物也孔子曰先行其言既为甲赋矣不得称不作声病文也孔子云必也正名乎生既不以一第为事不当以进士冠姓名也夫焕乎郁郁乎之文谓制度非止文词也前者捧卷轴而来又以浮艳声病为说似商量文词当与制度之文异日言也近风教偷薄进士尤甚乃至有一谦三十年之说争为虚张以相髙自谩诗未有刘长卿一句已呼阮籍为老兵矣笔语未有骆宾王一字已骂宋玉为罪人矣书字未识偏傍髙谈稷契读书未知句度下视服郑此时之大病所当嫉者生美才休似之也传曰惟善人能受善言孔子曰君子无所争必也射乎问于湜者多矣以生之有心也聊有复不能尽不宣湜再拜  

上韩舎人行军书【`吴武陵`】  

唐廷命将自数十百年未有此重然始命之重而终责之固重矣今丞相主也刑部以宣慰为名乗生杀之机制善败之略独在阁下阁下可使诸侯尽附余冦必诛以快天子之心哉若曰吾独主降者与其县邑耳则是一王官之事又非相国与朝之大贤所宜降也若曰吾将以法令齐之则是韩弘之法令严肃已过不可加也若曰吾以阙廷之威刼之俾诸将惧而前鬬则在下数行之语决行之耳又不必蹑踵而推捽项而驱也若曰吾亲视其师有不用命者则夺其符而易置幕府则宜有素定不用临事而待闻也若曰吾将将彼三将督进六万以诛冦则其军各从其帅帅之命也吾未尝抚循其人又将何以结其心而求其死哉独曰贼重吾徳义必来降此盖万一也脱不如旨其将何图呜呼国之理乱在此行矣得其画则两河不足平河湟不足复失其策则天下之事自此繁矣岂不惜哉丞相尊重素狎武陵之言轻而不能尽行时益恐不尽愿梗概其旨于阁下夫兵机若神应事立断千里之外必待奏闻而后行事亦变矣诚愿丞相宜密请勅旨事无巨细行而后闻又宜奏取中人尝所不快者为监军以一之即归素所快者于内为吾地则用阴符五贼之术以倾诸侯出绢八九十万以赏给士大夫诚然矣则孰不为丞相之人既获腰领则以朝命命三将为三阵既定则明斥候击牛髙会潜授縁边诸将以实期又阳以三期给贼令辩士持一函书赐元济及其将士以全活彼必降矣适不如料则一日快进必次于城下此大略也夫临机制变又何可数昔司马宣王征孟达则八道急攻征公孙文懿则舍其鋭而趋其虚缓以挠之各从其利也夫禽之制在气顾吾之法令何如耳昔萧王以千人刘牢之以八百人髙隆以三千五百人谢玄以五千人刘裕以二千五百人是皆立鸿勲成大业矣夫就世务者在结人心结人心者在吾所以张其形势也方闻纪纲之仆者三百人军令茍行亦足以塞诸侯之望夺羣冦之心归六万人之志矣使贼不为则已为则必决死于一战以延其命愿阁下无事迫速慎出令拔竒士而已昔先主所以分蜀而帝者独以长短之权倾曹公耳诚使诸侯以严暴吾以寛厚收之诸侯以杀戮吾以礼义怀之彼有所短吾见其长彼有所乏吾施其余则事何不济功何不成书不可尽寻当面策  

上门下裴相公书【`元稹`】  

昔者相公之掾洛也稹获陪侍道途不以妄庸语及章句则固窃闻阁下以文皇初起居郎书居安思危四字于笏上为至戒矣今陛下当晋武平吴之后阁下即周公东征而还安孰甚焉思岂可废况今四邸并开扫门之宾竞至碣石余沴束身之欵未坚则阁下推食握髪之意可遽移之于髙枕击锺之逸乎且夫得人则理之谈实老生之常语至于切近犹饥者欲食不可恶熟俗而不言也若稹之末学浅见又安敢引喻古昔于阁下独忆得近日故裴兵部之为人也坚辨清浄号为名流及其为相也构致羣材使栋梁榱桷咸适其用人颇隘之至于激浊扬清亦无所爱吝是以秉政不累月阁下自外寮为起居郎韦相自巴州知制诰张河南自邕慕为御史李西川自饶州为杂端密勿建梁之地半得其人如故韦简州勋及稹等拔于疑碍置之朝行者又十数然后排异已之巨敌引协心之至交当时一二年间几至于奸无蹊隧而政有根本矣及山东沴作上以兵事咨之则对以禁暴息人之外不能有以佐震耀是以樽俎之谋不专于廊庙盖兼善精微之士素熟于心胸而泛驾乗桴之才未尝校量于左右也比于阁下今日之雄材大畧为短矣然而即世之后虽无李严廖立之思而十年之内偹将相号名卿者多其引拔呜呼方鲍叔之功斯不细矣昨者阁下方事淮蔡独当炉锤内藴深谋外排羣议始以追韩信拔吕蒙为急务固非叔孙通荐儒之日也今殊勲既建王化方行亦常念魏郑公守成之难而三复文皇帝思危之诏乎以愚思之欲人之不怨莫若迁授之有常欲人之竭诚莫若援拯于焚溺何谓有常而不怨以省言之由后行为前行以台言之自察院转殿院茍不如是则怨矣茍能如是何恩哉何谓援拯而竭诚某又不敢移之于他人借如小生之庸且昧也固不及班行之中辈又敢自让于郎吏之末者乎向使元和之一年为拾遗二年为补阙不三四年为员外又三四年为正郎则宰物者虽朝许之以纶诰暮许之以专席厚则厚矣遽责其隳肝沥胆同厮养之用力亦难哉及夫为计不良困于沟渎者十年矣茍有舒其胝挛置之趋走者又安敢爱气力吝心髓于和扁邪是犹龟鼍之有泉乌鸟之有林何尝媿于水木茍或絷而笼之鏁而槛之其或放之投之者则必啁啾顾慕以报之报其免于难也今天下病沟渎困笼槛思阁下药之养之投之放之者岂特小生而已哉且曩时之窒阁下及小生者岂不以阁下疏有居安思危之字为抵忌对上以河南县尉非贬官为说乎向非裴兵部一一明之则某终老于穷贱固其宜也倘阁下复二三年迟回于外任则少阳邀望之际固未得奉煌煌之命以周知其巢穴矣当元济讨除之始又安能定已成之策于上前排未亡之疑于众口哉今天下能不有万一于阁下之才略而犹局足帖胁私自怜爱其志力哉况当今陛下在宥四海与人为天特降含垢弃瑕之书且授随才任能之柄于阁下阁下若能荡涤痕累洞开嫌疑弃仇如振尘爱士如救馁使恃才薄行者自赎于烦辱以能见忌者骋力于通衢上以副陛下咸与惟新之怀次有以广阁下好善救人之道从使千百年间谓阁下与裴兵部为交相短长亦足为贤相矣未尽善也且夫当陛下肇临宇宙之初与得天久照之后愈光明矣安有裴兵部拔羣材于前则尽行阁下拔羣材于后则尽废以阁下沐浴恩波之始与徽猷克壮之秋愈汪洋矣又安有救裴寰之罪换禹锡之官则尽易振天下之穷滞行涣汗之条目则尽难某虽至愚未敢然也某自十年遭罹多故每欲发书朋旧尚不敢陈尽其情岂不知干宰相有不测之罪邪熟自计之与其瘴死蛮夷自题不遇之牓比夫尘秽尊重伏危言之刑无异也聊因所善缄献鄙诚翘企刑书不敢逃让  

与史馆韩侍郎书【`元稹`】  

侍郎退之足下稹与前襄州文学掾甄逢逰善逢即故刑部员外郎济之子济天宝年隐于卫之青岩山采访使苖公等五人皆以状荐凡十征不起末以左拾遗就拜之适值禄山朝奏京师恳于上前求为宾介玄宗可其奏禄山还至卫县遣太守郑遵意诣山致命辍行信宿以俟之甄生惧及其难俛首从事至天宝十二载禄山反状潜兆虑不得脱乃伪瘖其口复隐青岩踰年而禄山叛即日遣伪节度使蔡希徳缄刃逼召且曰或不可强斩首来狥既而甄生噤闭无言延颈承刃气和色定若甘心然希徳义而舍之禄山亦终不能致庆绪继逆虏而囚之于东都安国观代宗复洛甄生卧匡床诣元帅府至则号摽自治代宗为之动色遂命传至长安肃宗髙其行因授馆于三司治所令从贼官囚惭拜之受污者莫不俯伏仰叹恨不即死于其地且夫辨所从于居易之时坚直操于利仁之世而犹褊浅选懦者之所不为盖怫人之心难而害已之避深也况乎天下乱矣王泽竭矣夫死忠者不必显从乱者不必诛而眷眷本朝甘心白刃难矣哉是以治平则为公为卿为鹓为鹭世变则为虵为豕为獍为枭十恒八九焉若甄生冕弁不加于其身禄养不进于其口于天宝末盖青岩一男子耳及乱则延颈受刃分死不回不以不必显而废忠不以不必诛而从乱叅合古今之士盖万一焉稹尝读注记缺而未书谨备所闻盖欲执事者编此义烈以永永于来世耳子逢始生之岁颜太师崔太傅皆为歌诗以美贤者之有后且序平生之本末云及逢既长耕先人旧田于襄之宜城读书为文不诣州里岁馑则力穑节用以给足亲族岁穰则施余于其邻里乡党之不能自持者前后斥家财排患难于朋友者数四由是以义闻襄之守状为文学始就羁于吏职稹闻风既久因与之游逢每寃其父之名不在于史将欲抱所寃诣京师告诉于司史氏盖行有日矣以愚料之甄生仆短马瘦言简行孤得不为骄阍之所排诃则权力者疑诞以临之固无自而入矣因晓甄生以无自入之势且告以执事者辱与稹游愿得所寃之状告甄生厚相信待由是辍行既而自思滓贱之中犹愿贡所闻于执事得非愚且僣邪然而诮笑之暇幸垂察焉  

叙诗寄乐天书【`元稹`】  

稹九歳学赋诗长者往往惊其可教年十五六粗识声病时贞元十年已后徳宗皇帝春秋髙理务因人最不欲文法吏生天下罪过外阃节将动十余年不许朝觐死于其地不易者十八九而又将豪卒愎之处因丧负众横相贼杀告变骆驿使者迭窥旋以状闻天子曰某邑将某能遏乱乱众宁附愿为帅名为众情其实逼诈因而可之者又十八九前置介倅因縁交授者亦十四五由是诸侯敢自为旨意有罗列儿孙以自固者有开导蛮夷以自重者省寺符篆固几阁甚者碍诏旨视一境如一室刑杀其下不啻仆畜厚加剥夺名为进奉其实贡入之数百一焉京城之中亭第邸店以曲巷断侯甸之内水陆腴沃以乡里计其余奴婢资财生生之备称之朝廷大臣以谨慎不言为朴雅以时进见者不过一二亲信直臣义士往往抑塞禁省之间时或缮完隤坠豪家大帅乗声相扇延及老佛土木妖炽习俗不怪上不欲令有司备宫闼中小碎须求往往持币帛以易饼饵吏縁其端剽夺百货势不可禁仆时孩騃不惯闻见独于书传中初习理乱萌渐心体悸震若不可活思欲发之久矣适有人以陈子昻感遇诗相示吟翫激烈即日为寄思玄子诗二十首故郑京兆于仆为外诸翁深赐怜奬因以所赋呈献京兆翁深相骇异袐书少监王表在座顾谓表曰使此儿五十不死其志义何如哉惜吾辈不见其成就因召诸子训责泣下仆亦窃不自得由是勇于为文又久之得杜甫诗数百首爱其浩荡津涯处处臻到始病沈宋之不存寄兴而讶子昻之未暇旁备矣不数年与诗人杨巨源友善日课为诗性复僻懒人事常有闲暇间则有作识足下时有诗数百篇矣习惯性灵遂成病蔽每公私感愤道义激扬朋友切磨古令成败日月迁逝光景惨舒山川胜势风云景色当花对酒乐罢哀余通滞屈伸悲欢合散至于疾恙躬身悼怀惜逝凡所对遇异于常者则欲赋诗又不幸年三十二时有罪谴弃今三十七矣五六年之间是丈夫心力壮时常在闲处无所役用性不近道未能淡然忘怀又复懒于他欲全盛之气注射语言杂糅精粗遂成多大然亦未尝缮写适值河东李明府景俭在江陵时僻好仆诗章谓为能解欲得尽取观览仆因撰成卷轴其中有旨意可观而词近古往者为古讽意亦可观而流在乐府者为乐讽词虽近古而止于吟写性情者为古体词实乐流而止于摹像物色者为新题乐府声势沿顺属对稳切者为律诗仍以七言五言为两体其中有稍存寄兴与讽为流者为律讽不幸少有伉俪之悲抚存感往成数十诗取潘子悼亡为题又有以干教化者近世妇人晕淡眉目绾约头鬓衣服修广之度及匹配色泽尤剧怪艳因为艳诗百余首词有今古又两体自十六时至是元和七年矣有诗八百余首色类相从共成十体凡二十卷自笑冗乱亦不复置之于行李昨来京师偶在筐箧及通行尽置足下仅亦有说仆闻上士立徳其次立事不遇立言凡人急位其次急利下急食仆天与不厚既乏全然之徳命与不遇未遭可为之事性与不慧复无垂范之言兀兀狂痴行近四十徼名取位不过于第八品而冒宪已六七年授通之初有习通之熟者曰通之地湿垫卑褊人士稀少近荒札死亡过半邑无吏市无货百姓茹草木刺史以下计粒而食大有虎貘虵虺之患小有蟆蚋浮尘蜘蛛蛒蜂之类皆能鑚啮肌肤使人疮痏夏多阴霪秋为痢疟地无医巫药石万里病者有百死一生之虑夫何以仆之命不厚也如此智不足也又如此其所诣之忧险也又复如此则安能保持万全与足下必复京辇以须他日立言事之验耶但恐一旦与急食者相扶而终使足下受天下友不如已之诮是用悉所为文留秽箱笥比夫格奕樗塞之戏犹曰愈于饱食仆所为不又愈于格奕樗塞之戏乎昨行巴南道中又有诗五十一首文书中得七年已后所为向二百篇繁乱冗杂不复置之执事前所为寄思玄子者小岁云为文不能自足其意贵其起予之始且志京兆翁见遇之由今亦写为古讽之一移诸左右仆少时受吹嘘之术于郑先生病懒不就今在闲处思欲怡神保和以求其内异日亦不复费词于无用之文矣省视之烦庶亦已于是乎  

与微之书【`白居易`】  

四月十日夜乐天白微之微之不见足下面已三年矣不得足下书欲二年矣人生几何离阔如此况以胶漆之心置于胡越之身进不得相合退不得相忘牵挛乖隔各欲白首微之微之如何如何天实为之谓之奈何仆初到浔阳时有熊孺登来得足下前年病甚时一札上报疾状次序病心终论平生交分且云危惙之际不暇及他唯収数帙文章封题其上曰他日送达白二十二郎便请以代书悲哉微之于我也其若是乎又睹所寄闻仆左降诗云残灯无熖影幢幢此夕闻君谪九江垂死病中惊起坐闇风吹雨入寒窗此句他人尚不可闻况仆心哉至今每吟犹恻恻耳且置是事略叙近怀仆自到九江已渉三载形骸且健方寸甚安下至家人幸皆无恙长兄去夏自徐州至又有诸院孤小弟妹六七人提挈同来顷所牵念者今悉置在目前得同寒暖饥饱此一泰也江州风候稍凉地少瘴疠乃至虵虺蚊蚋虽有甚稀湓鱼颇肥江酒极美其余食物多类北地仆门内之口虽不少司马之俸虽不多量入俭用亦可自给身衣口食且免求人此二泰也仆去年秋始游庐山到东西二林间香垆峰下见云水泉石胜絶第一爱不能舍因置草堂前有乔松十数株修竹千余竿青萝为墙垣白石为桥道流水周于舎下飞泉落于檐间红榴白莲罗生池砌大抵若是不能殚记每一独往动弥旬日平生所好者尽在其中不唯忘归可以终老此三泰也计足下久不得仆书必加忧望今故录三泰以先奉报其余事况条写如后云云微之微之作此书夜正在草堂中山窗下信手把笔随意乱书封题之时不觉欲曙举头但见山僧一两人或坐或睡又闻山猿谷鸟哀鸣啾啾平生故人去我万里瞥然尘念此际蹔生余习所牵便成三韵云忆昔封书与君夜金銮殿后欲明天今夜封书在何处庐山庵里晓灯前笼鸟槛猿俱未死人间相见是何年微之微之此夕我心君知之乎乐天顿首  

与刘苏州书【`白居易`】  

梦得阁下前者枉手札数幅兼惠答忆春草报白君已下五六章发函披文而后喜可知也又覆视书中有攘臂痛拳之戏笑与抃会甚乐甚乐谁复知之因有所云续前言之戏耳试为留听与阁下在长安时有所著诗数百首题为刘白唱和集卷上下去年冬梦得由礼部郎中集贤学士迁苏州刺史冰雪塞路自秦徂吴仆方守三川得为东道主阁下为仆税驾十五日朝觞夕咏颇极平生之欢各赋数篇视草而别岁月易迈行复周星一往一来忽又盈箧诚知老丑冗长为少年者所嗤然呉宛洛城相去二三千里舎此何以启齿而解頥哉嗟乎微之先我去矣诗敌之勍者非梦得而谁前后赠答彼此非一彼虽无虚可击此亦非利不行但止交绥未尝失律然得隽之句警策之篇多因彼唱此和中得之他人未尝能发也所以輙自爱重今复编而次焉以附前集合前三卷题此卷为下迁前下为中命曰刘白呉洛寄和卷自太和六年冬送梦得之任之作始居易顿首  

与田将军书【`独孤郁`】  

天下赏将军之勋自禆校领十万军率给麾幢节符佩黄金印者数四庙祖于京开东第驷门号公侯家子弟姻族以将军故皆为好官将军之勋名可谓盛矣美矣然某闻古人曰成功不久难处且物禁太盛昔者周公以至圣之徳致太平之功以成王幼少不忍而去召公有不悦色何者势逼不能无嫌故也夫以圣处犹难况非圣哉故范蠡留侯知其然去之而逺害昔者李斯为秦破山东从擒诸侯尊秦为天子秦皇以为丞相任事秦廷之贵惟斯耳斯知盛满不行卒为秦擒韩信为汉诛赵魏破齐楚尊汉为天子汉裂土封王于荆汉将之贵惟信耳信不知降挹一旦蜚言被疑卒受吕氏之诛彼二子可为巧于为人拙于为身故二子始有周召勲卒受参夷诛何则由务进而不知退故今上封足下为公为王为十万户侯传子袭孙居为夔为龙出为桓为文且令召公无不悦色足下岂不贤于周公哉夫今之游宦者辛勤数十万言得一官俸不过二三万数从仆不过一二人满当罢恋恋不欲去岂非顾其利邪况夫遭时变即据千里土权杀生柄不觉炎燠更变歌童侍儿俳优不离前为乐万方以娯情惟恐其不欢无纎忧能鑚其胸岂不愿留之邪顾其势不可是以去故尧让天下而长有天下孙叔敖不悔去者三愿将军无受呉张玄之说纳马援邹阳之策思留侯陶朱之举悟韩信李斯之惑立窦融河西之绩览郭马李高数贤之事稽叔敖三去之美昔蔡泽之说范雎也引鞅起种以系夺其位雎受说而归相让泽非不知泽情而受市也盖审理必然今某来非纵横时岂泽之徒欤既非夺位而来又岂欲骋口衒世且以惜贤人之业耳惟将军无猜焉  

## 文章辨体彚选卷二百二十一

（明）贺复征 编  

○书十七  

上泽潞刘司徒书【`唐杜牧`】  

今日轻重望于几人相位将权长材厚徳与轻则轻与重则重将军岂能让焉昔者齐盗坐父兄之旧将七十年来海北河南泰山课赋三千里料甲一百县独据一面横挑天下利则伸钝则满簇而不发约在子孙血絶而已此虽使铁偶人为六军取不孔易况席征蔡之弊天下销耗燕蟠赵伏用齐卜我当此之时一年不能胜则百姓半流二年不能胜则闗东之国孰知其变化也将军一心仗忠半夜兴义昧旦而齐族矣疆土籍口探出僣物重宝仰闗辇上是以赵一摇燕一呼争来汗走一日四海廓廓然无事矣伏惟将军之功徳今谁比哉是以初守滑台为尚书守潞为仆射乃作司空乃作司徒爰开丞相府平章天下越录躐等骤得富贵古今之人亦以为将军止此而已矣将军徳于国家甚信大国家复之于将军雅亦无与为大矣今者上党足马足甲马极良甲极精后负燕前触魏侧肘赵彼三虏屠囚天子耆老刼良民使叛衔尾交颈各蟠千里不贡不觐私赎妻子王者在上此辈何也今者上党驰其精良不三四日与魏击于漳水西不五六日与赵合于泜水东萦太原排飞孤援不二十日与燕遇于易水南此天下之郡国足以事区区于忠烈无如上党者明智武徤忠寛信义知机便多美画攻必巧战不负能使万人乐死赴敌足以事区区于忠烈天下之人无如将军者将号禄位富贵休显宜驱三族上校恩泽宜出万死以副倚注天下之人亦无如将军者是将军负天下三无如之望也始者将军赖齐然后得禄仕入卧内第子弟一身联齐累世之逆卒境上争首其恩甚厚其势甚不便将军以为大仁可杀身大忠不顾细谨终探怀而取之今者将军负三无如之望上戴天子四海之大以为缓急所宜日夜具申喧请今黙而处者四五岁矣负天下之三无如者宜如是邪不宜如是邪是以天下之小人以为将军始者亡齐见利而动今者安潞见义而止若是则天下利无穷义有限走无穷背有限则安可识之哉其有识者则曰不然夫桓文之霸也先修刑政然后事事近者山东士人来者咸道上党之政军士兵吏之详男子亩妇人桑老者养孤者庇上下一切罔有纰事暨乎政庭则将军不知尊布衣不知卑诸侯之骄久矣是以才髙之人不忍及门仁政不施久矣是以暴乱不止若此者将军是符仁政来髙才茍行仁政来髙才若非止暴乱尊九庙峻中兴复何汲汲如是邪在汉伯通在晋牢之二人功力不寡一旦诛死人岂寃之苻秦相猛将终戒视后祸大唐太尉房公忍死表止伐辽此二贤当时徳业不左诸人尚死而不已盖以辅君活人为事非在矜伐邀引为心也伏惟将军思伯通牢之所以不终仰相猛房公之所以垂休则天下之人口祝将军之福寿目覩将军盛徳之形容手足必不敢加不肖于将军之草木此乃上下万世烈丈夫口念心祷而求者今将军能有之岂可容易而弃哉大唐二百年自外叛者三十余种大者三得其二小者亦包裹千里燕赵魏潞齐蔡呉蜀同欢共悲手足相急阵刺死帐下死围悉死伏剑死斩死绞死大者三岁小或一月已至于尽死曰忠曰义则有父子同坛兄弟继踵论罪则曰有某功论功则曰舍某罪伏惟十二圣之仁一何汪汪焉天之校恶灭逆复何切切焉此乃尽将军所识复何云云小人无位而谋当死罪某恐惧再拜  

上李中丞书【`杜牧`】  

某入仕十五年间凡四年在京其间卧疾乞假复居其半嗜酒好睡其癖已痼往往闭户便经旬日吊庆参请多亦废阙至于俯仰进趋随意所在希时狥势不能逐人是以官途之间比之辈流亦多困踬自顾自念乎道不病独处思省亦不自悔然分于当路必无知已黙黙成戚守日待月冀得一官以足衣食一自拜谒门馆似蒙奬饰敢以恶文连进几案特遇采录更不因人许可指教实为师资接遇之礼过等询问之辞悉纎虽三千里僻守小郡上道之日气色济济不知沉困之在已不知升腾之在人都门带酒笑别亲戚斯乃大君子之遇难逢世途之不偶常事虽为逺宦适足自寛某世业儒学自髙曽至于某身家风不坠少小孜孜至今不怠性颛固不能通经于治乱兴亡之迹财赋兵甲之事地形之险易逺近古人之长短得失中丞即归廊庙宰制在手或因时事召置堂下坐之与语此时回顾诸生必期不辱恩奬今者志尚未泯齿髪犹壮敢希指顾一罄肝胆无任感激血诚之至某恐惧再拜  

上宣州髙大夫书【`杜牧`】  

某顿首再拜自去岁前五年执事者上言云科第之选宜与寒士凡为子弟议不可进熟于上耳固于上心上持下执坚如金石为子弟者鱼潜鼠遁无入仕路某窃惑之科第之设圣祖神宗所以选贤才也岂计子弟与寒士也古之急于士者取盗取雠取于夷狄岂计其所由来况国家设取士之科而使子弟不得由之若以科第之徒浮华轻薄不可任以为治则国朝自房梁公以降有大功立大节率多科第人也若以子弟生于膏粱不知理道不可与美名不令得美仕则自尧以降圣人贤人率多子弟凡此数者进退取舍无所依据某所以愤懑而不晓也言科第浮华轻薄不可任用则国朝房梁公玄龄进士也相太宗凡二十一年为唐宗臣比之伊吕周召者郝公处俊亦进士也为宰相时髙宗欲逊位与武后处俊曰天下者髙祖太宗之天下非陛下之有但可传之子孙不可私以与后髙宗因止来济上官仪李玄义皆进士也后为宰相济助长孙太尉禇河南共摧武后者后突屈入塞免胄战死仪革废武后召玄义助处俊言不可以位与武后娄侍中师徳亦进士也吐蕃强盛为监察御史以红抺额应猛士诏躬衣皮袴率士屯田积谷八百万石二十四年西征兵不乏食荐狄公为相取中宗于房陵立为太子汉阳王张公柬之亦进士也年八十为相驱致四王手提社稷上还中宗郭代公元振亦进士也镇凉州仅十五年北却突厥西走吐蕃制地一万里握兵三十万武氏惕息不敢移唐社稷魏公知古亦进士也为宰相废太平公主谋以佐玄宗及卒也宋开府哭之曰叔向古之遗直子产古之遗爱兼而有者其魏公乎姚梁公元崇登第下笔成章举首佐玄宗起中兴业凡三十年天下几无一人之狱宋开府璟亦进士也与姚唱和致开元太平者刘幽求登制策科与玄宗徒步诛韦氏立睿宗者苏氏父子皆进士也大许公为相于武后朝酷吏中不失其正于中宗朝诛反贼郑普思于韦后党中小许公佐玄宗朝号为苏宋张燕公说登制策科排张易之兄弟赞睿宗请玄宗监国竟诛太平公主招置文学士开内学馆玄宗好书尚古封中泰山祀后土因燕公也张曲江九龄亦进士也排李林甫牛仙客骂张守珪不斩安禄山谪老南服年未七十张巡亦进士也凡三入判等以兵九千守睢阳城凡周岁拒贼十三万兵使贼不能东进尺寸以全江淮元和中宰相河南司徒兼中书令裴公皆进士也裴公仍再得宏辞制策科当贞元时河北叛齐蔡亦叛阶此蜀亦叛呉亦叛它未叛者皆髙下其目熟视朝廷希向强弱而施其所为司空始相宪宗废权幸之机牙令不得张收敛百职归于有司命节度使出朝廷不由兵士拔取沉滞各还其官然后西取蜀东取呉天下仰首始见白日裴公抚安魏博使田氏尽归六州元和中翦蔡剧贼于洛师胁下招来常山质其二子以累其心取十三城使不得与齐交手为冦因诛师道河南尽平当是时天下几至于太平凡此十九公皆国家与之存亡安危治乱者也不知科第之选复何如也至于智効一官忠立一节徳行文学不可悉数董生云春秋之义变古则讥之传说命髙宗曰鉴于先王成宪其以永无愆故殷道复兴鸿雁美宣王能复先王之道西汉魏相佐汉宣帝为中兴但能奉行汉家故事姚梁公佐玄宗亦以务举贞观之法制耳自古及今未有背本弃古而能致治者昨获览三郎秀才新文凡十篇数日在手读之不倦其旨意所尚皆本仁义而归忠信加以辞彩遒茂晈无尘土况有诚明长厚之誉于千人中傥使前五六年得进士第今可以出入谏官御史助明天子为治矣古人云三月不仕则相吊安有凡五六年来选取进士施设网罟如防盗贼言子弟者噎哑抑郁思一解布衣与下士齿厥路无由于古今未前闻也某因览三郎文章不觉发愤略言大槩干触尊重无任惶惧某再拜  

与池州李使君书【`杜牧`】  

景业足下仆与足下齿同而道不同足下性俊达坚明心正而气和饰以温慎故处世显明无罪悔仆之所禀阔畧疏易轻微而忽下然其天与其心知邪柔利已偷茍谗谄可以进取知而不能行之非不能行之抑复见恶之不能忍一同坐与之交语故有知之者有怒之者怒不附己者怒不恬言柔舌道其盛美者怒守直道而违已者知之者皆齿少气鋭读书以贤者自许但见古人行事真当如此未得官职不亲形势絜絜小辈之徒也怒仆者足以裂仆之肠折仆之胫知仆者不能持一饭与仆仆之不死已幸况为刺史聚骨肉妻子衣食有余乃大幸也敢望其它然与足下之所受性固不得伍列齐立亦抵足下疆垄畦畔间耳故足下怜仆之厚仆仰足下之多在京城间家事人事终日促束不得日出所怀以自晓白然不敢以辈流间期足下也去岁乞假自江汉间归京乃知足下出官之由勇于为义向者仆之期足下之心果为不谬私自喜贺足下果不负天所付与仆所期向二者所以为喜且自贺也幸甚幸甚夫子曰吾少也贱故多能鄙事复曰不试故艺圣人尚以少贱不试乃能多能有艺况他人哉仆与足下年未三十为诸侯幕府吏未四十为天子廷臣不为甚贱不为不试矣今者齿各甚壮为刺史各得小郡俱处僻左幸天下无事人安谷熟无兵期军须逋负诤诉之勤足以为学自强自勉于未闻未见之间仆不足道虽能为学亦无所益如足下之才之时真可惜也向者所谓俊达坚明心正而气和饰以温慎此才之可惜也年四十为刺史得僻左小郡有衣食无为吏之苦此时之可惜也仆以为天资足下有异日名声绩业光于前后正在今日可不勉之仆常念生百代之下未必为不幸何者以其书具而事多也今之言者必曰使圣人微旨不传乃郑玄辈为注疏之罪仆观解释明白完具虽圣人复生必挈置数子坐于游夏之位若使玄辈解释不足为师安得圣人复生如周公夫子亲授微旨然后为学是则圣人不生终不为学假使圣人复生即亦随而汨之矣此则不学之徒好出大言欺乱常人耳自汉以降其有国者成败兴废事业踪迹一二亿万青黄白黑据实控有皆可图画考其来由裁其长短十得四五足以应当时之务矣不似古人穷天凿玄蹑于无踪算于忽微然后能为学也故曰生百代之下未必为不幸也夫子曰三人行必有我师焉此乃随所见闻能不亡失而思念至也楚王问萍实对曰吾往年闻童谣而知之此乃以童子为师耳既叅之于上古复酌之于见闻乃能为圣人也诸葛孔明曰诸公读书乃欲为博士耳此盖滞于所见不知适变名为腐儒亦学者之一病仆自元和以来以至今日其所见闻名公才人之所讨论典刑制度征伐叛乱考其当时叅于前古能不忘失而思念亦可以为一家事业矣但随见随忘随闻随废轻目重耳之过此亦学者之一病也如足下天与之性万事与仆相逺仆自知顽滞不能苦心为学假使能学之亦不能出而施之恳恳欲成足下之美异日冀受足下之教于一官一局而无过失而已自古未有不学而能垂名于后代者足下勉之大江之南夏候鬰湿易生百疾足下气俊胸臆间不以悁忿是非贮之邪气不能侵慎防是脱多食大醉继饮其它无所道牧再拜  

上周相公书【`杜牧`】  

某再拜伏以大儒在位而未有不知兵者未有不能制兵而能止暴乱者未有暴乱不止而能活生人定国家者自生人已来可以屈指而数也今兵之下者莫若刺伐之法诗大雅维清奏象舞之篇曰维清缉熙文王之典迄用有成维周之祯象者象武王伐纣刺伐之法此乃文王受命【`受殷王专征之命也`】七年五伐留战阵刺伐之法遗之武王武王用以伐纣而有天下致之清平为周家之祯祥周公居摄祀文武于清庙作此诗以歌舞文武之徳其次兵之尤者莫若钩援冲壁今之一卒之长不肯亲自为之诗大雅周公皇矣美周之诗曰以尔钩援与尔临冲以伐崇墉临冲闲闲崇墉言言此实文王伐崇墉傅于其城以临车冲钩援其城文王亲自为之夫文王何人也周公诗之夫子删而取之列于大雅以美武王之功徳手弦而口歌之不知后代之人何如此三圣人安有谋人之国有暴乱横起戎狄乘其边坐于庙堂之上曰我儒者也不能知兵不知儒者竟不可知兵乎竟可知兵乎长庆兵起自始至终庙堂之上指纵非其人不可一二悉数髙宗朝薛仁贵攻吐蕃大败于大非川仁贵曰今年岁在庚午不当有事于西方此乃锺邓伐蜀身诛不返昨者诛讨党羗征闗东兵用于西方是不知天道也边地无积粟师无见粮不先屯田随日随饷是不知地利也两汉伐虏骑兵取于山东所谓冀之北土马之所生马良而多人习骑战非山东兵不能伐虏昨者以步骑百不当一是不知人事也天时地利人事此三者皆不先计量短长得失故困竭天下不能灭朴■〈木敕〉之虏此乃不学之过也不教人战是谓弃之则谋人之国不能料敌不曰弃国可乎牧所注孙武十三篇虽不能上穷天时下极人事然上至周秦下至长庆宝歴之兵形势虚实随句解析离为三编輙敢献上以备阅览少希鉴悉苦心即为至幸伏增惶惕之至  

与人论谏书【`杜牧`】  

某疎愚怠堕不识机括独好读书读之多矣每见君臣治乱之间兴亡谏诤之道遐想其人舐笔和墨则冀人君一晤而至于治平不晤则烹身灭族唯此二者不思中道自秦汉以来凡千百辈不可悉数然怒谏而激乱生祸者累累皆是纳谏而悔过行道者不能百一何者皆以辞语迂险指射丑恶致使然也夫迂险之言近于诞妄指射丑恶足以激怒夫以诞妄之说激怒之辞以卑凌尊以下干上是以諌杀人者杀人愈多谏畋猎者畋猎愈甚谏治宫室者宫室愈崇谏任小人者小人愈宠观其旨意且欲与谏者一鬬是非一决怒气耳不论其它是以每于本事之上尤增饰之今有两人道未相信甲谓乙曰汝好食某物慎勿食果更食之必死乙必曰我食之久矣汝谓我死必倍食之甲若谓乙曰汝好食某物第宜少食茍多食必生病乙必因而谢之减食何者迂险之言则欲反之循常之说则必信之此乃常人之情世多然也是以因谏而生乱者累累皆是也汉成帝欲御楼舩过渭水御史大夫薛广徳谏曰宜从桥陛下不听臣自刎以血污车轮陛下不庙矣上不说张猛曰臣闻主圣臣直乘舩危就桥安圣主不乗危御史大夫言可听上曰晓人不当如是邪乃从桥近者宝歴中敬宗皇帝欲幸骊山时谏者至多上意不决拾遗张权舆伏紫宸殿下叩头谏曰昔周幽之幸骊山为犬戎所杀秦始皇葬骊山国亡玄宗皇帝宫骊山而禄山乱先皇帝幸骊山而享年不长帝曰骊山若此之凶邪我宜一往以验彼言后数日自骊山回语亲幸曰叩头者之言安足信哉汉文帝亦谓张释之曰卑之无甚髙论令可行也今人平居无事友朋骨肉切磋规诲之间尚宜旁引曲释亹亹绎绎使其乐去其不善而乐行其善况于君臣尊卑之间欲因激切之言而望道行事治者乎故礼称五谏而直谏为下前数月见报上披阁下谏疏钖以币帛僻左且逺莫知其故近于逰客处一睹阁下谏草明白辩婉出入有据吾君圣明宜为动心数日在手味之不足且抃且慰三者交并不能自止吾君闻谏既且行之仍复宠钖诱能諌者斯乃尧舜禹汤文武之心也闻于逺地宜为吾君抃也阁下以忠孝文章立于朝廷勇于谏而且深于其道果能辅吾君而光世徳某承阁下之厚爱冀于一时资阁下之知以进尺寸能不为阁下之喜复自喜也吾君今日披一疏而行之明日闻一言而用之贤才忠良之士森列朝廷是以奋起志虑各尽所怀则文祖武宗之业穷天地日出月入皆可扫洒以复厥初某纵不得効用但于一官一局筐箧簿书之间活妻子而老身命焉作为歌诗称道仁圣天子之所为治则为有余能不自慰故获阁下之一疏抃喜慰三者交并真不虚也宜如此也无因面讃其事书纸言诚不觉繁多某再拜  

答庄克书【`杜牧`】  

某白庄先辈足下凡为文以意为主以气为辅以辞彩章句为之兵卫未有主强盛而辅不飘逸者兵卫不赫华而庄整者四者髙下圆折步骤随主所指如鸟随鳯鱼随龙师众随汤武腾海潜泉横裂天下无不如意茍意不先立止以文彩辞句绕前捧后是辞愈多而理愈乱如入阛阓纷纷然莫知其谁暮散而已是以意全胜者辞愈朴而文愈髙意不胜者辞愈华而文愈鄙是意能遣辞辞不能成意大抵为文之旨如此观足下所为文百余篇实先意气而后辞句慕古而尚仁义者茍为之不已资以学问则古作者不为难到今以某无可取欲命以为序承当厚意惕息不安复观自古序其文者皆后世宗师其人而为之诗书春秋左氏已降百家之说皆是也古者其身不遇于世寄志于言求言遇于后世也自两汉已来富贵者千百自今观之声势光明孰若马迁相如贾谊刘向扬雄之徒斯人也岂求知于当世哉故亲见扬子云著书欲取覆酱瓿雄当其时亦未尝自有夸目况今与足下并生今世欲序足下未已之文此固不可也茍有志古人不难到勉之而已某再拜  

与髙钖望书【`孙樵`】  

文章如面史才最难到司马子长之地千载独闻得扬子云唐朝以文索士二百年间作者数十辈独髙韩吏部吏部修顺宗实录尚不能当班孟坚其能与子长子云相上下乎足下乃小史尚宜世嗣史法矧足下才力雄独意语横阔尝序义复冈及乐武事其说要害在樵宜一二百言者足下能数十字輙尽情状及意穷事际反若有千百言在笔下足下齿髪未及壮其所得如此则不知子长子云当足下年齿时文章果何如也然足下所传史法与樵所闻者异邪古史有直事俚言者有文饰者乃特纪前人一时语以立实录非为俚言竒徤能为史笔精魄故其立言序事及出没得失皆字字典要何尝以俚言汨其间哉今世俚言文章谓得史法因牵韩吏部曰如此如此樵不知韩吏部以此欺后学邪韩吏部亦未知史法邪又史家纪职官山川地理礼乐衣服亦宜直书一时制度使后人知某时如此某时如彼不当以秃屑浅俗则取前代名品以就简蕝夫史家条序人物宜存警训不当徒以官大宠浓讲文张字故大恶大善虽贱必纪尸生浪职虽贵得黜至如司马迁序周缪班孟坚传蔡义尚可用邪为史官者明不顾刑辟幽不见神怪若梗避于其间其书可烧也古者国君不得视史今朝廷以宰相监撰大丈夫当一时宠遇皆欲齐政房杜跻俗太平孰能受恶于不隐乎古者七十子不与笔削今朝廷以史馆丛文士儒家擅一时胸臆皆欲各任憎爱手出白黑孰能专门立言乎樵未知唐史诚何如也樵虽承史法于师又尝熟司马迁杨子云书然才韵枯梗文过乎质尝序庐江何易于首末千言贵文则丧质近质则太秃刮垢磨痕卒不到史独谓足下才力天出最与史近故以樵所授于师者致足下  

与贾希逸书【`孙樵`】  

主数足下曩者樵耳足下声愤足下售于时何晩及目足下五通五十篇则足下困十上亦宜矣物之精华天地所秘惜故蒙金以砂锢玉以璞珊瑚之丛必茂重溟夜光之珠必含骊龙抉而不已椟而不知止不穷则祸天地雠也文章亦然所取者廉其得必多取者深其身必穷六经作孔子削迹不粒矣孟子述子车坎轲齐鲁矣马迁以史记祸班固以西汉祸扬雄以法言太玄穷元结以浯溪碣穷陈拾遗以感遇穷王勃以宣尼庙碑穷玉川子以月蚀诗穷杜甫李白王江宁皆相望于穷者也天地其无意乎今足下立言必竒摭意必深抉精剔华期到圣人以此贾于时钓荣邀富犹欲疾其驱而方其轮若曰爵禄不动于心穷达与时上下成一家书自期不朽则非樵之所敢知也呜乎孤进患心不苦及其苦知者何人古人抱玉而泣樵捧足下文能不濡睫惧足下自持也浅且疑其道不固因归五通不得无言  

与王霖秀才书【`孙樵`】  

太原君足下雷赋逾六千言推之大易叅之玄象其旨甚微其辞甚竒如观骇涛于重溟徒知禠魄眙目莫得畔岸诚谓足下怪于文方举降旗将大夸朋从间且疑子云复生无何足下继以翼旨及杂题十七篇则与雷赋相阔数百里足下未到其壸则非樵所敢与知既入其城设不如意亦宜上下铢两不当如此悬隔不知足下以此见尝邪抑以背时戾众且欲哺粕啜醨以其茍合耶何自待则浅而狥人反深鸾鳯之音必倾听雷霆之声必骇心龙章虎皮是何等物日月五星是何等象储思必深摛辞必髙道人之所不道到人之所不到趋怪走竒中病归正以之明道则显而微以之扬名则久而传前辈作者正如是譬玉川子月蚀诗杨司城华山赋韩吏部进学解冯常侍清河壁记莫不拔地倚天句句欲活读之如赤手捕长虵不施控骑生马急不得暇莫不捉搦又似逺人入太兴城茫然自失讵比十家县足未及东郭目以极西郭耶樵尝得为文真诀于来无择来无择得之于皇甫持正皇甫持正得之于韩吏部退之然樵未始与人言及文章且惧得罪于时今足下有意于此而自疑尚多其可无言乎樵再拜  

与友人论文书【`孙樵`】  

尝与足下评古今文章似好恶不相阔者然不有所竟顾樵何所得哉古今所谓文者辞必髙然后为竒意必深然后为工焕然如日月之经天也炳然如虎豹之异犬羊也是故以之明道则显而微以之扬名则久而传今天下以文进取者岁丛试于有司不下八百辈人人矜执自大所得故其习于易者则斥涩艰之辞攻于难者则鄙平淡之言至有破句读以为工摘俚语以为竒秦汉以降古文所称工而竒者莫若扬马然吾观其书乃与今之作者异耳岂二子所工不及今之人乎此樵所以惑也当元和长庆之间达官以文驰名者接武于朝皆开设户牖主张后进以摩定文章故天下之文熏然归正洎李御史甘以乐进后士飘然南迁由是达官皆阖闗齚舌不敢上下后进宜其为文者得以盛任其意无所取质此诚可悲也足下才力雄徤意语铿耀至于发论尚往往为时俗所拘岂所谓以黄金注者昏邪顾顽朴无所知晓然尝得为文之道于来公无择来公无择得之皇甫公持正皇甫持正得之韩先生退之其所闻者如前所述岂樵所能臆说乎  

## 文章辨体彚选卷二百二十二

（明）贺复征 编  

○书十八  

上李谏议书【`唐沈亚之`】  

月日将仕郎守秘书省正字沈亚之再拜贡书谏议阁下某常有混类之悲不能自致其拙也甚矣故祥禽之类凡羽而凡羽混之神芝之类腐菌而腐菌混之嘉蕙之类棼刍而棼刍混之非独混之而已亦且蒙其芳而夺其美何则善寡而凡多故也况世俗之目几能于此而别白之者寒暑易转是皆非金石安能自永于时哉一失其类以为类混则终从风雨而老矣可不痛之輙假所喻愿赐终说幸甚楚王之鼎食十有余年而王体不肥左右者惧王膳者不能味吾之鼎也国人亦曰膳者不能味王之鼎也更逐膳者凡十辈益不味王耻乃令国中曰有能使吾鼎之味调和以安吾体者寡人爵之三公楚里之处士贤闻之应令而起耆老属袖而送之曰往矣即鼎也然王曰仰味于君君何以塞之对曰王必以鼎授我我力甚优夫治鼎之职约水燥薪爨火以观文武之用而已其辏味则有椒桂梅酰醢盐之品在吾总庶力而调于心此其功也王之体不肥何待楚老曰斯固也夫真伪杂鬻循户而唱祈其售者伪十九焉是椒桂之质类而馨辛不为也梅酰之质类而苦酸不为也盐醢之质类而醝醎不为也皆具而不为滋一旦集而会之鼎则必空虚矣君焉能总是之力以成于王也前膳之所以得逐者由庶品之任非其任欤然则君之明足以察伪惑君之智足以区物才诚能储其真蓄其当以给其用则后之辛馨之才酰醢之具必越海逾岭而趋君之指矣斯百代之准也岂但肥楚王之体然今阁下既以游泳道徳蓄储助味之具必有素也然纷纷之真伪而清悟能无劳乎小子诚不足奉应对不得谒见久矣愿因左右者召稍延于前获进所语幸甚伏惟降察不辜谨再拜  

与孺颜上人书【`沈亚之`】  

上人足下辱书指问将望于仆人谓有解达可以为梯进之级必虑过意幸听毕说昔之有善鍜者火五金而别器一日化百状而智用不极然常薄产自窘弟子相率而笑之曰夫子之于业工矣然而市售之富不能当陶之饶何也对曰夫陶者浅劳而薄利与俗相用彼朝市而夕坏坏失其用复从而市之无虚日故能饶且吾之业搜矩而轴模及其成功与世终始彼匹居之人又安能罄其室而市吾之工哉故当饥亚之悞学为黄金鍜且已困矣上人无乃袭饥于此哉非敢自重诚以陷其所从耳幸熟虑焉亚之顿首  

与陶进士书【`李商隐`】  

去一月多故不常在故屡辱吾子之至皆不覩昨又垂示东冈记等数篇不惟其辞彩奥大不宜为冗慢无势者所窥见且又厚纸谨字如贡大诸侯卿士及前达有文章积学者何其礼甚厚而所与之甚下耶始仆小时得刘氏六说读之常得其语曰是非系于褒贬不系于赏罚礼乐系于有道不系于有司密记之盖尝于春秋法度圣人纲纪久羡怀藏不敢薄贱聮缀比次手书口咏非惟求以为已而已亦祈以为后来随行者之所师禀已而被乡曲所荐入来京师又亦思前辈达者固已有是人矣有则吾将依之系鞵出门寂寞往返其间数年卒无所得私怪之而比有相亲者曰子之书宜贡于某氏某氏可以为子之依归矣即走往贡之出其书乃复有置之而不暇读者又有黙而视之不暇朗读者又有始朗读而中有失字坏句不见本义者进不敢问退不能解黙黙巳已不复咨难故自大和七年后虽尚应举除吉凶书及人慿倩作笺启铭表之外不复作文文尚不复作况复能学人行卷邪时独令狐补阙最相厚歳歳为写出旧文纳贡院既得引试会故人夏口主举人时素重令狐贤明一日见之于朝揖曰八郎之友谁最善绹直进曰李商隐者三道而退亦不为荐托之词故夏口与及第然此时实于文章懈退不复细意经营述作乃命合为夏口门人之一数耳尔后两应科目者又以应举时与一裴生者善复与其挽拽不得已而入耳前年乃为吏部上之中书归自惊笑又复懊恨周李二学士以大法加我夫所谓博学宏辞者岂容易哉天地之灾变尽解矣人事之兴废尽究矣皇王之道尽识矣圣贤之文尽知矣而又下及虫豸草木鬼神精魅一物已上莫不开会此其可以当博学宏辞者邪恐犹未也设他日或朝廷或持权衡大臣宰相问一事诘一物小若毛甲而时脱有尽不能知者则号博学宏辞者当其罪矣私自恐惧忧若囚械后幸有中书长者曰此人不堪抺去之乃大快乐曰此后不能知东西左右亦不畏矣去年入南场作判比于江淮选人正得不忧长名放耳寻复启与曹主求尉于虢实以太夫人年髙乐近地有山水者而又其家穷弟妹细累喜得贱薪菜处相养活耳始至官以活狱不合人意輙退去将遂脱衣置笏永夷农牧会今太守怜之催去复任径使不为升斗汲汲疲瘁低儽耳然至于文字章句愈怗息不敢惊张常自呪愿得时人曰此物不识字此物不知书是我生获忠肃之谥也而吾子反殷勤如此者岂不知耶岂有意邪不知则可有意则已虚矣然所以拳拳而不能忘者正以往年爱华山之为山而有三得始其卑者朝髙者复得其揭然无拊着而又得其近而能逺思欲究搜极讨洒豁襟抱始以往来番番不遂其愿间者得李生于华邮为我指引巗谷列视生植仅得其半又得谢生于云台观暮留止宿旦相与去愈复记熟后又得吾子于邑中至其所不至者于华之山无恨矣三人力耶今李生已得第而又为老贵人从事云台生亦显然有闻于诸公间吾子之文灿然成就如是我不负华之山而华之山亦将不负吾子之三人矣以是思得聚会话既往探歴之胜至于切磋善恶分擘进趋仆此世固不待学奴婢下人指誓神佛而后已耳吾子何所用意邪明日东去既不得面寓书惘惘九月三日弘农尉李某顿首  

上崔华州书【`李商隐`】  

中丞阁下愚生二十五年矣五年诵经书七年弄笔砚始闻长老言学道必求古为文必有师法常悒悒不快退自思曰夫所谓道岂古所谓周公孔子者独能邪盖愚与周孔俱身之耳以是有行道不系今古直挥笔为文不爱攘取经史讳忌时世百经万书异品殊流又岂能意分出其下哉凡为进士者五年始为故贾相国所憎明年病不试又明年复为今崔宣州所不取居五年间未曽衣袖文章谒人求知必待其恐不得识其面恐不得读其书然后乃出呜呼愚之道可谓强矣可谓穷矣宁济其魂魄赡养其气志成其强拂其穷惟阁下可望輙尽以旧所为发露左右恐其意犹未宣泄故复有是说某再拜  

复友生论文书【`陆龟蒙`】  

辱示近年作者论文书二篇使仆是非得失于其间仆虽极顽冥亦惴息汗下见诋诃之甚难招祸患之甚易也况仆少不攻文章止读古圣人书诵其言思行其道而未得也每涵咀义味独坐日昃案上有一杯藜羮如五鼎七牢馈于左右加之以撞金石万羽钥也未尝干有司对问希品第未尝歴王公丐贷饰车马故无用文处江湖间不过美泉石则记之耸节槩则传之触离会则序之值巾罍则铭之简散澹诞无所讳避又安知文之是欤非欤生过听徳我太甚茍嘿嘿不应非朋友切切偲偲之义也故扶病把笔一二论之曰我自小读六经孟轲杨雄之书颇有熟者求文之指趣规矩无出于此及子史则曰子近经经语古而微史近书书语直而浅所言子近经近何经近书书则记言之史也史近春秋春秋则记事之史也六籍中独诗书易象与鲁春秋经圣人之手耳礼乐二记虽载圣人之法近出二戴未能通一纯实故时有龃龉不安者盖汉代诸儒争撰而献之求购金耳记言记事叅差前后曰经曰史未可定其体也案经解则悉谓之经区而别之则诗易为经书与春秋实史耳学者不当混而言之且经解之篇句名出于戴圣耳王辅嗣因之以易为经杜元凯因之以春秋为经孔子曰学诗乎学礼乎易之为书也原始要终知我以春秋罪我以春秋未尝称经称经非是圣人旨也盖出于周公谥法经纬天地曰文故也有经书必有纬书圣人既作经亦当作纬譬犹织也经而不纬可成幅乎纬者且非圣人之书则经亦后人名之耳非圣人之旨明矣茍以六籍为之经习而称之可也指司马迁班固之书为之史何不思之甚乎六籍之内有经有史何必下及子长孟坚然后谓之史乎孔子曰吾犹及史之阙文也曰质胜文则野文胜质则史又曰董狐古之良史也此则笔之曲直体之是非圣人悉论而辨之矣岂须班马而后言史哉以诗易为经以春秋为史足矣无待于外也谓经语古而皆微则易曰履霜坚氷至初筮告再三渎渎则不告苦节不可贞之类果纯古而微乎谓史语直而浅则春秋书考仲子之宫初献六羽及齐师战于干时我师败绩辛已有事于太庙仲遂卒于垂壬午犹绎万入去钥之类果纯直而浅乎经不纯微史不纯浅又可见也言文之不可立喻则曰春秋不当言无使滋蔓又云春秋举军旅会盟岂非叙事耶引左氏传语征左氏叙事悉谓之春秋可乎春秋大典也举凡例而褒贬之非周公之法所及者酌在夫子之心故游夏不能措一辞若区区于叙事则鲁国之史官耳孰谓之春秋哉前所自谓读六经颇有熟者求文之指趣规矩不出于此妄矣又一篇曰某文也某辞也文既与辞异是文优而辞劣耳易之系辞曰齐小大者存乎卦辨吉凶者存乎辞故卦有大小辞有险易又曰观其彖辞则思过半矣易之辞非文邪书载帝庸作歌皋陶乃赓载歌又歌五子之歌皆辞也书之辞非文邪属辞比事春秋教也春秋之辞非文邪礼有朝聘之辞娶夫人之辞乐有登歌荐辞礼乐之辞非文邪法言曰往者杨墨塞路孟子辞而辟之廓如也孟轲之辞非文邪太玄之辞也沉以穷乎下浮以际乎上扬雄之辞非文邪是知文者辞之总辞者文之用天之将丧斯文也天之未丧斯文也不当称辞吉人之辞寡躁人之辞多不当称文文辞一也但所适有宜耳何异涂云之哉又曰声病之辞非文也夫声成文谓之音五音克谐然后中律度故舜典曰诗言志歌永言声依永律和声声之不知病也去其病则和和则动天地感鬼神反不得谓之文乎犹绘事组绣中有精耳大凡解人之说不敢避墉援肤爪而自矜于堂奥心府也要在引学者当知之事以明之而已矣师道不行后生多昵于所习有陷而溺者力能援之可也如其不同请观近而后罚  

请韩文公配飨太学书【`皮日休`】  

于戏圣人之道不过乎用用于生前则一时可知也用于死后则百世可知也故孔子之封赏自汉至隋其爵不过乎公侯至于吾唐乃策王号七十子之爵命自汉至隋或卿大夫至于吾唐乃封公侯曾参之孝道动天地感鬼神自汉至隋不过乎诸子至于吾唐乃旌入十哲噫天地久否忽泰则平日月久昏忽开则明雷霆久息忽震则惊云雾久鬰忽廓则清仲尼之道否于周秦而昏于汉魏息于晋宋而郁于陈隋遇于吾唐万世之愤一朝而释傥死者可作其志可知也今有人身行圣人之道口吐圣人之言行如颜闵文若游夏死不得配食于夫子之侧愚又不知尊先圣之道也夫孟子荀卿翼传圣道以至于文中子文中子之末降及贞观开元其传者醨其继者浅或引刑名以为文或援纵横以为理或作词赋以为雅文中之道旷百祀而得室授者唯昌黎文公之文蹴杨墨于不毛之地蹂释老于无人之境故得孔道巍然而自正夫今之文千百士之作释其卷观其辞无不禆造化补时政繄公之力也公之文曰仆自度若世无孔子仆不当在弟子之列设使公生孔子之时未必不在四科焉国家以二十贤者代用其书垂于国胄并配飨于孔圣庙堂者其为典礼也大矣美矣茍以代用其书不能以释圣人之辞笺圣人之义哉况有身行其道口传其文吾唐以来一人而已不得在二十一贤之列则未已乎典礼为备伏请命有司定其配飨之位则自兹以后天下以文化未必不由夫是也  

重与陆宾虞书【`刘轲`】  

别韶卿已逾时虽逰处燕赏不接然予心未尝一日去韶卿也且京洛相去八百里足以絶韶卿车辙马迹矧又自洛南而东渉淮浮江沿洄数千瑞安得不悒悒西望邪比予在辇下五六年始不知韶卿及知韶卿两心始亲而形骸已相逺茍未能忘情忍不酸鼻岀涕为吾友之思邪前陆掾来得韶卿书知韶卿欲屈道以从人求京兆解送知韶卿道在与否固不在首解于京兆也愚尝谓与逰者道韶卿肤未鸡发未鹤然其心甚老脱一旦胁肩低眉与诸子争甲乙于县官岂愚所谓甚老者邪韶卿曾不是思也愚所谓首出者谓四科首颜闵三十世家首太伯七十列传首伯夷其为首出岂不多耶韶卿不首于是而欲首于何哉仆又闻京兆等试试官知与否脱有知韶卿人闻乌有不心躬嘿体灵冠统以待之邪夫然亦何害小伸于知已耳不然则东国绌臣西山饿夫微仲尼何伤为展季伯夷矣韶卿独不见既得者邪岂尽为颜子太伯伯夷然幸韶卿熟思之无以予不食太宰为不知味者也  

上宰相书【`刘蜕`】  

天下固有良时既去而悲歌叹泣之不同故当时则叹已去而泣过时而歌然君子居其位则耻闻之不在其位则耻不能言之其为士君子之心不忍闻之与闻之而不忍弃之则一也夫思虑可以精安危步骤可以负戈殳强劲庄勇持久有守临事不乱然而良时不与斯不得不叹既而信不见任智不见谋周游而晩归风雨相半苦其精力良时不集而畏事之不成斯不得不泣及其田园已暮始反乡里白头无事或有自疑斯不得不歌是其为人皆有忧天下而欲用其道者也不私其身之安佚而休者也既不私其身则公于悲歌者叹泣者也而是人岂以富贵而后天下之心哉蜕也歌之则已太早泣之则不得不豫计叹之则正当其时而君子未闻虽然阁下及其少壮而用之无以使后时泣歌耻累君子幸甚太玄曰当时则贵已用则贱其不可后也已矣当今巗无人矣溪无人矣佐王活人之术一皆以文学进茍文学进而君子不动心则蜕也不知其所以得罪也  

投知己书【`刘蜕`】  

复何事哉弓矢乎制敌之事今为导卫羽仪金革乎勇众之器今为节奏和声射宫蓬蒿幽燕少年耻蹈其下文之用莫过乎当时文之人莫过乎阁下复何事哉汉既治世诗书礼乐皆已逸坠求亡书者故冬官考工开千金之购议帝制者进退赞拜定茅蕝之中而今河洛塜壁图书编修登降俯仰不倒步序便蕃之仪莫过乎当时优游之学莫过乎阁下复何事哉材力既以相誉忠正得以相扶及秦世为之妖言东汉为之党禁公道畏忌相顾而野死今布衣匹夫得歌王公大人之盛徳先进达生得荐布衣匹夫之事业唯其公当举之不以为疑扶之不以为党无私之道莫过乎当时誉能之心莫过乎阁下呜呼茍有其时而无其人虽有举能之心斯为阁下惜有其人有其时而阁下茍不留意属念斯为来世吊蜕生二十余年已过当时之盛栖迟困辱者过遇当时之人书成而尝乐乎其时出车蒲于道路而才髙于蜕忌蜕侵已才下于蜕畏蜕擅名是以深知之者不得终其朝欲振之者又自无其力也谓其书空为来世吊已矣乎不意得与阁下不为异世同乎文字所谓当时之人斯非阁下者乎则其人未死口能言手能书门下见之复用何礼以接之既接之复用何词以誉之誉之得尽其才接之得尽其礼斯人也读书业文徳有知已居穷守道死且不朽复何事哉  

江南论饮酒礼书【`刘蜕`】  

昨日送贡士堂上得观大礼之器见笾豆破折尊盂穿漏生徒倦怠不称其服宾主向背不习其容呜呼天下所以知尊君敬长小所以事大者抑非其道乎天下之用其道不过于一日尚犹偷惰如此况天下尊君敬长能终日者乎是以朝廷时诛不顺邻里日起纷争固当然也夫布衣匹夫始则用其道自达故化耕稼为王侯化陶渔为公卿其变化不测若此然而一旦居上位既不预兴俯拜揖之事尚不能素严有司时阅其威仪乎呜呼则蜕谓王公大人耆老衰罢固当然也然而有擎跽稽首于髠褐之前畏敬戒慎有终日不敢嗜酒肴不敢近妾妇者其于诬惑之道尚能去其情自化之术则不能一日勤其容唯王公大人无惭髠褐乎髠褐尚能自大其法王公大人反以其道信之乎即其奉髠褐能速化其耕稼陶渔者则髠褐者可以有土地而制王公大人矣是不知升乎科者不由夷狄言迁乎资者不由髠褐授昭昭然奈何哉抑不知孔子之道如商君乎以其法自弊也伏惟阁下务速有司按诸礼图修其器服戒将事而隳者时训习之母使每岁临事而隳其容幸甚幸甚蜕再拜  

谕江陵耆老书【`刘蜕`】  

太原王生尝移耆老书以江陵故楚也子胥亲逐其君臣夷其坟墓且楚人之所宜怨也而江陵反为之庙世飨其仇谓耆老而忘其君父也吾以为不然楚人之性慓悍世能复其仇雠其后自怀王入武闗楚人怨秦不忘干戈况其人之性能忘胥之能破其国家而事之乎且今江陵之人牵牛羊而祝其庙者将祈年谷而获凶荒祷疾病而获死亡者乎如厚其饩而虚其报则江陵知胥之不可祠而不祀矣若果祈年谷而得丰穰祷疾病而获康强有其饩而夺其报则破人之国而居其土辱人之君而受其飨遇一食而自忘楚人之杀其父兄则胥自为无勇也何独江陵之人而忘习雠乎吾以为其庙申包胥之庙也包胥有复楚之功年代寖逺楚人以子胥尝封诸申故不谓包胥耳不然则子胥何为飨人之食而江陵何为事雠人之神乎耆老得书速易其版曰申胥之庙无使人神皆媿耳  

与段校理书【`刘岩夫`】  

人藏其心不可测度也摇舌于口谁不言仁谊哉清浊相混真伪相辨今虽有提其肺肠以呈众某必咲而不谅此亦不足怪也盖伪者繁而真者寡况慿区区文字而能取信于人耶所以某藴蓄斯久不敢轻奋抑为此也今幸因执事稍垂盼睐以不伦众辈故得竭陈其愚惟赐详之某七岁受教诲始学箕裘迄今十六不见成熟性本慵惰强之惟艰不能戮力尽瘁服勤先圣然常谓男子生而悬弧示有事于四方固不得与儿女曹并列依违以没世每欲奋廓埃壒破开涛浪耸翼云汉垂名竹帛谓舒腕可取耳殊不知世道隘局九重阻深不可也又欲藏器弛用洗涤他肠昧旦调甘旨入夜吟编简索圣贤意探情性源白云霏空虚舟泛波尘机不张语嘿自任湜湜然得全其愚为唐一闲人而家世清风祇承严训不可也又欲掉长舌于公卿间籧篨戚施以媚于人拱立下流阿旨从众善者曰善不善者亦曰善巧言如流俾躬处休而愚僻已惯矫之惟病不可也三者之惑心不可屈志不可谐岐路难期岁月易老践履之道伥然自迷执事濯缨清流敏古多识试与指其要路  

上招讨宋将军书【`罗隐`】  

朝廷以简陵九年彭虺肆螫而东南一臂为之枯耗其后呉卒以狼山叛则东西浙之筋力殆矣自尔天子不重困百姓由是官未实爵诸葛爽秩安文祏皆自盗而升朝序也所以不幸者江南水锺陵火沿淮饥汴滑以东螟故无赖辈一食之不饱一衣之不覆则磨寸铁梃白棒以望朝廷姑息而王仙芝尚君长等凌突我庐寿燖剥我梁宋天子以虮虱痒痛不足搔爬因处分十二州取将军为节度非方镇之无帅非朝廷之乏人盖以将军跳出陇右不二十余年三拥节旄谓将军必能知恩用命耳今闻羣盗已拔睢阳二城大梁以板筑自固彼之待将军其犹沸之待沃压之待起也而将军朱轮大斾优逰东道抑不知朝廷八十三州奉将军待卫者乎复俾将军诛剪草冦者乎昔韩之医良而性啬故为人治未尝剔去根源所以延其疾而养其财也后有商于韩者以疽见医医且欲大其疽而沽直因以药稔之而疽溃商毙商之家表于韩韩侯尸其族而籍其有无且二贼啮寿春陷颍上刷亳社掠合肥经营于梁宋其为老者杀而少者伤驱人之妇女辇人之财货将军固知之矣自将军受命迄今三月闗东之惨毒不解杀伤驱辇之不已乃将军为之非君长仙芝所为也文皇帝时卫公靖太帝时郑仁泰薛仁贵或戢敛不谨或伺候辎重当时宪司悉以法绳今将军勲业不若卫公靖之多也出师非郑薛之敌也而横拥士伍鞭挞馈运以愚度之将军之行酷于君长仙芝之行也甚为将军忧前者天子虑将军以爱子之念复援禁秩俾在军前则朝廷宠待将军倚望将军也俱不浅矣茍将军戮力以除暴推诚以报国今其时也无使蹑韩之医  

与王驾评诗书【`司空图`】  

足下末伎之工虽蒙誉于贤哲未足自信必俟推于其类而后神跃而色扬今之贽艺者反是若即医而靳其病也唯恐彼之善察药之我攻耳以为率人以谩莫能自振痛哉且工之尤者莫若伎于文章其能不死于诗者比他伎尤寡岂可容易校量哉国初主上好文雅风流特甚沈宋始兴之后杰出于江宁宏肆于李杜极矣右丞苏州趋味澄夐若清沅之贯达大歴十数公抑又其次焉力掠而气孱乃市都豪估耳刘公梦得杨巨源亦各有胜会阆仙无可刘得仁辈时得佳致亦足涤烦厥后所闻逾褊浅矣然河汾蟠郁之气宜继有人今王生者寓居其间沉渍益久五言所得长于思与境偕乃诗家之所尚者则前所谓必推于其类岂止神跃色扬哉经乱索居得其所录尚累百篇其勤亦至矣吾适又自编一鸣集且云撑霆裂月劼作者之肝脾亦当吾言之无怍也  

与李生论诗书【`司空图`】  

文之难而诗之难尤难古今之喻多矣而愚以为辨于味而后可以言诗也江岭之南凡足资于适口者若酰非不酸也止于酸而已若鹾非不醎也止于醎而已华之人所以充饥而遽辍者知其醎酸之外醇美者有所乏耳彼江岭之人习之而不辨也宜哉诗贯六义则讽谕抑扬渟蓄渊雅皆在其间矣然直致所得以格自竒前辈诸集亦不专工于此矧其下者邪王右丞韦苏州澄澹精致格在其中岂妨于道学哉贾阆仙诚有警句视其全篇意思殊馁大抵附寒涩方可置才亦为体之不备也矧其下者哉噫近而不浮逺而不尽然后可以言韵外之致耳  

## 文章辨体彚选卷二百二十三

（明）贺复征 编  

○书十九  

代李煜遗刘伥书【`宋潘佑`】  

某与足下叨累世之睦继祖考之盟情若弟兄义敦交契忧戚之患曷常不同每思会面而论此懐抵掌而谈此事交议其所短各陈其所长使中心释然利害不惑而相去万里斯愿莫伸凡于事机不得欵会屡逹诚素冀明此心而足下视之谓书檄一时之仪近国梗槩之事外貌而待之泛滥而观之使忠告确论如水投石若此则又何必事虚词而劳徃复哉殊非宿心之所望也今则复遣人使罄伸鄙懐又虑行人失辞不致深素是以再寄翰墨重布腹心以代面会之谈与抵掌之议也足下诚听其言如交友諌诤之言视其心如亲戚急难之心然后三复其言三思其心则忠乎不忠斯可见矣从乎不从斯可决矣昨以大朝南伐图复禁疆交兵以来遂成衅隙详观事势深窃忧懐冀息大朝之兵永契亲仁之愿引领南望于今累年昨命使臣入贡大朝皇帝果以此事宣示且彼若以事大之礼而事我则何辞而伐之若欲兴戎而争我则以必取为度矣且今点闸大众仍以上秋为期使人陆昭符奏乞更于未间令敝邑以书复叙前意是用奔走人使遽贡直言深料大朝之心非有唯利之贪葢怒人之不宾而已足下非有不得已之事与不可易之谋殆一时之忿而已观夫古之用武者不顾小大强弱之殊而必战者有四父母宗庙之仇此必战也敌人有进必不舎我求和不得退守无路战亦亡不战亦亡奋不顾身此必战也彼有天亡之兆我懐进取之机此必战也今足下与大朝非有父母宗庙之仇也非同乌合存亡之际也既殊进退不舎奋不顾命也又异乗机进取之时也无故而坐受天下之兵将决一旦之命既大朝许以通好又拒而不从有国家利社稷者当若是乎夫称帝称王角立杰出古今之常事也割地以通好玉帛以事人亦古今常事也盈虚消息取与翕张屈伸万端在我而已何必胶柱而用壮轻祸而争雄哉且足下以英明之姿抚百越之众北拒五岭南负重溟籍累世之基有及民之泽众数十万表里山川此足下所以慨然而自负也然违天不祥好战危事天方相楚尚未可争恭以大朝师武臣力实谓天赞也登太行而伐上党士无难色絶剑阁而举庸蜀役不淹时是知大朝之力难测也万里之境难保也十战而九胜亦一败可忧六竒而五中则一失何补况人人自以我国险家家自以我兵强葢揣于此而不揣于彼经其成而未经其败也何则国莫险于剑阁而庸蜀已亡矣兵莫强于上党而太行不守矣人情端坐而思之意沧海可涉也及风涛骤兴奔舟失驭与夫坐思之时葢有殊矣是以智者虑于未萌机者重其先见图难于其易居存不忘亡故曰计福不及虑祸过之良以福者人之所乐心乐之故其望也过祸者人之所恶心恶之故其思也忽是以福或修于慊望而祸多出于不期又或虑有矜功好名之臣献尊主强国之议者必曰决无和也五岭之险山髙水深辎重不并行士卒不成列髙垒清野而絶其运粮依山阻水而射以强弩使进无所得退无所归此其一也又或曰彼所长者利在平地今舎其所长就其所短虽有百万之众无若我何此其二也其次或曰战而胜则霸业可成战而不胜则泛巨舟而浮沧海终不为人之下此大约皆说士孟浪之谈谋臣捭阖之策坐而论之也则易行之如意者则难何则今湘荆以南庸蜀之地皆是便山习险阻之民不动中国之兵精卒已逾于十万矣况足下与大朝封疆接界水陆同途殆鸡犬之相闻岂马牛之不及一旦缘邉悉举诸道进攻可俱絶其运粮尽保其城壁若诸险悉固诚善莫加焉茍尺水横流则长堤虚设矣其次又或大朝用吴越之众自泉州泛海以趋国都则不数日而至城下矣当人心疑惑兵势动揺岸上舟中皆为敌国忠臣义士能复几人懐进退者步步生心顾妻子者滔滔皆是变故难测须臾万端非惟暂乖始图实恐有没壮志又非巨舟之可及沧海之可游也然此等皆战伐之常事兵家之预谋虽胜负未知成败相半苟不得已而为也固断在不疑若无大故而思之人深可痛惜且小之事大理固然也逺古之例不能备谈本朝当杨氏之建吴也亦入贡庄宗恭自烈祖开基中原多故事大之礼因循未遑以至交兵几成危殆非不欲凭大江之险恃众多之力寻悟知难则退遂修出境之盟一介之使裁行万里之兵顿息惠民和众于今頼之自足下祖徳之开基亦通好中国以阐霸国愿修祖宗之谋以寻中国之好荡无益之忿弃不急之争知存知亡能强能弱屈忍以济亿兆谈笑而定国家至徳大业无亏也宗庙社稷无损也玉帛朝聘之礼纔出于境而天下之兵已息矣岂不易如反掌固如太山哉何必扼腕盱衡履肠疏血然后为勇也故曰徳輶如毛民鲜克举之我仪图之又曰知止不殆可以长久又曰沉潜刚克髙明柔克此圣贤之事业何耻而不为哉况大朝皇帝以命世之英光宅中夏承五运而乃当正统度四方则咸偃下风猃狁太原固不劳于薄伐南辕返斾更属在于何人又方且遏天下之兵锋俟贵国之嘉问则大国之义斯亦以善矣足下之忿亦可以息矣若介然不移有利于宗庙社稷可也有利于黎元可也有利于天下可也有利于身可也凡是四者无一利焉何用弃徳修怨自生仇敌使赫赫南国将成祸机炎炎奈何其可向迩幸而小胜也莫保其后焉不幸而违心则大事去矣复念顷者淮泗交兵疆陲多垒吴越以累世之好遂首厉阶惟有贵国情分逾亲欢盟逾笃在先朝感义情实慨然下走承基理难负徳不能自已又驰此缄近奉大朝论旨以为足下无通好之心必举上秋之役即命敝邑速絶连盟虽善邻之心期于永保而事大之节焉敢固违恐煜之不得事足下也是以恻恻之意所不能忘区区之诚于是乎在又念臣子之情尚不逾于三諌煜之于言于此三矣是为臣者可以逃为子者可以泣为交友者亦惆怅而遂絶矣  

答赵元昊书【`范仲淹`】  

正月日具位某谨修诚意奉书于夏国大王伏以先大王归向朝廷心如金石我真宗皇帝命为同姓待以骨肉之亲封为夏王履此山河之大旌旗车服降天子一等恩信隆厚始终如一齐桓晋文之盛无以过此朝聘之使徃来如家牛马驼羊之产金银缯帛之货交受其利不可胜纪塞垣之下逾三十年有耕无战禾黍云合甲胄尘委养生葬死各终天年使蕃汉之民为尧舜之俗此真宗皇帝之至化亦先大王之大功也自先大王薨背今皇震悼累日嘻吁遣使行吊赙之礼以大王嗣守其国爵命崇重一如先大王昨者大王以本国众多之情推立大位诚不获让理有未安而遣行人告于天子又遣行人归其旌节朝廷中外莫不惊愤请収行人戮于都市皇帝诏曰非不能以四海之力支其一方念先帝岁寒之本意故夏王忠顺之大功岂一朝之失而骤絶之乃不杀而还假有本国诸蕃之长抗礼于大王而能含容之若此乎省初念终天子何负于大王哉二年以来疆事纷起耕者废耒织者废杼邉界萧然岂独汉民之劳弊耶使战守之人日夜豺虎竞为吞噬死伤相枕哭泣相闻仁人为之流涕智士为之扼腕天子遣某经度西事而命之曰有征无战不杀非辜王者之兵也汝徃钦哉某拜手稽首敢不夙夜于懐至邉之日见诸将帅多务小功不为大略甚未副天子之意某与大王虽未尝髙会向者同事朝廷于天子则父母也于大王则兄弟也岂有孝于父母而欲害于兄弟哉可不为大王一二而陈之传曰名不正则言不顺言不顺则事不成大王世居西土衣冠语言皆从本国之俗何独名称与中朝天子侔拟名岂正而言岂顺乎如众情莫夺亦有汉唐故事单于可汗皆本国极尊之称具在方册某料大王必以契丹为比故自谓可行且契丹自石晋朝有援立之功时已称帝今大王世受天子建国封王之恩如诸蕃中有叛朝廷者大王当为霸主率诸侯以伐之则世世有功王王不絶乃欲拟契丹之称究其体势昭然不同徒使疮痍万民拒朝廷之礼伤天地之仁易曰天地之大徳曰生圣人之大寳曰位何以守位曰仁是以天地养万物故其道不穷圣人养万民故其位不倾又传曰国家以仁获之以仁守之者百世昔在唐末天下汹汹羣雄咆哮日寻干戈血我生灵腥我天地灭我礼乐絶我稼穑皇天震怒罚其不仁五代王侯覆亡相续老氏曰乐杀人者不可如志于天下诚不诬矣后唐显宗祈于上天曰愿早生圣人以救天下是年我太祖皇帝应祈而生又歴试诸艰中外欣戴不血一刅受禅于周广南江南荆湖西川有九江万里之阻一举而下岂非应天顺人之至乎繇是罢诸侯之兵革五代之暴垂八十年天下无祸乱之忧太宗皇帝圣文神武表正万邦吴越纳疆并晋受縳真宗皇帝奉天体道清净无为与契丹通好受先大王贡礼自兹四海熈然同春今皇帝坐朝至晏从谏如流有忤雷霆虽死必赦故四海之心望如父母此所谓以仁获之以仁守之百世之朝也某料大王建议之初人有离间妄言邉城无备士心不齐长驱而来所向必下今以强人猛马奔冲汉地二年于兹汉之兵民固有血战而死者无一城一将愿归大王者此可见圣宋仁及天下邦本不摇之验也与夫间者之说无乃异乎今天下久平人人泰然不习战斗不熟纪律刘平之徒忠敢而进不顾众寡自取其困余则或胜或负杀伤俱多大王国人必以获刘平为贺昔郑人侵蔡获司马公子燮郑人皆喜惟子产曰小国无文治而有武功祸莫大焉而后郑国之祸皆如子产之言今邉上训练渐精恩威以立有功必赏败事必诛将帅而下大知纪律莫不各思奋力効命争议进兵如其不然何时可了今招讨司统兵四十万约五路入界着其律曰生降者赏杀降者斩获精强者赏害老幼妇女者斩遇坚必战遇险必夺可取则取可城则城纵未能入贺兰之居彼之兵民降者死者所失多矣是大王自祸其民官军之势不获而已也某又念皇帝有征无战不杀非辜之讨夙夜于懐虽师帅之行君命有所不受奈何锋刄之交相伤必众且蕃兵战死非有罪也忠于大王耳汉兵战死非有罪也忠于天子耳使忠孝之人肝脑涂地积累怨魄为妖为菑大王其可忽诸朝廷以王者无外有生之民皆为赤子何蕃汉之限哉何胜负之言哉某与招讨太尉夏公经畧宻学韩公尝议其事莫若通问于大王计而决之重人命也其美利甚众大王如能以爱民为意礼下朝廷复其王爵承先大王之志天下孰不称其贤哉一也如众多之情三让不获前所谓汉唐故事如单于可汗之称尚有可稽于本国语言为便复不失其尊大二也但臣贡上国存中外之体不召天下之怒不速天下之兵使蕃汉邉人复见康乐无死伤相枕哭泣相闻之丑三也又大王之国府用或阙朝廷每岁必有物帛之厚赐为大王助四也又从来入贡使人止称蕃吏之职以避中朝之尊按汉诸侯王相皆出真拜又吴越王钱氏有承制补官故事功髙者受朝廷之命亦足隆大王之体五也昨有邉臣上言乞招致蕃部首领某亦已请罢大王告谕诸蕃首领不须去父母之邦但回意中朝则太平之乐遐迩同之六也国家以四海之广岂无遗才有在大王之国者朝廷不戮其家安全如故宜善事主以报国士之知惟同心向顺自不失其富贵而宗族之人必更优恤七也又马牛驼羊之产金银缯帛之货有无交易各得其所八也大王从之则上下同其美利生民之患几乎息矣不从则上下失其美利生民之患何时而息哉某今日之言非独利于大王盖以奉君亲之训救生民之患合天地之仁而已乎惟大王择焉不宣某再拜  

上时臣议制举书【`范仲淹`】  

天圣八年五月日具位某再拜上书于昭文相公阁下某昨者伏蒙圣恩优赐差任葢钧造之际靡不获所退省踈拙且惊且惧况唐虞旧域风俗淳俭狱无积讼亭鲜过客栖迟偃仰何以报国然尝试思之似有所补敢不冐黩而言之夫善国者莫先育材育材之方莫先劝学劝学之要莫尚宗经宗经则道大道大则才大才大则功大盖圣人法度之言存乎书安危之几存乎易得失之鉴存乎诗是非之辨存乎春秋天下之制存乎礼万物之情存乎乐故俊哲之人入乎六经则能服法度之言察安危之几陈得失之鉴析是非之辨明天下之制尽万物之情使斯人之徒辅成王道复何求哉至于扣诸子猎羣史所以观异同质成败非求道于斯也有能理其书而不深其旨者虽朴愚之心未可与适道然必顾瞻礼义执守规矩不犹愈于学非而博者乎今文庠不振师道久缺为学者不根乎经籍从政者罕议乎教化故文章柔靡风俗巧伪选用之际常患才难某闻前代盛衰与文消息观虞夏之纯则可见帝王之正观南朝之丽则可知国风之衰惟圣人质文相救变而无穷前代之季不能自救则有来者起而救之是故文章以薄则为君子之忧风俗其壊则为来者之资今朝廷思救其弊兴复制科不独振举滞淹询访得失有以劝天下之学育天下之才是将复小为大抑薄归厚之时也斯文丕变在此一举然恐朝廷命试之际谓所举之士皆能熟经籍之大义知王霸之要略则反屏而勿问或将访以不急之务杂以非圣之书辨二十八将之功勲陈七十二贤之徳行如此之类何所补益葢欲伺其所未至误其所常习不以教育为意而以去留为功若如所量恐非朝廷劝学育才之道也何哉国家劝学育才必求为我器用辅我风教设使皆明经籍之旨并练帝王之术问十得十亦朝廷教育之本意也况文有精麤理有优劣明试之下得失尚多何患去留之难乎今或伺其所未至误其所常习则天下贤俊莫知所守将博习非圣旁攻异端圣人之门无复启发逮于后举差之益逺如此则制科之设足以误多士之心不足以救斯文之弊恭惟前圣之文之道昭昭乎为神器于天下得之者昌失之者亡后世圣人开学校设科等率贤俊以趋之各使尽其心就其器将以共理于天下故书曰咸有一徳斯之谓矣愿相府为此一举傥昌言于两制如能命试之际先之以六经次之以正史该之以方畧济之以时务使天下贤俊翕然修经济之业以教化为心趋圣人之门成王佐之器十数年间异人条士必穆穆于王庭矣何患俊乂不充风化不兴乎救文之弊自相公之造也当有吉甫軰颂君之徳吾相之功登于金石永于天地者矣四海幸甚千载幸甚干犯台严无任僣越战汗之至某再拜  

与王介甫书【`司马光`】  

光居常无事不敢涉两府之门以是久不得通名于将命者春暖伏惟机政余裕台候万福孔子曰益者三友损者三友光不才不足以辱介甫为友然自接待以来十有余年屡常同僚亦不可谓无一日之雅也虽愧多闻至于直谅不敢不勉若乃便佞则固不敢为也孔子曰君子和而不同小人同而不和君子之道出处语黙安可同也然其志则皆欲立身行道辅世养民此其所以同也向者与介甫议论朝廷事数相违未知介甫之察不察然于光向慕之心未始变移也切见介甫独负天下大名三十余年才髙而学富难进而易退逺近之士识与不识咸谓介甫不起则已起则太平可立致生民咸被其泽矣天子用此起介甫于不可起之中引叅大政岂非欲望众人之所望于介甫耶今介甫从政始朞年而士大夫在朝廷及自四方来者莫不非议介甫如出一口下至闾阎细民小吏走卒亦切切怨叹人人归咎于介甫不知介甫亦尝闻其言而知其故乎光切意门下之士方日誉盛徳而赞功业未始有一人敢以此闻逹于左右者也非门下之士则皆曰彼方得君而专政无为触之以取祸不若坐而待之不过二三年彼将自败若是者不惟不忠于介甫亦不忠于朝廷若介甫果信此志推而行之及二三年则朝廷之患已深矣安可救乎如光则不然忝备交游之末不敢茍避谴怒不为介甫一一陈之今天下之人恶介甫之甚者设毁无所不至光独知其不然介甫固大贤其失在于用心太过自信太厚而已何言之自古圣贤所以治国者不过使百官各称其职委任而责成功也其所以养民者不过轻租税薄赋敛已逋责也介甫以为此皆腐儒之常谈不足为思得古人所未尝为者而为之于是财利不以委三司而自治之更立制置三司条例司聚文章之士及晓财利之人使之讲利孔子曰君子喻于义小人喻于利樊须请学稼孔予犹鄙之以为不知礼义信况讲商贾之末利乎使彼诚君子耶则固不能言利彼诚小人耶则惟民是虐以饫上之欲又可从乎是知条例一司已不当置而置之又于其中不次用人徃徃暴得美官是言利之人皆攘臂圜视衒鬻争进各斗智巧以变更祖宗旧法大抵所利不能补其所伤所得不能偿其所亡徒欲别出新意以自为功名耳此其为害已甚矣又置提举勾当常平广意仓使者四十余人使行新法于四方先散青苖钱次欲使比户出助役钱次又欲更捜求农田水利而行之所遣者虽皆选择才俊然其中亦有轻佻狂躁之人陵轹州县骚扰百姓者于是士大夫不服农商丧业故谤议沸腾怨嗟盈路迹其本原咸以此也书曰民不静亦惟在王宫邦君室伊尹为阿衡自一夫不获其所若已推而内之沟中孔子曰君子求诸已介甫亦当自思所以致其然者不可专罪天下之人也夫侵官者乱政也介甫更以为治术而先施之贷息钱鄙事也介甫更以为王政而力行之繇役自古皆从民出介甫更欲敛民钱雇市佣而使之此三者常人皆知其不可而介甫独以为可非介甫之智不及常人也直欲求非常之功而忽常人之所知耳夫皇极之道施之于天地人皆不可须臾离故孔子曰道之不明也我知之矣智者过之愚者不及也道之不行也我知之矣贤者过之不肖者不及也介甫之智与贤者过之及其失也乃与不及之患均此光所谓用心太过者也自古人臣之圣无过周公与孔子周公孔子亦未尝无过未尝无师介甫虽大贤于周公孔子则有间矣今乃自以我之所见天下莫能及人之议论与我合则善之与我不合则恶之如此方正之士何由进谄谀之士何由逺方正日踈谄谀日亲而望万事之得其宜令名之施四逺难矣夫从谏纳善不独人君为美也于人臣亦然昔郑人逰于乡校以议执政之善否或谓子产毁乡校子产曰其所善者吾则行之其所恶者吾则改之是吾师也若之何毁之薳子冯为楚令尹有宠于薳子者八人皆无禄而多马申叔豫以子南观起之事惊之薳子惧辞八人者而后王安之赵简子有臣曰周舎好直谏日有记月有成岁有效周舎死简子临朝而叹曰千羊之皮不如一狐之腋诸大夫朝徒闻唯唯不闻周舎之谔谔吾是以忧也子路人告之以有过则喜鄼文终侯相汉有书过之史诸葛孔明相蜀发教与羣下曰违覆而得中犹弃弊蹻而获珠玉然人心若不能尽惟熏约宰参书七年事有不至至于十反孔明尝自较簿书主簿杨颙諌曰为治有体上下不可相侵请为明公以作家譬之今有人使奴执耕稼婢典爨鸡主司晨犬主吠盗私业无旷所求皆足忽一旦尽欲以身亲其役不复付任形疲神困终无一成岂其知之不如奴婢鸡犬哉失其家主之法也孔明谢之及颙卒孔明垂泣三日吕定公有亲近曰徐原有才志定公荐拔至侍御史原性忠壮好直言定公时有得失原辄諌争又公论之人或以告定公定公叹曰是我所以贵徳渊者也及原卒定公哭之尽哀曰徳渊吕岱之益友今不幸岱复于何闻过哉此数君子者所以能功成名立皆由乐闻直谏不讳过失故也若其余骄亢自用不受忠諌而亡者不可胜数介甫多识前世之载固不俟光言而知之矣孔子称有一言而可以终身行之者其恕乎诗云伐柯伐柯其则不逺言以其所愿乎上交乎下以所愿乎下事乎上不逺求也介甫素刚直每事于人主前如与朋友争辨于私室不少降辞气视斧钺鼎镬无如也及宾客僚属谒见论事则惟希意迎合曲从如流者亲而礼之或所见小异微言新令之不便者介甫輙艴然加怒或诟骂以辱之或言于上而逐之不待其辞之毕也明主寛容如此而介甫拒谏乃尔无乃不足于恕乎昔王子雍方于事上而好下佞已介甫不幸亦近是乎此光所谓自信太厚者也光昔从介甫游于诸书无不观而特好孟子与老子之言今得君得位而行其道是宜先其所羙必不先其所不美也孟子曰仁义而已矣何必曰利又曰为民父母使民盻盻然将终岁勤动不得以养其父母又称贷而益之恶在其为民父母也今介甫为政首制置条例大讲财利之事又命薛向行均输法于江淮欲尽夺商贾之利又分遣使者散青苖于天下而收其息使人人愁痛父子不相见兄弟妻子离散此岂孟子之志乎老子曰天下神器不可为也为者败之执者失之又曰我无为而民自化我好静而民自正我无事而民自富我无欲而民自朴又曰治大国若烹小鲜今介甫为政尽变更祖宗旧法先者后之上者下之右者左之成者毁之弃者取之矻矻焉穷日力继之以夜而不得息使上自朝廷下及田野内起京师外周四海士吏兵农工商僧道无一人得袭故而守常者纷纷扰扰莫安其居此岂老氏之志乎何介甫揔髻读书白头秉政乃尽弃其所学而从今世浅丈夫之谋乎古者国有大事谋及卿士谋及庶人成王戒君陈曰有废有兴出入自尔师虞庶言同则绎诗云先民有言询于刍荛孔子曰上酌民言则下天上施上不酌民言则下不天上施自古立功立事未有专欲违众而能有济者也使诗书孔子之言皆不可信则已若犹可信则岂得尽弃而不顾哉今介甫独信数人之言而弃先圣之道违天下人之心将以致治不亦难乎近者藩镇大臣有言散青苗钱不便者天子出其议以示执政而介甫遽悻悻然不乐引疾卧家光被旨为批荅见士民方不安如此而介甫乃欲辞位而去殆非明主所以拔擢委任之意故直叙其事以义责介甫早出视事更新令之不便于民者以福天下其辞虽朴拙然无一事不得其实者切介甫不相识察被督过之上书自辨至使天子自为手诏以逊谢又使吕学士再三谕意然后乃出视事诚是也然当速改前令之非者以慰安士民报天子之盛徳今则不然更加忿怒行之愈急李正言青苖钱不便诘责使分析吕司封传语祥符知县未散青苖钱劾奏乞行勘会观介甫之意必欲力战天下之人与之一决胜负不复顾义理之是非生民之忧乐国家之安危光切为介甫不取也光近蒙圣恩过听欲使之副贰枢府光切惟居髙位者不可以无功受大恩者不可以不报故輙敢申明去歳之论进当今之急务乞罢制置三司条例司及追还诸路提举常平广惠仓使者主上以介甫为心未肯俯从光切念主上亲重介甫中外羣臣无能及者动静取舍惟介甫之为信介甫曰可罢则天下之人咸被其泽曰不可罢则天下之人咸被其害方今生民之忧乐国家之安危惟系介甫之一言介甫何忍必遂已意而不恤乎夫人谁无过君子之过如日月之食过也人皆见之更也人皆仰之何损于明介甫诚能进一言于主上请罢条例司追还常平使者则国家太平之业皆复其旧而介甫改过从善之美愈光大于前日矣于介甫何所亏丧而固不移哉光今所言正逆介甫之意明知其不合也然光与介甫趣向虽殊大归则同介甫方欲得位以行其道泽天下之民光方欲辞位以行其志救天下之民此所谓和而不同者也故敢一陈其志以自逹于介甫以终益友之义其舍之取之则在介甫矣诗云周爰咨谋介甫得光书傥未赐弃掷幸与忠信之士谋其可否不可示谄谀之人必不肯以光言为然也彼谄谀之人欲附依介甫因缘改法以为进身之资一旦罢局譬如鱼之失水此所以挽引介甫使不得由直道行者也介甫奈何徇此曹之所欲而不思国家之大计哉孔子曰巧言令色鲜矣仁彼忠信之士于介甫当路之时或龃龉可憎及失势之后必徐得其力谄谀之士于介甫当路之时诚有顺适之快一旦失势必有卖介甫以自售者矣介甫将何择焉国武子好尽言以招人之过卒不得其死光常自病似之而不能改也虽然于善人亦何忧之有用是故敢妄发而不疑也属以辞避恩命未得请且病膝疮不可出不获亲侍言于左右而布陈以书悚惧尤深介甫其受而听之与罪而絶之或诟骂而辱之与言于上而逐之无不可者光俟命而已  

与范景仁论乐书【`司马光`】  

蒙示房生赤法云生尝得古本汉书云度起于黄锺之长以子谷秬黍中者一黍之起积一千二百黍之广度之九十分黄锺之长一为一分今文误脱之起积一千二百黍八字故自前世以来累黍为之纵置之则太长横置之则太短今新尺横置之不能容一千一百黍则大其空径四厘六毫是以乐声太髙又尝得开元中笛及方向校太常乐下五律教坊乐下三律皆由儒者误以一黍为一分其法非是不若以一千二百黍实管中随其短长断之以为黄锺九寸之管九十分其长一为一分取三分以度空径数合则律正矣景仁比来盛称此论以为先儒用意皆不能到可以正积古之谬祛一世之惑光窃思之有所未谕者凡数条敢书布陈幸景仁教之景仁曰房生家有汉书异于今本光按累黍求尺其来久矣生所得书不知传于何世而相承积谬由古至今更大儒甚众曽不寤也又其书既云积一千二百黍之广何必更云一黍之起此四字者将安施设刘子骏班孟坚之书不宜如此冗长也且生欲以黍实中乃求其长何得谓之积一千二百黍之广孔子称必也正名乎必若所云则为新尺一丈二尺得无求合其术而更戾乎景仁曰度量权衡皆生于律者也今先累黍为尺而后制律返生于度与黍无乃非古人之意乎光谓不然夫所谓律者果何如哉向使古之律存则歙其声而知声度其长而知度审其容而知量较其轻重而知权衡今古律已亡矣非黍无以见度非度无以见律律不生于度与黍将何从生耶夫度量衡所以佐律而存法也古人所谓制四器者以相参校以为三者虽亡茍其一存则三者从可推也又谓后世器或壊亡故载之于书形之于物夫黍者自然之物有常不变者也故于此寓法焉今四器皆亡不取于黍将安取之凡物之度其长短则谓之度量其多少则谓之量称其轻重则谓之权衡然量有虚实衡有低昂皆易差而难精等之不若因度求律之为审也房生今欲先取容一龠者为黄锺之律是则生于量也量与度皆非律也舍彼用此将何择焉景仁曰古律法空径三分围九分今新律空径三分四厘六毫此四厘六毫者从何出耶光谓终夫径三分围九分者数家言其大要宜若以宻率言之径七分者二十有二分也古之为数者患其空积微之大烦则上下辈之所为三分者举成数而言耳四厘六毫不及半分故弃之也夫律管至小而黍粒体圎其中岂无负载庣空之处而直欲责其丝忽不差耶景仁曰生以一千二百黍积实于管中以为九寸取其三分以为空径此自然之符也光按量法方尺之量所受一斛此用累黍之法校之则合矣若从生言度法变矣而量法自如则一斛之物岂能满方尺之量乎景仁曰量权衡皆以千二百黍为法何得度法独一黍光按黄锺所生凡有五法一曰备数二曰和声三曰审度四曰嘉量五曰权衡量与衡据其容与其重非千二百黍不可于度法止于一黍为分无用其余若数与声则无所事黍度安在其必以一千二百为之定率也景仁曰生云今乐太髙太常黄锺适当古之仲吕不知生所谓仲吕者果后夔之仲吕耶开元之仲吕耶若开元之仲吕则安知今之太髙非昔之太下耶笛与方向里巷之乐庸工所为岂能尽得律吕之正乃欲取以为法考定雅乐不亦难乎此皆光之所大惑君子之论无固无我惟是之从景仁茍有以解之使莹然明白则敢不敛袵服义岂欲徒为此諓諓也不宣光再拜白  

与范景仁书【`司马光`】  

诗云先民有言询于刍荛言人君不以鄙贱废善言也又云心乎爱矣遐不谓矣言人臣不以疎逺忘忠爱也又云彼姝者子何以予之言贤者在位下乐告以善道也又云何以恤我我其收之言贤者得忠信之言无不受也光实何人明主以为臣景仁以为友明主方侧身求谏而景仁以言事为官光又可以黙而已乎光闻古者士传贤谏葢以士贱不能自通于君故因贤卿士大夫以传之光乡者不自知其贱且愚輙以宗庙社稷深逺之计冐闻朝廷诚知位卑而言髙智小而谋大触犯皆死死者人之所必不免也若忠于国家而死死之荣也是以剖肝沥胆手书缄封而进之庶几得逹法座之前明主或皆听采自以圣意建万世不拔之基则光退就鼎镬如蒙黼黻此光之本心也无何自夏及秋囊书三上皆杳然若投沙砾于沧海之中莫有知其所之者夫以即日明主求諌之切诏书烂然颁于天下而光于言又非琐琐不急之务若幸而得关圣听则光所言是耶当采而行之非耶当明治其罪岂有直加弃置曽不谁何此必所言涉千里之逺歴九阍之深或弃或遗而不得上通也古之人有奏疏而焚稾者葢为言已施行不可掠君之美以为已功也若奏而不通又自焚其稾则与不言何异哉光是用中夜起坐涕泣沾襟窃思当今朝廷谏争之臣忠于国家敢言大事而又周旋日久知光素心事惟景仁而已光之言不因景仁以自通尚谁望哉且景仁以为天子耳目之臣得光之言传于明主天下固莫得而窥也光是敢輙取所上奏稾献于左右伏冀景仁察其所陈果能中于义理合于当今之务则愿因进见之际为明主开陈兹事之大所当汲汲留意不当因循简忽以忘祖宗光美之业及乞取光所上三奏畧赐省览知其可取可舍可矜可罪裁定其一而明赐之无使孤逺之臣徒懐愤黙黙而无所告语也昔樊哙谏汉髙祖留止秦宫奉春君请徙都长安始皆未听得留侯言即日从之葢人主素所信重入其言易故也今光官于千里之外为邉州下吏景仁朝夕出入紫闼登降丹陛天子之责治乱安危者不在于光皆在景仁光虽言之终不能有益于国家止于是而已矣若夫恳恻复熟以感悟明主成圣世无疆之休则在景仁留意而已如此实天下之幸非独光之幸也  

答刘蒙书【`司马光`】  

昔张伯松语陈孟公曰人各有性长短自裁子欲为我亦不能吾而效子亦败矣马文渊戒兄子欲其效龙伯髙之周慎谦俭不欲其效杜季良忧人之忧乐人之乐也光愚无似何足以望万一于古人然私心所慕者伯松伯髙而不敢为孟公季良之行也况幼时始能言则诵儒书习谨勅长而为吏则读律令守绳墨龊龊然为鄙细之人侧足于庸俗之间不为雄俊奇伟之士所齿目为日久矣不意去歳足下自大河之北洋洋而来游于京师负其千镒之寳欲求良工大贾而售之乃幸顾于陋巷因得窃读足下之文窥足下志文甚髙志甚大语古则浩博而渊微论今则明切而精至诚不能不口善而心服譬如窭人之子终日环绕爱玩咨嗟传布讫无一钱敢问其直之髙下亦终于无益而已矣今者足下忽以亲之无以养兄之无以葬弟妹嫂侄之无以恤策马裁书千里渡河指某以为归且曰以鬻一下婢之资五十万畀之足以周事何足下见期待之厚而不相知之深也光得不骇且疑乎方今豪杰之士内则充朝廷外则布郡县力有余而人可仰者为不少矣足下莫之取乃独左顾而抵于不肖岂非见期待之厚哉光虽窃托迹于侍从之臣月俸不及数万爨桂炊玉晦朔不相续居京师已十年囊褚旧物已竭安所取五十万以佐从者之蔬粝乎夫君子虽乐施予亦必已有余然后能及人就其有余亦当先亲而后疎先旧而后新光得侍足下纔周歳得见不过四五而遽以五十万奉之其余亲戚故旧不可胜数将何以待之乎光家居食不敢常有肉衣不敢纯衣帛何敢以五十万市一婢乎而足下忽以此责之岂非不相知之深哉光视地而后敢行顾足而后敢立足下一旦待之为陈孟公杜季良之徒光能无骇乎足下服儒衣谈孔颜之道啜粟饮水足以尽欢于亲箪食瓢饮足以致乐于身而遑遑焉以贫乏乞求于人光能无疑乎足下又责以韩退之所为若光者何人敢望韩退之哉韩退之能为文其文为天下贵凡当时王公大人庙碑墓碣靡不请焉故受其厚谢随复散之于亲旧此其所以能行义也若光者何人敢望退之哉光自结髪以来虽能行无所然实不敢锱铢妄取于人此众人所知也取之也亷则其施之人也靳亦其理宜也若既求其取之亷又责其施之厚是二行者诚难得而兼矣足下又欲使光取之于他人其尤不可之大也微生髙乞酰于邻人以应求者孔子以为不直况已不能施而敛之于人以为已惠岂不害于恕乎足下之命既不克承又费辞以释之其为罪尤深足下所称韩退之亦云文章不足以发足下之事业钱财不足以贿左右之匮急捆载而徃垂槖而归足下亮之而已  

游嵩山寄梅殿丞【`谢绛`】  

近有使者东来付仆诏书并御祝封香遣告嵩岳太常移文合用读祝捧币二员府以欧阳永叔杨子聪分摄会尹师鲁王几道至自缑氏因思早时约圣俞有太室中峯之行圣俞中春时遂徃为人间事所窘未遑也今幸其便又二三子可以为山水游侣然亟与之议皆喜见颜色不戒而赴十二日昼漏未尽十刻出建春门宿十八里河翼日过缑氏阅游嵩诗碑碑甚大字尚未镌上缑岭寻子晋祠陟轘辕道入登封出北门斋于庙中是夕寝既兴吏由五鼓有司请朝服行事事已谒新治宫拜真宗御容稍即山麓至峻极中院始改冠服却车徒从者不过十数人轻赍遂行是时秋清日阴天未甚寒晩花幽草亏蔽石壁正当人力清壮之际加有朋簮谈燕之适升髙蹑险气豪心果遇盘石过大树必休其上下酌酒饮茗傲然者久之道径差平则腰舆以行嶃崪斗甚则芒蹻以进窥玉女牕捣衣石石诚异牕则亡有迤逦至八仙坛憇三醉石徧视墨迹不复存矣考乎三居所赋亦名过其实午昃方抵峻极上院师鲁体最溢最先到永叔最少最疲于是浣漱食从容间跻封禅坛下瞰羣峯乃向所跂而望之谓非挿翼不可到者皆培塿焉邑居楼观人物之伙视若蚁壤武后封祀碑故存自号大周当时名贤皆姓名于碑阴不虞后代之讥其不典也碑之空无字处覩圣俞记乐理国而下四人同逰镵刻尤精仆意古帝王祀天神纪功徳于此当时尊美甚盛后之君子不必废之壊之也又寻韩文公所谓石室者因尽诣东峯顶是夕宿顶上会几望天无纤翳万里在目子聪疑去月差近令人浩然絶世间虑盘桓立清露下直觉冷透骨髪羸体将不堪可方即舎张烛具丰馔醴五人者相与岸帻禠带环坐满饮赋诗谈道间以谑剧然不知形骸之累利欲之萌为何物也夜分少就枕以息明日访归路步履无苦昔闻鼯鼠穷伎能下而不能上岂近此乎午间至中院邑大夫来逆其体益谨申刻出登封西门道颍阳宿金占十六日晨发据鞍纵望太室犹在后路曲南西则但见少室若夫观少室之美非繇兹路则不能尽诸邑人谓之冠子山正得其状自行七十里出颍阳北门访石堂山紫云洞即邢和璞著书之处初山径极峻扪萝而上者七八里上忽有大洞荫数亩水泉出焉久为道士所店爨烟熏燎又涂塓其内已戒邑宰稍营草屋于侧徙而出之此间峯势危絶大抵相向如巧者为之又峭壁有若四字云神清之洞体法确妙葢薛老峯之北诸君疑古苔藓自成文又意造化者笔焉莫得究其本末少留数十刻会将雨而去犹冒夜行二十五里宿吕氏店马上粗若疲厌则有师鲁语怪永叔子聪歌俚调几道吹洞箫徃徃一笑絶倒岂知道路之短长也十七日宿鼓婆镇遂缘伊流陟香山上下方饮于八节滩上始自峻极中浣来及此凡题名于壁于石于树间者葢十有四处大凡出东门极东而南之自长夏门入绕菘轘一匝四百里可谓穷极胜览切切未满志者圣俞不与焉今既还府恐相次便有尘事侵汩故急冩此奉报庶代一宿之谈  

## 文章辨体彚选卷二百二十四

（明）贺复征 编  

○书二十  

答司马君实论乐书【`宋范锁`】  

昨日辱书以为镇不当为议状是房庶尺律法始得书愯然而惧曰镇违羣公之议而下与匹夫合不适中宜获戾于朋友也既读书乃释然而喜曰得君实之书然后决知庶之法是而镇之议为不谬庶之法与镇之议于今之世用与不用未可知也然得附君实之书传于后世之人质之故终之以喜也君实之疑凡五而条目又十数安敢不尽言解之君实曰汉书传于世久矣更大儒甚众庶之家安得善本而有之是必谬为脱文以欺于镇也是大不然镇岂可欺哉示以义理而求之也春秋夏五之阙文礼记玉藻之脱简后人岂知其阙文与脱简哉亦以义理而知之也犹镇之知庶也岂可逆谓其欺而置其义理哉又云一黍之起于刘子骏班孟坚之书为冗长者夫古者有律矣未知其长几何未知其空径几何未知其容受几何岂可直以千二百黍置其间哉宜起一黍积而至一千二百然后满故曰一黍之起积一千二百黍之广其法与文势皆当然也岂得为冗长乎若如君实之说以尺生律汉书不当先言本起黄锺之长而后论用黍之法也若尔是子骏孟坚之书不为冗长而反为颠倒也又云积一千二百黍之广是为新尺一丈二尺者君实之意以积为排积之积广为一黍之广而然耶夫积者谓积于管中也广者谓所容之广也诗云乃积乃仓孟康云空径之广是也又云孔子曰必也正名乎者此孔子教子路以正卫之君臣父子之名分岂积与广之谓耶又云古人制律与尺量权衡四器者以相参较以为三者茍亡得其一存则三者从可推也者是也又云黍者自然之物有常而不变者亦是也古人之虑后世其意或当或是然古以律生尺古人之意既知黍之于后世可以为尺岂不知黍之于后世亦可为律而故于其法为相戾乎若如君实之说则是古人知一而不知二也知彼而不知此也又云径三分围九分者数家之大要不及半分则弃之也者今三分四厘六毫其围十分三厘八毫岂得谓不及半分而弃之哉汉书曰律容一龠得八十一寸谓以九分之围乗九寸之长九九而八十一也今围分之法既差则新尺与量未必是也如欲知庶之量与尺合姑试验之乃可又云权衡与量据其容与其重必千二百黍而后可至于尺法止于一黍为分无用其余若以生于一千二百是生于量也且夫黍之施于权衡则由黄锺之重施于量则由黄锺之龠施于尺则由黄锺之长其实皆一千二百也此皆汉书正文也岂得谓黍而为尺耶岂得谓尺生于量耶又云庶言太常乐太髙黄锺适当古之仲吕不知仲吕者果后夔之仲吕耶开元之仲吕耶若开元之仲吕则安知今之太髙非昔之太下者此正是不知声者之论也无复议也又云方响与笛里巷之乐庸工所为不能尽得律吕之正者是徒知古今乐器之名为异而不知其律与声之同也亦无复议也就使得真黍用庶之法制为律吕无忽微之差乃黄帝之仲吕也岂直后夔开元之云乎书曰律和声方舜之时使夔典乐犹用律而后能和声今律有四厘六毫之差以为适然而欲以求乐之和以副朝廷制作之意其可得乎其可得乎太史公曰不附青云之士则不能成名君实欲成其名而知所附矣惟其是而附之则可其不是而附之安可哉谚曰抱桥柱而浴者必不溺君实之议无乃为浴者类乎君实见咨不敢不为此諓諓也不宣镇再拜  

与吴九论武学书【`刘敞`】  

前此有人自京师至言朝廷制作武舞教之庠中者小人窃喜以为太祖太宗功业轶三王徳厚侔天地而庙乐未立雅颂未备公卿大夫乃宜冬不裘夏不葛而日夜谋之所以使名声洋溢与万世无穷百姓有以咏歌四夷有以观听也而阔然寝久功烈掩塞是必天子感焉而作乐崇徳以荐之宗庙肆之上帝矣周家既衰管弦之书遂亡于今千歳焉而吾徒乃且复得阅其蹈厉亲其文物是千一之会也以足下方为学官所以欣然奉书求麤问制度亦欲夸动下国奋扬辉光今辱求讯乃知传者之误而国家自以邉鄙未靖故立武学以挍骁鸷之士孙吴贲育之俦小人失望又重感叹昔三代之王建辟雍成均以敦化者危冠逄掖之人居则有序其术诗书礼乐其志文行忠信是以无鄙倍之色鬬争之声犹惧其未也故贱诈谋爵人以徳褒人以义轨度其信一以待人故曰勇则害上不登于明堂民知所底而无贰心是以其教不肃而成其政不严而治未曽闻夫武学之制也夫缦胡之缨短后之衣瞋目而语难按剑而疾视者此所谓勇力之人也将教之以术而动之以利其可得不为其容乎其容可得无变其俗乎吾恐虽有智者未易善其后也而况建博士之识广弟子之员本之不知教化既寝弱矣夫战国之时天下竞于驰骛于是乎有纵横之师技击之学以相残也虽私议巷说有司不及然风俗由以是薄祸乱由是以长学者之所甚疾仁人之所忧而辨也若之何其效之且昔先王务教胄子以道而不及武者非无外敌之患诚恐示民以佻也今既示之佻矣道其已乎四方之人何观焉且足下预其议而不能救与吾所甚惑也足下书曰时事日新恨不我见此独非新事乎吾既见之矣故聊以裁荅  

与王介甫书【`刘敞`】  

见所与曽公亮书论青苖钱大意不觉怅惋仲尼云听讼吾犹人也必也使无讼乎听讼而能判曲直岂不为美然而圣人之意以无讼为先者贵息争于未形也今百姓所以取青苖钱于官者岂其人富赡饱足乐输有余于公以为名哉公私债负逼迫取于已无所有故称贷出息以济其急介甫为政不能使民家给人足毋称贷之患而特开设称贷之法以为有益于民不亦可羞哉甚非圣人之意也自三代以来更歴秦汉治道驳杂俗益浇薄其取于民者百头千绪周公之书有之而今无者非实无之也推类言之名号不同而已矣若又取周公所言以为未行而行之吾恐不但重复将有四五倍蓰者矣一部周礼治财者过半其非治财者未闻建行一语独此一端守之坚如金石将非识其小者近者与今郡县之吏方以青苖钱为殿最又青苖钱未足未得催二税郡县吏惧其黜免思自救解其材者犹能小为方畧以强民其下者直以威力刑罚督迫之如此民安得不请安得不纳而谓其愿而不可止者吾谁欺欺天乎凡人臣之纳说于时君劝其恭俭小心所谓道也莫不逆耳难从及至劝其为利取财于民广肆志意不待辞之毕而喜矣故奸臣争以言财利求用不复取逺古事言之在唐之时皇甫镈裴延龄用此术致位公相虽然二人者犹不敢避其聚敛之名不如介甫直以周公圣人为证上则使人主无疑下则使廷臣莫敢非若是乎周公之为桀跖嚆矢桁杨接折也商鞅为秦变法其后夷灭张汤为汉变法后亦杀为法逆于人心未有保终吉者也且朝廷取青苖之息专为备百姓不足至其盈溢能以代贫下赋役乎府库既满我且见其不复为民矣外之则尚武开斥境土内之则广游观崇益宫室鄙语曰富不学奢而奢自至自然之势也介甫一举事其弊至此可无念哉可无念哉  

答赵内翰书【`蔡襄`】  

伏蒙示下众荐黄晞奏章晞闽人与之游甚久以书自喜不茍于人诚髙世懐道之士足下荐之于朝庶乎盛时无有遗材足下之存心不特为晞发也然其奏曰石介在国子监时请晞表率生徒晞以介作善不真为事非是遂拒之弗徃乃晞之先见知人识虑髙逺也襄以谓斥介而引晞意所未喻介好论议当时人物故众毁丛至原其所以为心欲君侧无奸邪人人为忠孝百姓无疾苦教化明白信周公孔子之言谓太平可立致而不度世务行之难易此介之所以修诚立节之大畧也所抵牾者夏竦党辈耳一旦介去朝奸人巧伪百端妄造谤毁必欲赤其族然后快意赖天子圣明辨是非故介久而自白嗟乎谓介诈善何也夫诈善者将图富贵取名誉也介生不免寒饥而死几斵棺子孙流离诈善者固如是邪守已信道而不顾世俗者伯夷叔齐是也且数百年孔子称之其论遂定若介信道而守死者也其亦有待于后世乎昔介之存襄以同年进士兄事而友之自介之亡未见有如介之自信者介复生当师事之不暇以茍容无所自立为责况敢毁之晞避介聘为学正不肯为介下耳此特小小者岂足为晞髙识逺虑哉足下与介疎知之不至然天下公议固当有闻足下语论众所瞻望讵可雷同今毁介之人满朝使某箝口固不为少虽开口明介介岂遂明然卖死后以合贵权此襄所不为而足下所见知之者也近为寒气薄中日再食粥者七矣奉教不知疲弊感叹颠倒  

与潘大观书【`张载`】  

载启不造诲席逾年仰懐温谕三反朝夕仲冬渐寒恭惟使职公余寝兴百顺辱书惠顾钦佩加恤兼聆被旨邉干行季勤止载抱愚守迷未厌山僻修慝免过弗能固无暇撰述空自言暴鄙谬窃尝病孔孟既没诸儒嚣然不知反约穷源勇于茍作持不迨之资而急知后世明者一览如见肺肝然多见其不知量也方且创艾其弊黙养吾诚所患日久不足而未果他为也辱问及之不识明贤谓之然否更赐提耳幸甚未由前拜恭惟尊所闻力所逮淑爱自厚以需大者之来不胜切切  

答横渠张子厚先生书【`程颢`】  

承教谕以定性未能不动犹累于外物此贤者虑之熟矣尚何俟小子之言然尝思之矣敢贡其说于左右所谓定者动亦定静亦定无将迎无内外茍以外物为外牵已而从之是以已性为有内外也且以性为随物于外则当其在外时何者为在内是有意于絶外诱而不知性之无内外也既以内外为二本则又乌可遽语定哉夫天地之常以其心普万物而无心圣人之常以其情顺万物而无情故君子之学莫若扩然而大公物来而顺应易曰贞吉悔亡憧憧徃来朋从尔思茍规规于外诱之除将见灭于东而生于西也非惟日之不足顾其端无穷不可得而除也人之情各有所蔽故不能适道大率患在于自私而用智自私则不能以有为为应迹用智则不能以明觉为自然今以恶外物之心而求照无物之地是反鉴而索照也易曰艮其背不获其身行其庭不见其人孟氏亦曰所恶于智者为其凿也与其非外而是内不若内外之两忘也两忘则澄然无事矣无事则定定则明明则尚何应物之为累哉圣人之喜以物之当喜圣人之怒以物之当怒是圣人之喜怒不系于心而系于物也是则圣人岂不应于物哉乌得以从外者为非而更求在内者为是也今以自私用智之喜怒而视圣人喜怒之正为何如哉夫人之情易发而难制者惟怒为甚苐能于怒时遽忘其怒而观理之是非亦可见外诱之不足恶而于道亦思过半矣心之精微口不能宣加之素拙于文辞又吏事忽忽未能精虑当否伫报然举大义亦当近之矣道近求逺古人所非惟聪明裁之  

答朱长文书【`程颐`】  

相去之逺未知何日复为会合人事固难前期也中前奉书以足下心虚气损奉劝勿多作诗文而见荅之辞乃曰为学上能探古先之陈迹综羣言之是非欲其心通而黙识之固未能也又曰使后人见之犹庶几曰不忘乎善也茍不如是诚惧没而无闻焉此为学之末宜兄之见责也使吾日闻夫子之道而忘乎此岂不善哉此疑未得为至当之言也頥于朋友间其问不切者未尝輙语也以足下处疾罕与人接渇闻议论之益故因此可论而为吾弟尽其说庶几有小补也向之云无多为文与诗者非止为伤心气也直以不当轻作尔圣贤之言不得已也葢有是言则是理明无是言则天下之理有阙焉如彼耒耜陶冶之器一不制则生人之道有不足矣圣贤之言虽欲已得乎然其包涵尽天下之理亦甚约也后之人始执卷则以文章为先平生所为动多于圣人然有之无所补无之亦无所阙乃无用之赘言也不止赘而已既不得其要则离真失正反害于道必矣诗之盛莫如唐唐人善论文莫如韩愈愈之所称独髙李杜二子之诗存者千篇皆吾弟所见也可考而知矣茍足下所作皆合于道足以辅翼圣人为教于后乃圣贤事业何得为学之末乎頥何敢以此奉责又言欲使后人见其不忘乎善人能为合道之文者知道者也在知道者所以为文之心乃非区区惧其无闻于后欲使后人见其不忘乎善而已此乃世人之私心也夫子疾没世而名不称焉疾没世无善可称云尔非谓疾无名也名者可以励中人君子所存非所汲汲又云上能探古先之陈迹综羣言之是非欲其心通黙识固未能也夫心通乎道然后能辨是非如持权衡以较轻重孟子所谓知言是也揆之以道则是非了然不待精思而后见也学者当以道为本心不通于道而较古人之是非犹不持权衡而酌轻重竭其目力劳其心智虽使时中亦古人所谓亿则屡中君子不贵也临纸遽书故言无次序辞过烦矣理或未安却情示下足以代面话  

报韩维书【`苏舜钦`】  

蒙开责以兄弟在京师不以义相就独羇外数千里自取愁苦余岂无亲戚之情岂不知会合之乐也安肯舎安逸而甘愁苦哉昨在京师不敢犯人颜色不敢论议时事随众上下心志蟠屈不开固亦极矣不幸适在嫌疑之地不能决然早自引去致不测之祸捽去下吏人无敢言友雠一波共起谤议被废之后喧然未已更欲寘之死地然后为快来者徃徃钩■〈片责〉言语欲以传播好意相恤者几希矣故闭户不敢与相见如避兵冦偷俗如此安可久居其间遂超然逺举羁汨于江湖之上不惟衣食之累实亦稍避机穽也况血属之多资人之薄持国见之矣常相团聚可乏衣食乎不可也可闭关常不与人接乎不可也与人接必与之言与之言必与之还徃使人人皆如持国则可不迨持国者必加酿恶言喧布上下使仆不能自明则前日之事未为重也都无此事亦终日劳苦应接之不暇寒暑奔走尘土泥淖中不能了人事羸马饿仆日栖栖取辱于都城使人指背讥笑哀悯亦何颜面安得不谓之愁苦哉此虽与兄弟亲戚相逺而伏腊稍足居室稍寛无终日应接奔走之劳耳目清旷不设机关以待人心安闲而体舒放三商而眠髙舂而起静院明窓之下罗列图史琴樽以自愉恱有兴则泛小舟出盘阊二门吟啸览古于江山之间渚茶野酿足以销忧莼鲈稻蟹足以适口又多髙僧隠君子佛庙胜絶家有园林珍花竒石曲池髙台鱼鸟留连不觉日暮昔孔子作春秋而夷吴又曰吾欲居九夷观今之风俗乐善好事知余守道好学皆欣然愿来过从不以罪人相遇虽孔子复生是亦必欲居此也以彼此较之孰为然哉人生内有自得外有所适固亦乐矣何必髙位厚禄役人以自奉飬然后为乐今虽侨此亦如仕宦南北安可与亲戚常相守耶余窘迫势不得如持国意必使我尸转沟洫肉馁虎而后以为安所义何其忍耶诗曰凡今之人莫如兄弟兄弟以恩急难必相拯救后章曰丧乱既平既安且宁虽有兄弟不如友生谓友朋尚义安宁之时以礼义相琢磨余以持国外兄弟也急难不相救又于未安宁之际欲以义相琢磨虽古人所不能受余欲不报虑浅吾持国也  

## 文章辨体彚选卷二百二十五

（明）贺复征 编  

○书二十一  

兴髙司谏书【`宋欧阳修`】  

修顿首载拜白司谏足下某年十七时家随州见天圣二年进士及第牓始识足下姓名是时余年少未与人接又居逺方但闻今宋舍人兄弟与叶道卿郑天休数人者以文学大有名号称得人而足下厕其间独无卓卓可道说者余固疑足下不知何如人也其后更十一年余再至京师足下已为御史里行然犹未暇一识足下之面但时时于余友尹师鲁问足下之贤否而师鲁说足下正直有学问君子人也余犹疑之夫正直者不可屈曲有学问者必能辨是非以不可屈之节有能辨是非之明又为言事之官而俯仰黙黙无异众人是果贤者耶此不得使余之不疑也自足下为諌官来始得相识侃然正色论前世事歴歴可听褒贬是非无一谬说噫持此辩以示人孰不爱之虽余亦疑足下真君子也是余自闻足下之名及相识凡十有四年而三疑之今者推其实迹而较之然后决知足下非君子也前日范希文贬官后与足下相见于安道家足下诋诮希文为人余始闻之疑是戏言及见师鲁亦说足下深非希文所为然后其疑遂决希文平生刚正好学通古今其立朝有本末天下所共知今又以言事触宰相得罪足下既不能为辩其非辜又畏有识者之责已遂随而诋之以为当黜是可怪也夫人之性刚果懦软禀之于天不可勉强虽圣人亦不以不能责人之必能今足下家有老母身惜官位惧饥寒而顾利禄不敢一忤宰相以近刑祸此乃庸人之常情不过作一不才谏官耳虽朝廷君子亦将闵足下之不能而不责以必能也今乃不然反昂然自得了无愧畏便毁其贤以为当黜庶乎饰已不言之过夫力所不敢为乃愚者之不逮以智文其过此君子之贼也且希文果不贤耶自三四年来从大理寺丞至前行贠外郎作待制日日备顾问今班行中无与比者是天子骤用不贤之人夫使天子待不贤以为贤是聪明有所未尽足下身为司谏乃耳目之官当其骤用时何不一为天子辨其不贤反黙黙无一语待其自败然后随而非之若果贤耶则今日天子与宰相以忤意逐贤人足下不得不言是则足下以希文为贤亦不免责以为不贤亦不免责大抵罪在黙黙尔昔汉杀萧望之与王章计其当时之议必不肯明言杀贤者也必以石显王鳯为忠臣望之与章为不贤而被罪也今足下视石显王鳯果忠耶望之与章果不贤耶当时亦有諌臣必不肯自言畏祸而不谏亦必曰当诛而不足谏也今足下视之果当诛耶是直可欺当时之人而不可欺后世也今足下又欲欺今人而不惧后世之不可欺耶况今之人未可欺也伏以今皇帝即位以来进用谏臣容纳言论如曹修古刘越虽没犹被褒称今希文与孔道辅皆自諌诤擢用足下幸生此时遇纳谏之圣主如此犹不敢一言何也前日又闻御史台牓朝堂戒百官不得越职言事是可言者惟谏臣尔若足下又遂不言是天下无得言者也足下在其位而不言便当去之无妨他人之堪其任者也昨日安道贬官师鲁待罪足下犹能以面目见士大夫出入朝中称諌官是足下不复知人间有羞耻事尔所可惜者圣朝有事谏官不言而使他人言之书在史册他日为朝廷羞者足下也春秋之法责贤者备今某区区犹望足下之能一言者不忍便絶足下而不以贤者责也若犹以谓希文不贤而当逐则余今所言如此乃是朋邪之人尔愿足下直携此书于朝使正余罪而诛之使天下皆释然知希文之当逐亦谏臣之一效也前日足下在安道家召余徃论希文之事时坐有他客不能尽所懐故輙布区区伏惟幸察不宣修再拜  

上杜中丞论举官书【`欧阳修`】  

具官修谨斋沐拜书中丞执事修前伏见举南京留守推官石介为主簿近者闻介以上书论赦被罢而台中因举他吏代介者主簿于台职最卑介一贱士也用不用当否未足害政然可惜者中丞之举动也介为人刚果有气节力学喜辨是非真好义之士也始执事举其材议者咸曰知人之明今闻其罢皆谓赦乃天子已行之令非疎贱当有说以此罪介曰当罢修独以为不然然不知介果指何事而言也传者皆云介之所论谓朱梁刘汉不当求其后裔尔若止此一事则介不为过也然又不知执事以介为是为非也若随以为非是大不可也且主簿于台中非言事之官然大抵居台中者必以正直刚明不畏避为称职今介足未履台门之阈而已因言事见罢正可谓正直刚明不畏避矣度介之才不止为主簿直可任御史也是执事有知人之明而介不负执事之知矣修尝闻长老说赵中令相太祖皇帝也尝为某事择官中令列二臣姓名以进太祖不肯用他日又问复以进又不用他日又问复以进太祖大怒裂其奏掷殿阶上中令色不动挿笏带间徐拾碎纸袖归中书他日又问则补缀之复以进太祖大悟终用二臣彼之敢尔者盖先审知其人之可用然后果而不可易也今执事之举介也亦先审知其可举耶是偶举之耶若知而举则不可遽止若偶举之犹宜一请介之所言辩其是非而后已若介虽忤上而言是也当助以辩若其言非也犹宜曰所举者为主簿尔非言事也待为主簿不任职则可罢请以此辞焉可也且中丞为天子司直之臣上虽好之其人不肖则当弹而去之上虽恶之其人贤则当举而申之非谓随时好恶而髙下者也今备官之臣百千邪者正者其糺举一信于台官而执事始举介曰能朝廷信而将用之及以为不能则亦曰不能是执事自信犹不果若遂言他事何敢望天子之取信于执事哉况今斥介而他举必亦择贤而举也夫贤者固好辩若举而入台又有言则又斥而他举乎如此则必得愚闇懦黙者而后止也伏惟执事如欲举愚者则岂敢复云若将举贤也愿无易介而他取也今世之官兼御史者例不与台事故敢布狂言窃献门下伏惟幸察焉  

上范司谏书【`欧阳修`】  

月日具官谨斋沐拜书司谏学士执事前月中得进奏吏报云自陈州召至阙拜司谏即欲为一书以贺多事卒卒未能也司谏七品官尔于执事得之不为喜而独区区欲一贺者诚以谏官者天下之得失一时之公议系焉今世之官自九卿百执事外至一郡县吏非无贵官大职可以行其道也然县越其封郡逾其境虽贤守长不得行以其有守也吏部之官不得理兵部鸿胪之卿不得理光禄以其有司也若天下之失得生民之利害社稷之大计惟所见闻而不系职司者独宰相可行之諌官可言之尔故士学古懐道者仕于时不得为宰相必为谏官谏官虽卑与宰相等天子曰不可宰相曰可天子曰然宰相曰不然坐乎庙堂之上与天子相可否者宰相也天子曰是谏官曰非天子曰必行谏官曰必不可行立殿陛之前与天子争是非者谏官也宰相尊行其道谏官卑行其言言行道亦行也九卿百司郡县之吏守一职者任一职之责宰相谏官系天下之事亦任天下之责然宰相九卿而下失职者受责于有司谏官之失职也取讥于君子有司之法行乎一时君子之讥着之简册而昭明垂之百世而不泯甚可惧也夫七品之官任天下之责惧百世之讥岂不重耶非材且贤者不能为也近执事始被召于陈州洛之士大夫相与语曰我识范君知其材也其来不为御史必为谏官及命下果然则又相与语曰我识范君知其贤也他日闻有立天子陛下直辞正色面争庭论者非他人必范君也拜命以来翘首跂足竚乎有闻而卒未也窃惑之岂洛之士大夫能料于前而不能料于后也将执事有待而为也昔韩退之作争臣论以讥阳城不能极諌卒以谏显人皆谓城之不谏葢有待而然退之不识其意而妄讥修独以谓不然当退之作论时城为谏议大夫已五年后又二年始庭论陆贽及沮裴延龄作相欲裂其麻纔两事尔当徳宗时可谓多事矣授受失宜叛将强臣罗列天下又多猜忌进任小人于此之时岂无一事可言而须七年耶当时之事岂无急于沮延龄论陆贽两事也谓宜朝拜官而夕奏疏也幸而城为谏官七年适遇延龄陆贽事一谏而罢以塞其责向使止五年六年而遂迁司业是终无一言而去也何所取哉今之居官者率三歳而一迁或一二歳甚者半歳而迁也此又非一可以待乎七年也今天子躬亲庶政化理清明虽为无事然自千里诏执事而拜是官者岂不欲闻正议而乐谠言乎然今未闻有所言说使天下知朝廷有正士而彰吾君有纳谏之明也夫布衣韦带之士穷居草茅坐论书史常恨不见用及用也又曰彼非我职不敢言或曰我位犹卑不得言矣又曰我有待是终无一人言也可不惜哉伏惟执事思天子所以见用之意惧君子百世之讥一陈昌言以塞重望且解洛之士大夫之惑则幸甚幸甚  

投时相书【`欧阳修`】  

某不佞疲软不能强筋骨与工人田夫坐市区服畎亩为力役之劳独好取古书文字考寻前世以来圣贤君子之所为与古之车旗服器名色等数以求国家之治贤愚之任至其炳然而精者时亦穿蠧盗取饰为文辞以自欣喜然其为道闳深肆大非愚且迂所能究及用功益精力益不足其劳反甚于市区畎亩而其所得较之诚有不及焉岂劳力而役业者成功易勤心而为道者至之难与欲悔其所难而返就其易则复惭圣人为山一篑止焉之言不敢叛弃故退失其小人之事进不及君子之文茫然其心罔识所向若弃车川游漫于中流不克攸济回视陆者顾瞻徨徨然复思之人之有材能抱道徳懐知虑而可自肆于世者虽圣与贤未尝无不幸焉禹之偏枯郄克之跛丘明之盲有不幸其身者矣抱闗击柝恓惶奔走孟子之战国扬雄之新室有不幸其时者矣少焉而材学焉而不回贾谊之毁仲舒之禁锢虽有其时有不幸其偶者矣今以六尺可用之躯生太平有道之世无进身毁罪之惧是其身时偶三者皆幸于古人之所有者独不至焉岂天之所予不两足与亦勉之未臻与伏惟明公履道懐正以相天下上以承天子社稷之大计下以理公卿百职之宜贤者任之以能不贤者任之以力由士大夫下至于工商贱技皆适其分而收其长如修之愚既不足任之能亦不堪任以力徒以常有志于学也今幸以文字试于有司因自顾其身时隅三者之幸也不能黙然以自羞谨以所业杂文五轴贽阍人以俟进退之命焉  

答范龙图辞辟命书【`欧阳修`】  

修顿首再拜启急步至得七月十九日华州所发书伏审即日尊体动止万福戎狄侵邉自古常事邉吏无状至烦大贤伏惟执事忠义之节信于天下天下之士得一识面者退夸于人以为荣耀至于游谈布衣之贱徃徃窃托门下之名矧今以大谋小以顺取逆济以明哲之才有必成功之势则士之好功名者于此为时孰不愿出所长少助万一得托附以成其名哉况闻狂虏猖獗屡有斥指之词加之轻侮购募之辱至于执戮将吏杀害邉民凡此数事在于修辈尤为愤耻每一思之中夜三起不幸修无所能徒以少喜文字过为世俗见许此岂足以当大君子之举哉若夫叅决军谋经画财利料敌制胜在于幕府茍不乏人则军书奏记一末事耳有不待修而堪者矣由此始敢以亲为辞况今世人所谓四六者非修所好少为进士时不免作之自及第遂弃不复作在西京佐三相幕府于职当作亦不为作此师鲁所见今废已久惧无好辞以辱嘉命此一端也伏见自至闗西辟士甚众古人所与成事必有国士共之非惟在上者以知人为难士虽贫贱以身许人固亦未易欲其尽死必深相知知之不尽士不为用今奇怪豪儁之士徃徃蒙见收择顾用之如何尔然尚虑山林草莽有挺特知义慷慨自重之士未得出于门下也宜少思焉若修者恨无他才以当长者之用非敢效庸人茍且乐安佚也幸察  

与石推官第二书【`欧阳修`】  

前同年徐君行因得寓书论足下书之怪时仆有妺居襄城丧其夫匍匐将徃视之故不能尽其所以云者而畧陈焉足下虽不以仆为狂愚而絶之复之以书然果未能喻仆之意非足下之不喻繇仆听之不审而论之之畧之过也仆见足下书久矣不即有云而今乃云者何耶始见之疑乎不能书又疑乎忽而不学夫书一艺尔人或不能与忽不学所不必论是以黙黙然及来京师见二像石本及闻说者云足下不欲同俗而力为之如前所陈者是诚可诤矣然后一进其说及得足下书自谓不能与前所闻者异然后知所听之不审也然足下于仆之言亦似未审者足下谓世之善书者能锺王虞栁不过一艺已之所学乃尧舜周孔之道不必善书又云因仆之言欲勉学之此皆非也夫所谓锺王虞栁之书者非独足下薄之仆固亦薄之矣世之有好学其书而悦之者与嗜饮茗阅画图无异但其性之一僻尔岂君子之所务乎然至于书则不可无法古之始有文字也务乎记事而因物取类为其象故周礼六艺有六书之学其点画曲直皆有其说扬子曰断木为棋梡革为鞠亦皆有法焉而况书乎今虽隶字已变于古而变古为隶者非圣人不足师法然其点画曲直犹有准则如毋毋彳亻之相近易之则乱而不可读矣今足下以其直者为斜以其方者为圎而曰我苐行尧舜周孔之道此甚不可也譬如设馔于案加帽于首正襟而坐然后食者此世人常耳若其纳足于帽反衣而衣坐乎案上以饭实酒巵而食曰我行尧舜周孔之道者以此之于世可乎不可也则书虽末事而当从常法不可以为怪亦犹是矣然足下了不省仆之意凡仆之所陈者非论书之善不但患乎近怪自异以惑后生也若果不能又何必学仆岂区区劝足下以学书者乎足下又云我实有独异于世者以疾释老斥文章之雕刻者此又大不可也夫释老惑者之所为雕刻文章薄者之所为足下安知世无明诚质厚君子之不为乎足下自以为异是待天下无君子之与已同也仲尼曰后生可畏安知来者之不如今也是则仲尼一言不敢遗天下之后生足下一言待天下以无君子此故所谓大不可也夫士之不为释老与不雕刻文章者譬如为吏而不受货财葢道当尔不足恃以为贤也属久苦小疾无意思不宣  

答吴充秀才书【`欧阳修`】  

修顿首白先辈吴君足下前辱示书及文三篇发而读之浩乎若千万言之多及少定而视焉纔数百言尔非夫辞丰意雄霈然有不可御之势何以至此然犹自患伥伥莫有开之使前者此好学之谦言也修材不足用于时仕不足荣于世其毁誉不足轻重气力不足动人世之欲假誉以为重借力而后进者奚取于修焉先辈学精文雄其施于时又非待假誉而为重借力而后进者也然而惠然见临若有所责得非急于谋道不择其人而问焉者与夫学者未始不为道而至者鲜焉非道之于人逺也学者有所溺焉尔葢文之为言难工而可喜易说而自足世之学者徃徃溺之一有工焉则曰吾学足矣甚者至弃百事不闗于心曰吾文士也职于文而已此其所以至之鲜也昔孔子老而归鲁六经之作数年之顷尔然读易者如无春秋读书者如无诗何其用功少而至于斯也圣人之文虽不可及然大抵道胜者文不难而自至也故孟子皇皇不暇著书荀卿葢亦晩而有作若子云仲淹方勉焉以模言语此道未足而强言者也后之惑者徒见前世之文传以为学者文而已故愈力愈勤而愈不至此足下所谓终日不出于轩序不能纵横髙下皆如意者道未足也若道之充焉虽行乎天地入于渊泉无不之也先辈之文浩乎霈然可谓善矣而又志于为道犹自以为未广若不止焉孟荀可至而不难也修学道而不至者然幸不甘于所说而溺于所止因吾子之能不自止又以励修之少进焉幸甚幸甚修白  

与郭秀才书【`欧阳修`】  

仆昨以吏事至汉东秀才见仆于叔父家以启事二篇偕门刺先进自西阶拜起旋辟甚有仪坐而语诺甚谨读其辞温宻华富甚可爱视秀才待仆之意甚勤而礼也古人之相见必有欢欣交接之诚而不能逹乃取羔羊雉鹜之类致其意为贽而先既致其意又耻其无文则以虎豹之皮绘画之布以饰之然后意逹情接客既贽而主人必礼以荅之为陈酒殽币篚壶矢燕乐之具将其意又为赋诗以陈其情今秀才好学甚精博记书史务为文词不以羔禽皮布为饰独以言文其身而其贽既美其意既勤矣宜秀才责仆之荅厚也仆既无主人之具以为礼独为秀才赋诗女曰鸡鸣之卒章曰知子之来之杂佩以赠之取其知客之来豫储珩璜琚瑀之美以送客虽无此物犹言之以致其意厚也仆诚无此物可谓空言之尔秀才年且少貌厚色扬志鋭学敏因进其业修其辞暴练缉织之不已使其文采五色润泽炳欝若贽以见当世公卿大人非惟若仆空言以赠也必有分庭而礼加笾豆实币篚延为上宾者惟勉之不已  

与蔡君谟求书集古录序书【`欧阳修`】  

修启向在河朔不能自闲尝集录前世金石之遗文自三代以来古文竒字莫不皆有中间虽罪戾摈斥水陆奔走颠危困踣兼之人事吉凶忧患悲愁无聊仓卒未尝一日忘也葢自庆歴乙酉逮嘉佑壬寅十有八年而得千卷顾其勤至矣然亦可谓富哉窃复自念好嗜与俗异驰乃独区区收拾世人之所弃者惟恐不及是又可笑也因輙自叙其事庶以见其志焉然顾其文鄙意陋不足以示人既则自视前所集录虽浮屠老子诡妄之说常见贬絶于吾儒者徃徃取之而不忍遽废者何哉岂非特以其字画之工耶然则字书之法虽为学者之余事亦有助于金石之传也若浮屠老子之说当弃而获存者乃直以字画而传是其幸而得所托尔岂特有助而已哉仆之文陋矣顾不能以自传其或幸而得所托则未必不传也由是言之为仆不朽之托者在君谟一挥毫之顷耳窃惟君子乐善欲成人之美者或闻斯说谓宜有不能却也故輙持其说以进而不疑伏惟幸察  

代人上王枢宻求先集序书【`欧阳修`】  

某月日具位某谨斋沐献书枢宻相公阁下某闻传曰言之无文行而不逺君子之所学也言以载事而文以饰言事信言文乃能表见于后世诗书易春秋皆善载事而尤文者故其传尤逺荀卿孟轲之徒亦善为言然其道有至有不至故其书或传或不传犹系于时之好恶而兴废之其次楚有大夫者善文其讴歌以传汉之盛时有贾谊董仲舒司马相如扬雄能文其文辞以传由此以来去圣益逺世益薄或衰下迄周隋其间亦时时有善文其言以传者然皆纷杂灭裂不纯信故百不传一幸而一传传亦不显不能若前数家之焯然暴见而大行也甚矣言之难行也事信矣须文文至矣又系其所载之大小以见其行逺不逺也书载尧舜诗载商周易载九圣春秋载文武之法苟孟二家载诗书易春秋者楚之辞载风雅汉之徒各载其时王声名文物之盛以为辞后之学者荡然无所载则其言之不纯信其传之不久逺势使然也至唐之兴若太宗之政开元之治宪宗之功其臣下又争载之以文其词或播乐歌或刻金石故其间巨人硕士闳言髙论流铄前后者恃其所载之在文也故其言之所载者大且文则其传也章言之所载者不文而又小则其传也不章某不佞守先人之绪余先人在太宗时以文辞为名进士以对策为贤良方正既而守道纯正为贤待制逢时太平奋身扬名宜其言之所载文之所行大而可恃以传也然未能甚行于世者岂其嗣续不肖不能继守而泯灭之抑有由也夫文之行虽系其所载犹有待焉诗书易春秋待仲尼之删正荀孟屈原无所待犹待其弟子而传焉汉之徒亦得其史臣之书其始出也或待其时之有名者而后发其既殁也或待其后之纪次者而传其为之纪次也非其门人故吏则其亲戚朋友如梦得之序子厚李汉之序退之也伏惟阁下学老文巨为时雄人出入三朝其能望光辉接步武者惟先君为旧则亦先君之所待也岂小子之敢有请焉谨以家集若干卷数写献门下惟哀其愚而幸赐之  

## 文章辨体彚选卷二百二十六

（明）贺复征 编  

○书二十二  

上欧阳内翰书【`宋苏洵`】  

内翰执事洵布衣穷居常窃自叹以为天下之人不能皆贤不能皆不肖故贤人君子之处于世合必离离必合徃者天子方有意于治而范公在相府富公为枢宻副使执事与余公蔡公为谏官尹公驰骋上下用力于兵革之地方是之时天下之人毛髪丝粟之才纷纷然而起合而为一而洵也自度其愚鲁无用之身不足以自奋于其间退而养其心幸其道之将成而可以复见于当世之贤人君子不幸道未成而范公西富公北执事与余公蔡公分散四出而尹公亦失势奔追于小官洵时在京师亲见其事忽忽仰天叹息以为斯人之去而道虽成不复足以为荣也既复自思念徃者众君子之进于朝其始也必有善人焉推之今也亦必有小人焉间之今之世无复有善人也则已矣如其不然也吾何忧焉姑养其心使其道大有成而待之何伤退而处十年虽未敢自谓其道有成矣然浩浩乎其胸中若与曩者异而余公适亦有成功于南方执事与蔡公复相继登于朝富公复自外入为宰相其势将复合为一喜且自贺以为道既已粗成而果将有以发之也既又反而思其向之所慕望爱恱之而不得见之者葢有六人焉今将徃见之矣而六人者已有范公尹公二人亡焉则又为之澘然出涕以悲呜呼二人者不可复见矣而所恃以慰此心者犹有四人也则又以自解思其止于四人也则又汲汲欲一识其面以发其心之所欲言而富公又为天子之宰相逺方塞士未可遽以言通于其前而余公蔡公逺者又在万里外独执事在朝廷间而其位差不甚贵可以呌呼扳援而闻之以言而饥寒衰老之病又痼而留之使不克自至于执事之庭夫以慕望爱恱其人之心十年而不得见而其人已死如范公尹公二人者则四人者之中非其势不可遽以言通者何可以不能自徃而遽已也执事之文章天下之人莫不知之然窃自以为洵之知之特深愈于天下之人何者孟子之文语约而意尽不为巉刻斩絶之言而其锋不可犯韩子之文如长江大河浑浩流转鱼鼋蛟龙万怪惶惑而抑遏蔽掩不使自露而人望见其渊然之光苍然之色亦自畏避不敢迫视执事之文纡余委备徃复百折而条达疎畅无所间断气尽语极急言竭论而容与闲易无艰难劳苦之态此三者皆断然自为一家之文也惟李翱之文其味黯然而长其光油然而幽俯仰揖让有执事之态陆贽之文遣言措意切近的当有执事之实而执事之才又自有过人者葢执事之文非孟子韩子之文而欧阳子之文也夫乐道人之善而不为谄者以其人诚足以当之也彼不知者则以为誉人以求其恱已也夫誉人以求其恱已洵亦不为也而其所以道执事光明盛大之徳而不自知止者亦欲执事之知其知我也虽然执事之名满于天下虽不见其文而固已知有欧阳子矣而洵也不幸堕在草野泥涂之中而其知道之心又近而粗成欲徒手奉咫尺之书自托于执事将使执事何从而知之何从而信之哉洵少年不学生二十五歳始知读书从士君子游年既已晩而又不遂刻意励行以古人自期而视与已同列者皆不胜已则遂以为可矣其后困益甚然后取古人之文而读之始觉其出言用意与已大异时复内顾自思其才则又似夫不遂止于是而已者由是尽烧其曩时所为文数百篇取论语孟子韩子及其它圣人贤人之文而兀然端坐终日以读之者七八年矣方其始也入其中而惶然博观于其外而骇然以惊及其久也读之益精而其胸中豁然以明若人之言固当然者然犹未敢自出其言也时既久胸中之言日益多不能自制试出而书之已而再三读之浑浑乎觉其来之易矣然犹未敢以为是也近所为洪范论史论凡七篇执事观其如何噫嘻区区而自言不知者又将以为自誉以求人之知已也惟执事思其十年之心如是之不偶然也而察之  

上文丞相书【`苏洵`】  

昭文相公执事天下之事制之在始始不可制制之在未是以君子慎始而无后忧救之于其未而其始不为无谋失诸其始而邀诸其终而天下无遗事是故古者之制其始也有百年之前而为之者也葢周公营乎东周数百年而待乎平王之东迁也然及其収天下之士而责其贤不肖之分则未尝于其始焉而制其极葢尝举之于诸侯考之于太学引之于射宫而试之以弓矢如此其备矣然而管叔蔡叔文王之子而武王周公之弟也生而与之居处习知其性之所好恶与夫居之于太学而习之于射宫者宜愈详矣然其不肖之实卒不见于此时及其出为诸侯监国临大事而不克自定然后败露以见其不肖之才且夫张弓而射之一不失容此不肖者或能焉而圣人岂以为此足以尽人之才葢将为此名以収天下之士而后观其临事而黜其不肖故曰始不可制制之在未于此有人求金于沙敛而扬之惟其扬之也精是责金于扬而敛之则无择焉不然金与沙砾皆不录而已矣故欲求尽天下之贤俊莫若略其始欲求责实于天下之官莫若精其终今者天下之官自相府而至于一县之丞尉其为数实不可胜计然而大数已定余吏溢于官籍大臣建议减任子削进士以求便天下窃观古者之制略于始而精于终使贤者易进而不肖者易犯夫易犯故易退易进故贤者众众贤进而不肖者易退夫何患官冗今也艰之于其始窃恐夫贤者之难进与夫不肖者之无以异也方今进退天下士大夫之权内则御史外则转运而士大夫之间洁然而无过可以任为吏者其实无几且相公何不以意推之徃年吴中复在犍为一月而发二吏中复去职而吏之以罪免者旷歳无有也虽然此特洵之所见耳天下之大则又可知矣国家法令甚严洵从蜀来见凡吏商者皆不征非追胥调发皆得役天子之夫是以知天下之吏犯法者甚众从其犯而黜之十年之后将分职之不给此其权在御史转运而御史转运之权实在相公顾甚易为也今四方之士会于京师口语籍籍莫不为此然皆莫肯一言于其上诚以为近于私我也洵西蜀之人方不见用于当世幸又不复以科举为意是以肆言于其间而可以无嫌伏惟相公慨然有忧天下之心征伐四国以安天子毅然立朝以威制天下名著功遂文武并济此其享功业之重而居富贵之极于其平生之所望无复慊然者惟其获天下之多士而与之皆乐乎此可以复动其志故遂以此告其左右惟相公裁之  

上富丞相书【`苏洵`】  

相公阁下徃年天子震怒出逐宰相选用旧臣堪付属以天下者使在相府与天下更始而阁下之位实在第三方是之时天下咸喜相庆以为阁下惟不为宰相也故黙黙在此方今困而复起起而复为宰相而又适值乎此时也不为而何为且吾君之意待之如此其厚也不为而何以副吾望故咸曰后有下令而异于他日者必吾富公也朝夕而待之跂首而望之望望然而不获见也戚戚然而疑呜呼其弗获闻也必其逺也进而及于京师亦无闻焉不敢以疑犹曰天下之人如此其众也数十年之间如此其不变也皆曰贤人焉或曰彼其中则有说也而天下之人则未始见也然而不能无忧葢古之君子爱其人也则忧其无成且尝闻之古之君子相是君也与是人也皆立于朝则使吾皆知其为人皆善者也而后无忧且一人之身而欲擅天下之事虽见信于当世而同列之人一言而疑之则事不可以成今夫政出于他人而不惧事不出于已而不忌是二者惟善人为能然犹欲得其心焉若夫众人政出于他人而惧其害已事不出于已而忌其成功是以有不平之心生夫或居于吾前或立于吾后而皆有不平之心焉则身危故君子之出处于其间也不使之不平于我也周公立于明堂以听天下而召公惑何者天下固惑乎大者也召公犹未能信乎吾之此心也周公定天下诛管蔡告召公以其志以安其身以及于成王故凡安其身者以安乎周也召公之于周公管蔡之于周公是二者亦皆有不平之心焉以为周之天下周公将遂取之也周公诛其不平而不可告语者告其可以告语者而和其不平之心然则非其必不可以告语者则君子未始不欲和其心天下之人从士而至于卿大夫宰相集处其上将有所为何虑而不成不能忍其区区之小忿以成其不平之衅则害其大事是以君子忍其小忿以容其小过而杜其不平之心然后当大事而听命焉且吾之小忿不足以易吾之大事也故宁小容焉使无蔕芥于其间古之君子与贤者并居而同乐故其责之也详不幸而与不肖者偶不图其大而治其细则阔逺于事情而无益于当世故天下无事而后可与争此不然则否昔者诸吕用事陈平忧惧计无所出陆贾入见说之使交欢周勃平用其策卒得绛侯北军之助以灭诸吕夫绛侯木强之人也非陈平致之而谁也故贤者致其不贤者非夫不贤者之能致贤者也曩者陛下即位之初宼莱公为相惟其侧有小人不能诛又不能与之无忿故终以斥去及范文正公在相府又欲以歳月尽治天下事失于急与不忍小忿故羣小人亦急逐去之一去遂不复用以没其身伏惟阁下以不世出之才立于天子之下百官之上此其深谋逺虑必有所处而天下之人犹未获见洵西蜀人也窃有志于今世愿一见于堂上伏惟阁下深思之毋忽  

上韩枢宻书【`苏洵`】  

太尉执事洵著书无他长及言兵事论古形势至自比贾谊所献权书虽古人已徃成败之迹茍深晓其义施之于今无所不可昨因请见求进末议太尉许诺谨撰其说言语朴直非有惊世絶俗之谈甚髙难行之论太尉取其大纲而无责其纎悉葢古者非用兵决胜之为难而养兵不用之可畏今夫水激之山放之海决之为沟塍壅之为沼沚是天下之人能之委江河注淮泗汇为洪波潴为太湖万世而不溢者自禹之后未之见也夫兵者聚天下不义之徒授之以不仁之器而教之以杀人之事夫惟天下之未安盗贼之未殄然后有以施其不义之心用其不仁之器而试其杀人之事当是之时勇者无余力智者无余谋巧者无余技故其不义之心变而为忠不仁之器加之于不仁而杀人之事施之于当杀及夫天下既平盗贼既殄不义之徒聚而不散勇者有余力则思以为乱智者有余谋则思以为奸巧者有余技则思以为诈于是天下之患杂然出矣葢虎豹终日而不杀则跳踉大呌以发其怒蝮蝎终日而不螫则噬啮草木以致其毒其理固然无足怪者昔者刘项奋臂于草莽之间秦楚无赖子弟千百为辈争起而应者不可胜数转斗五六年天下厌兵项籍死而髙祖亦已老矣方是时分王诸将改定律令与天下休息而韩信黥布之徒相继而起者七国髙祖死于介胄之间而莫能止也连延及于吕氏之祸讫孝文而后定是何起之易而收之难也刘项之势初若决河顺流而下诚有可喜及其崩溃四出放乎数百里之间拱手而莫能救也呜呼不有圣人何以善其后太祖太宗躬擐甲胄跋涉险阻以斩刈四方之蓬蒿用兵数十年谋臣猛将满天下一旦卷甲而休之传四世而天下无变此何术也荆楚九江之地不分于诸将而韩信黥布之徒无以启其心也虽然天下无变而兵久不用则其不义之心蓄而无所发饱食优游求逞于良民观其平居无事出怨言以邀其上一日有急是非人得千金不可使也往年诏天下缮完城池西川之事洵实亲见凡郡县之富民举而籍其名得钱数百万以为酒食馈饷之费杵声未絶城輙随壊如此者数年而后定卒事官吏相贺卒徒相矜若战胜凯旋而待赏者比来京师游阡陌间其曹徃徃偶语无所忌讳闻之土人方春时尤不忍闻葢时五六月矣会京师忧大水锄耰畚筑列于两河之壖县官日费千万传呼劳问之声不絶者数十里犹且睊睊狼顾莫肯効用且夫内之如京师之所闻外之如西川之所亲见天下之势今何如也御将者天子之事也御兵者将之职也天子者养尊而处优树恩而收名与天下为喜乐者也故其道不可以御兵人臣执法而不求情尽心而不求名出死力以捍社稷使天下之心系于一人而已不与焉故御兵者人臣之事不可以累天子也今之所患大臣好名而惧谤好名则多树私恩惧谤则执法不坚是以天下之兵豪纵至此而莫之制也顷者狄公在枢府号为寛厚爱人狎昵士卒得其欢心而太尉适承其后彼狄公者知御外之术而不知治内之道此邉将材也古者兵在外爱将军而忘天子在内爱天子而忘将军爱将军所以战爱天子所以守狄公以其御外之心而施诸其内太尉不反其道而何以为治或者以为兵久骄不治一旦绳以法恐因以生乱昔者郭子仪去河南李光弼实代之将至之日张用济斩于辕门三军股栗夫以临淮之悍而代汾阳之长者三军之士竦然如赤子之脱慈母之懐而立乎严师之侧何乱之敢生且夫天子者天下之父母也将相者天下之师也师虽严赤子不敢以怨其父母将相虽厉天下不敢以咎其君其势然也天子者可以生人可以杀人故天下望其生及其杀之也天下曰是天子杀之故天子不可以多杀人臣奉天子之法虽多杀天下无以归怨此先王所以威懐天下之术也伏惟太尉思天下所以长久之道而无幸一时之名尽至公之心而无恤三军之多言夫天子推深仁以结其心太尉厉威武以振其惰彼其思天子之深仁则畏而不至于怨思太尉之威武则爱而不至于骄君臣之体顺而畏爱之道立非太尉吾谁望耶  

上田枢宻书【`苏洵`】  

天之所以与我者岂偶然哉尧不得以与丹朱舜不得以与商均而瞽瞍不得夺诸舜发于其心出于其言见于其事确乎其不可易也圣人不得以与人父不得夺诸其子于此见天之所以与我者不偶然也夫其所以与我者必有以用我也我知之不得行之不以告人天固用之我实置之其名曰弃天自卑以求幸其言自小以求用其道天之所以与我者何如而我如此也其名曰亵天弃天我之罪也亵天亦我之罪也不弃不亵而人不我用不我用之罪也其名曰逆天然则弃天亵天者其责在我逆天者其责在人在我者吾将尽吾力之所能为者以塞夫天之所以与我之意而求免夫天下后世之讥在人者吾何知焉吾求免夫一身之责之不暇而暇为人忧乎哉孔子孟轲之不遇老于道途而不倦不愠不怍不沮者夫固知夫责之所在也卫灵鲁哀齐宣梁惠之徒不足相与以有为也我亦知之矣抑将尽吾心焉耳吾心之不尽吾恐天下后世无以责夫卫灵鲁哀齐宣梁惠之徒而彼亦将有以辞其责也然则孔子孟轲之目将不瞑于地下矣夫圣人贤人之用心也固如此如此而生如此而死如此而贫贱如此而富贵升而为天沉而为渊流而为川止而为山彼不预吾事吾事毕矣切怪夫后之贤者不能自处其身也饥寒困穷之不胜而号于人呜呼使吾诚死于饥寒困穷耶则天下后世之责将必有在彼其身之责不自任以为忧而吾取而加之吾身不亦过乎今洵之不肖何敢自列于圣贤然其心亦有所甚不自轻者何则天下之学者孰不欲一蹴而造圣人之域然及其不成也求一言之几乎道而不可得也千金之子可以贫人可以富人非天之所与虽以贫人富人之权求一言之几乎道不可得也天子之宰相可以生人可以杀人非天之所与虽以生人杀人之权求一言之几乎道不可得也今洵用力于圣人贤人之术亦已久矣其言语其文章虽不识其果可以有用于今而传于后与否独怪夫得之之不劳方其致思于心也若或启之得之心而书之纸也若或相之夫岂无一言之几于道者乎千金之子天子之宰相求而不得者一旦在已故其心得以自负或者天其亦有以与我也曩者见执事于益州当时之文浅狭可笑饥寒困穷乱其心而声律记问又从而破壊其体不足观也已数年来退居山野自分永弃与世俗日疎阔得以大肆其力于文章诗人之优柔骚人之清深孟韩之温醇迁固之雄刚孙吴之简切投之所向无不如意尝试以为董生得圣人之经其失也流而为迂鼌错得圣人之权其失也流而为诈有二子之才而不流者其惟贾生乎惜乎今之世愚未见其人也作策二道曰审势审敌作书十篇曰权书洵有山田一顷非凶岁可以无饥力耕而节用亦足以自老不肖之身不足惜而天之所与者不忍弃且不敢亵也执事之名满天下天下之士用与不用在执事故敢以所谓策二道权书十篇为献平生之文逺不可多致有洪范论史论十篇近以献内翰欧阳公度执事与之朝夕相从议天下之事则斯文也其亦庶乎得陈于前矣若夫言之可用与夫身之可贵与否者执事事也执事责也于洵何有哉  

上王长安书【`苏洵`】  

判府左丞阁下天下无事天子甚尊公卿甚贵士甚贱从士而逆数之至于天子其积也甚厚其为变也甚难是故天子之尊至于不可指而士之卑至于可杀呜呼见其安而不见其危如此而已矣卫懿公之死非其无人也以鹤辞而不与战也方其未败也天下之士望为其鹤而不可得也及其败也思以千乗之国与匹夫共之而不可得也人知其卒之至于如此则天子之尊可以栗栗于上而士之卑可以肆志于下又焉敢以势言哉故夫士之贵贱其势在天子天子之存亡其权在士世衰道丧天下之士学之不明持之不坚于是始以天子存亡之权下而就一匹夫贵贱之势甚矣夫天下之惑也持千金之璧以易一瓦缶几何其不举而弃诸沟也古之君子其道相为徒其徒相为用故一夫不用乎此则天下之士相率而去之使夫上之人有失天下士之忧而后有失一士之惧今之君子幸其徒之不用以苟容其身故其始也轻用之而其终也亦轻去之呜呼其亦何便于此也当今之世非有贤公卿不能振其前非有贤士不能奋其后洵从蜀来明日将至长安见明公而东伏惟读其书而察其心以轻重其礼幸甚幸甚  

## 文章辨体彚选卷二百二十七

（明）贺复征 编  

○书二十三  

应制举上两制书【`宋苏轼`】  

轼闻古者有贵贱之际有圣贤之分二者相胜而不可以相参其势然也治其贵贱之际则不知圣贤之为高行其圣贤之分则不知贵贱之为差昔者子思孟轲之徒不见诸侯而耕于野比闾小吏一呼于其门则摄衣而从之至于齐鲁千乘之君操币执贽因门人以愿交于下风则闭门而不纳此非茍以为异而已将以明乎圣贤之分而不参于贵贱之际故其摄衣而从之也君子不以为畏而其闭门而拒之也君子不以为傲何则其分定也士之贤不肖固有之矣子思孟轲不可以人人而求之然而贵贱之际圣贤之分二者要不可以不知也世道衰丧不能深明于斯二者而错行之施之不得其处故其道两亡今夫轼朝生于艹茆尘土之中而夕与于州县之小吏其官爵势力不足较于世亦明矣而诸公之贵至与人主揖让周旋而无间大车驷马至于门者逡廵而不敢入轼也非有公事而輙至于庭求以宾客之礼见于下执事固已获罪于贵贱之际矣虽然当世之君子不以其愚陋而使与于制举之末朝廷之上不以其疎贱而使奏其猖狂之论轼亦自忘其不肖而以为是两汉之主所孜孜而求之亲降色辞而问之政者也其才虽不足以庶几于圣贤之间而学其道治其言则所守者其分也是故踽踽然而来仰不知明公之尊而俯不知其身之贱不由绍介不待辞让而直言当世之故无所委曲者以为贵贱之际非所以施于此也轼闻治事不若治人治人不若治法治法不若治时时者国之所以存亡天下之所最重也周之衰也时人莫不茍偷而不立周虽欲其立而不可得也故周亡秦之衰也时人莫不贪利而不仁秦虽欲其仁而不可得也故秦亡西汉之衰也时人莫不柔懦而谨畏故君臣相蒙而至于危东汉之衰也时人莫不矫激而奋厉故贤不肖不相容以至于乱夫时者岂其所自为耶王公大人实为之轼将论其时之病而以为其权在诸公诸公之所好天下莫不好诸公之所恶天下莫不恶故轼敢以今之所患二者告于下执事其一曰用法太宻而不求情其二曰好名太高而不适实此二者时之大患也何谓用法太宻而不求情昔者天下未平而法不立则人行其私意仁者遂其仁勇者致其勇君子小人莫不以其意从事而不困于绳墨之间故易以有功而亦易以乱及其治也天下莫不趋于法不敢用其私意而惟法之知故虽贤者所为要以如法而止不敢于法律之外有所措意夫人胜法则法为虚器法胜人则人为备位人与法并行而不相胜则天下安今自一命以上至于宰相皆以奉法循令为称其职拱手而任法曰吾岂得自由哉法既大行故人为备位其成也其败也其治也其乱也天下皆曰非我也法也法之弊岂不亦甚矣哉昔者汉高之时留侯为太子少傅位于叔孙之后而周昌亦自御史大夫为诸侯相天下有缓急则功臣左迁而不怨此亦知其君臣之权不以法而相持也今天下所以任法者何也任法生于自疑自疑生于多私惟天下之无私则能于法律之外有以效其智何则其自信明也夫唐永泰之间奸臣执政政以贿成德宗发愤而用常衮衮一切用法四方奏请莫有获者然天下否塞贤愚不分君子不以为能也崔佑甫为相不至期年而除吏八百多其亲旧或者以为讥崔佑甫曰不然非亲与旧则安得而知之顾其所用如何尔君子以为善用法今天下泛泛焉莫有深思逺虑者皆任法之过也何谓好名太高而不适实昔者圣人之为天下使人各致其能以相济也不一则不专不专则不能自尧舜之时而伯夷后夔稷契之伦皆不过名一艺办一职以尽其能至于子孙世守其业而不迁夔不敢自与于知礼而稷不敢自任于播种至于三代之际亦各输其材而安其习以不相犯躐凡书传所载者自非圣人皆止于名一艺办一职故其艺未尝不精而其职未尝不举后世之所希望而不可及者由此故也下而至于汉其君子各务其所长以相左右故史之所记武宣之际自公孙魏邴以下皆不过以一能称于当世夫人各有才才各有小大大者安其大而无忽于小小者乐其小而无慕于大是以各适其用而不丧其所长及至后世上失其道而天下之士皆有侈心耻以一艺自名而欲尽天下之能事是故丧其所长而至于无用今之士大夫其实病此也仕者莫不谈王道述礼乐皆欲复三代追尧舜终于不可行而世务因以不举学者莫不论天人推性命终于不可究而世教因以不明自许太髙而措意太广太高则无用太广则无功是故贤人君子布于天下而事不立聴其言则侈大而可乐责其效则汗漫而无当此皆好名之过深惟古之圣贤建功立业兴利捍患至于百工小民之事皆有可观不若今世之因循卤莽其故出于此二者欤伏惟明公才畧之宏伟度量之寛厚学术之广博声名之炜煜冠于一时而振于百世百世之所望而正者意有所向则天下奔走而趋之则其愍时忧世之心或有取于斯言也轼将有深于此者而未敢言焉不宣轼再拜  

上富丞相书【`苏轼`】  

轼闻之进说于人者必其人之有间而可入则其说易行战国之人贪天下之士因其贪而说之危国之人惧天下之士因其惧而说之是故其说易行古之人一说而合至有立谈之间而取公相者未尝不始于战国危国何则有间而可入也居今之世而欲进说于明公之前不得其间而求入焉则亦可谓天下之至愚无知者矣地方万里而制于一姓极天下之尊而尽天下之富不可以有加矣而明公为之宰四夷不作兵革不试是明公无贪于得而无惧于失也方西戎之炽也契丹乘间以跨吾北中国之大不畏而畏明公之一辞是明公之勇冠于天下也明公居于山东而倾河朔之流人父弃其子夫弃其妻而自归于明公者百余万明公人人而食之旦旦而抚之此百万人者岀于沟壑之中而免于乌鸢豺狼之患生得以养其父母而祭其祖考死得以使其子孙葬埋祭祀不失其故常是明公之仁及于百世也勇冠于天下而仁及于百世士之生于世如此亦足矣今也处于至足之势则是明公无复有所羡慕于天下之功名也五帝三代之事百家之书莫不尽读礼乐刑政之大小兵农财赋之盛衰四海之内地里之逺近山川之险易土物之所宜莫不尽知当世之贤人君子与夫奸伪险诈之徒莫不尽究至于曲学小数茫昧戃怳而不可知者皆猎其华而咀其英泛其流而渉其源虽自为当世之辩不能傲之以其所不知则是明公无复有所畏惮于天下之博学也名为天下之贤人而贵为天子之宰无贪于得而无惧于失无羡于功名而无畏于博学是其果无间而可入也天下之士果不可以进说也轼也闻之楚左史倚相曰昔卫武公年九十有五犹日箴儆于国曰自卿以下至于官师茍在朝者无谓我老耄而舍我朝夕以交戒我犹以为未也而作诗以自戒其诗曰抑抑威仪惟德之隅夫卫武公惟居于至足而自以为不足故其没也谥之曰睿圣武公嗟夫明公岂以其至足而无间以拒天下之士则士之进说者亦何必其间之入哉不然轼将诵其所闻而明公试观之夫天下之小人所为奔走辐凑于大人之门而为之用者何也大人得其全小人得其偏大人得其全故能兼受而独制小人得其偏是以聚而求合于大人之门古之圣人惟其聚天下之偏而各收其用以为非偏则莫肯聚也是故不以其全而责其偏夫惟全者之不可以多有也故天下之偏者惟全之求今以其全而责其偏夫彼若能全将亦为我而已矣又何求焉昔者夫子亷洁而不为异众之行勇敢而不为过物之操孝而不狥其亲忠而不犯其君凡此者皆夫子之全也原宪亷而至于贫公良孺勇而至于斗曽子孝而狥其亲子路忠而犯其君凡此者是数子之偏也夫子居其全而收天下之偏是以若此巍巍也若夫明公其亦可谓天下之全矣亷而天下不以为介直而天下不以为讦刚健而不为强敦厚而不为弱此明公之所得之于天而天下之所不可望于明公者也明公居其全天下効其偏其谁曰不可异时士大夫皆喜为卓越之行而世亦贵狡悍之才自明公执政而朝廷之间习为中道而务循于规矩士之矫饰力行为异者众必共笑之夫卓越之行非至行也而有取于世狡悍之才非真才也而有用于天下此古之全人所以坐而收其功也今天下卓越之行狡悍之才举不敢至于明公之门惧以其不纯而获罪于门下轼之不肖窃以为天下之未大治兵之未振财之未丰天下之有望于明公而未获者其或繇此也欤昔范公收天下之士不考其素茍可用者莫不咸在虽其狂狷无行之徒亦自效于下风而范公亦躬为诡特之操以震之夫范公之取人者是也其自为者非也伏惟明公以天下之全而自居去其短而袭其长以收功于无穷轼也西南之匹夫求斗升之禄而至于京师翰林欧阳公不知其不肖使与于制举之末而发其猖狂之论是以輙进说于左右以为明公必能容之所进策论五十篇贫不能尽冩而致其半观其大略幸甚  

上曽丞相书【`苏轼`】  

轼闻之将有求于人而其说不诚则难以望其有合矣世之竒特之士其处也莫不为异众之行而其岀也莫不为怪诡之词比物引类以摇撼当世理不可化则欲以势刼之将以术售其身古之君子有韩子者其为说曰王公大人不可以无贫贱之士居其下风而推其后大其声名而久其传虽其贵贱之阔絶而其相须之急不啻若左右手呜呼果其用是说也则夫世之君子所为老死而不遇者无足怪矣今夫扣之者急则应之者疑其辞夸则其实必有所不副今吾以为王公大人不可以一日而无吾也彼将退而考其实则亦无乃未至于此耶昔者汉高未尝喜儒而不失为明君卫霍未尝荐士而不失为贤公卿吾将以吾之说而彼将以彼之说彼此相拒而不得其欢心故贵贱之间终不可以合而道终不可以行何者其扣之急而其辞夸也鬻千金之璧者不之于肆而愿观者塞其门观者叹息而主人无言焉非不能言知言之无加也今也不幸而坐于五达之衢又呶呶焉自以为希世之珍过者不顾执其裾而强观之则其所鬻者可知矣王公大人其无意于天下后世者亦安以求为也茍其不然则士之过于其前而有动于其目者彼将褰裳疾行而搂取之故凡皇皇汲汲者举非吾事也昔者尝闻明公之风矣以大臣之子孙而取天下之高第才足以过人而自视缺然常若不足安于小官而乐于恬淡方其在太学之中衣缯饭糗若将终身至于德发而不可掩名高而不可抑贵为天子之少宰而其自视不加于其旧之锱铢其度量宏达至于如此此其尤不可以夸辞而急扣者也轼不佞自为学至今十有五年以为凡学之难者难于无私无私之难者难于通万物之理故不通乎万物之理虽欲无私不可得也已好则好之已恶则恶之以是自信则惑也是故幽居黙处而观万物之变尽其自然之理而断之于中其所不然者虽古之所谓贤人之说亦有所不取虽以此自信而亦以此自知其不恱于世也故其言语文章未尝輙至于公相之门今也天子举直谏之士而两制过聴谬以其名闻窃以为与于此者皆有求于吾君吾相者也故亦敢献其文凡十篇而书为之先惟所裁择幸甚  

上韩丞相论灾伤手实书【`苏轼`】  

史馆相公执事轼到郡二十余日矣民物椎鲁过客稀少真愚拙所宜久处也然灾伤之余民既病矣自入境见民以蒿蔓裹蝗虫而瘗之道左累累相望者二百余里捕杀之数闻于官者几三万斛然吏皆言蝗不为灾甚者或言为民除草使蝗果为民除草民将祝而来之岂忍杀乎轼近在钱塘见飞蝗自西北来声乱浙江之涛上翳日月下掩草木遇其所落弥望萧然此京东余波及淮浙者耳而京东独言蝗不为灾将以谁欺乎郡已上章详论之矣愿公少信其言特与量蠲秋税或与倚阁青苖钱疎逺小臣腰领不足以荐鈇钺岂敢以非灾之蝗上罔朝廷乎若必不信方且重复检按则饥羸之民索之于沟壑间矣且民非独病旱蝗也方田均税之患行道之人举知之税之不均也久矣然而民安其旧无所归怨今乃用一切之法成于期月之间夺甲与乙其不均又甚于昔者而民之怨始有所归矣今又行手实之法虽其条目委曲不一然大抵特告讦耳昔之为天下者恶告讦之乱俗也故有不干已之法非盗及强奸不得捕告其后稍稍失前人之意渐开告讦之门而今之法揭赏以求人过者十常八九夫告讦之人未有非凶奸无良者异时州县所共疾恶多方去之然后良民乃得为安今乃以厚赏招而用之岂吾君敦化相公行道之本意欤凡为此者欲以均出役钱耳免役之法其经久利病轼所不敢言也朝廷必欲推而行之尚可择其简易为害不深者轼以为定簿便当即用五等古法惟第四等五等分上中下昔之定簿者为役役未至虽有不当民不争也役至而后诉耳故簿不可用今之定簿者为钱民知当户岀钱也则不容有大谬矣其名次细别或未尽其详然至于等第葢已略得其实轼以为如是足矣但当先定役钱所须几何预为至少之数以赋其下五等其余委自令佐度三等以上民力之所任者而分与之夫三等以上钱物之数虽其亲戚不能周知至于物力之厚薄则令佐之稍有才者可以意度也借如其县第一等凡若干户度其力共可以岀钱若干则悉召之庭以其数予之不户别也令民自相差择以次分占尽数而已第二等则逐乡分之凡某乡之第二等若干户度其力可以共出钱若干召而分之如第一等第三等亦如之彼其族居相望贫富相悉利害相形不容独有侥幸者也相推相诘不一二日自定矣若析户则均分役钱典卖则着所割役钱于契要使其子孙与买者各以其名附旧户供官至三年造簿则不复用举从其新如此而朝廷又何求乎所谓浮财者决不能知其数凡告者亦意之而已意之而中其赏不赀不中杖六十至八十极矣小人何畏而不为乎近者军器监须牛皮亦用告赏农民丧牛甚于丧子老弱妇女之家报官稍缓则挞而责之钱数十千以与浮浪之人其归为牛皮而已何至是乎轼在钱塘每执笔断犯盐者未尝不流涕也自到京东见官不卖盐狱中无盐囚道上无迁乡配流之民私窃喜幸近者复得漕檄今相度所谓王伯瑜者欲变京东河北盐阴置市易盐务利害不觉慨然太息也宻州之盐歳收税钱二千八百余万为盐一百九十余万秤此特一郡之数耳所谓市易盐务者度能尽买此乎茍不能尽民肯舍而不煎煎而不私买乎顷者两浙之民以盐得罪者歳万七千人终不能禁京东之民悍于两浙逺甚恐非独万七千人而已纵使官能尽买又须尽卖而后可茍不能尽其存者与粪土何异其害又未可以一二言也愿公救之于未行若已行其孰能已之轼不敢论事久矣今者守郡民之利病其势有以见及又闻自京师来者举言公深有拯救斯民为社稷长计逺虑之意故不自揆复发其狂言可则行之否则置之愿无闻于人使孤老衰废之踪重得罪于世也干冐威重不胜战栗  

上刘侍读书【`苏轼`】  

轼闻天下之所少者非才也才满于天下而事不立天下之所少者非才也气也何谓气曰是不可名者也若有鬼神焉而阴相之今夫事之利害计之得失天下之能者举知之而不能办能办其小而不能办其大则气有所不足也夫气之所加则已大而物小于是乎爱其至大而不为之惊纳其至繁而不为之乱任其至难而不为之忧享其至乐而不为之荡是气也受之于天得之于不可知之间杰然有以葢天下之人而出万物之上非有君长之位杀夺施与之权而天下环向而归之此必有所得者矣多才而败者世之所谓不幸者也若无能焉而每以成者世之所谓天幸者也夫幸与不幸君子之论不施于成败之间而施于穷达之际故凡所以成者其气也其所以败者其才也气不能守其才则焉徃而不败世之所以多败者皆知求其才而不知论其气也若夫明公其亦有所得矣轼非敢以虚辞而曲说诚有所见焉耳夫天下有分得其分则安非其分而以一毫取于人则羣起而争之天下有无穷之利自一命以上至于公相其利可爱其途甚夷设为科条而待天下之择取然天下之人翘足跂首而羣望之逡廵而不敢进者何也其分有所止也天下有无功而迁一级者则众指之矣迁者不容于下迁之者不容于上而况其甚者乎明公起于徒歩之中执五寸之翰书方尺之简而列于士大夫之上横翔捷出冠压百吏而为之表犹以为未也而加之师友之职付之全秦之地地方千里则古之方伯连帅所不能有也东障崤渑北跨河渭南倚巴蜀西控戎夏则古之秦昭王商君白起之徒所以殣身残民百战而有之者也奋臂而取两制不十余年而天下不以为速非有汗马之劳米盐之能以擅富贵之美而天下不以为无功抗颜高议自以无前而天下不以为无让此其气固有以大服于天下矣天下无大事也天下而有大事非其气之过人者则谁实办之轼逺方之鄙人逰于京师闻明公之风幸其未至于公相而犹可以诵其才气之盛美而庶几于知言惜其将遂西去而不得从也故请问于门下以愿望见其风采不宣轼再拜  

黄州上文潞公书【`苏轼`】  

轼再拜孟夏渐热恭惟留守太尉执事台候万福承以元功正位兵府备物典册首冠三公维曽孙之遇絶口不言而金縢之书因事自显真古今之异事圣朝之光华也有自京师来转示所赐书教一通行草烂然使破甑敝帚复増九鼎之重轼始得罪仓皇出狱死生未分六亲不相保然私心所念不暇及他但顾平生所存名义至重不知今日所犯为已见絶于圣贤不得复为君子乎抑虽有罪不可赦而犹可改也伏念五六日至于旬时终莫能决輙复强颜忍耻饰鄙陋之辞道畴昔之眷以卜于左右遽辱还答恩礼有加岂非察其无他而恕其不及亦如圣天子所以贷而不杀之意乎伏读洒然知其不肖之躯未死之闲犹可以洗濯磨治复入于道德之场追申徒而谢子产也轼始就逮赴狱有一子稍长徒歩相随其余守舍皆妇女幼稚至宿州御史符下就家取文书州郡望风遣吏发卒围船捜取老幼几怖死既去妇女恚骂曰是好著书书成何所得而怖我如此悉取烧之比事定重复寻理十亡其七八矣到黄州无所用心輙复覃思于易论语端居深念若有所得遂因先子之学作易传九卷又自以意作论语说五卷穷苦多难寿命不可期恐此书一旦复沦没不传意欲冩数本留人间念新以文字得罪人必以为凶衰不祥之书莫肯收藏又自非一代伟人不足托以必传者莫若献之明公而易传文多未有力装冩独致论语说五卷公退闲暇一为读之就使无取亦足见其穷不忘道老而能学也轼在徐州时见诸郡盗贼为患而察其人多凶狭不逊因之以饥馑恐其忧不止于窃攘剽杀也轼草具其事上之会有旨移湖州而止家所藏书既多亡轶而此书本以为故纸糊笼箧独得不烧笼破见之不觉惘然如梦中事輙录其本以献轼废逐至此岂敢复言天下事但惜此事粗有益于世既不复施行犹欲公知之此则宿昔之心扫除未尽者也公一读讫即烧之而已黄州食物贱风土稍可安既未得去去亦无所归必老于此拜见无期临纸于邑惟冀以时为国自重  

答秦太虚书【`苏轼`】  

轼启五月末舍弟来得子书劳问甚厚日欲裁谢因循至今逓中复辱教感愧益甚比日履兹初寒起居何如轼寓居粗遣但舍弟初到筠州即丧一女而轼亦丧一老乳母悼念未衰又得乡信堂兄中舍九月中逝去异乡衰病触目凄感念人命脆弱如此又承见喻中间得疾不轻且喜复健吾侪渐衰不可复作少年调度当速用道书方士之言厚自养炼谪居无事颇窥其一二已借得本州岛大庆观道堂三间冬至后当入此室四十九日乃出自非废放安得就此太虚他日一为仕宦所縻欲求四十九日闲岂可复得耶当及今为之但择平时所谓简要易行者日夜为之寝食之外不治他事得满此期根本立矣此后纵复出从人事事已则心返自不能废矣此书到日恐已不及然亦不须用冬至也寄示诗文皆超然胜絶亹亹焉来逼人矣如我辈亦不劳逼也太虚未免求禄仕方应举求之应举不可必窃为君谋宜多著书如所示论兵及盗贼等数篇但似此得数十首皆卓然有可用之实者不须及时事也但旋作此书亦不可废应举此书若成聊复相示当有知君者想喻此意也公择近过此相聚数日说太虚不离口莘老未尝得书知未暇通问程公辟须其子履中哀词轼本自求作今岂可食言但得罪以来不复作文字自持颇严若复一作则决坏藩墙今后仍复衮衮多言矣初到黄廪入既絶人口不少私甚忧之但痛自节俭日用不得过百五十每月朔便取四千五百钱断为三十块挂屋梁上平旦用尽乂挑取一块即藏去乂仍以大竹筒别贮用不尽者以待宾客此贾耘老法也度嚢中尚可支一歳有余至时别作经画水到渠成不须豫虑以此胸中都无一事所居对岸武昌山水佳絶有蜀人王生在邑中徃徃为风涛所隔不能即归则王生能为杀鸡炊黍至数日不厌又有潘生者作酒店樊口棹小舟径至店中村酒亦自醇酽柑橘椑柹极多大芋长尺余不减蜀中外县米斗二十有水路可致羊肉如北方猪牛麞鹿如土鱼蟹不论钱岐亭监酒胡定之载书万卷随行喜借人看黄州曹官数人皆家善庖馔喜作会太虚视此数事吾事岂不既济矣乎欲与太虚言者无穷但纸尽耳展读至此想见掀髯一咲也子骏固吾所畏其子亦可喜曽与相见否此中有黄岗少府张舜臣者其兄尧臣皆云与太虚相熟儿子每蒙批问适会葬老乳母今勾当作坟未暇拜书歳晩苦寒惟万万自重李端叔一书托为达之夜中微被酒书不成字不罪不罪不宣轼再拜  

上韩魏公乞葬董传书【`苏轼`】  

轼再拜近得秦中故人书报进士董传三月中病死轼徃歳官岐下始识传至今七八年知之熟矣其为人不通晓世事然酷嗜读书其文字萧然有岀尘之姿至诗与楚辞则求之于世可与传比者不过数人此固不待轼言公自知之然传尝望公不为力致一官轼私心以为公非有所爱也知传所禀付至薄不任官耳今年正月轼过岐下而传居丧二曲使人问讯其家而传径至长安见轼于传舍道其饥寒穷苦之状以为几死者数矣頼公而存又且荐我于朝吾平生无妻近有彭驾部者闻公荐我许嫁我其妺若免丧得一官又且有妻不虚作一世人皆公之赐轼既为传喜且私忧之此二事生人之常理而在传则为非常之福恐不能就今传果死悲夫书生之穷薄至于如此其极耶夫传之才器固不通于世用然譬之象犀珠玉虽无补于饥寒要不可使在涂泥中此公所以终荐传也今父子暴骨僧寺中孀母弱弟自谋口腹不暇决不能葬轼与之故旧在京师者数人相与岀钱赙其家而气力微薄不能有所济甚可悯笑公若犹怜之不敢望其它度可以葬传者足矣陈绎学士当徃泾州而宋廸度支在岐下公若有以赐之轼且敛众人之赙并以予陈而致之宋使葬之有余以予其家传平生所为文当使人就其家取之若获当献诸公干冐左右无任战越  

与李方叔书【`苏轼`】  

屡获来教因循不一裁答悚息不已比日履兹秋暑起居佳胜录示子骏行状及数诗辞意整暇有加于前得之极喜慰累书见责入不相荐引读之甚愧然其说不可不尽君子之知人务相勉于道不务相引于利也足下之文过人处不少如李氏墓表及子骏行状之类笔势翩翻有可以追古作者之道至若前所示兵鉴则读之终篇莫知所谓意者足下未甚有得于中而张其外者不然则老病昏惑不识其趣也以此私意犹冀足下积学不倦落其华而成其实深愿足下为礼义君子不愿足下丰于财而亷于德也若进退之际不甚慎静则于定命不能有毫髪増益而于道德有丘山之损矣古之君子贵贱相因先后相援固多矣轼非敢废此道平生相知心所谓贤者则于稠人中誉之或因其言以考其实实至则名随之名不可掩其自为世用理势固然非力致也陈履常居都下逾年未尝一至贵人之门章子厚欲一见终不可得中丞傅钦之侍郎孙莘老荐之轼亦挂名其间会朝廷多知履常者故得一官轼孤立言轻未尝独荐人也爵禄乃人主所专宰相犹不敢必而欲责于轼可乎东汉处士私相谥非古也殆似丘明为素臣当得罪于孔门矣孟生贞曜葢亦蹈袭流弊不足法而况相近名字者乎甚不顾足下此等也轼于足下非爱之深期之逺定不及此犹能察其意否近秦少游有书来亦论足下近文益竒明上求人如不及岂有终汨没之理足下但信道自守当不求自至若不深自重恐丧失所有言切而尽临纸悚息未即会见千万保爱近夜眼昏不一不一  

答谢举亷书【`苏轼`】  

轼启近奉违亟辱问讯具审起居佳胜感慰深矣轼受性刚简学迂材下坐废累年不敢复齿缙绅自还海北见平生亲旧惘然如隔世人况与左右无一日之雅而敢求交乎数赐见临倾葢如故幸甚过望不敢言也所示书教及诗赋杂文观之熟矣大畧如行云流水初无定质但常行于所当行常止于不可不止文理自然姿态横生孔子曰言之不文行之不逺又曰辞达而已矣夫言止于达意则疑若不文是大不然求物之妙如系风捕影能使是物了然于心者葢千万人而不一遇也而况能使了然于口与手者乎是之谓辞达辞至于能达则文不可胜用矣扬雄好为艰深之词以文浅易之说若正言之则人人知之矣此正所谓雕虫篆刻者其太玄法言皆是物也而独悔于赋何哉终身雕虫而独变其音节便谓之经可乎屈原作离骚经葢风雅之再变者虽与日月争光可也可以其似赋而谓之雕虫乎使贾谊见孔子升堂有余矣而乃以赋鄙之至与司马相如同科雄之陋如此比者甚众可与知者道难与俗人言也因论文偶及之耳欧阳文忠公言文章如精金美玉市有定价非人所能以口舌贵贱也纷纷多言岂能有益于左右愧悚不已所须惠力法雨堂字轼本不善作大字强作终不佳又舟中局廹难写未能如教然轼方过临江当徃逰焉或僧欲有所记录当为作数句留院中慰左右念亲之意今已至峡山寺少留即去愈逺惟万万以时自爱不宣  

答李端叔书【`苏轼`】  

轼闻足下名久矣又于相识处徃徃见所作诗文虽不多亦足以髣髴其为人矣寻常不通书问怠慢之罪犹可阙略及足下斩然在疚亦不能以一字奉慰舍弟子由至先蒙惠书又复懒不即答顽钝废礼一至于此而足下终不弃絶逓中再辱手书待遇益隆览之面热汗下也足下才高识明不应轻许与人得非用黄鲁直秦太虚辈语眞以为然邪不肖为人所憎而二子独喜见誉如人嗜昌歜羊枣未易诘其所以然者以二子为妄则不可遂欲以移之众口又大不可也轼少年时读书作文专为应举而已既及进士第贪得不已又举制策其实何所有而其科号为直言极谏故每纷然诵说古今考论是非以应其名耳人苦不自知既以此得因以为实能之故譊譊至今坐此得罪几死所谓齐虏以口舌得官真可笑也然世人遂以轼为欲立异同则过矣妄论利害搀说得失此正制科人习气譬之候虫时鸟自鸣自巳何足为损益轼每怪时人待轼过重而足下又复称说如此愈非其实得罪以来深自闭塞扁舟草屦放浪山水间与樵渔杂处徃徃为醉人所推骂輙自喜渐不为人识平生亲友无一字见及有书与之亦不答自幸庶几免矣足下又复创相推与甚非所望木有瘿石有晕犀有通以取妍于人皆物之病也谪居无事黙自观省回视三十年以来所为多其病者足下所见皆故我非今我也无乃闻其声不考其情取其华而遗其实乎抑将又有取于此也此事非相见不能尽自得罪后不敢作文字此书虽非文然信笔书意不觉累幅亦不须示人必喻此意  

答刘沔书【`苏轼`】  

轼顿首都曹刘君足下蒙示书教及编录拙书文二十卷轼平生以言语文字见知于世亦以此取疾于人得失相补不如不作之安也以此常欲奋弃笔砚为瘖黙人而习气宿业未能尽去亦谓随手云散乌没矣不知足下黙随其后缀拾编掇略无遗者览之惭汗可为多言之戒然世之蓄轼诗文者多矣率真伪相半又多为俗子所改窜读之使人不平然亦不足怪识真者少葢从古所病梁萧统集文选世以为工以轼观之拙于文而陋于识者莫统若也宋玉赋高唐神女其初略陈所梦之因如子虚亡是公相与问答皆赋矣而统谓之叙此与儿童之见何异李陵苏武赠别长安而诗有江汉之语及陵与武书词句儇浅正齐梁间小儿所拟作决非西汉文而统不悟刘子玄独知之范晔作蔡琰传载其二诗亦非是董卓已死琰乃流落方卓之乱伯喈尚无恙也而其诗乃云以卓乱故流入于胡此岂真琰语哉其笔势乃效建安七子者非东汉诗也李太白韩退之白乐天诗文皆为庸俗所乱可为太息今足下所示二十卷无一篇伪者又少谬误及所示书词清婉雅奥有作者风气知足下致力于斯文久矣某穷困本坐文字葢愿刳形去皮而不可得者然幼子过文益竒在海外孤寂无寥过时出一篇见娯则为数日喜寝食有味以此知文章如金玉珠贝未易鄙弃也见足下词学如此又喜吾同年兄龙图之有后也故勉作报书忽忽不宣  

答李昭玘书【`苏轼`】  

轼启向得王子中兄弟书其道足下每相见语輙见及意相予甚厚即欲作书以道区区又念方以罪垢废放平生不相识而相向如此此人必有以不肖欺左右者轼所以得罪正坐名过实耳年大以来平日所好恶忧畏皆衰矣独畏过实之名如畏虎也以此未敢相闻今获来书累幅首尾句句皆所畏者谨再拜辞避不敢当然少年好文字虽自不能工喜诵他人之工者今虽老余习尚在得所示书反复不知厌所称道虽不然然观其笔势俯仰亦足以粗得足下为人之一二也幸甚幸甚比日履兹春和起居何似轼蒙庇粗遣每念处世穷困所向輙値墙谷无一遂者独于文人胜士多获所欲如黄庭坚鲁直晁补之无咎秦观太虚张耒文潜之流皆世未之知而轼独先知之今足下又不见鄙欲相从游岂造物者专欲以此乐见厚也耶然此数子者挟其有余之资而骛于无涯之知必极其所如徃而后已则亦将安所归宿哉惟明者念有以反之鲁直既丧妻絶嗜好蔬食饮水此最勇决舍弟子由亦云学道三十余年今始粗闻道考其言行则信与昔者有间矣独轼伥伥焉未有所得也  

答黄鲁直书【`苏轼`】  

轼始见足下诗文于孙莘老之坐上耸然异之以为非今世之人也莘老言此人人知之者尚少子可为称扬其名轼笑曰此人如精金美玉不即人而人即之将逃名而不可得何以我称扬为然观其文以求其为人必轻外物而自重者今之君子莫能用也其后过李公择于济南则见足下之诗文愈多而得其为人甚详意其超逸絶尘独立万物之表驭风骑气以与造物者游非独今之君子所不能用虽如轼之放浪自弃与世疎阔者亦莫得而友也今者辱书词累幅执礼恭甚如见所畏者何哉轼方以此求交于足下而惧其不可得岂意得此于足下乎喜愧之怀殆不可胜然自入夏以来家人軰更卧病忽忽至今裁答甚缓想未深讶也古风二首托物引类真得古诗人之风而轼非其人也聊复次韵以为一咲  

谢张太保撰先人墓碣书【`苏轼`】  

伏蒙再示先人墓表特载辨奸一篇恭览涕泗不知所云窃惟先人早歳汨没晩乃有闻虽当时学者知师尊之然于其言语文章犹不能尽而况其中之不可形者乎所谓知之尽而信其然者举世唯公一人虽若不幸然知我者希正老氏之所贵辨奸之始作也自轼与舍弟皆有嘻其盛矣之谏不论他人独明公一见以为与我意合公固已论之先朝载之史册今虽容有不知后世决不可没而先人之言非公表而出之则人未必信信不信何足深计然使斯人用区区小数以欺天下天下莫觉莫知恐后世必有秦无人之叹此墓表之所以作而轼之所以流涕再拜而谢也黄叔度澹然无作郭林宗一言至今以为颜子林宗于人材小大毕取所贤非一人而叔度之贤无一见于外者而后世犹信徒以林宗之重也今公之重不减林宗所贤惟先人而其心迹粗若可见其信于后世必矣多言何足为谢聊发一二  

## 文章辨体彚选卷二百二十八

（明）贺复征 编  

○书二十四  

上两制诸公【`宋苏辙`】  

辙读书至于诸子百家纷纭同异之辨后世工巧组绣钻研离析之学葢尝喟然太息以为圣人之道譬如山海薮泽之奥人之入于其中者莫不皆得其所欲充足饱满各自以为有余而无慕乎其外今夫班输共工旦而操斧斤以逰丛林取其大者以为楹小者以为桷圆者以为轮挺者以为轴长者扰云霓短者蔽牛马大者拥丘陵小者伏榛莽芟夷蹶取皆自以为尽山林之竒怪矣而猎夫渔师结网聚饵左强弓右毒矢陆死则毙象犀水伐则执蛟鳝熊罴虎豹之皮毛鼋龟犀兕之骨草上尽飞鸟下及走兽昆虫之类纷纷籍籍折翅捩足鳞鬛委顿纵横满前肉登鼎爼膏润砧几皮骨齿草披裂四岀被于器用求珠之工隋侯夜光间以颣玭磊落的砾充满其家求金之工辉赫晃荡铿锵交戞遍为天下冠冕佩带饮食之餙此数者皆自以为能尽山海之珍然山海之藏终满而莫见其尽昔者夫子及其生而从之游者葢三千余人是三千人者莫不皆有得于其师是以从之周旋奔走逐于宋鲁饥饿于陈蔡困厄而莫有去之者是诚有得乎尔也葢颜渊见于夫子而出告人曰吾能知之子路子贡冉有岀而告人亦曰吾知之下而至于邽巽孔忠公西舆公西箴此数子者门人之下第者也窃窥于道德之光华而有闻于议论之末皆以自得于一世其后田子方叚干木之徒讲之不详乃窃以为虚无淡泊之说而呉起禽滑厘之类又以猖狂于战国葢夫子之道分散四布后之人得其遗波余泽者至于如此而杨朱墨翟庄周邹衍田骈慎到韩非申不害之徒又不见夫子之大道皇皇惑乱譬如陷于大泽之陂荆榛棘茨蹊隧灭絶求以自致于通衢而不可得乃妄冒蒺藜蹈崖谷﨑岖缭绕而不能自止何者彼亦自以为已之得之也辙尝怪古之圣人既已知之矣而不遂以明告天下而着之六经六经之说皆微见其端而非所以破天下之疑惑使之一见而寤者是以世之君子纷纷至此而不可执也今夫易者圣人之所以尽天下刚柔喜怒之情吉凶得失之际以教天下之趋利避害而世之说者王氏韩氏至以老子之虚无京房焦贡至以阴阳灾异之数言诗者不言咏歌勤苦酒食燕乐之际极欢极戚而不违于道而言五际子午卯酉之事言书者不言其君臣之欢吁俞嗟叹有以深感天下而论其鲁誓秦誓之不当作也夫孔子岂不知后世之至此极欤其意以为后之学者无所据依感发以自尽其才是以说为六经而使之求之葢又欲其深思而得之也是以不为明着其说使天下各以其所长而求之故曰仁者见之谓之仁智者见之谓之智而子贡亦曰在人贤者识其大者不贤者识其小者夫使仁者效其仁智者效其智贤者推明其大而不遗其小小者乐致其小以自附于大各因其才而尽其力以求其至微至宻之地则天下将有终身于其说而无倦者矣至于后世不明其意患乎异说之多而学者之难明也于是举圣人之微言而折之以一人之私意而传疏之学横放于天下由是学者愈怠而圣人之说益以不明今夫使天下之人因说者之异同得以纵观博览而辨其是非论其可否推其精粗而后至于微宻之际则讲之当益深守之当益固昔者辙之始学也得一书伏而读之不求其传而惟其书之知求之而莫得则反复而思之至于终日而莫见而后退而求其传何者惧其入于心之易而守之不坚也及既长乃观百家之书纵横颠倒可喜可愕无所不读泛然无所适从葢晩而读孟子而后遍观乎百家而不乱也而世之言者曰学者不可以读天下之杂说不幸而见之则小道异术将乗间而入于其中虽扬雄尚然曰吾不观非圣之书以为世之贤人所以自养其心者如人之弱子幼弟不当岀而置之于纷华杂扰此何其不思之甚也古之所谓知道者邪词入之而不能荡诐词犯之而不能诈爵禄不能使之骄贫贱不能使之辱如使深居自闭于闺闼之中兀然颓然而曰知道云者此乃所谓腐儒者也古者伯夷隘柳下惠不恭隘与不恭是君子之所不为也而孔子曰伯夷叔齐不降其志不辱其身柳下惠少连降志而辱身言中伦行中虑至于孟子恶乡愿之败俗而知于陵仲子之不可常也美禹稷之汲汲于天下而知颜氏之自乐之非固也知天下之诸侯其所取之为盗而知王者之不必尽诛也知贤者之不可召而知召之役之为义也故士之言学者皆曰孔孟何者以其知道而已今辙山林之匹夫何敢自附于孟子然其所以泛观天下之异说三代以来兴亡治乱之际而皎然其有以折之者葢其学出于孟子而不可诬也今年春天子将求直言之士而辙适来调官京师舍人杨公不知其不肖取其鄙野之文五十篇而荐之俾与明诏之末伏惟执事方今之伟人而朝之名卿也其德业之所服声华之所耀孰不欲一见以効薄技于左右夫其五十篇之文从中而下则执事亦既见之矣是以不敢复以为献姑述其所以为学之道而执事试观焉  

上枢宻韩太尉书【`苏辙`】  

太尉执事辙生好为文思之至深以为文者气之所形然文不可以学而能气可以养而致孟子曰吾善养吾浩然之气今观其文章寛厚弘博充乎天地之间称其气之小大太史公行天下周览四海名山大川与燕赵间豪俊交逰故其文疎荡颇有竒气此二子者岂尝执笔学为如此之文哉其气充乎其中而溢乎其貎动乎其言而见乎其文而不自知也辙生十有九年矣其居家所与逰者不过其邻里乡党之人所见不过数百里之间无高山大野可登览以自广百氏之书虽无所不读然皆古人之陈迹不足以激发其志气恐遂汨没故决然舍去求天下竒闻壮观以知天地之广大过秦汉之故都恣观终南嵩华之髙北顾黄河之奔流慨然想见古人之豪杰至京师仰观天子宫阙之壮与仓廪府库城池苑囿之富且大也而后知天下之巨丽见翰林欧阳公聴其议论之宏辨观其容貎之秀伟与其门人贤士大夫逰而后知天下之文章聚乎此也太尉以才略冠天下天下之所恃以无忧四夷之所惮以不敢发入则周公召公岀则方叔召虎而辙也未之见焉且夫人之学也不志其大虽多而何为辙之来也于山见终南嵩华之髙于水见黄河之大且深于人见欧阳公而犹以为未见太尉也故愿得观贤人之光耀闻一言以自壮然后可以尽天下之大观而无憾辙年少未能通习吏事向之来非有取于斗升之禄偶然得之非其所乐然幸得赐归待选使得优游数年之间将归益治其文且学为政太尉茍以为可教而辱教之又幸矣  

上刘长安书【`苏辙`】  

辙闻之物之所受于天者异则其自处必高自处既高则必趯然有所不合于世俗葢猛虎处于深山向风长鸣则百兽震恐而不敢出松栢生于髙岗散柯布叶而草木为之不殖非吾则尔拒而尔则不吾抗也故大才不同则无朋而势逺絶则失众才髙者身之累也势异者众之弃也昔者伯夷叔齐已尝试之矣与其乡人立以其冠之不正也舍而去之夫以其冠之不正也舍之而去则天下无乃无可与共处者耶举天下而无可与共处则是其势岂可以久也茍其势不可以久则吾无乃亦将病之欤其病而后反也不若其素与之之为善也伯夷叔齐惟其徃而不反是以为天下之弃人也以伯夷之不吾屑而弃伯夷者是固天下之罪矣而以吾之洁清而不屑天下是伯夷亦有过耳古语有之曰大辩若讷大巧若拙何者惧天下之以吾辩而以辩乘我以吾巧而以巧困我故以拙养巧以讷养辩此又非独善保身也亦将以使天下之不吾忌而其道可长久也今夫天下之士辙已略观之矣于此有所不足则于彼有所长于此有所蔽则于彼有所见其势然矣仄闻执事之风明俊雄辩天下无有敌者而高亮刚果士之进于前者莫不震栗而自失退而仰望才业之辉光莫不逡廵而自愧葢天下之士已大服矣而辙愿执事有以少下之使天下乐进于前而无恐而辙亦得进见左右以聴议论之末幸甚幸甚  

上田正言书【`王安石`】  

正言执事某五月还家八月抵官每欲介西北之邮布一书道区区之怀輙以事废扬东南之吭也舟舆至自汴者日十百数因得问汴事与执事息耗甚详其间荐绅道执事介然立朝无所跛倚甚盛甚盛顾犹有疑执事者虽某亦然某之学也执事诲之进也执事奬之执事知某不为浅矣有疑焉不以闻何以偿执事之知哉初执事坐殿庑下对方正策指斥天下利害奋不讳忌且曰愿陛下行之无使天下谓制科为进取一涂耳方此时窥执事意岂若今所谓举方正者猎取名位而已哉葢曰行其志云尔今联谏官朝夕耳目天子行事即一切是非无不可言者欲行其志宜莫若此时国之疵民之病亦多矣执事亦抵职之日久矣向之所谓疵者今或痤然若不可治矣向之所谓病者今或痼然若不可起矣曽未闻执事建一言寤主上也何向者指斥之切而今之疏也岂向之利于言而今之言不利耶岂不免若今之所谓举方正者猎取名位而已耶人之疑执事者以此为执事解者或造辟而言诡辞而出疎贱之人奚遽知其微哉是不然矣传所谓造辟而言者乃其言则不可得而闻也其言之效则天下斯见之矣今国之疵民之病有滋而无损焉乌所谓言之效耶复有为执事解者曰葢造辟而言之矣如不用何是又不然臣之事君三谏不从则去之礼也执事对策时常用是着于篇今言之而不从亦当不啻三矣虽惓惓之义未能自去孟子不云乎有言责者不得其言则去盍亦辞其言责耶执事不能自免于疑也必矣虽坚强之辩不能为执事解也乃如某之愚则愿执事不矜宠利不惮诛责一为天下昌言以寤主上起民之病治国之疵蹇蹇一心如对策时则人之疑不解自判矣惟执事念之如其不然愿赐教答不宣  

答韶州张殿丞书【`王安石`】  

某启伏蒙再赐书示及先君韶州之政为吏民称颂至今不絶伤今之士大夫不尽知又恐史官不能记载以次前世良吏之后此皆不肖之孤言行不足信于天下不能推扬先人之功绪余烈使人人得闻知之所以夙夜愁痛疚心疾首而不敢息者以此也先人之存某尚少不得备闻为政之迹然尝侍左右尚能记诵教诲之余葢先君所存尝欲大润泽于天下一物枯槁以为身羞大者既不得试已试乃其小者耳小者又将泯没而无传则不肖之孤罪大衅厚矣尚何以自立于天地之间耶阁下勤勤恻恻以不传为念非夫仁人君子乐道人之善安能以及此自三代之时国各有史而当时之史多世其家徃徃以身死职不负其意葢其所传皆可考据后既无诸侯之史而近世非尊爵盛位虽雄竒儁烈道德满衍不幸不为朝廷所称輙不得见于史而执笔者又杂岀一时之贵人观其在廷论议之时人人得讲其然否尚或以忠为邪以异为同诛当前而不栗讪在后而不羞茍以餍其忿好之心而止耳而况阴挟翰墨以裁前人之善恶疑可以代褒似可以附毁徃者不能讼当否生者不得论曲直赏罚谤誉又不施其间以彼其私独安能无欺于冥昩之间耶善既不尽传而传者又不可尽信如此唯能言之君子有大公至正之道名实足以信后世者耳目所遇一以言载之则遂以不朽于无穷耳伏惟阁下于先人非有一日之雅余论所及无党私之嫌茍以发潜德为已事务推所闻告世之能言而足信者使得论次以传焉则先君之不得列于史官岂有恨哉  

答叚缝书【`王安石`】  

叚君足下某在京师时尝为足下道曽巩善属文未尝及其为人也还江南始熟而慕焉友之乂作文麤道其行惠书以所闻诋巩行无纎完其居家亲友惴畏焉怪某无文字规巩见谓有党果哉足下之言也巩固不然巩文学议论在某交逰中不见可敌其心勇于适道殆不可以刑祸利禄动也父在困厄中左右就养无亏行家事铢髪以上皆亲之父亦爱之甚尝曰吾宗敝所頼者此儿耳此某之所见也若足下所闻非某之所见也巩在京师避兄而舍此虽某亦罪之也宜足下深攻之也于辠之中有足矜者顾不可以书传也事固有迹然而情不至是者如不循其情而诛焉则谁不可诛耶巩之迹固然耳然巩为人弟于此不得无过但在京师时未深接之还江南又既徃不可咎未尝以此规之也巩果于从事少许可时时岀于中道此则还江南时尝规之矣巩闻之輙矍然巩固有以教某也其作怀友书两通一自藏一纳某家皇皇求相切劘以免于悔者略见矣尝谓友朋过差未可以絶固且规之规之从则已固且为文字自着见然后已邪则未尝也凡巩之行如前之云其既徃之过亦如前之云而已岂不得为贤者哉天下愚者众而贤者希愚者固忌贤者贤者又自守不与愚者合愚者加怨焉挟忌怨之心则无之焉而不谤君子之过于聴者又传而广之故贤者常多谤其困于下者尤甚势不足以动俗名实未加于民愚者易以谤谤易以传也凡道巩之云云者固忌固怨固过于聴者也家兄未尝亲巩也顾亦过于聴耳足下乃欲引忌者怨者过于聴者之言悬断贤者之是非甚不然也孔子曰众好之必察焉众恶之必察焉孟子曰国人皆曰可杀未可也见可杀焉然后杀之匡章通国以为不孝孟子独礼貌之以为孝孔孟所以为孔孟者为其善自守不惑于众人也如惑于众人亦众人耳乌在其为孔孟也足下姑自重毋轻议巩  

上蔡学士书【`曽巩`】  

庆歴四年五月日南丰曽巩谨再拜上书谏院学士执事朝廷自更两府谏官来言事者皆为天下贺得人而已贺之诚当也顾不贺则不可乎巩尝静思天下之士矣以天子而行圣人之道不古圣贤然者否也然而古今难之者岂无异焉邪人以不已利也则怨庸人以已不及也则忌怨且忌则造饰以行其间人主不寤其然则贤者必疎而殆矣故圣贤之道徃徃而不行也东汉之末是已今主上至圣虽有庸人邪人将不入其间然今日两府谏官之所陈上已尽白而信耶抑未然耶其已尽白而信也尚惧其造之未深临事而差也其未尽白而信也则当屡进而陈之待其尽白而信造之深临事而不差而后已也成此美者其不在于谏官乎古之制善矣夫天子之所尊而聴者宰相也然接之有时不得数且久矣惟谏官随宰相入奏事已奏宰相退归中书葢常然矣至于谏官出入言动相缀接蚤暮相亲未闻其当退也如此则事之失得蚤思之不待暮而以言可也暮思之不待越宿而以言可也不谕则极辨之可也屡进而陈之宜莫若此之详且实也虽有邪人庸人不得而间焉故曰成此美者其不在于谏官乎今谏官之见也有间矣其不能朝夕上下议亦明矣禁中之与居女妇而已尔舍是则寺人而已尔庸人邪人而已尔其于冥冥之间议论之际岂不易行其间哉如此则巩见今日两府諌官之危而未见国家天下之安也度执事亦已念之矣茍念之则在使谏官侍臣复其职而已安有不得其职而在其位者欤噫自汉降戾后世士之盛未有若唐也自唐太宗降戾后世士之盛亦未有若今也唐太宗有士之盛而能成功治今有士之盛能行其道则前数百年之弊无不除也否则后数百年之患将又兴也可不为深念乎巩生于逺阨于无衣食以事亲今又将集于乡学当圣贤之时不得抵京师而一言故敢布于执事并书所作通论杂文一编以献伏惟执事庄士也不拒人之言者也愿赐观览以其意少施焉巩之友王安石者文甚古行称其文虽已得科名然居今知安石者尚少也彼诚自重不愿知于人然如此人古今不常有如今时所急虽无常人千万不害也顾如安石此不可失也执事倘进之于朝廷其有补于天下亦书其所为文一编进左右庶知巩之非妄也  

上欧蔡书【`曽巩`】  

巩少读唐书及贞观政要见魏郑公王珪之徒在太宗左右事之大小无不议论谏诤当时邪人庸人相叅者少虽有如封伦李义府軰太宗又能识而疎之故其言无不信聴卒能成贞观太平刑措不以居成康上未尝不反复欣慕继以嗟惜以谓三代君臣不知曽有如此周旋议论否虽皋陶禹稷与唐舜上下谋谟载于书者亦未有若此委曲备具颇意三代唐舜去时逺其时虽有谋议如贞观间或尚过之而其史不尽存故于今无所闻见是不可知所不敢臆定繇汉以降至于陈隋复繇髙宗以降至于五代其史甚完其君无如此谋议决也故其治皆出贞观下理势然尔窃自恨不幸不生于其时亲见其事歌颂推说以饱足其心又恨不得升降进退于其间与之徃复议也自长以来则好问当世事所见闻士大夫不少人人惟一以茍且畏慎阴拱黙处为故未尝有一人见当世事仅计谋有未可立效者其谁肯奋然迎为之虑而已当之耶则又谓所欣慕者已矣类千百年间不可复及昨者天子赫然独见于万世之表既更两府复引二公为谏官见所条下及四方人所传道知二公在上左右为上论治乱得失羣臣忠邪小大无所隐不为缁铢计惜以避怨忌毁骂谗构之患窃又奋起以谓从古以来有言责者自任其事未知有如此周详悃至议论未知有如此之多者否虽郑公王珪又能过是耶今虽事不合亦足暴之万世而使邪者惧懦者有所树矣况合乎否未可必也不知所谓数百千年巳矣不可复有者今幸遇而见之其心欢喜震动不可比说日夜庶几虽有邪人庸人如封李者上必斥而逺之惟二公之聴致今日之治居贞观之上令巩小者得歌颂推说以饱足其心大者得出于其间吐片言半词以托名于千万世是所望于古者不负且令后世闻今之盛疑唐舜三代不及逺甚与今之疑唐太宗时无异虽然亦未尝不忧一日有于冥冥之中议论之际而行谤者使二公之道未尽用故前以书献二公先举是为言已而果然二公相次岀两府亦更改而怨忌毁骂谗构之患一日俱发翕翕万状至于乘女子之隙造非常之谤而欲加之天下之大贤不顾四方人议论不畏天地鬼神之临已公然欺诬骇天下之耳目令人感愤痛切废食与寝不知所为噫二公之不幸实疾首蹙额之民之不幸也虽然君子之于道也既得诸已汲汲焉而务施之于外汲汲焉务施之于外在我者也务施之外而有可有不可在彼者也在我者姑肆力焉至于其极而后已也在彼者则不可必得吾志焉然君子不以必得之难而废其肆力者故孔子之所说而聘者七十国而孟子亦区区于梁齐滕邾之间为孔子者聘六十九国尚未巳而孟子亦之梁之齐二大国不可则犹俯而与邾滕之君谋其去齐也迟迟而后岀昼其言曰王庶几改之则必召予如用予则岂惟齐民安天下之民举安观其心若是岂以一不合而止哉诚不若是亦无以为孔孟今二公固一不合者也其心岂不曰天子庶几召我而用之如孟子之所云乎肆力焉于其所在我者而任其所在彼者不以必得之难而已莫大斯时矣况今天子仁恕聪明求治之心未尝怠天下一归四方诸侯承号令奔走之不暇二公之言如朝得于上则夕被于四海夕得于上则不越宿而被于四海岂与聘七十国游梁齐邾滕之区区艰难比耶姑有待而已矣非独巩之望乃天下之望而二公所宜自任者也岂不谓然乎感愤之不已谨成忆昨诗一篇雅说三篇麤道其意后二篇并他事因亦冩寄此皆人所厌闻不宜为二公道然欲启言觉悟天下之可告者使明知二公志次亦使邪者庸者见之知世有断然自守者不从已于邪则又庶几于天子视聴有所开益使二公之道行则天下之嗷嗷者举被其赐是亦为天下计不独于二公发也则二公之道何如哉尝窃思更举贡法责之累日于学使学者不待乎按天下之籍而盛须土著以待举行悖者不能藉以进此歴代之思虑所未及善乎莫与为善也故诗中善学尤具伏惟赐省察焉  

谢杜相公书【`曽巩`】  

伏以昔者方巩之得祸罚于河濵去其家四千里之逺南向而望迅河大淮埭堰湖江天下之险为其阻阨而以孤独之身抱不测之疾茕茕路隅无攀缘之亲一见之旧以为之托又无至行上之可以感人利势下之可以动俗惟先人之医药与凡丧之所急不知所以为頼而旅榇之重大惧无以归者明公独于此时闵闵勤勤营救护视亲屈车骑临于河上使其方先人之病得一意于左右而医药之有与谋至其既孤无外事之夺其哀而毫髪之私无有不如其欲莫大之丧得以卒致而南其为存全之恩过越之义如此窃惟明公相天下之道唫诵推说者穷万世非如曲士汲及一节之善而位之极年之髙天子不敢烦以政岂乡闾新学危苦之情丛细之事宜以彻于视聴而蒙省察然明公存先人之故而所以尽于巩之德如此葢明公虽不可起而寄天下之政而爱育天下之人材不忍一夫失其所之道岀于自然推而行之不以进退而巩独幸遇明公于此时也在丧之日不敢以世俗浅意越礼进谢丧除又惟大恩之不可名空言之不足陈徘徊迄今一书之未进顾其惭生于心无须臾废也伏惟明公终赐亮察夫明公存天下之义而无有所私则巩之所以报于明公者亦惟天下之义而已誓心则然未敢谓能也  

寄欧阳舍人书【`曽巩`】  

巩顿首载拜舍人先生去秋人还蒙赐书及所撰先大父墓碑铭反复观诵感与惭并夫铭志之着于世义近于史而亦有与史异者葢史之于善恶无所不书而铭者葢古人之有功德材行志义之美者惧后世之不知则必铭而见之或纳于庙或存于墓一也茍其人之恶则于铭乎何有此其所以与史异也其辞之作所以使死者无有所憾生者得致其严而善人喜于见传则勇于自立恶人无有所纪则以愧而惧至于通材达识义烈节士嘉言善状皆见于篇则足为后世警劝之道非近乎史其将安近及世之衰人之子孙者一欲褒扬其亲而不本乎理故虽恶人皆务勒铭以夸后世立言者既莫之拒而不为又以其子孙之所请也书其恶焉则人情之所不得于是乎铭始不实后之作铭者当观其人茍托之非人则书之非公与是则不足以行世而传后故千百年来公卿大夫至于里巷之士莫不有铭而传者益少其故非他托之非人书之非公与是故也然则孰为其人而能尽公与是欤非蓄道德而能文章者无以为也葢有道德者之于恶人则不受而铭之于众人则能辨焉而人之行有情善而迹非有意奸而外淑有善恶相悬而不可以实指有实大于名有名侈于实犹之用人非蓄道德者恶能辨之不惑议之不狥不惑不狥则公且是矣而其辞之不工则世犹不传于是又在其文章兼胜焉故曰非蓄道德而能文章者无以为也岂非然哉然蓄道德而能文章者虽或并世而有亦或数十年或一二百年而有之其传之难如此其遇之难又如此若先生之道德文章固所谓数百年而有者也先祖之言行卓卓幸遇而得铭其公与是其传世行后无疑也而世之学者每观传记所书古人之事至其所可感则徃徃衋然不知涕之流落也况其子孙也哉况巩也哉其追晞祖德而思所以传之之繇则知先生推一赐于巩而及其三世其感与报宜若何而图之抑又思若巩之浅薄滞拙而先生进之先祖之屯蹷否塞以死而先生显之则世之魁宏豪杰不世岀之士其谁不愿进于门潜遁幽抑之士其谁不有望于世善谁不为而恶谁不愧以惧为人之父祖者孰不欲教其子孙为人之子孙者孰不欲宠荣其父祖此数美者一归于先生既拜赐之辱且敢进其所以然所论世族之次敢不承教而加详焉愧甚不宣  

## 文章辨体彚选卷二百二十九

（明）贺复征 编  

○书二十五  

与王观复书【`宋黄庭`】  

蒲元礼来辱书勤恳千万知其官虽劳勚无日不勤翰墨何慰如之即日初夏便有暑气不审起居何如所送诗皆兴寄髙逺但诗生硬不谐律吕或词气不逮初造意时此病亦只是读书未精博耳长袖善舞多钱善贾至语也南阳刘勰尝论文章之难云意飜空而易竒文征实而难工此语亦是沈谢軰为儒林宗主时好作竒语故后生立论如此好作竒语自是文章病但当以理为主理得而辞顺文章自然出群拔萃观杜子美到夔州后诗韩退之自潮州还朝后文章皆不烦绳削而自合矣徃年尝请问东坡先生作文章之法东坡云但熟读礼记檀弓当得之既而取檀弓二篇读数百过然后知后世作文章不及古人之病如观日月也文章葢自建安以来好作竒语故其气象薾然其病至今犹在唯陈伯玉韩退之李习之近世欧阳永叔王介甫苏子瞻秦少游乃无此病耳公所论杜子美诗亦未极其趣试更深思之若入蜀下峡年月则诗中自可见其曰九鑚巴巽火三蛰楚词雷则徃来两川九年在夔府三年可知也恐更须改定乃可入石适多病少安之余宾客妄谓不肖有果归之期日月到门疲于应接蒲元礼来告行草草具此世俗寒温礼数非公所望于不肖者故皆略之  

答洪驹父书【`黄庭坚`】  

驹父外甥教授别来三歳未尝不思念闲居絶不与人事相接故不能作书虽晋城亦未曽作书也专人来得手书审在官不废讲学眠食安胜诸穉子长茂慰喜无量寄诗语意老重数过读不能去手继以叹息少加意读书古人不难到也诸文亦皆好但少古人绳墨耳可更熟读司马子长韩退之文章凡作一文皆须有宗有趣终始闗键有开有阖如四渎虽纳百川或汇而为广泽汪洋千里要自发源江海耳老夫绍圣以前不知作文章斧斤取旧所作读之皆可笑绍圣以后始知作文章但以老病惰懒不能下笔也外甥勉之为我雪耻骂犬文虽雄竒然不作可也东坡文章妙天下其短处在好骂慎勿袭其轨也甚恨不得相见极论诗与文章之善病临书不能万一千万强学自爱少饮酒为佳所寄释权一篇词笔纵横极见日新之效更须治经探其渊源乃可到古人耳青琐祭文语意甚工但用字时有未安处自作语最难老杜作诗退之作文无一字无来处葢后人读书少故谓韩杜自作此语耳古之能为文章者真能陶冶万物虽取古人之陈言入于翰墨如灵丹一粒点鐡成金也文章最为儒者末事然索学之又不可不知其曲直幸熟思之至于推之使髙如泰山之崇崛如埀天之云作之使雄壮如沧江八月之涛海运吞舟之鱼又不可守绳墨令俭陋也  

上吕诲叔书【`秦观`】  

五月日进士秦某谨再拜献书知府大资阁下某闻天下之功成于器识来世之名立于学术古之大臣以道事君不可则止未始有意于功名然其器识学术博大而精微则功名岿然与时自至虽欲深闭固拒挥而去之不可得也昔汉昭宣之时霍光以宿卫之臣任汉室之寄大器将倾徐起而正之神色不变此其器识实有以过人者然操持国柄不知消息盈虚之运身死肉未及寒而宗族灭矣则学术不明之弊也其后顺桓之间李固以一时名儒位居三事抗奸臣之吭而夺其气此其学术真有古之遗风然易举轻发不能定大计于无形至争以口舌申之书幐事固不就身亦随之丧焉则器识不宏之弊也非特二子为如此大抵西汉之士器识优于学术故多成功而名不足东汉之士学术优于器识故多令名而功不成夫君子以器为车以识为马学术者所以驭之耳西汉之士如环人之车驾以鞅騠驱通道上峻岅无所不可然而日暮途逺倒行逆施者有焉东汉之士如豆泰氏持策揽辔圆旋中规方折中矩然而车敝马羸转薄于险阻之间则固已败矣其狂妄尝以此说推论歴世豪杰之士又以黙观当今之时而搢绅先生有告某者以谓器足以任天下之重识足以致无穷之逺学足以探天人之赜术足以偶事物之变如古之所谓大臣非阁下不足以与于此又曰阁下之道如元气行乎浑茫之中其发为风霆雨露者特糟粕耳某时方食闻之投七箸而起遂欲身从服役之后求偹洒扫之列而困于无介绍莫获自通窃伏淮海抱区区之愿缺然未厌者有年矣比者天幸阁下来守是邦而某丘墓之邑实隶麾下是以輙忘贱陋取其不腆之文录在异卷贽诸下执事又述其愿见之说为书先焉夫大冶无弃金大陶无弃土江海不却水王侯不遗士某虽不能亷小谨曲以自托于乡闾然古人所以处废兴而择去就者窃尝讲其一二矣倘阁下不赐拒絶而辱收之请继此以进干冒台严俯伏待命不宣  

答外舅兵部杜侍郎书【`晁补之`】  

昨自苏公以尚书召适与左右兵部同事意两公平日未尝相与处徃未必合故尝为苏公极言左右居家行已莅官及物之意苏公固不以补之言为过及辱赐书道联职甚亲逺闻欣喜不已补之于苏公为门下士无所复讃然刚洁寡欲奉已至俭菲而以身任官责嫉邪爱物知无不为尤是不忽细务其有所不得尽视去官职如土芥凡规模大较与左右近者非一事也来书犹怪其尚气好辨此非补之所能知自非圣人各有所长亦有所短然伯夷班圣人之列矣而孟子尚以为伯夷隘君子不由夫孟子所谓君子者必若孔子无可无不可而后可也不然望望然去之若将凂焉者茍病其未和则凡能虑祸忍诟摧刚为柔熟视岀胯下者皆可以免夫此议矣隘者自排而不恭者并获罪见排且获罪矣而不害其并列于圣人则孟子之心葢可见矣西汉名臣惟汲黯郑当时汲黯好直谏多大体而性倨少礼面折不能容人之过士亦以此不附而郑当时性长者常引丞史以为贤于已与官属言惟恐伤之山东翕然称郑庄黯以倨得不附而庄见誉长者似庄胜也然至于淮南有邪谋数汉廷臣惟惮黯而庄乃获讥趋和承意不敢甚斥臧否庄于此不反愧黯哉虽然汲黯为直不为忮郑当时为和不为谀故良史同称推贤则汲黯郑当时此其大体皆有所长而亦皆有所短故补之以谓自非孔子无可无不可未免于见讥者君子以同而异若是可也方今老成言行足以矜式后进者非左右乎俗异教离党同门蠧道真十室皆是补之以谓众贤和于朝则幽逺趣向自一而事无不可为不识左右以为何如复赐一言幸甚幸甚  

答李推官书【`张耒`】  

南来多事又废读书昨送简人还忽辱惠及所作病暑赋及杂诗等谓咏爱难既有以起其竭痼之思而又喜世之学者比来稍稍追求古人之文章述作体制徃徃已有所到也耒不才少时喜为文词与人游又喜论文字谓之嗜好则可矣为能文则世自有人决不在我足下与耒平居饮酒笑语忘去屑屑而忽持大轴细书题官位姓名如卑贱之见尊贵此何为者岂妄以耒为知文谬为恭敬若请教者乎欲持纳而贪于爱玩势不可得舍虽怛然不以自宁而既辱勤厚而不敢隐其所知于左右也足下之文可谓竒矣捐去文字常体力为瓌竒险怪务欲使人读之如见数千歳前蝌蚪鸟迹所记弦匏之歌钟鼎之文也足下之所嗜者如此固无不善者抑耒之所闻所谓能文者岂谓其能竒哉能文者固不能以竒为主也夫文者何为而设也知理者不能言世之能言者多矣而文者独传岂独传哉因其能文也而言益工因其言工而理益明是以圣人贵之自六经以下至于诸子百氏骚人辨士论述大抵皆将以为寓理之具也是故理胜者文不期工而工理愧者巧为粉泽而隙开百出此犹两人持牒而讼直者操笔不待累累读之如破竹横斜反复自中节目曲者虽使假词于子贡问字于杨雄如列五味而不能调和食之于口无一可惬何况人玩味之乎故学文之端急于明理夫不知为文者无所复道如知文而不务理求文之工世未尝有是也夫决水于江河淮海也水顺道而行滔滔汨汨日夜不止冲砥柱絶吕梁放于江湖而纳之海其舒为沦涟鼔为涛波激之为风飙怒之为雷霆蛟龙鱼鼋喷薄岀没是水之竒变也而水初岂如此哉顺道而决之因其所遇而变生焉沟渎东决而西碣下满而上虚日夜激之欲见其竒彼其所至者蛙蛭之玩耳江河淮海之水理达之文也不求竒而竒至矣激沟渎而求水之竒此无见于理而欲以言语句读为竒之文也六经之文莫竒于易莫简于春秋夫岂以竒与简为务哉势自然耳传曰吉人之辞寡彼岂恶繁而好寡哉虽欲为繁而不可得也自唐以来至今文人好竒者不一甚者或为缺句断章使脉理不属又取古书训诂希于见闻者衣被而说合之或得其字不得其句不知其章反复咀嚼卒亦无有此最文之陋也足下之文虽不若此然其意靡靡似主于竒矣故预为足下陈之愿无以仆之言质俚而不省也  

上曽子固龙图书【`张耒`】  

某尝以谓君子之文章不浮于其德其刚柔缓急之气繁简舒敏之节一岀乎其诚不隐其所已知不强其所不知譬之楚人之必为楚声秦人之必衣秦服也惟其言不浮乎其心故因其言而求之则潜德遁志不可隐伏葢古之人不知言则无以知人而世之惑者徒知夫言与德二者不可以相通或信其言而疑其行呜呼是徒知其行而不知夫君子之文章固出于其德与夫无其德而有其言者异位也某之初为文最喜读左氏离骚之书丘明之文美矣然其行事不见于后不可得而考屈平之仁不忍私其身其气狭其趣髙故其言反复曲折初疑于繁左顾右挽中疑其迂然至诚恻怛于其心故其言周宻而不厌考乎其终而知其仁也愤而非怼也异而自洁而非私也彷徨悲嗟卒无存省之者故剖志决虑以无自显此屈原之忠也故其文如明珠美玉丽而可悦也如秋风夜露凄忽而感恻也如神仙烟云髙逺而不可挹也惟其言以考其事其有不合者乎自三代以来最喜读太史公韩退之之文司马迁竒迈慷慨自其少时周游天下交结豪杰其学长于讨论寻绎前世之迹负气敢言以蹈于祸故其文章疎荡明白简朴而驰骋惟其平生之志有所郁于中故其余章末句时有感激而不泄者韩愈之文如先王之衣冠郊庙之鼎爼至其放逸超卓不可收揽则极言语之瓌巧有不足以过之者嗟乎退之之于唐葢不遇矣然其犯人主忤权臣临义而忘难刚毅而信实而其学又能独行于道德灭裂之后纂孔孟之绪余以自立其说则愈之文章虽欲不如是葢不可得也自唐以来更五代之纷纭宋兴锄叛而讨亡及仁宗之朝天下大定兵戈不试休养生息日趋于富盛之域士大夫之游于其时者谈笑佚乐无复向者幽忧不平之气天下之文章稍稍兴起而庐陵欧阳公始为古文近揆两汉逺追三代而岀于孟轲韩愈之间以立一家之言积习而益髙淬濯而益新而后四方学者姑耻其旧而惟古之求而欧阳公于是时实恃其权以开引天下之豪杰而世之号能文章者其岀欧阳之门若居十九焉而执事实为之冠其文章议论与之上下问之先达以谓公之文其兴虽后于欧公屹然欧公之所畏忘其后来而论及者也某自初读书即知读执事之文既读而思之广求逺访以日揽其变呜呼如公者真极天下之文者欤  

上唐运判书【`张耒`】  

某闻昔者三代之时公卿大夫之待其下何其仁爱忠厚发于至诚而能尽下之情也下之事上何其夷易简直各得自献其意无有阻塞不达之恐而不限于势也夫惟上能尽下之情故下不限于势上俯而就之下仰而及之故尊卑之情通而贵贱之志达然某尝疑之天下急于求其上者物理之所当然公卿大夫既贵矣宜其偃然无待于物彼汲汲以求于下茍有善焉如恐失之此其故何也葢天下之位有尊卑贵贱之不同者势之所当然非其事亦判然两为而不相与也今夫贵者止于自安一切无事于功名可也茍有功名之心则贵者之功贱者之力也尊者之名卑者之成也故上之求乎下犹下之求其上也昔周公既尊矣身履天下之富贵而后世称急贤待士者必稽焉故其效也百官庶府莫不修治制度文理莫不彰明周公之身无遗德焉夫岂周公一人之力哉惟其然故古之公卿大夫不敢茍简守常以便其私尊者汲及有求于卑贵者汲汲不遗于贱夫上有至诚恻怛之心不敢遗忘疎逺之士则士之在下者亦不敢复爱其所有至于奋厉岀竒惟恐不逮者繇此故也三代之政既亡公卿大夫无复向者至诚尽天下之意谨身无过自处甚重忘其立功立事之心浸然锄去感发激昂之气以谓无所事于贱微于下者不过言功不幸功不至焉虽有过人拔俗之才不闻之矣其斥而去之不过论罪幸而无过虽天下之冗琐不复问之矣情阻而不合气否而不交下畏其上则有之矣而不爱也下恭其上则有之矣而不忠也贵贱异志尊卑不亲而三代之风泯然矣事功之不立岂不以此哉某尝读西汉见呉公之取贾生田延年之用尹翁归暴胜之礼隽不疑葢尝窃叹三人者犹能降心迹古之义居尊以礼贤致诚以纳士以太守之尊使者之贵亲与匹夫下士相接务尽人之才而忘下之渎之也夫如前三君者未足道也然已能如此然则天下之贤者多矣安知无有慨然能用古义不溺于流俗有功名之心而忘其区区之尊严者耶呜呼安得斯人者而处天下之富贵哉使诚有之天下之遗善潜德庶几乎兴矣  

再上邵提举书【`张耒`】  

昔韩退之以书三见宰相以自见其所有至于一再而未售也则又激讦奋厉以动之嗟乎其言亦少诋矣退之平生其有求于人以济所欲者非一也甚哉武夫军师茍有力势可以拯之于贫贱者皆一徃而尝之善词以导其心髙言以动其意挟书怀刺趋走于当事者之门既晩而后少得所欲读其书未尝不悲之夫如愈之文章类非随世汨没待其自达而后见于世者也何其取知于人若是其劳哉至其人之不吾知也以退之之好刚自信有以自乐于道义之际视世之夸者不一动其心宜其邈然自絶与世两忘长徃而不顾夫何其忍耻降志庶几万一之遇又若是其劳且不厌也繇是观之则人之挟其所有无所待而见于世者实难视人之知与不知一不介其意人不吾知而遂止者又难也若人之能薄矣一旦而三号于通衢庶几有闻而或者之车败于奔驰足跅于歩趋败尺而就寸求百而兾一其始也赧然自羞退而观古之君子皆未免乎此则人自恕而有待于功名之会天下之至难也使皆畏劳避辱不肯少抑以有所就则事功之成者或寡矣  

上林秀州书【`陈师道`】  

宗周之制士见于大夫卿公介以厚其别词以正其名贽以効其情仪以致其敬四者备矣谓之礼成士之相见如女之从人有愿见之心而无自行之义必有绍介为之前焉所以别嫌而慎微也故曰介以厚其别名以举事词以导名名者先王所以定名分也名正则词不悖分定则民不犯故曰词以正其名言不足以尽意名不可以过情又为之贽以成其终故授受焉介以通名傧以将命勤亦至矣然因人而后达也礼莫重于自尽故祭主于盥婚主于迎宾主于贽故曰贽以効其情诚发于心而谕于身达于容色故又有仪焉词以三请贽以三献三揖而升三拜而出礼烦则泰简则野三者礼之中也故曰仪以致其敬葢以贵不陵贱下不援上谨其分守顺于时命志不屈而身不辱以成其善当是之世岂特士之自贤葢亦有礼为之节也夫周之制礼其所为防至矣及其晚世礼存而俗变犹自市而失身况于礼之亡乎自周之礼亡士知免者寡矣世无君子明礼以正之既相循以为常而史官又载其事故其弊习而不自知也师道鄙人也然有闻于南丰先生不敢不勉也先生谓师道曰子见林秀州乎曰未也先生曰行矣师道承命以来谨因先生而请焉诗文二卷敬以自効不敢以为能也谨偻待命惟阁下赐之  

上席侍郎书【`唐庚`】  

某备员学校三载于此在軰流中年齿最为老大词气学术最为浅陋教养训导之方最为疎拙所以未即遂去正頼主人以为重今阁下还朝晓夕大用为执政为宰相为公为师此诚门下小子之所愿闻然孤宦小官遽夺所依此其胸中不能无介然者日夜思虑求所以补报万一而书生门户无有他技因効其所得于古人者惟阁下裁择某初读书时未习时事意谓古之圣贤例须建功立名其后渉世益深更事益多考论前代经史益见首尾乃知古人之心本不如此舟遇险则有功烛遇夜则有功药遇病则有功桔槹遇旱则有功戈弩剑戟临冲兠鍪遇战鬬则有功凡物有功悉非得已龙蛇杂处而禹有功草木障塞而益有功民不粒食而稷有功天秩人伦颠倒失次而契有功夷蛮贼冦干纪乱治而皋陶有功自此以降不可胜举然皆因时立功非圣贤本意伊陟臣扈巫咸相太戊无他竒功以格上帝乂王家为功巫贤甘盘傅说相祖乙武丁不闻有功以保乂有商为功君陈相成王毕公相康王不自立功以循周公之业为功后世知有功之为功而不知无功之为功其去道逺至谓圣贤有心于功名其探圣贤亦浅矣天下承平日久纲纪文章纎悉备具无有毫髪未尽未便一部周礼举行略遍但不姓姬尔窃谓今日正当持循法度不宜复有増广建置歌呼于吏舍者勿问醉吐于车茵者勿逐客至欲有所开说者饮以醇酒勿聴择士惟取通大体知古谊者用之虽不立功功在其中矣某之所得于古人者如此不知其当否也阁下倘以为然归见何丞相其亦以此说告之  

## 文章辨体彚选卷二百三十

（明）贺复征 编  

○书二十六  

贺陈丞相【`宋朱熹`】  

恭闻制书延拜进秉国钧凡在陶镕孰不欣頼伏惟明公以大忠壮节早负天下之望自知政事赞襄宻勿凡所论执皆系安危至其甚者辄以身之去就争之虽未即从而天子之信公也益笃天下之望公也益深凛凛然惟惧其一旦必去而不可留也夫明公所以得此于上下者岂徒然哉今也进而位乎天子之宰中外之望岂不欣然咸曰陈公前日之言天下之言也争之不去危于去矣而今乃为相则是天子有味乎陈公之言而将卒从之也陈公其必以是要谈上前而决辞受之几矣且天下之事其大且急者又不特此陈公果不得谢而立乎其位必且次第为上言之为上行之其不黙然而受兀然而居也明矣熹虽至愚亦有是说然今也聴于下风亦既余月政令之出黜陟之施未有卓然大异于前日则是明公葢未尝以中外之望于公者自任而茍焉以就其位矣熹受知之深窃所愧叹未知明公且将何以善其后也请得少効其愚而明公择焉葢闻古之君子居大臣之位者其于天下之事知之不惑任之有余则汲汲乎及其时而勇为之知有所未明力有所不足则咨访讲求以进其知攀援汲引以求其助如捄火追亡尤不敢以少缓上不敢愚其君以为不足与言仁义下不敢鄙其民以为不足以兴教化中不敢薄其士大夫以为不足共成事功一日立乎其位则一日业乎其官一日不得乎其官则不敢一日立乎其位有所爱而不肯为者私也有所畏而不敢为者亦私也屹然中立无一毫私情之累而惟知为其职之所当为者夫如是是以志足以行道道足以济时而于大臣之责可以无愧不审明公图所以善其后者其有合于此乎其有近于此乎无乃复有进于此者而熹之愚不足以知之乎愿亟图之庶乎犹足以终慰天下之望毋使前日之欣然者更为今日之悒然也抑熹又有请焉葢熹尝辱明公赐之书矣其言有曰前軰为大臣不过持循法度主张公道知无不言复君以德公行赏罚进贤退不肖而已今日事有至难风俗败坏官吏茍且强敌在前边备未立如之何其可为也熹愚不肖深有所疑葢凡明公之所易者皆古人之所难而明公所难者乃古人之所易也反复思虑不得其说将以质之左右而未暇也今者敢因修庆而冒以为请伏惟明公试反诸心而以事理之轻重本末权之诚知夫真难易之所在而有以用其心焉则亦无难之不易矣诗曰伐柯伐柯其则不逺愿明公留意则天下幸甚  

与陈侍郎书【`朱熹`】  

昨者伏蒙还赐手书慰藉甚厚拜领感激不知所言而奉祠冐昧之请又蒙台慈引重再三卒以得其所欲所示堂帖谨以秖受仰荷恩眷尤不敢忘而不知所以报也葢熹赋性朴愚惟知自守间一发口枘凿顿乖度终未能有以自振于当世退守丘园坐待沟壑而已今以阁下之力得窃廪假以供水菽之养其为私幸亦已大矣顾于义分犹有幸冒之嫌而阁下推挽之初心犹以为不止于此此则岂熹所敢闻哉又蒙垂喻今日之事慨然有戞戞乎其难哉之叹且承任职以来屡有建白去处之义自处甚明熹也虽未获与闻其详然有以见贤人君子立乎人之本朝未尝一日而忘天下之忧亦不肯以一日居其位而旷其职葢如此然犹不鄙迂愚疎贱之人而语之及此其意岂徒然哉熹诚不足以奉承教令然窃不自胜其慕用之私是以忘其不佞而试効一言焉执事者其亦聴之熹尝闻天下之事有本有末正其本者虽若迂缓而实易为力捄其末者虽若切至而实难为功是以昔之善论事者必深明夫本末之所在而先正其本本正则末之不治非所忧也且以今日天下之事论之上则天心未豫而饥馑荐臻下则民力巳殚而赋敛方急盗贼四起人心动摇将一二以救其弊而求所以为图维之术则岂可以胜言哉然语其大患之本则固有在矣葢讲和之计决而三纲颓万事隳独断之言进而主意骄于上国是之说行而公论郁于下此三者其大患之本也然为是说者茍不乘乎人主心术之蔽则亦无自而入此熹所以于前日之书不暇及他而深以夫格君心之非者有望于明公葢是三说者不破则天下之事无可为之理而君心不正则是三说者又岂有可破之理哉不审阁下前日之论其亦尝及是乎抑又有大于此者而山野之所弗闻弗知者乎阁下诚得其本而论之则天下之事一举而归之于正殆无难者而吾之去就亦易以决矣熹窃不自胜其愤懑之积请复得而详言之夫沮国家恢复之大计者讲和之说也坏边陲备御之常规者讲和之说也内咈吾民忠义之心而外絶故国来苏之望者讲和之说也茍逭目前宵旰之忧而养成异日宴安之毒者亦讲和之说也此其为祸固已不可胜言而议者言之固已详矣若熹之所言则又有大于此者葢以祖宗之雠万世臣子之所必报而不忘者茍曰力未足以报则姑为自守之计而蓄憾积怨以有待焉犹之可也今也进不能攻退不能守顾为卑辞厚礼以乞怜于相凌之强敌幸而得之则又君臣相庆而肆然以令于天下曰凡前日之薄物细故吾既捐之矣欣欣然无复毫分忍痛含寃廹不得已之言以存天下之防者呜呼孰有大于祖宗陵庙之雠者而忍以薄物细故捐之哉夫君臣之义父子之恩天理民彝之大有国有家者所以维系民心纪纲政事本根之要也今所以造端建极者如此所以发号施令者如此而欲人心固结于我而不离庶事始终有条而不紊此亦不待知者而凛然以寒心矣而为此说者之徒惧夫公论之沸腾而上心之或悟也则又相与作为独断之说傅会经训文致奸言以深中人主之所欲而阴以自托其私焉本其为说虽原于讲和之一言然其为祸则又不止于讲和之一事而已是葢将重悞吾君使之傲然自圣上不畏皇天之谴告下不畏公论之是非挟其雷霆之威万钧之重以肆于民上而莫之敢撄者必此之繇也呜呼其亦不仁也哉甚于作俑者矣仁人君子其可以坐视其然而恬然不为之一言以正之乎此则既然矣而旬日之间又有造为国是之说以应之者其欺天罔人包藏险慝抑又甚焉主上既可其奏而羣公亦不闻有以为不然者熹请有以诘之夫所谓国是者岂不谓夫顺天理合人心而天下之所同是者耶诚天下之所同是也则虽无尺土一民之柄而天下莫得以为非况有天下之利势者哉惟其不合乎天下之所同是而强欲天下之是之也故必悬赏以诱之严刑以督之然后仅足以刼制士夫不齐之口而天下之真是非则有终不可诬者矣不识今日之所为若和议之比果顺乎天理否耶合乎人心否耶诚顺天理合人心则固天下之所同是也异论何自而生乎若犹未也而欲主其偏见济其私心强为之名号曰国是假人主之威以战天下万口一辞之公论吾恐古人所谓德惟一者似不如是而于诗所称具曰予圣谁知乌之雌雄者不幸而近之矣昔在熈寜之初王安石之徒尝为此论矣其后章惇蔡京之徒又从而绍述之前后五十余年之间士大夫出而议于朝退而语乎家一言之不合乎此则指以为邦朋邦诬而以四凶之罪随之葢近世主张国是之严凛乎其不可犯未有过于近时者而卒以公论不行驯致大祸其遗毒余烈至今未巳夫岂国是之不定而然哉惟其所是者非天下之真是而守之大过是以上下相狥直言不闻卒以至于危亡而不悟也传曰差之毫厘谬以千里况所差非特毫厘哉呜呼其可畏也已柰何其又欲以是重误吾君使之寻乱亡之辙迹而躬驾以随之也呜呼此三说者其为今日大患之本明矣然求所以破其说者则又不在乎他特在乎格君心之非而已明公不在朝廷则已一日立乎其位则天下之责四面而至与其颠沛于末流而未知所济孰若汲汲焉以勉于大人之事而成已成物之功一举而两得之也熹杜门求志不敢复论天下之事久矣于阁下之言窃有感焉不能自已而复发其狂言如此不识髙明以为如何也尚书王公计就职已久方羣邪竞逐正论消亡之际而二公在朝天下望之屹然若中流之砥柱有所恃而不恐虽然时难得而易失事易毁而难成更愿合谋同力早悟上心以图天下之事此非独熹之愿实海内生灵之愿也  

与留丞相书【`朱熹`】  

熹輙有愚悃仰陈钧聴孤贱鄙儒迂阔有素中间诸公不知其不肖徃徃误有收拾使令之意而熹方拙不能奉承是以多致龃龉而不能无遗恨于其后爰自戊申之夏狼狈岀关杜门空山葢已无复当世之念矣不意相公曽未识其面目乃于秉钧之初首加拔用熹以衰懒不堪剧部为辞又蒙改命更畀郡符到官一年有请必遂如褒赠漳浦髙公减免经总制钱之属皆前日守臣所屡请而不得者是相公于熹知之不为不深而于漳之士民爱之不为不厚矣至于经界一事乃独屡上而不报至其甚不得已而阳许之矣则又多为疑贰之言以求谗贼之口曽不一年而卒罢之则熹于是始疑相公所以知熹者不若其于乡里小儿之深所以爱夫漳之士民者不如其于琐琐姻娅之厚而匹夫之志固以慨然自知其决不可以复入相公之门矣是以湖南广西再命再辞葢不惟以粗伸己志亦庶几阴以解谢临漳千里狼狈失业之民而于相公则不敢以为恨也今者相公郊居累月一旦来归未遑他事而复首以不肖之姓名言于上前付以湖南一路之寄圣主以相公之言为重即使岀命而相公又申以手札之赐慰喻劝勉礼意勤渥有加于前君相之恩隆厚若此政使贱躯羸顿不堪上道神识昏昧不任治剧亦当黾勉拜命走伏官次以称所蒙而熹之私心反复思之终以前事有未能忘者又窃惟念相公自居大位悉引海内知名之士无一不聚于朝今兹之事虽相公出命于郊不得亲回天意而诸贤在列各摅忠悃并进苦言不遗余力是乃无异出于相公之口相公于此得士之多致君之效其亦以无愧古人矣然则若熹之愚姑亦勿问而置之度外似亦未足以亏盛德之万分而况启拟之恩谦尊之美相公又已行之乎夫宰相以得士为功下士为难而士之所守乃以不自失为贵今相公之得士如此下士如此已为盛美若又能容熹使不自失其所守则是古人所谓人有其寳者亦何必使之回面污行而为终身之羞哉抑今日之势天意虽若暂回而恐未固祸机虽若暂息而恐未除事会之来乃有大于漳州之经界者而恐不但如前日之易平也愿相公深以前事为戒公其心逺其虑毋使天下之士贤于熹者复有所激而不肯出于门墙则熹今日之言犹未为无以报德也区区此意但欲相公知之所有省状公札则不敢尽吐所怀矣倘蒙将上早赐施行勿使至于再渎则熹千万幸甚  

与朱元晦秘书【`陈亮`】  

去秋辱答教委曲具尽足见长者教人不倦之意谓亮书中有不平之气则诚有之矣自棘寺归闭门不与人交徃以妻弟之故一岀数日便为凶徒聚数十人而欲杀之一命存亡仅丝发许而告之州县漠然不应不知今年是甚运数事发之五日头重而不可扶眼闭而不可擘冥心静念以一死决不可免矣负一世之谤顽然未尝自辨数死后谁当为我明之明日崛然而兴令小児具纸笔强作长者一书兾死后有能明此心者耳岂愿自敷叙短长于门下者哉书成复就枕又二十日而后动止作息不异于平时丘宗卿亦受羣儿谤伤之言半闲半界州府卒归狱于赵穿亮以此身既存而不复问矣世途日狭亮又一身不着行户宜其宛转陷于榛莽而无已时也今年不免聚二三十小秀才以教书为行户一面治小圃多植竹木起数处小亭子后年随众赴一省试或可徼幸一名目遮蔽其身而后徜徉于园亭之间以待尽矣其它当一切付之能者暇时策杖访长者于武夷之山尽布腹心以求是正留与千百年间做个话说亦庶几不枉此一生一死矣亮旧与秘书对坐处横接一间名曰燕坐前行十歩对柏屋三间名曰抱膝接以秋香海棠围以竹杂以梅前植两桧两柏而临一小池是中真可老矣叶正则为作抱膝吟二首君举作一首词语甚工然犹说长说短说人说我未能尽畅抱膝之意也同床各做梦周公且不能学得何必一一说到孔明哉亮又自不会吟得使此耿耿者无以自发秘书髙情杰句横岀一世为亮作两吟其一为和平之音其一为悲歌慷慨之音使坐此屋而歌以自适亦如常对晤也去仆已别赍五日粮令在彼候五七日不妨千万便为一作至恳至恳抱膝之东侧去五七歩作一杉亭颇大名曰小憩三面临池两傍植以黄菊后植木樨八株四黄四丹更植一大木樨于其中去亭可十歩池之上为桥屋三间两面皆着亮牕名曰舫斋过池可十四五歩地即一大池池上作赤水堂三间又作箔水正临大池池可三十亩池旁又一小池小池之旁即驿路去驿路百歩有一古松甚大而茂当是七八十年之松赤水堂正对之名曰独松堂堂后为宁廊一间中有大李树两旁为小廊分趋舫斋小廊之两旁即植桃堂之两旁为小斋以憩息环植以竹独松堂寻赤水木未足度与舫斋皆至秋可成杉亭之池如偃月西一头既作栢屋东一头当作六柱榧亭一间名曰临野正西岸上稍幽作一小梓亭于其上名曰隐见更去四十歩即作小书院十二间前又临一池以为秀才读书之所度三年皆可成也两池之东有田二百畆皆先祖先人之旧业尝属他人矣令尽得之以畊如此老死亦复何憾田之上有小坡为园二十畆先作小亭临田名曰观稼它时又可作一小圃今且植竹余未有力也此小坡亮所居屋正对之屋之东北又有园二十畆种蔬植桃李而已楼台侧畔杨花过帘幕中间燕子飞可只作富贵者之事业乎魏公座右铭荷见教非欲示人而见者辄夺去岂但妙画为人所寳爱当是荒頼者无分当得此教十六大字不敢强今以妻父之葬辄欲求六大字以光墓上男子不敢犯分以求而荆妇心欲其夫转以为请此于理宜可许也愿得之为祷亮并欲求抱膝燕坐小憩六大字干冒但剧惶恐纳纸六幅恐不中则书室自斥冩之良妙胸中所怀千万而一见终未可期已经新元伏惟燕居有相尊候动止万福前书大略为死计耳纸末之论葢非小故却只略言之而未竟宜烦来教之辨答也朋友之论多教亮以无多聒挠长者虽然怀不尽于长者之前又似不用情理之所在岂宜如此但已愿更一言之昔者三皇五帝与一世共安于无事至尧而法度始定为万世法程禹启始以天下为一家而自为之有扈氏不以为是也启大战而后胜之汤放桀于南巢而为商武王伐纣取之而为周武庚挟管蔡之隙求复故业诸尝与武王共事者欲修德以待其自定而周公违众议举兵而后胜之夏商周之制度定为三家虽相因而不尽同也五覇之纷纷岂无所因而然哉老庄氏思天下之乱无有巳时而归其罪于三王而尧舜仅免耳使若三皇五帝相与共安于无事则安得有是纷纷乎其思非不审而孔子独以为不然三皇之化不可复行而祖述止于尧舜而三王之礼古今之所不可易万世之所当宪章也芟夷史籍之繁词刋削流传之讹谬参酌事体之轻重明白是非之疑似而后三代之文灿然大明三王之心迹皎然不可诬矣后世之君徒知尊慕之而学者徒知诵习之而不知孔氏之劳葢如此也当其是非未大明之时老庄氏之至心岂能遽废而不用哉亮深恐儒者之视汉唐不免如老庄当时之视三代也儒者之说非可废者汉唐之心迹未明也故亮尝有区区之意焉而非其任耳夫心之用有不尽而无尝泯法之文有不备而无常废人之所以与天地并立而为三者非天地常独运而人为有息也人不立则天地不能以独运舍天地则无以为道矣夫不为尧存不为桀亡者非谓其舍人而为道也若谓道之存亡非人所能与则舍人可以为道而释氏之言不诬矣使人人可以为尧万世皆尧则道岂不光明盛大于天下使人人无异于桀则人纪不可修天地不可立而道之废亦已久矣天地而可架满过时则块然一物也人心而可牵补度日则半死半活之虫也道于何处而常不息哉惟圣为能尽伦自余于伦有不尽而非尽欺人以为伦也惟王为能尽制自余于制有不尽而非尽罔世以为制也欺人者人常欺之罔人者人常罔之乌有欺罔而可以得人长世者乎不失其驰舍矢如破君子不必于得禽也而非恶于得禽也范我驰驱而能发必命中者君子之射也岂有持弓矢审固而甘心于空返者乎御者以正而射者以手亲眼便为能则两不相值而终日不获一矣射者以手亲眼便为能而御者委曲驰骤以从之则一朝而获十矣非正御之不获一射者之不以正也以正御逢正射则不失其驰而舍矢如破何徃而不中哉孟子之论不明久矣徃徃反用为迂阔不切事情者之地亮非喜汉唐获禽之多也正欲论当时御者之有罪耳髙祖太宗本君子之射也惟御者之不纯乎正故其射一岀一入而终归于禁暴戢乱爱人利物而不可掩者其本领宏大廓开故也故亮尝有言三章之约非萧曹之所能教而定天下之乱又岂刘文靖之所能发哉此儒者之所谓见赤子入井之心也其本领开廓故其发处便可以震动一世不止如赤子入井时微渺不易扩耳至于以位为乐其情犹可以察者不得其位则此心何所从发于仁政哉以天下为己物其情犹可詧者不总之于一家则人心何所底止自三代圣人固已不讳其为家天下矣天下大物也不是本领宏大如何担当开廓得去惟其事变万状而真心易以汨没到得失枝落节处其皎然者终不可诬耳高祖太宗及皇家太祖葢天地頼以常运而不息人纪頼以接续而不坠而谓道之存亡非人之所能预则过矣汉唐之贤君果无一毫气力则所谓卓然不泯灭者果何物耶道非頼人以存则释氏所谓千刼万刼者是真有之矣此论正在于毫厘分寸处较得失而心之本体实非饾饤辏合以成此大圣人所以独运天下者非小夫学者之所能知使两程而在犹当正色明辨比见秘书与叔昌子约书乃言诸贤死后议论蠭起有独力不能支之意伯恭晓人也自其在时固已知之矣天地人为三才人生只要做个好人圣人人之极则也如圣人方是成人故告子路者则曰亦可以为成人来喻谓非成人之至诚是也谓之圣人者于人中为圣谓之大人者于人中为大纔立个儒者名字固不该不尽之处矣学者所以学为人也而岂必其儒哉子夏子张子游皆所谓儒者也学之不至则荀卿有某氏贱儒之说而不及其它论语一书只告子夏以女为君子儒其它亦未之闻也则亮之说亦不为无据矣管仲尽合有商量处其见咲于儒家亦多毕竟总其大体却是个人当得世界轻重有无故孔子曰人也亮之不肖于今世儒者无能为役其不足论甚矣然亦自要做个人非专狥管萧以下规模也正欲搅金银铜鐡镕作一器要以适用为主耳亦非专为汉唐分疏也正欲明天地常运而人为常不息要不可以架满牵补度时日耳夫说话之重轻亦系其人以秘书重德为一世所尊仰一言之岀人谁敢非以亮之不肖虽孔子亲授以其说纔过亮口则弱者疑之强者斥之矣愿秘书平心以聴惟理之从尽洗天下之横竖髙下清浊黒白一归之正道无使天地有弃物四时有剩运人心或可欺而千四五百年之君子皆可葢也故亮尝以为得不传之絶学者皆耳目不洪见闻不惯之辞也人只是这个人气只是这个气才只是这个才譬之金银铜鐡只是金银铜鐡炼有多少则器有精粗岂其于本质之外换岀一般以为絶世之美器哉故浩然之气百炼之血气也使世人争骛高逺以求之东扶西倒而卒不着实而适用则诸儒之所以引之者亦过矣亮方治少屋宇更无举头工夫而新媍急欲为其父遣人仓卒具此又未能究所怀秘书未必肯遽以为然更三五徃复则其论定矣亮亦不敢自以为是也秘书无惜极力铺张以见教论不到底则彼此终有不尽之情耳君举年大而学不止正则学识日以超颕非复向时建寕相见之正则也亮人品庸俗本非山水好乐此间亦无所谓山水可乐者且于平地妆点些子景致所谓随分春光是也徐子才常相见不独有可用之才而为学之意方笃亦甚思得一见长者但要岀不易耳渠本约有便即作一书偶亮遣人仓遽之甚不暇更于五十里外取书亮不敢拜寿之宣教专状计同台眷长少一一安宁过庭以此示之为幸新媍儿女附拜再四起居柑子一庵内有真柑五十枚乃是黄岩柑闻其味颇胜温州者亮亦不能别也大栗干者八斤随至轻凂尚幸笑留石天民此月二十三日赴上未曽得相见其贫日甚而有力者念之不以情今且得全家饱暖也百冗中西望武夷如欲飞动而祠禄之满又恐秘书复被牵岀一见定何时千万为世道崇护不任区区之祷  

与杨守三【`陆九渊`】  

违逺色咲倐尔经时洽闻讴谣益用乡德某自省事以来五十年矣不知几易太守其贤而可称者惟张安国赵景明陈时中钱伯同四人殆如晨星之相望可谓难得矣今执事临之又光于诸公邦人何幸虽然属者郡政不竞已甚积弊宿蠧殆难驱除滑吏豪家相为表里根盘节错为民蟊贼质之淳黠势之强弱相去悬絶本非对偶吏胥居府庭司文案宿留于邦君之侧以闲剧劳逸尝吾之喜愠以日月淹速尝吾之忘忆为之先后缓急开阖损益以蔽吾聪明乱吾是非而行其计豪家拥髙赀厚党与附会左右之人创端绪于事外以乱本贽结左证于党中以实伪事工为节目以与吏符合而成其说吾以异乡之人一旦而聴之非素谙其俗而府中深崇闾里之事不接于吾之目涂巷之言不闻于吾之耳被害者又淳厚柔弱类不能自明自达聴断之际欲必得其情而不为所欺此甚明者之所难也吾虽得其情彼尚或能为之牵制以格吾之施行吾断之速则文疎事漏而无以絶其辞吾求其详则日引月长适以生其奸况其是非曲直之未分而常有以贰吾之心疑吾之见变乱其事寔而其情亦未易得也一堕其计奸恶失所畏良善失所恃矣岂不难哉善恶之习犹阴阳之为消长无两大之理一人之身善习长而恶习消则为贤人反是则为愚一国之俗善习长而恶习消则为治国反是则为乱时之所以为否泰者亦在此而已开辟以来羲皇而降圣君贤相名卿良大夫相与扶持封殖者善也其所防闲杜絶者恶也明明在上者明此而已火在天下大有明之至也象曰君子以遏恶扬善顺天休命传亦有之为国家者见恶如农夫之务去草焉芟夷藴崇之絶其本根勿使能植则善者信矣夫子曰聴讼吾犹人也必也使无讼乎使夫子生今之世为今之吏亦岂遽使人无讼哉易有讼卦其来久矣不能无讼岂惟今日若其聴讼之间是非易位善恶倒置而曰自有使人无讼之道无是理也舜之受终必流共工于幽州放驩兠于崇山窜三苖于三危殛鲧于羽山而后天下咸服夫子之得鲁政必诛少正卯于两观之下而后沈犹氏不敢朝饮其羊公镇氏出其妻镇溃氏踰境而徙鲁之鬻牛马者不豫价遏恶扬善顺天休命前圣后圣其揆一也必使无讼之道当于聴讼之间见之矣君子之所以异于人者以其存心也遏恶扬善顺天休命此其存心也与后世茍且以逃吏责钩距以立威者岂可同年而语哉举斯心以加诸彼使善习日长恶习日消恶者屈善者信其无讼也必矣蒙照知之素辄効区区以禆万一  

上执政书【`陆游`】  

某官阁下文人之在天下用之徒以为用世之观太平之饰不用则亦已耳非如兵刑钱谷之吏不可以一日无也然为国者每每收取不忍弃去岂固为是不急哉葢天下之事惟此为最难非诚好之捐三二十年之勤耗心疲力雕瘁齿发饮食寝梦悲欢得丧一在于是者殆未易可以言工信工矣然且髙不足以为功名下不足以得财利尘编蠧简束而藏之幸世有知此道者叹息称工呜呼可谓钝哉以天下之勤苦为天下之至钝待千万中一二人之知此贤公卿以人物为己任者所以不忍弃也某小人生无他长不幸束髪有文字之愚自上世遗文先秦古书昼夜读思开山破荒以求圣贤致意处虽才识浅闇不能如古人迎见逆决然譬于农夫之辨菽粟葢亦专且久矣原委如是泒别如是机杼如是边幅如是自六经左氏离骚以来歴歴分明皆可指数不附不絶不诬不紊正有岀于竒旧或以为新横骛别驱层岀间见每考观文词之变见其雅文则缨冠肃袵如对王公大人得其怪竒则脱帽大呌如鱼龙之陈前枭卢之方胜也间辄自笑曰以此娯忧舒悲忘其贫病则可耳持以语人几何其不笑且骂哉诚不自意诸公闻之或以为可书生所遭如此虽穷死足以无憾矣然师慕下风而未得一望履舄此心歉然不敢遑寜恭惟明公道德风节师表一世当功名富贵之会而不矜践山林钟鼎之异而不变非大有得于胸中其何以能此夫文章小技耳然与至道同心闗捩惟天下有道者乃能尽文章之妙此某所以忘其贱且贫而愿有闻于左右也  

上虞丞相书【`陆游`】  

某闻才而见任功而见录天下以为当君子曰是管仲相齐卫鞅相秦之法耳有人于此才不足任功不足录直以穷故哀之天下且以为过君子则曰是三代之俗周公孔子之政也何也彼有才吾頼其才因以髙位处之彼有功吾藉其功因以厚禄报之上持禄与位以御其下下挟才与功以望其上非市道乎故齐秦用之虽足济一时之急而俗以大坏君子羞称焉若夫三代之俗周公孔子之政则不然无才也无功也是直无所用也无所用之人虽穷而死者百千軰何损于人之国哉自薄者视之尚奚恤君子顾深哀之视其穷若自我推以与之之不敢安也矜怜抚摩衣之食之曰彼有才有功者何适而不遇吾所急者其惟无所用而穷者乎此心父母也推父母之心以及于天下无所用之人非圣贤孰能哉谓之三代之俗周公孔子之政则宜故王覇之分常在于用心之薄厚而昧者不知也恭惟大丞相道学精深力量广大庶几以周公孔子之政而复三代之俗者浑浑巍巍不可窥测平时挟功恃才锱铢较计者皆自失退聴若某之虑不才无功流落十年乘隔万里而终未敢自黙特曰身之穷大丞相所宜哀耳某行年四十有八家世山阴以贫悴逐禄于夔其行也故时交友醵缗钱以遣之硖中俸薄某食指以百数距受代不数月行李萧然固不能归归又无得食一日禄不继则无策矣儿年三十女年二十婚嫁尚未敢言也某而不为穷则是天下无穷人伏惟少赐动心捐一官以禄之使粗可活某则可使具装以归又望外则使可毕一二婚嫁不頼其才不藉其功直以其穷可哀而已此气象自秦以来世以功利相高没不见者累二千年今始见于门下所愿持之不摇行之不疑则岂独某之幸哉  

上辛给事书【`陆游`】  

某官阁下君子之有文也如日月之明金石之声江海之涛澜虎豹之炳蔚必有是实乃有是文夫心之所养发而为言言之所发比而成文人之邪正至观其文则尽矣决矣不可复隐矣爝火不能为日月之明瓦釜不能为金石之声潢污不能为江海之涛澜犬羊不能为虎豹之炳蔚而或谓庸人能以浮文炫世乌有此理也哉使诚有之则所可炫者亦庸人耳某闻前軰以文知人非必巨篇大笔苦心致力之辞也残章断藁愤讥戏笑所以娯忧而舒悲者皆足知之甚至于邮传之题咏亲戚之书牍军旅官府仓卒之间符檄书判类皆可以洞见其人之心术才能与夫平生穷达寿夭前知逆决毫芒不失如对棊枰而指黒白如观人面而见其目衡鼻纵不待思虑捜索而后得也何其妙哉故善观晁错者不必待东市之诛然后知其刻深之杀身善观平津侯者不必待淮南之谋然后知其阿谀之易与方发策决科时其平生事业巳可望而知之矣贤者之所养动天地开金石其胸中之妙充实洋溢而后发见于外气全力余中正闳博是岂可容一毫之伪于其间哉某束髪好文才短识近不足以望作者之籓篱然知文之不容伪也故务重其身而养其气贫贱流落何所不有而自信愈笃自守愈坚每以其全自养以其余见之于文文愈自喜愈不合于世夫欲以此求合于世某则愚矣而世遂谓某终无所合某亦不敢谓其言为智也恭惟阁下以皋陶之谟周公之诰清庙生民之诗启廸人主而师表学者虽乡殊壤絶百世之下犹将想望而师尊焉某近在属部而不能承下风望余光则是自絶于贤人君子之域矣虽然非敢以文之工拙为言也某心之为邪为正庶几阁下一读其文而尽得之唐人有曰士之致逺先器识而后文艺是不得为知文者天下岂有器识卑陋而文词超然者哉狂率冐犯死有余罪  

与尉论捕盗书【`陆游`】  

某昨暮闻以逐盗遽岀虽小事亦有难处置者此十许人皆负重辟相与窜伏山林中昏夜伺便小刼比官知之则已分散跳匿无次舍旗鼓可以物色求无偏禆部伍可以策画破无粮可烧无巢穴可穷骤集忽散如鬼物然又实小盗官兵计其不能为甚害所以久不获也今未言能万一驯致大盗但无辜之民时时遭刼亦不可云细事方其刼时执缚恐廹计民之寃与遭大盗亦有何异今日偶见一退卒说此事颇若可采不敢效庸人以非职事故黙黙不以告卒言此十许人虽岀没合散不常似难遽获然昼必食夜必息得金帛必卖刼掠徃来至近亦须行四五里岂有都无一人见之之理葢自顷民言见贼官辄意其与贼通捕系笞掠久之无所得始释去是官自塞耳目为贼计则多为捕贼计则疎矣一二年来民间惩创此事虽与贼交臂而过归家噤黙不敢以语比邻而况于告官乎故官兵动息贼皆先知而贼虽近在十歩内官兵终不得知某思其言实中事情亦尝窃度之环三县弓手土兵为人几何逐捕十许贼连歳弗获不可不思其故也四境无事秋稼如云谁肯为贼囊槖者纵有亦不应人人皆然吾軰儒者当有大略愿足下旷然无疑于胸中不当效武夫俗吏但知守故常也夫战而献馘自三代以来用之不可谓非古然近世至贼杀平人以为功靖康建炎间不胜其弊始更制凯还勿献馘使将校列上功最而已繇是妄杀之祸十去八九然则三代圣人之遗法尚可改以便事而况近歳妄庸者所为乎自今有言见盗者当一切慰藉遣去即度其不妄或粗有补则又稍旌别之虽目前未得力但使人人敢言见贼贼踪迹益露势益穷蹙逺不过数月获矣足下试熟策之秋暑夜次自爱  

与魏容斋书【`谢枋得`】  

大元制世民物一新宋室逋臣只欠一死上天降才其生也有日其死也有时某愿一死全节久矣所恨时未至耳大元慈仁如天不妄杀一忠臣义士虽曰文天祥被奸民诬告而枉死后来寃状明白奸民亦正典刑其待亡国之逋臣可谓厚矣某虽至愚极闇岂不知恩所以寜为民不为官者忠臣不事二君烈女不更二夫此天地间常道也有伊尹之道有伊尹之志则何事非君何使非民若伯夷柳下惠则自知不能为伊尹决不敢学伊尹矣自丙戍程御史将隆旨宣唤之意今第五次蒙大元以礼招徕上有尧舜下有巢由上有成汤下有随光上有周武下有夷齐其所以效虞人之死而不徃愿学夷齐之死而不仕者正欲使天下万世知大元之量可与为尧舜可与为汤武能使谢某不失臣节视死如归也兹蒙大叅相公拘管周先生道院日夜劳动录事司吏卒十余人乃坊正屋主监守岂非忧某之逃走耶某是男儿死即死耳不可为不义屈何必逃走大叅相公忧虑亦太劳矣先民有言慷慨赴死易从容就义难某兹蒙大叅相公缧绁而到大都以缞绖见留忠齐诸公且问诸公容一谢某聴其为大元闲民于大元治道何损杀一谢某成其为大宋死节于大元治道何益只恐前误大宋后误大元上帝监观必有报应诸公自无面目立于天地间某母丧未葬据礼经不可除服只当缞绖见公卿凶服不可入君如大元有命当歴冩江南官吏贪酷生灵愁苦之状作万年书陛下一聴进退忠臣不事二君烈女不更二夫此其书中第二义也某自九月十一日离嘉禾即不食烟火今则并勺水一果不入口矣惟愿速死与周夷齐汉龚胜同垂青史可以愧天下万世为臣不忠者兹蒙颁赐仰见礼士之盛心某闻之食人之粟者当分人之忧衣人之衣者当任人之劳乘人之车者当载人之难某既以死自处度此生不能报答恩遇矣义不敢拜受所以钧翰台馈事件尽交还来使回纳使帑外郎又传钧旨云欲访问某何事某初志亦愿効一得之愚今则决不敢矣鲁有公甫文伯死其母敬姜不哭室老曰焉有子死而不哭者夫其母曰孔子圣人也再逐于鲁而此子不能从今其死也未闻有长者来内人皆行哭声闺中自杀者二此子也必于妇人厚而于长者薄也吾所以不哭君子曰此言岀于母之口不害其为贤母也若岀于妇人之口则不免为妬妇矣言一也所居之位异则人心变矣某义不岀仕者也今虽有忠谋竒计则人必以为妬妇矣恐徒为天下所笑惟相度容之  

却聘书【`谢枋得`】  

夷齐虽不仕周食西山之薇亦当知武王之恩四皓虽不仕汉茹商山之芝亦当知髙帝之恩况蒸藜含粝于大元之名地乎大元之赦某屡矣某受大元之恩亦厚矣若效鲁仲连蹈东海而死则不可今既为大元之游民矣庄子曰呼我为马者应之以为马呼我为牛者应之以为牛世之人有呼我为宋之逋播臣者亦可呼我为大元游惰民者亦可呼我为宋顽民者亦可呼我为大元之逸民者亦可为轮为弹与化徃来虫臂鼠肝随天付予若贪恋官爵昧于一行纵大元仁恕天涵地容哀怜孤臣不忍加戮某有何面目见大元乎某与太平草木同沾圣朝之雨露生称善士死表于道曰宋处士谢某之墓虽死之日犹生之年感恩感德天实临之司马子长有言人莫不有一死死或重于泰山或轻于鸿毛先民广其说曰慷慨赴死易从容就义难公亦可以察某之心矣  

## 辨体彚选卷二百三十一

（明）贺复征 编  

○书二十七  

与窦先生书【`元许衡`】  

老病侵寻归心急廹思所以上请未得其门也迩来相从实望见教不意复有引荐之言闻之蹴踖且惊且惧邸舍中恳陈所以不可之故至于再三始蒙惠许违别三数日复虑他说间之不终前惠是用喋喋重陈向来恳祷不可意尝谓天下古今一治一乱治无常治乱无常乱乱之中有治焉治之中有乱焉乱极而入于治治极而入于乱乱之终治之始也治之终乱之始也治乱相寻天人交胜天之胜质掩文也人之胜文犯质也天胜不已则复而至于平平则文着而行矣故凡善恶得失之应无妄然者而世谓之治治非一日之为也其来有素也人胜不已则积而至于偏偏则文没不用矣故凡善恶得失之迹若谬焉者而世谓之乱乱非一日之为也其来有素也析而言之有天焉有人焉究而言之莫非命也命之所在时也时之所向势也势不可为时不可犯顺而处之则进退出处穷达得丧莫非义也古之所谓聪明睿知者唯能识此也所谓神武而不杀者唯能体此也或者横加己意欲先天而开之拂时而举之是揠苗也是代大匠斵也揠苗则害稼代匠则伤手是岂成已成物之道哉即其违顺之多寡乃其吉凶悔吝之多寡也生平拙学认此为的信而守之罔敢自易今先生直欲以助长之力挤之伤手之地是果相知者所为耶无益清朝徒重后悔岂交游之沉不足为之虑耶抑真以樗散为可用之材也相爱之深未应乃尔若夫春日池塘秋风禾黍夏未雨蚕老麦收冬将寒囷盈相积门喧童稚架满琴书山色水光诗怀酒兴拙谋或可以办此也是以心思意向日日在此安此乐此言亦此书亦此百周千折爱期得此而后已先生不此之助而彼之助是不可其所可而可其所不可也其可哉将爱之实害之万惟恕察言不能櫽括悚息待罪  

与乌叔备书【`安熙`】  

熙顿首再拜上启叔备尊兄侍史一别七年岂胜向仰人来获闻动静聊以为慰又闻春间尝以酒致疾虽已得愈然中情犹不能释然也即辰新秋犹热恭惟调摄有道侍履益以康佳矣然尊兄早亲有道笃志力行人望所属不可不重为此道保惜也愿兄留意更加慎节以迓新祉以慰友朋期望之意幸甚幸甚易说精要想已就绪丁亥集亦当脱藁恨不得陪侍左右侧闻髙论也熈一来此行及三载独学无友益以荒惰然随分读书小作程课玩心观理更于应事接物间体验警省亦略有效但觉悔尤山积日夕増惧耳四书集义精要近因读朱子文集对校一过尚多有疑误别纸录呈幸因书来以一言可否之使得有所据依也疑此书初脱藁先生未使学者校勘故多有此误虽非大义所闗然亦不可不订正也近因看诗传亦欲取朱子文集及语录之言凡渉论诗有与集传相发明者依精要例冩出以便初学亦似有益又尝病读春秋者只知读左氏而不读正经欲节取左氏传文议论叙事本末始终依仿通鉴纲目作小字注之经文之下以类相从各附本句凡左氏浮夸乖戾之语皆删去之秦汉以来大儒先生之言及诸家说可取者亦略节取附注其后庶观春秋者有以考传读左氏者亦知有经其大旨一以朱子为本而达于张程以求圣人之意不审髙明以为如何其它所欲言者甚众千里相望渺不可得极思向来承晤之乐复何时而可遂耶伏纸引领不胜驰情因便不惜痛加鞭策至幸至幸此固惟王仲安时相见渠读四书甚有得处时与之语亦多有警助去歳又得一王仪伯年二十五六曽从董宗道受四书诗书传好学不倦作文字亦可观歳一至中山时来晤语也  

上耶律中书书【`元好问`】  

四月二十有二日门下士太原元好问谨斋沐献书中书相公阁下易有之天造草昩君子以经纶伏惟阁下辅佐王室奄有四方当天造草昧之时极君子经纶之道凡所以经造功业考定制度者本末次第宜有成策非门下贱士所敢与闻独有一事系斯文为甚重故不得不为阁下言之自汉唐以来言良相者在汉则有萧曹丙魏在唐则有房杜姚宋数公者固有致太平之功而当时百执事之人毗助赞益者亦不为不多传记具在葢可考也夫天下大器非一人之力可举而国家所以成就人才者亦非一日之事也从古以来士之有立于世必藉学校教育父兄渊源师友讲习三者备而后可喻如修明堂总章必得楩楠豫章节目磥砢万牛挽致之材预为储蓄数十年之间乃能备一旦之用非若起寻丈之屋欂栌椳楔楹杙甍桷杂岀于榆柳槐栢可以朝求而暮足也窃见南中大夫士归河朔者在所有之圣者之后如衍圣孔公者旧如冯内翰叔献梁都运斗南髙户部唐卿王延州从之时軰如平阳王状元纲东明王状元鹗濵人王贲临淄李浩秦人张徽杨奂李庭训河中李献卿武安乐夔固安李天翼沛县刘汝翼齐人谢良弼郑人吕大鹏山西魏璠泽人李恒简李禹翼燕人张圣俞太原张纬李谦冀致君张德辉高鸣孟津李蔚真定李冶相人胡德珪易州敬铉云中李微中山杨果东平李昶西华徐世隆济阳张辅之燕人曹居一王铸浑源刘祁及其弟郁李仝平定贾庭扬杨恕济南杜仁杰洛水张仲经虞卿麻革东明商挺渔阳赵着平阳赵维道汝南杨鸿河中张肃河朔勾龙瀛东胜程思温及其从弟思忠凡此诸人虽其学业操行参差不齐要之皆天民之秀有用于世者也百年以来教育讲习非不至而其所成就者无几丧乱以来三四十人而止矣夫生之难成之又难乃今不死于兵不死于寒饿造物者挈而授之维新之朝其亦有意乎无意乎诚以阁下之力使脱指使之辱息奔走之役聚养之分处之学馆之奉不必尽具饘粥足以糊口布絮足以蔽体无甚大费然施之诸家固已骨而肉之矣他日阁下求百执事之人随左右而取之衣冠礼乐纪纲文章尽在于是将不能少助阁下萧曹丙魏房杜姚宋之功乎假而不为世用此诸人者可以立言可以立节不能泯泯黙黙以与草木同腐其所以报阁下终始生成之赐者宜如何哉阁下主盟吾道吾乐得贤才而教育之一言之利一引手之劳宜不为诸生惜也  

## 文章辨体彚选卷二百三十二

（明）贺复征 编  

○书二十八  

答章秀才论诗书【`明宋濓`】  

濂曰三百篇勿论已姑以汉言之苏子卿李少卿非作者之首乎观二子之所著纡曲凄惋实宗国风与楚人之辞二子既没继者絶少下逮建安黄初曹子建父子起而振之刘公干王仲宣力从而辅翼之正始之间嵇阮又疉作诗道于是乎大盛然皆师少卿而驰骋于风雅者也自是厥后正音衰微至太康复中兴陆士衡兄弟则仿子建潘安仁张茂先张景阳则学仲宣左太冲张季鹰则法公干独陶元亮天分之髙其先虽出于太冲景阳究其所自得直超建安而上之髙情逺韵殆犹大羮充铏不缀盐酰而至味自存者也元嘉以还三谢颜鲍为之首三谢亦本子建而杂叅于郭景纯延之则祖士衡明逺则仿景阳而气骨渊然骎骎有西汉风余或伤于刻镂而乏雄浑之气较之太康则有间矣永明而下抑又甚焉沈休文拘于声韵王元长局于褊廹江文通过于摹拟阴子坚渉于浅易何仲言流于琐碎至于徐孝穆庾子山一以婉丽为宗诗之变极矣然而诸人虽或逺式子建越石近宗灵运玄晖方之元嘉则又有不逮者焉唐初承陈隋之弊多尊徐庾遂致颓靡不振张子寿苏廷硕张道济相继而兴各以风雅为师而卢升之王子安务欲凌跨三谢刘希夷王昌龄沈云卿宋少连亦欲蹴驾江薛固无不可者奈何溺于乆习终不能改其旧甚至以法律相髙益有四声八病之嫌矣唯陈伯玉痛惩其弊专师汉魏而友景纯渊明可谓挺然不羣之士复古之功于是为大开元天寳中杜子美复继出上薄风雅下该沈宋才夺苏李气吞曹刘掩颜谢之孤髙杂徐庾之流丽真所谓集大成者而诸作皆废矣并时而作有李太白宗风骚及建安七子其格极髙其变化若神龙之不可羁有王摩诘依仿渊明虽运词清雅而萎弱少风骨有韦应物祖袭灵运能一寄秾鲜于简淡之中渊明以来葢一人而已他如岑参髙达夫刘长卿孟浩然元次山之属或以兴寄相髙取法建安至于大厯之际钱郎逺师沈宋而苗崔卢耿吉李诸家亦皆本伯玉而宗黄初诗道于是为最盛韩柳起于元和之间韩初效建安晩自成家势若掀雷抉电撑决于天地之垠柳斟酌陶谢之中而措辞俊逸清妍应物而下亦一人而已元白近于轻俗王张过于浮丽要皆同师于古乐府贾浪仙独变入僻以矫艳于元白刘梦得歩骤少陵而气韵不足杜牧之沉涵灵运而句意尚竒孟东野阴祖沈谢而流于蹇涩卢仝则又自出新意而渉于怪诡至于李长吉温飞卿李商隠段成式专夸靡蔓虽人人各有所师而诗之变又极矣比之大厯尚有所不逮况厕之开元哉过此以往若朱庆余项子迁李文山郑守愚杜彦之吴子华軰则又驳乎不足议也宋初袭晩唐五季之弊天圣以来晏同叔钱希圣刘子仪杨大年数人亦思有以革之苐皆师于义山全乖古雅之风迨王元之以迈世之豪俯就绳尺以乐天为法欧阳永叔痛矫西昆以退之为宗苏子美梅圣俞介乎其间梅之覃思精微学孟东野苏之笔力横絶宗杜子美亦颇号为诗道中兴至若王禹玉之踵微之盛公量之祖应物石延年之效牧之王介甫之原三谢虽不絶似皆尝得其髣髴者元佑之间苏黄挺出虽曰共师李杜而竞以已意相髙而诸作又废矣自此以后诗人迭起或波澜富而句律踈或煅炼精而情性逺大抵不出于二家观于苏门四学士及江西宗泒诸诗葢可见矣陈去非虽晩出乃能因崔徳符而归宿于少陵有不为流俗之所移易驯致隆兴干道之时尤延之之清婉杨廷秀之深刻范至能之宏丽陆务观之敷腴亦皆有可观者然终不离天圣元佑之故步去盛唐为益逺下至萧赵二氏气局荒颓而音节促廹则其变又极矣由此观之诗之格力崇卑固若随世而变迁然谓其皆不相师可乎苐所谓相师者或有异焉其上焉者师其意辞固不似而气象无不同其下焉者师其辞辞则似矣求其精神之所寓固未尝近也然唯深于比兴者乃能察知之尔虽然为诗当自名家然后可传于不朽若体规画圆凖方作矩终为人之臣仆尚乌得谓之诗哉何者诗乃吟咏性情之具而所谓风雅颂者皆出于吾之一心特因心感触而成非智力之所能増损也古之人其初虽有所沿袭末复自成一家言又岂规规然必于相师者哉呜呼此未易为初学道也近来学者类多自髙操觚未能成章輙阔视前古为无物且扬言曰曹刘李杜苏黄诸作虽佳不必师吾即师吾心耳故其所作往往猖狂无伦以扬沙走石为豪而不复知有纯粹冲和之音可胜叹哉  

上侯城先生第二书【`王绅`】  

向者不揣愚惑輙献瞽言于左右葢祈执事立言著书以振天下之聋肓情激于中不觉覼缕执事以为然耶谈笑纳之俾副其望可也以为非耶诃叱而麾斥之不为过也今既不遂其请顾乃赐答以千数百言若有所论辩者尤见执事之徳之弘不以言之不善而遗之独固守其谦撝而不变又且道之使尽其言者是岂绅之所敢望哉然而有不可已于言者故不得不终其说也执事惩扬雄王通之徒未明道而著书为无益于世遂欲躬颜子原宪之行俾黙黙无片简之可传而后已是犹惩人之病风而恶出畏人之溺水而却游也不其矫之太深而过情也哉且天之生圣人也岂特独厚其身邪亦将用其有余以备其不足尔观乎尧舜禹皋陶益之典谟髙宗汤武成康伊傅周召之训诰若孔子之所以删述曾子思孟之所以继绳其大要皆所以成已而成物也以是圣人虽不世出而斯道不终灭者以有斯文之足征也今执事又谓斯道近世大儒剖析刮磨具已明白纵著书不能加于孔孟故辞让不为是尤不可也且所谓成已成物之道六经已具载矣孔子无言可也而犹不忘于弟子之问答孔子大圣也其言该博无遗宜若无以加矣而曾子犹用心于大学子思亲承曾子之授且圣人之泽未逺可以忘言矣亦汲汲于中庸孟子时异端虽起茍举圣人之说而辟之亦可矣乃反复乎七篇之言至周元公道絶千数百载文献昭昭尚在也亦必以心得之妙笔而为书其后若二程子若张子若朱子若吕子軰莫不各以著书为事其余纷然作者不暇论彼诸圣贤者岂不知天下之道一揆也圣贤之至不可等也然且鳃鳃焉若此者所谓畏天命而悲人穷至人之心也今执事言行皆取则于贤哲顾独于斯而避之此绅之所以未晓也且执事之所以修于已者美矣而士之所以望于执事者亦至矣正宜寝不安席食不下咽拳拳夜以继日而图副人之望尚何暇恬居安处而俯与绅论辨去取乎哉惟执事深思而毋忽  

与苏先生【`方孝孺`】  

去年得叔度书已知执事念太史潜溪公之徳欲为论次遗事以传私心喜慰继以感泣旋闻从者校文关中不知归期何时而某卧病山中无由过栝苍路使欲致一书达所欲言至今未果自古圣贤君子道徳言行信于天下者如孔子孟子身没而言在者若无待于人之传然由门人弗图其传也后世史官无所凭信往往剿取异闻怪说以实其事或不知其姓字寿年之真读其书者至今以为恨其次若杨雄王通俱号一世大儒咸有所论著以发其藴蓄亦若不待人言而后信矣然雄以作美新媚莽受訾于世或者谓非雄所著殆后人依仿而为之通书称隋唐大臣皆其弟子识者谓多误妄疑非出于通之手若是者使其门人有所述以纪是非之实宁有纷纷异论哉惟其当时以为吾师之徳行文章自足以传而有轻视天下之意故天下之人得持此遗失而议之呜呼天地之大日月之明无所资于人而其行度徐疾盈虚之数犹必俟人纪之而后定彼以圣贤君子为无待于人之言不亦大过矣乎吾太史公逺宗孔孟以为学髙视雄通而有余其著书其制行其事君行道固已暴于四方而信于当时传于蛮夷之国而诵于缙绅当世虽未有发明之者亦无害其不朽也决矣苐其末年遭罹飞语一子一孙死于祸而家迁身放卒于异乡倘不得有道而能言者白其本心告之万世暧昧之谤人将憾之非特忠贤受抑于无穷且俾圣朝有知人未明之损岂细故哉宜乎执事有意于图之也千载之闲士之蒙诬受诳者何限逺则司马子长以言语被刑蔡邕以慨叹受戮近则程叔子有贪黩之谤洓水公遭奸党之名其它挤于险诐之人污于朋党之论生不得诉寃于朝殁不得返葬于里者不可胜计然其心迹卒光明于后世者赖有明士端人断以天下之公是非而不惑于流俗一时之私意大者辩其诬于史策小者表阡铭墓以示将来是以士有就死而不恨挫抑而愈光以有人发扬于后也今执事居与公同乡学与公同道于公有师友之义而公之自朝退休于家也属望于执事者甚厚且执事尝官太史而以论譔之作为已任于公之事而不有述焉何以解后人之疑正流俗之失而慰公之神灵于地下哉虽然公之心不期人之白已也忠义自信而且尝为人言事君犹事父与事天也父不可欺天不可怨顺受之而已矣每论古人遇贬窜而怨诽及为文过于愤激者深鄙薄之以为不达君臣之义其素所存者如此及乎临大故遭大祸视子孙之死夷然不少见颜面窜逐之至若返其乡次于江壖端坐而逝此其心岂以世之荣辱介意哉其信乎已者可以质之幽明而无怍考诸圣贤而不愧其于人之谤且誉若推之以为髙也抑之以为卑也安之而已矣身受其患尚无怨尤而于事行之白不白也复何较焉然而某之有求于执事而欲图公之传者非为公计也为诵公之文尊公之徳而欲尽知其平生之计也是则斯文鸟可已哉自公之亡天下无师后生小子自以为髙而议公者多矣然徐而视之如蚊蚋之羣忽已消而公固自若窃亦见其不量力而徒为尔哓哓也人之贤不肖固有定论文章之髙下亦然近时作者渐以稀阔在东南惟执事及徐教授耳徐公之文简质典重有浑然之气然推赡畅达言极论而不竭者实惟执事某往与太史公论斯事过辱特见许与而前軰三数公复从而推奬之然七八年痛自摧斥向时之可许与者尽矣人持所业殊与相见时异惟以体乎身见乎事有补乎圣贤而传之万世此鄙陋之志而亦太史公夙昔期望之意也执事可无以教我乎士气日卑学术日趋于污下某病废无聊无足负荷斯事矣惟执事善自谋以大宣正学上报国家下慰相知者之望心所欲言者无踰于此而当今可告以此言者惟执事耳故卒一言之  

答张廷璧书【`方孝孺`】  

辱寄诗五篇且诱之使决其可否足下之意良厚矣但足下之诗刻削森秀与世俗异味其辞信竒矣而有不然者盖古人之道虽不专主乎为诗而其发之于言未尝不当乎道是以雅颂之辞烜赫若日月雄厉若雷霆变化若鬼神涵蓄同覆载诵其诗也不见其辞而惟见其理不知其言之可喜而惟觉其味之无穷此其为竒也不亦大乎而作之者初非求为如是之竒也本之乎礼义之充养之乎情性之正诗足以昌其言言足以致其志如斯而已耳后世之作者较竒丽之辞于毫末自谓超乎形器之表矣而浅陋浮薄非果能为竒也稚子刻雪以为娱目之具当其前陈非不可喜徐而察之荡而无遗尚焉取其为竒也哉足下之为竒固非此类然旨近味漓乏和平醇厚之韵得非所质之本未甚充而从事于竒丽之末故耶不本之务而求攻于末是犹弃木之根而蟠其枝以为美欲其华泽茂遂弗可得矣故圣贤君子之文发乎自然成乎无为不求工竒而至美自足达而不肆也严而不拘也质而不浅也奥而不晦也正而不窒也变而不诡也辩而理澹而章秩乎其有仪煜乎其不枯而文之竒至矣然圣贤君子曷尝容私于其间哉盈而流激而发不求而自得者也足下于此固已知之矣而出言命意未免有艰苦涩滞之态者求于言而不求于言之所从出无惑乎其难也今天下学者靡靡焉惟习之所同潜窃阳剽无所顾忌以为能诗不可胜数欲其知所趋向由大路而不失驱驰之节者舎足下莫先焉而仆犹僭有所言多见其妄也虽然不知而妄言仆诚过矣使妄言而偶有益于人岂非好古者之所乐闻乎昔有贵人之子病蛊而求药于医医偶出其妻以毒鼠之药付之贵人之子服而且泄既而疾良愈自医者言之其药信妄矣自愈者言之孰知其妄与否乎仆尝怪风俗颓巧相师为佞至于朋友亦以谀恱为忠近得陈元采书殊有箴教之益切中吾病为之喜而不寐  

与郑叔度书【`方孝孺`】  

仆闻古之人未尝以文为学也唐虞夏商逺不可征然观于诗书数十篇中纪四代之功徳固若耳闻而目见至周制作大备孔子称其文特言其礼乐宪章之盛耳故雅颂之所陈诰命之所述易礼之所论著崒然而崇渊然而深炳然而章明肆然而易直端大斯谓之文矣而岂有意而为之哉譬如登泰山之巅极乎目之所至而水则江海淮泗山则鳬峄龟蒙周秦齐鲁滕薛梁郑卫赵韩魏人民之繁鲜土地之广狭皆得之于心故言之而不诬问之无不知泽中之夫升寻丈之丘而望焉所见不过东阡北陌鸡犬牛羊踪迹輙逞智以谈于人终不畅达而顺适何者所见髙下之不同也故人有知道与否而文何以异此自汉以来天下莫不学为文若司马相如扬雄亦其特者而无识为已甚夫屈原之离骚忧世愤戚呼天日鬼神至列之辞其语长短舒纵抑扬阖辟辩说恠异杂错而成章皆出乎至性忠厚介洁得风人之义然务以忠情达志非拘拘执笔凝思而为之也至于其徒寖失师意流于淫靡而相如与雄复慕而效之穷幽极逺捜辑艰深之字积累以成句其意不过数十言而衍为浮漫瑰恠之辞多至于数千言以示其博至求其合乎道者欲片言而不可得其至与泽中之夫何异哉自斯以后学者转相袭仿不特辞赋为然而于文皆然迨夫晋宋以后萎弱浅陋不复可诵矣人皆以为六朝之过而安知实相如之徒首其祸哉向非唐韩愈氏洗濯刮磨而力去之文殆未易言也仆少读韩氏文而髙其辞然颇恨其未纯于圣人之道虽排斥佛老过于时人而措心立行或多戾乎矩度不能造颜孟氏之域为贤者指笑目为文人心窃少之从总角輙自誓惩以为虽不易至孔子之堂奥而颜孟之事皆在所愿学者茍循其路而望其庐乌有不至哉复以欲知古人之道必识古人文字故时习章句凡有所感触亦间发之其意在明斯道非为文也而吾子猥誉其文为可观此仆之所深惧而不敢居者也虽然吾子见其可而称之乃爱仆之至而乐其有所成名岂有过哉顾失者仆耳仆奉先人之遗体二十有二年学虽未至而知其味者亦已数年矣而身不能由之口不能以告乃徒假纸笔为事宜乎吾子之以文称我也仆今而后其知过乎夫人不生则止生而不能使君如唐虞致身如伊周宣天地之精正生民之纪次之不能淑一世之风俗掲斯道于无极而窃取于文字间受訾被垢加以文士之号不亦羞圣贤负七尺之躯哉  

与王修徳书【`阙名`】  

承寄示古赋及杂诗数篇赋寓意深逺得楚人音节诗亦萧然有出尘之韵讽咏累日喜不自胜某向以安居饱食无毫髪及物之益妄不自度欲搜辑邑里遗事成一小书上以昭扬贤士君子之潜徳下以为劝于将来俾后生小子有所慕而为善葢举古闾师党正之职尔非敢妄窃褒贬之柄而冀其传也夫古人之传世者岂偶然哉其事足传矣其辞不能发之则不可传其辞与事称矣作者之道徳言行不足取信于世则虽传而人不之信今纵使有卓然宏伟可喜之绩付之无闻之人着以不闻之辞亦恐其卒归于泯坠而况耆旧沦丧之余闻其名者不知其事言其事者莫考其实而欲取信于无穷焉可冀乎是以尝为吾兄言其故而乆未成书者此也忠节孝友笃行之人既各为之传其它文学贵显者欲析而二之则其迹虽有隠显之殊而其志行学术初不相逺以仕者为宦达既非所以尊之俱目之曰儒林则亦有以政事称者今不敢僭为区别通谓之先达列传但以时世分先后而不以仕否为重轻窃意如是庶乎不失其序而无抑扬去取之嫌若夫治邑之大夫其有惠政及民如陈长官胡汲仲亦不可使其遗事日就亡失今为立良吏篇以处之凡名姓称于吏民之口者皆得附见焉然宋数百年厯贤令丞多矣世絶无所传闻往时纪风土者俱弃而不录今亦无所征而为之立传使其人皆若洪忠宣者由是而兴处显位立名绩于天下固不待此而传若不幸官仅止此疲其心思智力蕲一闻于来世而又不可得岂非可恨哉前所问数公不知曾得其事状否第宋末为文者矫陈腐之过喜以新竒乱事实如君家太常固未免此近访得太常为郑龙图墓铭至于官位亦以他名易之读之殊不晓其所居为何职所行为何事惟视之太息而已文之为文岂以此等新竒为好哉真不识其何说也夫文辞于学者至为浅事以道言之正不必求其新竒惟发人所未尝言之理则可谓之新非众人思虑之所及则可谓之竒如孔子之大传有圣人以来未之有也子思之中庸孟子之七篇有诸子以来未之有也周子之太极通书张程之西铭易传以至朱子之所论著有经说以来未之有也以其古所未有谓之新竒或可也然圣贤岂务为新竒哉其道明其徳盛其言不得不髙且美耳故夫外道徳以为文辞者皆圣贤之所弃者也近时自悼少时狂谬所好所业者不过记诵文辞而记诵不能博文辞不能工则又仅得其最陋者以是空言寖多絶无自得之味思一屏絶之而以颜曾所以自治者治其心为日稍久觉向时过阙愈众茍不早悟其非几老死瓮盎中与蚊蚋俱尽而不知天地日月之为大深可惧也吾兄前书有学无端绪之叹甚见进学之笃近世之浅陋者正坐易足而自髙耳未能执笔已斥颜柳不知晋人书法未能遣辞已呼苏子瞻为阿轼欲毁弃其文于孔孟之书未尝详读旬日已指程朱说经之误纷然辨驳不自愧耻此其人岂复知有天地日月也哉吾軰当深以之为戒求古人崇大之域而趋焉可也所欲言者无穷不为吾兄发之则无所发矣然不能详畧道一二林嘉猷在此静笃可喜不欲其专意为文辞尝痛与之言凡在此者亦皆知所向方但未知终竟如何耳近鲍民瞻来其为人有意于学俾且读四书以端其本知圣贤所言之要自当知其本末也乡里质美者不为少但不喜学故无由与之言使得数十軰错布一邑岂非美事邪有杂诗数首书遗嘉猷风味出所寄茅栗下如蹲鸱黄独不足适口然或有无味之味也久不执笔不复成字聊发一笑  

答刘养浩书【`阙名`】  

一自为别不复以书相问者六年患难忧苦何所不罹形迹几于相忘矣然梦寐中未尝不相会于萝山之下两溪之间也闲居独处追惟昔日贤豪之盛想其仪状言笑宛在目前徐而思之如风花霜叶存者无几吾兄于众人竞进之时虽若少抑而卒以此全人之得丧祸福倚伏之际孰非天哉而彼顾置喜戚于其间非惑耶孝孺出处兄想已知近于此理阅之愈熟居之愈安每观古之名士少遭挫抑则戚嗟怨悼若无所容者深病其无识退之柳侯文章虽髙然于此道未有所得殊可厌薄耳吾兄居得美地义门士友可以往来考质其学必进其视索居无徒者为何如第孝孺近来渐不喜为无用之文人有求者非甚不得已未尝与之于势要人尤不喜见杜门谢事欲成一二小书苦于疾疢未能有成年齿弥长大茍不求古归宿之地而效儿女子涂青抹红以自诳衰老将至矣欲安所之耶患疟患眼难于作字念相与之厚情不可遏聊一言之  

答许廷慎书【`阙名`】  

往在京师士人从濠上来者多能诵足下歌诗固已窥见胸中之一二去年在临海遇林左民张廷璧二子问足下言行滋详二子自负为竒才至说足下輙弛然自愧以为莫及也然后益信所窥之不妄近在王修徳所得所录文章数篇及手书深欲读之会仆家难作未果寓目輙引去重入京师道涂所行千余里恒往来于懐及到此获岁寒事记于友人家览数行而大惊喜命意持论卓卓不茍非流俗人所敢望也何足下取于天之厚至是邪斯文世以为细事然最似为天所靳惜其赋于人也铢施两较不肯多与得之稍多者便若为所记忆时时廹蹙督责不使有斯须佚乐意此理絶不可晓岂其可重者果在此耶不然何独忌此而恱彼耶如仆自揣百无所有以粗识数字大为所困当危忧兢悚时自誓欲以所能归诸造物甘为庸人而不可得足下幸安适无所苦而骎骎焉欲抉发竒秘以与造化争也然其取忌亦大甚矣得微亦蹈其所忌乎仆虽为斯文喜然窃以为非计之得也虽然君子顾于道如何耳宁论利害哉自古竒人伟士不屈折于忧患则不足成其学载籍所该大半皆不得意者之辞也然后世卒光明崇大又安知忌之于一时者非所以为无穷之幸而恱之于俄顷者非甚弃之耶此可为足下道聊以发笑且自解耳左民多称王微仲之贤恨无由见之适见其弟冕仲亦雅士当是吾軰之秀大不凡也仆侍祖母故来此其详有所难言  

与士修书【`阙名`】  

辱书重以诗集序见属意若罪其逋缓者此诚足罪也然仆于庸众人茍有所求皆不敢拒而亟畀之岂于足下而有所惜邪顾谓凡物处美恶之间者必待人言而后定足下之诗辟之夜光照乘委之道上亦知其为可寳矣茍又从数数然噪于其侧指于人以为寳不亦费于辞乎斯仆所以久而未作者以足下自足取信于世而然耳非果有所惜也今足下乃不以至美自居而若有取于无能之言何所取之异耶虽然世之有求于仆者非能真知斯文之足取也眩于好誉者之云而不自知耳天下之好文章者比肩而知言者无几人以斯文称于人者相望而能言者无几人能言而知人之言者足下是也然则足下虽无待于仆仆固将卒言之而况恳然属之乎仆之狂言今且出矣足下诚知言当有以复我无徒罪其迟而幸其得也  

## 文章辨体彚选卷二百三十三

（明）贺复征 编  

○书二十九  

答程伯大论文书【`明朱夏`】  

古今能言之士孰不欲雄峙百代之上而垂声乎百世之下哉然而卒抱竒志而不见泯泯以老死者何其多也岂非才识之不逮故不能成一家之言以至此耳三代之后卓然成一家之言者纔十数人而止其余皆磨灭澌尽则信乎得之于天者非超然而不羣则难乎其以文章自命矣比辱赐书大抵未能达夫雄深雅健之作而务为浮薄靡竟之文而已此甚不可也仆闻古之为文者必本于经而根于道其纪志表传记序铭赞则各有其体而不可以淆焉而莫之辨也至其发言遣辞又奚以剽贼为工哉今不本于经不根于道而杂出于百家传记之说则其立论不自其大而自其细固已自小矣尚何能与古人齐驱并驾哉老蘓之文顿挫曲折苍然郁然巉刻峭厉几不可与争锋然而有识之士犹有讥焉者良以其立论之驳而不能尽合乎圣人之道也今无苏公之才而立论又下苏公逺甚则何望其言之立而不仆焉古之用兵其合散进退出竒制胜固神速变化而不可测也至其部伍行阵之法则绳绳乎其弗可以乱为文而不法是犹用师而不以律矣古之论文必先体制而后工致譬诸梓人之作室也其栋梁榱桷之任虽不能以大相逺也而王公大人之居与浮屠老子之庐官司之署庶民之室其制度固悬絶而不相侔也使记也而与序无异焉则庶民之室将同于浮屠老子之祠亦可乎铸剑而肖于刀且犹不可斵车而肖于舟不尤以为迂且拘乎韩子之于文也惟陈言之务去今虽全未能如韩子亦宜少刋落矣乃悉古书竒字而驯集鳞次焉不几于天吴紫鳯颠倒短褐也耶苏子谓锦绣绮縠服之美者也然尺寸而割之错而钮之以为服则绨缯之不若今先生乃欲集羣英以为华为好其亦异于作者之见矣世有窭人为覩其邻之富也日夜攻钻而剽之幸而得其货宝财贿以为得计矣一日徼者获之则薾然盗也而至死不悟且役役焉割裂而缀缉之则其气固已薾然矣又何能浑浩如江河而有排奡之力哉故夫兰苕翡翠又鸟覩夫掣鲸也且古之为文非有心于文也若风之于水适相遭而文生焉故鼔之而为涛含之而为漪蹙之而为縠澄之而为练激之而为珠玑非水也风也二者适相遭而文生也天之于物也独不然乎纎者秾者丹者垩者莫不极其美丽而造化者岂物物而雕之哉物各付物而天下之巧莫加焉彼有昧于此者三年而刻叶且文犹乐也太古之音和平雅淡而风俗以淳人心以正桑间濮上淫哇烦趣而人心风俗荡而忘返使先生而与闻制作将安取乎则何独疑于文也先生教之曰茍无毛嫱西施之美质则不能不借夫粉黛之假以掩其陋是朽木可得而雕粪土之墙可得而圬矣无塩天下知其恶也被珠玑曳罗绮不足以欺天下之目使天下而皆瞽也则可奈之何天下之不皆瞽也先生殆未覩夫正色也先生又谓吾五常论其犹玄耶太玄拟易而作然易出于造化之自然而玄也者出于智虑之私而已故不能免夫牵合艰难之态先儒固已讥其劳且拙矣故今去雄千余年而卒无好之者今先生乃欲著书以拟玄吾恐其不堪为覆瓿用矣先生又谓吾尝作诗命其集曰胡卢且鲁论诗序言诗之用若彼其博也而先生直以资人之笑视古诗之风亦少贬矣此亦好怪之过也先生卒教之曰其观吾文也还以一言庶有以知君子之是是非非也宋之季年文章败坏极矣遗风余习入人之深若黒之不可以白当此之时非返之则不足追乎古先生之心自以为过之矣而乌知其异于彼也先生之文始欲其竒也而卒以拙始欲其丽也而卒以恶始欲其雄也而卒以弱其风格言论莫不叛于古矣则亦难乎摭而言之矣且先生既与吾异则仆虽言之而无当于其心矣仆欲挽先生于迷途则愿悉吐出其中之藴取韩孟文日夜诵之觉已之见与向者异焉然后一吐其辞庶有合乎仆于学废弃之日常多加以怠惰不力然于作者之风致窃有见焉故敢畧陈其说  

答梁孟敬书【`刘永之`】  

仆自屏居山谷絶罕人事乃得留心于经籍而独学之寡陋讲贯之无徒日乃以所为春秋本旨序呈之左右冀有以警策而正诸及奉还示大获所望词累数百言若将有取于愚瞽之作而教以其所弗逮者谨受赐矣然蒙固之见有未尽暴白而明谕之旨有不可不复者敢畧布之以终大贶焉执事之言曰诸如或日或不日称爵称人名之字之王之称天与否诸侯之列序与否大夫之登名与否皆因史之旧非圣人之意之所存三传之要诸说之凿朱子之驳之为善又曰信公榖之过求褒贬之详未免蹈先儒之谬此胡康侯之失也凡此所论度越老生宿儒万万弗疑又曰夫子言知我惟春秋罪我惟春秋知之者知其明王者之法也罪之者罪其彰乱逆之迹也夫春秋之为春秋明王法彰乱逆诚圣人之旨也然谓因鲁史之文而笔之传之其小有乖讹则修之完之使观者有所劝沮而王法由诸而明乱逆由诸而彰则可也若谓损益乎鲁史而明之彰之则弗可也夫圣人者岂尽异于人哉其徳则圣人也其不幸而不得其位则犹夫人之子也时无明王谁知宗予待之者曰季孟之间则犹夫人之臣也而所事之君则荒君也其君之卿大夫则僭室也以犹夫人之臣子而立乎荒君僭室之朝而私损益其国之信史而明王法而彰乱逆无乃弗可乎夫今之与古逺矣而其理弗异也设使有一孔子生乎今之世立乎今之朝非君之命与其职守而取今之国史而损益焉予夺焉褒讥焉而公示之人其乃不为僇民者鲜矣圣人对阳货则谨诺之过宋而微服焉居其邦不非其大夫其自称曰述而不作信而好古夫岂以其圣而傲当世乎哉葢方是时各国之史亦莫不有人焉其立辞亦莫不有法焉赵穿之弑逆也而书曰赵盾弑其君则晋史之良也崔杼之弑逆也太史死者三人而卒书曰崔杼弑其君则齐史之良也之二国者有二良焉而况于鲁有周公之遗制与秉礼之臣者乎是故法之谨严莫过于鲁史其属辞比事可以为训莫过于鲁史其当世之治乱盛衰可以上接乎诗书之迹莫过于鲁史是以圣人有取焉谨录而传焉以寓其伤周之志焉其知者曰是不得已焉耳其不知者曰是匹夫也而暴其君大夫之恶于天下后世故曰知我者将在是罪我者将在是亦圣人之谦辞云耳夫岂曰改周制寓王法而托二百四十二年南面之权之谓哉仆故曰谓因乎鲁史而笔之传之而王法由诸而明乱逆由诸而彰可也谓损益乎鲁史而明之彰之则弗可也言之重辞之复必有大美恶焉此先儒之说也执事取之故曰首止之会盟葵丘之会盟皆再书也是美之大而详其辞也稷之会曰成宋乱刘单以王猛居乎皇尹氏立子朝而先之以王室乱皆复言焉是恶之大而详其辞也抑尝考之葢史策之实录而其纪载之体异焉耳其凡有五有据其事之离合而书之者有重其终而录其始者有重其始而录其终者有承赴告之辞而书之者有非承赴告之辞闻而知之而书之者此五者其凡也而皆所以纪实也或会而盟而同日是会之与盟合而为一事矣或会而盟盟而异日是会之与盟离而为二事矣合而一事则同书离而二事则异书固当然也夫首止之与葵丘也皆夏之会而秋之盟是离而为二事矣故再书焉此据其事之离合而书之者也践土之会美矣而盟不异书同日也平丘之会无美焉而盟则异书异日也皆实之纪也非美之大而详其辞也将书其取鼎也于稷之会则始之以成宋乱此重其终而录其始也既书曰宋灾伯姬卒也于澶渊之会则终之以宋灾故此重其始而录其终也会未有言其故者于之二者而言之特以明其所重也他如书寔来则先言州公如曹书齐侯伐北燕则遂书曁齐平皆是物也子朝之乱叔鞅至自京师而言之未知其孰是焉故曰王室乱此非承赴告之辞闻而知之而书之者也刘单以王猛居于皇则来告矣敬王居翟泉而尹氏立子朝则来告矣此承赴告之辞而书之者也他如程子之传例有曰将卑师少例书人此承赴告者也不知将师名氏多寡亦书人此闻而知之者也皆实之纪也非恶之而详其辞也曰言之重辞之复必有大美恶者焉先儒之过也且夫其名也着乎简册其迹也昭乎万世不必言之重也而皆知夫首止之为美矣不必词之复也而皆知夫稷之为恶矣故曰因乎鲁史而笔之传之而王法由之而明乱逆由之而彰也程子曰春秋大义数十炳如日星乃易见也其微辞隠义时措得宜者为难知也夫所谓炳如易见则然矣其曰隠微而难知果何谓哉圣人将昭大辨于万世顾乃有隠微难知之义是未免蹈前儒之失也杜预曰言髙则旨逺辞约则义微程子韪之则所谓隠微者犹是矣然则易之彖辞将非圣人之制作乎论语之答问将非圣人之言词乎何彼之平易显白而此之微隠难喻仆之愚不敢以为然也虽然程子之传有舎乎褒贬予夺而立言者则非先儒之所及也若胡康侯之学术正矣其议论辨而严矣其失则承乎先儒而甚之者也朱子尝曰有程子之易又曰可自为一书谓虽言理之精而非经之本旨也若胡氏之春秋其自为一书焉可也夫时有逺近则史有详畧史有详畧则辞有同异此甚易晓也若自文以上日食有不书日者文以下悉书日焉自文以前君行八十书至者十七文以后君行九十书至者六十四是也执事所谓随时而观经此诚善也而公羊子曰所见异词所闻异词所传闻异词何休曰所见之世其君父尤厚故多微词焉所闻之世思王父少杀故讳亦少杀焉所传闻之世思髙曾又少杀故弗之讳焉甚乎其陋矣陈傅良曰隠桓庄闵一书法也僖文宣成一书法也襄昭定哀一书法也夫不曰史之有详畧而曰圣人随其时而异其书焉其贤于公羊者几希大较说者之失有三尊经之过也信传之笃也不以诗书视春秋也其尊之也过则曰圣人之作也其信之也笃则曰其必有所受也其视之异乎诗书也则曰此见诸行事也此刑书也夫以为圣人之作而传者有所受则宜其求之益详而傅会之益凿也以为见诸行事以为刑书则宜其言之益刻而煅錬之益深也以为美则强求诸辞曰此予也此予也圣人之微辞也或曰圣人之变文也一说弗通焉又为一说以护之一论少窒焉又为一论以饰之使圣人者若后世之法吏深文而巧诋蔑乎寛厚之意此其失非细故也今仆之愚曰其文则鲁史其义则彰善而瘅恶冀述而传于后则以删诗定书赞易同其狂僭而为传也则直释其义其善者曰如是而善其恶者曰如是而恶无褒讥予夺之说其区别凡例则主程子其纲领大意则主朱子其三传则主左氏以杜预说而时核其谬妄其诸家则无适主取其合者去其弗合者如是而已窃以谓使圣人因乎鲁史焉则愚之说固已得矣使圣人而自作焉亦当据事而直笔之必不如先儒之云则愚之说亦蔑甚乖刺焉其自信者如此然犹以其考之也未浃洽焉其讲之也未贯通焉姑优柔之而姑反复之寛之以岁月而后可就也日序之言不足以尽意而明谕之懃恳不敢不复而辞不可殚也輙言其大都如此于戏舎执事其亦曷言之而曷听之乎超卓之识特达之见尚克示之幸甚  

与行在户部诸公书【`周忱`】  

伏闻治民之道在于禁惰游以一其志劝耕稼以敦其本葢惰游禁则土著固而避劳就逸者无所容耕稼劝则农业崇而弃本逐末者不得纵由是赋役可均而国用可足茍或不然则户口耗而赋役不可得而均地利削而国用不可得而给先王制六乡六遂之法以维持其民而均其土地者正谓此也迩者皇上念天下人民有因饥窘逃移者累降勅旨设抚民之官颁寛恤之条令天下郡邑招而抚之诸公颁布奉行克谨无怠天下之民感戴宏恩扶老携幼竞返桑梓惟独苏松之民尚有逺年窜匿未尽复其原额而田地至今尚有荒芜者岂优恤犹未至乎凡招回复业之民既蒙蠲其税粮复其徭役室庐食用之乏者官与赈给牛具种子之缺者官与借贷朝廷之恩至矣尽矣如此而犹不复业者亦必有其说焉葢苏松之逃民其始也皆因艰窘不得已而逋逃及其后也见流寓者之胜于土著故相煽成风接踵而去不复再怀乡土四民之中农民尤甚何以言之天下之农民固劳矣而苏松之民比于天下其劳又加倍焉天下之农民固贫矣而苏松之农民比于天下其贫又加甚焉天下之民常怀土而重迁苏松之民则常轻其乡而乐于转徙天下之民出其乡则无所容其身苏松之民出其乡则足以售其巧忱尝歴询其弊葢有七焉何谓七弊一曰大户苞荫二曰豪匠冒合三曰船居浮荡四曰军囚牵引五曰屯营隠占六曰邻境蔽匿七曰僧道招诱其所谓大户苞荫者豪势富贵之家或以私债凖折人丁男或以威力强夺人子息或全家佣作或分房托居赐之姓而目为义男者有之更其名而命为仆隶者有之凡此之人既得为其役属不复更其粮差甘心倚附莫敢谁何由是豪家之役属日增而南畆之农夫日以减矣其所谓豪匠冒合者苏松人匠丛聚两京乡里之逃避粮差者往往携其家眷相依同往或创造房居或开张铺店冒作义男女壻代与领牌上工在南京者应天府不知其名在北京者顺天府亦无其籍粉壁题监局之名木牌称髙手之作一户当匠而冒合数户者有之一人上工而隠蔽数人者有之兵马司不敢问左右邻不复疑由是豪匠之生计日盛而南畆之农民日以衰矣其所谓船居浮荡者苏松乃五湖三泖积水之乡海洋海套无有涘涯载舟者莫知踪迹近年以来又因各处闗隘废弛流移之人挈家于舟以买卖办课为名冒给邻境文引及河泊所由帖往来于南北二京湖广河南淮安等处停泊脱免粮差长子生孙不识乡里暖衣饱食陶然无忧乡都之里甲无处根寻外处之廵司不复诘问由是船居之丁口日蕃而南畆之农夫日以削矣其所谓军囚牵引者苏松竒技工巧者多所至之处屠沽贩卖莫不能之故其为事之人充军于中外卫所者輙诱乡里贫民为之余丁摆站于各处河岸者又招乡里之小户为之使唤作富户于北京者一家有数处之开张为民种田于河间等处者一人有数丁之子侄且如淮安二卫苏州充军者不过数名今者填街塞巷开铺买卖皆军人之家属矣仪真一驿苏州摆站者不过数家今者连甍接栋造楼居住者皆囚人之户丁矣官府不问其来厯里胥莫究其所从由是军囚之生计日盛而南畆之农夫日以消矣其所谓屯营隠占者太仓镇海金山等卫青村南汇吴淞江等所棋列于苏松之境皆为边海城池官旗犯罪例不调伍因有所恃特赐豪强遂使避役奸氓转相依附或入屯堡而为之布种或入军营而给其使令或窜名而冒顶军伍或更姓而假作余丁遗下粮差负累乡里为有司者常欲挨究矣文书数数行移卫所坚然不答为里甲者常欲根寻矣足迹稍稍及门已遭官旗之毒手由是屯营之藏聚日多而南畆之农夫日以耗矣其所谓邻境蔽匿者近年有司多不得人教导无方禁令废弛遂使蚩蚩之民流移转徙居东乡而藏于西乡者有焉由彼县而匿于此县者有焉畏粮重者必就无粮之乡畏差勤者必投无差之处舎瘠土而就膏腴者有之营新居而弃旧业者有之倐往倐来无有定志官府之勾摄者因越境而有所不行乡村之讥察者每容情而有所不问由是邻境之客户日众而南畆之农夫日以寡矣其所谓僧道招诱者天下之寺观莫盛于苏松故苏松之僧道弥满于四海有名器者因保举而为住持初出家者因游方而称挂■〈土答〉名山巨刹在处有之故其乡里游惰之民率皆相依而为之执役眉目清俊者称为行童年纪强壮者名为善友假服缁黄伪持锡钵或合伴而修建斋醮或沿街而化縁财物南北二京及各处镇市如此等軰莫非苏松之人以一人住持而为之服役者常有数十人以一人出家而与之幇闲者常有三五軰由是僧道之徒侣日广而南畆之农夫日以狭矣凡此七者特举其大畧而天下郡县此弊俱无纵使有之亦未必有如此之甚此等之人善作巧伪变乱版图户口则揑他故而脱漏田粮则挟他名而诡报惰游已乆安肯复归田里从事耕稼况其缺乏税额累累加配见在之户其中颇有智能者见其得计亦思舎畎畆弃耒耜而效其所为惟愚騃无用之人方肯始终从事于农业然坐受其弊亦岂无避免之心乎凡天下之事不可有一人之侥幸茍有一人侥幸而获免则必有一人不幸而受其弊苏松侥幸之民如此其多则不幸而受其弊者从可知矣是宜土著之农夫日减月除而无有底止矣忱尝以太仓一城之户口考之洪武年间见丁授田十六畆二十四年黄册原该六十七里八千九百八十六户今宣徳七年造册止有一十里一千五百六十九户核实又止有见户七百三十八户其余又皆逃絶虚报之数户虽耗而原授之田俱在夫以七百三十八户而当洪武年间八千九百八十六户之税粮欲望其输纳足备而不逃去其可得乎窃恐数岁之后见户皆去而渐至于无征矣是皆游惰不禁耕稼不劝故奸民得以避劳就逸弃本逐末如前之所云者诚宜立法以检制之抚民之官固未易以招之也愚以钝驽之才滥叨重寄昼夜劳心莫知所措伏望该部列位卿相与在朝公卿大臣详加讲究明白奏请将苏松等府逃移人户不拘通例别立一法以清理而检制之庶几户口可增田畆可辟税粮可完忱事出激切不觉覼缕之至惟冀详察而恕其狂妄幸甚  

奉少傅东里杨先生书【`罗肃`】  

少傅兼兵部尚书华葢殿大学士东里先生阁下仆闻探虎穴者必犯其怒蹈层渊者必捐其躯此理势之必然古今之通义虽三尺童孩犹知之况于读父书数十行识道理二三事入则侍讲经筵出则职司风纪者乎然志士委沟壑而不顾者由其所守不易故仆至愚至陋虽不能古人志而舎生取义亦所甘心焉此所以虽尝以言事被斥而爱君之心犹不能不惓惓于今日也然论者必将指而议之曰斯人也好竽鼓瑟者与抑亦出位而思者与不然则亦三伏光范门之流也噫是乌足以知汝敬哉夫以太平盛世风雨时人民安海宇宁谧固无可言者矣况乎圣天子具尧舜之资而臣邻弼直皆皋夔之軰又奚俟某一言哉然势有闗于宗社之重事有系于天下苍生之大则亦不敢畏论者之口而避蹈渊探穴之危也用敢熏沐缄辞以致愚衷万一惟先生进而教之窃闻太祖髙皇帝提三尺剑不阶寸土界羣雄以中立处必争之要地间闗展转二十余年于是西举伪汉东殱吴越南狥交广北定中原夫然后受天明命奄有四海开万世太平之基呜呼创业之难夫岂汤武所可拟伦哉自是厥后天无烈风淫雨野有瑞麦嘉禾海岳効灵诸物之福毕至而未闻髙皇帝代天子民之心少有暇豫也迨至太宗文皇帝始之以内难继之以师旅因之以饥馑栉风沐雨躬擐甲冑一战而幽蓟平再战而齐鲁服三战而淮甸清四战而奸谀就诛反侧以安夫然后大安宗社再造寰区绍开中兴之鸿图弘建无前之伟绩呜呼继统之不易夫岂周宣汉光所能仿佛哉自是厥后四方风动万邦咸宁祥麟贡于南郊龙马产于东海可致之祥毕书诸简亦未闻文皇帝敬天勤民之心少有豫怠也夫以二圣创业垂统如是其盛顾何求不得何欲不遂而兢兢业业惟怀永图穆穆皇皇以成至治是以六七十载间风醇俗厚上下化之圣子神孙得以享太平之福于悠乆也夫何仁宗昭皇帝嗣大宝位未及朞月而奄弃羣臣四海之人若丧考妣衔哀抱痛以迄于今若此者讵天意耶憸邪幸进之徒挟迂怪之术售金石之方以求宠荣冨贵而致是也然而朝廷不知罪台宪不以言遂使此軰得志当时而宾天之诏遽下矣仆闻诏惊怛五内分摧惝怳凄愤不自知其心之恸哀之深也而忠肝义气之激烈斩焉衰服害究厥衷窃思去冬仆愚戆封章应诏言渉不敬正名定罪万死犹轻而昭皇帝念其愚闇怜其孤直以为言虽未足采听而心实可矜怜于是弘天地之量寛雷霆之诛宥其闲散之愆锡以清要之职俾得居言路近耿光以对扬休命厚徳深仁海涵春育抚躬循省思报何由幸赖圣天子以圣继圣恪遵成宪尚冀得少罄蝼蚁之诚薄効犬马之报庶上不负先帝任御史之意下不负平生之愿也然而渉月累旬犹乃缄口结舌卒无所言何哉良由圣徳日新圣化日广深有契于太祖太宗创业垂统之心又有皋夔軰匡直辅翼有如先生者也夫惟皋夔其任则必皋夔其心皋夔其心则必尭舜其君矣当今之时舎先生其谁哉此仆之所以不言者非惟有所不敢亦且恐蹈越爼之诮也及今亟欲以微事上言然又恐终蹈未信而諌之戾是以彷徨彳亍缄封数四几至竟达空函然而愚衷所激终不忍在弦之矢而不发也伏于今年六月覩车驾往天寿山躬谒二陵京师之人无有大小拜手稽首瞻望咨嗟以为圣天子大孝将以称殷礼展明禋而勤孝思也虽仆之愚亦谓谒陵礼毕不过涣发玉音命所司赉徭役勤事工覃恩泽然后整驾遄归以奉皇太后朝夕而慰士庶欢迎之心宁有他事耶既而道路喧传乃谓礼毕即较猎讲武且云先驱未成列车不迨驾而天闲龙马已载道矣若此者岂祖宗之心与又云此时扈从惟额森托噶与其徒数百人肆豺狼之贪争狐兎之利风驰电掣倐去忽来操弓矢纵钳勒以驰逐先后罔知白矢之义不识逐左之恭其气凭陵其势猝勃而狙诈狂狡尤难名状仆闻此言心悸胆落疑信相半而传者如出一口仆以为搜苖狝狩固有国之常经而讲武农隙亦盛世之先务然未闻谒未就工之陵而与降人较猎于山谷间也矧额森托噶者言语之不通衣服之殊制本无干城腹心之可寄又况行止举动之不驯以弧矢为生计以杀戮为耕耘万有一不虞虽悔何及哉且斯人固不可以恩义施若其少知恩义则当亲其族类以居其地矣今既背其所亲捐其所居又乌能保其异日不见背于我哉且其来也非其本心其留也廹于威势夫以形反侧之相袵黠猾之谋安可使之先后疏附耶传曰非我族类其心必异信矣而犹宠异之若是岂非圣天子推赤心置其腹使之渐摩仁义耶然垂堂之戒衔橛之虞在先生则不可不为之深虑也且夫出警入跸岂徒为观美哉先生四朝耆臣二圣元辅于此而不言则谁得而言之此仆所谓势有闗于宗社事有系于天下苍生者正谓此也仆于驭强敌之事尝言之文皇帝文皇帝以为迂又尝陈之昭皇帝昭皇帝以为愚然仆自以为不迂不愚茍循其策而行之则朝家得怀逺之义而逺人拜来归之恩矣怀之将如何亦曰散其部落厚其赐予迁之迤南择便好田地以处之属之卫所解其甲兵而不以事任之夫如是虽突厥之强匈奴之盛獯鬻之大亦不得肆其豺狼之暴矣尚何衔橛之虞垂堂之戒仆尝以为额森托噶者处之京师且不可今乃宠之以扈卫之近以为名之六师且不可今乃赐之弓劔俾得侍卫圣躬于道路此仆之所以亟欲与先生言之而足五及门卒未遂一面虽然方今柱石之臣可言者非一人而皆礼絶百僚且无交际之雅先生尊则师也亲则斯文骨肉也又相从楮研有年故凡忠义所激惟某得以言之于先生惟先生得以所言达之于上也先生茍不鄙弃之仆又尚敢缄嘿有所避忌哉仆知此言达则死罪虽然与其不言而死以同草木朽腐孰若言之而毙之为愈乎况于圣天子至仁至圣或矜其愚直而赐之不死乎此所以于推鞠之顷汲汲然书之灯下以陈先生之前者诚以夜来太阴之薄蚀天意或者垂象以为此等先戒也不然何以变易如是其速哉夫以天象之变异于上者如此人事之乖于下者如彼人皆知惜之岂先生独不知耶昔李文靖公以天子春秋鼎盛日取四方水旱灾异上之其意葢欲致警戒于其君以潜消其土木祷祀之心耳夫以文靖辅导庸主犹若此况于不为文靖者乎而况于圣神在上者乎夫以先生之学该乎古今先生之徳并乎古人而先生之禄之位又称是已于此而不言不可也传曰伊尹耻其君不为尭舜诗曰衮职有阙仲山甫补之先生今之仲山甫也今之伊尹也等而上之实今之皋夔也又安可以古人不相及辞也先生茍不以书付之水火特加茹纳以时言之则岂徒仆之幸而后之人皆将曰仁哉杨少傅之能容物也如此贤哉杨尚书之能忠于其君也如此又将曰汝敬之愚直能忠于所事也如此能不避祸患如此若是则杨氏之忠节不惟有光于将来而仆之家声亦庶几其不堕也若徒缄嘿素餐使后之人谇曰斯人也而有斯职也则弘化寅亮之职固将有负于先生汝敬乌用任御史哉临楮覼缕不胜恳切之至即辰冬冷未间冀为时自爱不具  

答髙雪篷书【`陈所有`】  

雪篷来教咏史诸什诚确论也乃谓张浚不可与安石同传此特因袭之见耳岂知春秋大义覆国者罪无赦乎夫安石病在不省事而执拗张浚病在练事而媢嫉执拗者施之平居则蠧政国必削媢嫉者处之艰歩则妨才国必危其殆我子孙黎民埒也雪篷其知医乎医者之术二摄生起死而已矣摄生者主卫元起死者主辟邪宋熈宁间二祖三宗徳泽汪濊如人父母无恙安石不以五榖摄生之物膳也乃进金石燥剂以痿痹四肢而销铄其元气逮建炎绍兴秦桧怀酖汪黄握堇海宇寒心李纲赵鼎宗泽虞允文曲端岳鹏举诸人即起死之扁鹊华陀也浚为赵氏爱子知酖医而不能逐良医在旁又恐其夺吾国手之名顾两谢之闭门自作聪明按方下药其害速于堇酖嗟嗟过江事势如人消渇劳瘵奄奄气息尚能当此冨平淮西符离三剂哉许世子不尝药春秋书弑严诛心也浚不知医又不迎医忌贤能不揣才力急功名不恤利害智闇于知人性坚于拒諌逐李斥赵忌飞杀端刚愎自用引进庸佞出师屡挫益增中国之羞专宠两朝空负长城之寄说者谓渡江士大夫以诸葛公比浚此非南轩之门人则枢府之故吏而优孟拟叔敖曾不足供傍观者之一嗤来教又云方髙宗朝南轩方弱冠如何责以荐贤进能尝考隆兴元年敬夫登朝叅谋幕府符离之役不劝乃公用贤纳策竟用邵宏渊取败敬夫又曰符离师溃惟存帐下十人栻终夕彷徨家君方熟寝鼻息如雷呜呼君父尫羸疾势如此岂臣子从容鼾睡时邪不过以江南块土为功名之孤注奋臂大呼试一掷尔较之志决身殱鞠躬尽瘁者方寸何如胜质之史不攻自破也按戴仲培氏鼠璞载魏公乃黄潜善客胡珵则李纲客也魏公附潜善孙觌奏胡珵笔削陈东书欲使布衣操进退大臣之权几至召乱遂以讽谕狂生规摇国是将珵编斥使建炎果用东言必无渡淮航海之事觌潜善不足道也深为魏公惜之夫仲培宋人也耳之熟矣鼠璞所载当为信史据此一事则其心术之险巇可怖哉大学着个臣度量之寛狭即系国家之兴覆张浚媢嫉自用名虽正而实则邪身虽勤而道则悖冝乎宋事之不终也君子不以成败论人物惟按是非定功罪耳元儒掲徯斯极诋其过朱文公晩年深悔撰状失实葢事乆而论始定执事因袭常谈未究故实谓徳逺愈于王介甫能不为董狐之所诮哉愿反复宋史一细弹之  

上陈芳洲执政书【`朱鉴`】  

迩者钦奉明旨天佑下民作之君实遗安于四海父有天下传之子斯固本于万年仆窃闻之有未安者前至尊蒙尘在外宗社危疑之际非得长君人心未定此周公所以辅成王不得已也今而曰长子更封为沂王一节仆未见其可也且太子仁孝天下臣民之所共知公侯驸马伯与夫在廷文武臣僚之所共立布告天下咸使知悉既不能立之以正南面又可易而更封之乎及夫至尊銮舆既归厯数有在论骨肉之亲则当避位居潜以全手足之情论尊卑之分则当固让归藩以尽君臣之义柰何不此之思反为幽闭之计日膳既已节其珍羞宫墙又何增其雉堞意固防微情实违天是可忍也孰不可忍也  

论元声书【`杨濂`】  

承惠寄校正两山先生李公律吕书即其黄锺三寸九分筭之由十一月之黄锺至十二月之大吕增六分由大吕至正月之太簇增九分由太簇至二月之夹锺增九分由夹锺至三月之姑洗增九分由姑洗至四月之仲吕增九分由仲吕至五月之蕤宾增九分由蕤宾至六月之林锺减六分由林锺至七月之夷则减九分由夷则至八月之南吕减九分由南吕至九月之无射减九分由无射至十月之应锺减九分由应锺复回十一月之黄锺减九分其所增皆以九分而所减亦皆以九分惟黄锺之于大吕蕤宾之于林锺其所增减比之他律不同然实各有至理葢大吕当五阴之盛一阳始生则是阳虽进而尚弱林锺当五阳之盛一阴始生则是阳虽退而尚强固宜其增减仅得三分之二也律管长短一本阴阳升降之气所谓律厯同道于此乃见执事书序髙文所谓黄锺三寸九分升阳渐益至蕤宾而得九寸归阳渐损至黄锺仍得三寸九分所谓三分损一者以对待言隔八相生者以正征言与夫所谓喉腭舌齿唇之声证宫商角征羽之音凡书之要一一拈出以示人可谓透其闗键而得三昧矣今以司马迁黄锺九寸上下相生损益算之黄锺至大吕减六分竒大吕至太簇减三分竒太簇至夹锺减五分竒夹锺至姑洗减三分竒姑洗至仲吕减五分竒仲吕至蕤宾减三分竒蕤宾至林锺减二分竒林锺至夷则增四分竒夷则至南吕增二分竒南吕至无射增四分竒无射至应锺增二分竒应锺至黄锺增四寸三分竒厯家二十四气每气筭之不差毫忽若一气短二分竒又一气短三分竒又一气短四分竒又一气短五分竒又一气短六分竒又一气短四寸三分竒则月之大者过于三十日月之小者不及二十九日不惟无以成岁而律管候气亦不可用矣阳气自冬至后以渐而升而律反减则气有余而管不足阳气自夏至后以渐而降而律反增则气不足而管有余其亦背驰之甚哉谓司马迁之差其差处正在于此谓李书之得其得处正在于此至于从前宫羽之舛此清浊之逆施正由黄锺一差诸谬所必至者而不俟于言也濂尝见歙人鲍泰希止着天心复要书以明厯大概气朔八十年一齐厯家毎岁二十四气于时之八刻中往来无定鲍书所排节气之交皆有定刻中气之交亦有定刻如冬至乃十一月之中气定在十二时之五刻岁岁如此余气之定在某刻者亦然朱子谓厯有一定之法后人不知只是赶趂天之行度然则鲍书岂非有一定之法而如是哉知厯者得之则亦可以推算矣尝以今厯气朔较之相去特五六时却是亘古亘今如此实万年厯也鲍书谓郭守敬之法未是守敬法即今厯法我朝仍胜国之旧未尝改也厯自汉以来亦皆不得其传审如李书则虽律自汉以来亦皆不得其传而此二人者之独见如此谓非天授不可也方今圣人在上必有轩辕命伶伦放勲命羲和之盛举惜无以二书献之阙下者其所系岂细故哉濂于西山蔡氏书尝为之律吕算例于郭守敬法亦尝为之缀算举例然不过为二家之注脚亦终于聚鐡铸错耳濂于李书窥见一斑半点安敢肆然輙加语于其上哉尚冀执事之见察也鲍书并往执事聪明过人有入手处幸有以教我  

与李西涯论歴代通鉴纂要书【`谢铎`】  

夫法古求治固圣主望道未见之盛心稽古陈谟亦人臣纳约自牖之素志而诸老先生乃以编纂之任分委某等此又古者大臣以人事君之义某虽驽下敢不黾勉从事窃尝闻之朱子之言曰古史之体可见者书与春秋而已春秋编年通纪以见事之先后书则每事别纪以具事之首尾葢当时史官既以编年纪事于事之大者则又采合而别纪之若二典所记上下百有余年而武成金縢诸篇其所记载或更数月或歴数年故左氏之于春秋既依经作传而又别为国语以记其事亦此类也某愚窃谓今之纂要合无先为编年略如春秋左传之例而又每事别记以彷佛书与国语之例庶几统绪可正事体不遗葢统绪莫大于创业守成而事体莫要于知人立政一览之余诚知歴代创业之艰难与夫守成之不易凡其统绪所在孰为正而可法孰为不正而可戒某君以用某人行某政而治某君以用某人行某政而乱邪正治乱之间惕若覆车之在前俨乎髙山之可仰则所谓宏纲要义足为监戒可以禆益宸聪恢弘治化者端在是矣若乃编年之书葢必以皇极经世为例而统之分合则又不能不取例于纲目也葢纲目于吕后新莽之年皆冠以甲子而分书之当其时天下之统未尝不合于一特贼后簒臣不可比于正统故不得不分而书之耳贼后簒臣既不可为统而凡类是者独可以为统乎此纲目之所未尝正今日之所当正也昔人尝推亡秦以为闰位以其强暴并吞非若汉唐宋诸君之犹有志于救民者也秦既不得为统之正而司马晋杨隋之簒窃弑逆亦新莽之流亚耳又可以上阶诸君而例以正统予之哉此虽纲目之所已书而义理无穷叅之后贤之论恐亦未必无可议也又孔子删书断自唐虞葢以洪荒世逺不可考信而伏羲神农黄帝继天立极开物成务之功泽流万世凡有血气者所不可忘故于易系下传又推言之是皆圣经之所记载孔子之所尝言者也孔子万代帝王师孔子不言谁敢复言之哉茍于孔子所不言而复言之以是而求治以是而陈谟亦多见其惑矣某愚以为今日之纂要欲自三皇五帝始合亦断自伏羲炎黄庶几上不失易书之旨而近亦经世稽古录之遗意也  

## 文章辨体彚选卷二百三十四

（明）贺复征 编  

○书三十  

上西涯相公书【`明崔铣`】  

窃闻忠臣者逺不间其情厚师者微不格其敬君师大伦也颠而能扶为忠爱而能谏为敬铣赵之贱士也待罪侍从坐视时变上未能讼言于君次未能私告于师是天下之大罪顾思不敏中实空然知罔行殆何堪听闻铣是以忧深而醉思剧而颠徘徊门墙进而屡却也伏惟执事好士容污若将弗及寸材尺美未尝遗之岂独铣之弃乎用是敢布腹心焉今有人病羸者精竭而神惫独面人耳然嗜饮好内未已或告之曰子之病也危乆将不起必斥而弗信使其父兄子弟垂泣而告之必惧使国医告之必恍然而泪下矣何则父兄子弟至戚也其言必不罔国医识精也其言必可征今天下之病深矣财殚而用加侈民疲而劳未已赏数而功不劝罚轻而罪不威令下而不循惠施而不沾官肆贪而法废事取具而实亡天下十有三省耳用兵者八朔方之兵敝玩而不力公私以供匮矣若再有啸聚何兵以讨邉或冦入兵马之在内者留之恐邉轻遣之恐盗张庙堂之经营始大也虽然此见事也铣耳不得闻口不敢言者又百此乎今九重及帷幄臣偶未之思耳然惟执事能告之执事自辅先皇泽流而望尊先皇大渐执手流涕付以爱子权重而人服一也执事少秉清节逮贵愈坚相几酌会为国蓍蔡行髙而人信二也是故以戚则子以识则国医故曰惟执事能告之也执事弼亮初政调和瑾虐厘弊庚午入告累矣似犹未饫天下之望也顷闻执事上疏忠恳而中继闻请明农子不云乎大臣以道事君不可则止执事去之是也然亦有否夫事幼主与成主者不同度而建功处平世与纷世者不合迹而毁绩善始而不完其终犹无始也窃窥执事者盖欲以身示儆云耳夫告人之道三积以诚者要其信也动以容者要其感也示以利害者要其惧且听也文字章奏言者意弗尽而听者情不达效固难获矣窃愿执事时请面对创难而覆易善存而恶败帝王之轨祖宗之典诚于中而征于容因其明而通其蔽上英武冠世深信而改度然后天下可徐理也若一二帷幄臣执事与共政矣昔有二客登舟入舱熟视之世雠也见必以刅接舟及中流风二客骇而共图之卒济非前相怨之深而后相克之力也志诚在于生故彼臣者亦愿执事之善告之也彼诚我听故亦可以有助矣又闻古之君子之事君也智不售则曲势以求成力不施则广谋而获遂夫君以为社稷也吾为固之如盘石然以待君悟举完器而付之而后臣之道不缺不然使至如所谓无如之何者君幸悟奚济也窃意执事之计之不可缓也夫举政以才行介而内信学深而知政艺精而适用才之全也偏得者酌用之毋以科目拘其进毋以浮伪溷其真毋以粗率弃其直毋以小瑕遗其长毋以资格缓其为使部荐其监监荐其守守令各荐其属抑幸治贪厉耻表节严其道核其伪不惟得真才亦可以正士习矣自天子以至于士未有不湏诤士者忠直谋畧者执事宜引以自辅使之怂慂尽其咨议不无禆也周上需系民心财也蓄久者积为力者充食冗者耗费奢者穷贾谊曰一人作之十人食之必饥十人作之不能衣一人必寒今内廷之奉军旅之供者可计乎南以水荒北以盗芜其岁入几何也财不足则民贫民贫则苦生苦生则心离心离则凡可以救死者何不为夫盗者扰始也扰之靡靡英雄因之而起是故乱自财始子曰节用而爱人周礼岁终计入以会王用官以工皆稽业而定饩廪并庶官今皆可行也夫本强者能制弱枝备豫者能当卒变禁兵本也重镇备也两京禁兵伍以内赂而缺操应故事而举治戎者循例犹以纨绮子将之一旦缓急此属可仗乎当燎眉濡髪之时尚修拱手徐行之度非计之得也秦晋两镇地险人勇于今尚安及后可恃选将以练禁卒择人以守秦晋厚结民心精治士马守险广储俾可凭借今议者曰土兵劣于邉兵未知计者也勇不自奋作之斯兴技非自长习之斯熟太祖定中原江上卒耳太宗北伐中土兵耳是故安危在所任倡者利钝之系也夫政贵因时法先救弊出蹇者必求助非深服其心能制其命者否也昔董阏于为赵守过深涧壁峭若墙下瞰百仞问曰婴痴狂悖之人牛马犬豕有误入此者乎乡人对曰无有阏于曰使吾法犹涧也则人莫之敢犯胡不治故不可以弘治之政施之今也是故烹一阿大夫则谀者逺而罚惩封一即墨大夫则谗者逺而功劝无别而缓非所以为政也愚生何足以知国事窃窥天下之势不急救将不可为伏惟执事当国安危攸系故敢俯伏门下  

上叔父书【`罗伦`】  

列位叔父列位兄长伦别无他嘱为人祖宗父兄者惟愿有好子弟所谓好子弟者非好田宅好衣服好官爵一时夸耀闾里者也谓有好名节与日月争光与山岳争重与云壤争乆足以安国家足以风四夷足以奠苍生足以垂后世如汴宋之欧阳修如南渡之文丞相者是也若祇求饱暖习势利如前所云则所谓恶子弟非好子弟也此等子弟在家未仕也足以辱祖宗殃子孙害身家出而仕也足以污朝廷祸天下负后世甚至子孙有不敢认如宋之蔡京秦桧此岂父兄祖宗之所愿哉想其势熖官爵冨贵岂止如今日乡里中一二前軰也而今日安在哉前所谓好子弟者亦在父兄有以成就之耳人才之盛乡党为最然非父兄败之则子弟丧之取讥天下贻笑后世甚可恶也载之史书使后世之明君贤主轻弃吾人未必不由此也吾愿叔父听之子侄戒之共怂成我做天地间一个完人盖未有治国不由齐家家不齐而求国治无此理也何谓齐家不争田地不占山林不尚鬬争不肆强梁不欺乡里不陵宗族不扰官府不尚奢侈弟让其兄侄让其叔妇敬其夫奴恭其主只要认得一忍字一让字便齐得家也其要在子弟读书兴礼让若不听吾言譬如争一畆田占一畆住基两邉不让或致人命或告官府或集亲戚所损甚大若以此费置买前物所费几倍若曰住基无卖此又愚也其所以为此计者不过遗自己之子耳父母之心爱子孙一也今夺吾父母之子以与自己之子甚非吾父母之心也父母虽不在逆其心则逆天理矣安知吾子孙不如今日之争哉凡事皆此类也而此尤切故特言之今后若有田地等物不明只许自家明白不许扰及官府我若不仕尤当守此言也其余取债之属民甚贫穷可悯自已少用一分便积得一分徳奴仆放横必不可放起自今以后无片言只字经动府县方好不然外人指议此人要做好人不能齐家世间安有此等好人哉由此得祸不可知也兼我在此国事日在心懐仲淹做秀才时便以天下为己任况今日乎进退得失有义有命吾心视之已如孤云野鹤脱洒无系自古壊事皆是爱官职底人弄得狼狈了脱使根本不安枝叶能自保乎戒之戒之若使我以区区官势来齐家不以礼义相告便成下等人了  

与葛侍御【`陈献章`】  

顷者廉宪陶公惠书称执事之命以平后山碑文委仆请畧言之仆每读宋史至曹彬克金陵一事未尝不对卷敛袵而叹赵太祖之仁与曹武惠之不伐也盖自出师以至凯旋士众畏服无敢轻肆克城之日兵不血刃凡所得一十九州岛一百八十县可谓有功矣武惠视之若无有也捷至羣臣称贺太祖泣曰宇县分割民受其祸攻城之际必有横罹锋刄者实可哀也命出米一万赈恤之当是时君不知以得地为喜将不知以克敌为功一念好生之仁洋溢上下自秦汉以来未及见也史臣称武惠位兼将相不以等威自异遇大夫士于涂必引车避之不名下士噫何其谦之至也易曰劳谦君子有终吉武惠有之今后山之役信有功于民矣诸公岂自与耶此贼近之省城民遭其毒者几年于兹前此有司固有任其咎者矣夫以今日平盗之功补前御侮之不及正相乗除在于仁人君子之心视民如伤岂容有彼此先后之间哉夫上之治民当休戚同之夫乆病者不以得一日之安而弃补羸之剂病饥者不以得一饭之饱而忘终岁之忧执事试求之百姓忧乐之情而忘其在已必能以赵太祖之所存者处民以曹武惠之所存者处功则光明者益光明矣  

答俞献可知县【`魏校`】  

大丈夫欲致君泽民不为相则莫如为令与守近君者莫如相近民者莫如守令而令弥亲矣痒疴疾痛无一而不相闗也居今之世可以庙食百世者惟守令则然民之思令弥深矣虽然三代封建有君道焉两汉守令有长道焉今之郡县直仆道耳士之雄心者不屑焉谓之雌伏吁何轻民命也贤者所至涂炭者可使之枕席小民戴之如君亲之若父母上之人固将敬之如九鼎大吕山川若増而胜焉然则能重此官者是固在我逺承存问深感不忘故旧之盛情传曰若保赤子心诚求之以此致祝虽则雨露雪霜均之泽物然吾愿故人之为阳春也  

上霍兀厓宗伯书【`孙存`】  

日蒙手翰以所与泾野先生寅清之暇商确古今之正论谆谆训诱某何人斯与闻斯教夫泾野醇乎醇者也夫子强哉矫者也以泾野之醇与夫子之矫陶镕变化于大圣之域发之而为论议措之而为事业必灼知乎善恶之几而择守乎时措之宜自不至于贤知之过矣而岂愚不肖如某者所能赞一词哉顷以门下辞受之严仅市婺之朋酒以献而适得败者遂使夫子有感于以名取人之难焉嗟乎某独不类是耶若以言献安知非婺之败酒乎然是酒之初市于兰也价甚廉其不市伪明矣而顾若此则中途所与同处者熏蒸之气败之也嗟乎士修于家而献于天子之庭其所与同处者可不慎乎是酒也必一败一不败今偶酌其败者遂并其不败者弃之毋乃未尽酒之情乎果然则天下多弃物而瑜皆得以瑕掩矣纵使二酒俱败而兰产之正味则不败也他日更取其味之正者不败以气之恶者而酌之则可以荐神明酢宾客而奚遽以一败遂摈不使前乎使当其方败而改作之否则别用之或以为酸酰或以涤药物或以济道暍未甘委之沟壑也存不幸实类于是夫道之中也犹酒之有正味也贤智之过则酒之酽而过于正味者也愚不肖之不及则酒之漓而失其正味者也书曰若作酒醴尔惟曲糵糵多则甘好善之深者似之曲多则苦恶恶之严者似之以某观于夫子其酒之苦者乎苦口者利于病惟量之大者能受之泾野其酒之旨者乎或燕而醉于心则量之小者皆受之矣若以泾野之糵与夫子之曲损益适中以酿之则甘苦调而人皆知酒之正味矣古人有体道之言有知道之言某不能酿酒而能知酒之正味伏惟舎其前日之欺许今所市之真取而酌之则酷暑之气可敌严寒之天可温而和气可致旡妄之疾勿药有喜矣若夫投之江以醉三军赐之食马者可以化暴而为忠良助又其余事耳  

与刘徳夫书【`王九思`】  

九思顿首徳夫足下暌违十秋消息阻絶获奉教书如聆晤言幸甚幸甚缅惟往昔翱翔翰墨之林仆本驽下不自量力妄追古作足下不以为狂指迷导轨奉教甚厚其后遭时龃龉丁卯之春足下南归逾三年而仆亦有寿春之役又一年而罢归田里仆于是时有以自惟谓朱游废而易教昌董子退而经训博贾谊忧时新书乃兴王充屏居爰有论衡此数子者皆非有怨于世也盖知夫时之难得而我生之弗可虚也所以阐幽发虑而振藻垂声于无涯也如予不类植徳弗固招尤积毁庸与时违已矣已矣尚何言哉尚何言哉然自六籍以降若孟氏之正大左氏之酝籍屈子之豪宕太史公之洪丽班固之丰厚荘生之竒怪国语之温雅战国策之纵横博以取之满以发之下上千载之余游心觚翰以成一家之言则藜藿终身老死岩石诚能甘心恱意勿有复怨者也此仆之本志也比归于家昊天降割先君不禄礼乐崩壊文藻屏弃嗣以老母贞疾贱躯多疢迎医治药迄无虚日岁月不居遄迈如流五十之年忽焉已至于是而较量往昔勇怯盛衰相去之逺有若两人慨少壮之难恃痛艺业之就芜悯素志之终违惧修名之未立彷徨中夜泣泗涟如嗟乎嗟乎此孔子所谓四十五十无闻而不足畏者也寻又自惟老骥伏枥志在千里伏生耋耄犹授尚书伯玉省愆亦在五十武公既老进修弗渝有如予者上之既无以策勲天朝下之又无以潜精艺苑老且倦厌填委沟壑犹足与缙绅齿耶于是强力苦心奋翼渑池以收桑榆之功者此又仆今之志也然丽泽之益贵讲习之勤同心之言有如兰之臭昔曹植饰丁仪之辞韩愈润孟郊之文仆窃慕焉欲奉教于足下不幸南北隔越千里而参商之势违飞潜之途异质疑无从徒兴浩叹而已昔人有言人之相知贵相知心故伯牙毁琴于锺子张华谈剑于雷生盖趣合则易语志戾则难谐也嗟乎情之感人今人岂昔人殊也足下闻仆斯语其亦有以悲乎然将何以教仆也尊公遗诗删定一二览观如何余俟后陈北风倘顺时惠徳音仆之欝欝瞻恋实切九思顿首  

答姚元肖吏部【`郑善夫`】  

辱书教以不逮谆谆然所谓启其聋而豁其聪浚其源而导其所归者也走童子时即好为文辞每读大人上林诸赋爱其穷髙极眇铿金戞玉奋然希剽其余声晩遇王伯安于毘陵相语数日始计之心曰雕虫篆刻壮夫不为也乃始改念捃摭羣书而求其键于今三年矣苍蝇红紫未之有别者也深媿知己之辱深媿知己之辱然曰林居有俯仰之累谓走必湏一来固也走家素贫入仕十余年而不家食者纔一年比来八口愈不自支岂故欲为希僻不情之行孑孑然慕巢许之髙哉顾以病骨不可一日留阙庭得归甚快初不计其来之时与势也方今事例凡起废者必亲致词于州县省司上下凡三衙门四邻里正与医学凡三覆结而后得达于铨曹复待命几月而始得一职也乆卧者思起而乃艰其来者非所谓门有噬狗乎今天下好进之士不为少矣其多才善能之集于京师而矫首拳足者亦不为不多矣大臣之随材任役分布内外四方亦岂乏一蛮夷旷莽之区处麋鹿断声息沉溺枯槁之士而皇皇然如恐遗之者哉沉溺枯槁之士不可谓尽不欲仕也仕亦不可以为全为禄也置之百执事之列亦不可谓无毗庻政而但蝗粱黍也走之进退界在两难之间耳昔者韩退之三上宰相书汲汲求进尝窃鄙之而三不报至有周公之说迹其事又不能无悲其心也如其不为禄而有忧天下之心虽孔孟亦尝皇皇焉耳走实匪材而贫乃甚之狂又甚之以退之之贤至于三上书而不报焉不待慧者知时宰之未必贤如周公也今上有周公而走独守株其拙又甚之虽有忧天下之心无怪其顿于万里之外也因闲论径情及此似乎有所要而言之也皇悚皇悚北地早霜惟眠食为道加爱不宣  

上杨邃庵书【`霍韬`】  

公硕徳重望天下注仰起佐圣天子所以慰答海内苍赤来苏之望者岂有涯极公之谟画日赞宥宻者固非末学所能窃窥一二于万里之外然韬每中夜耸踊庆跃不寐者盖幸见公以数十年经纶藴蓄一旦可尽见诸实事非如世之士者徒抱负卓越才猷不及竟诸勲业者比又非如世之士者徒负高位虽欲策励勋业而才力不及者比是天将以太平事业遗我公而我祖宗鸿谟旧章所以奠安元元纲维万世者殆将振举修复而莫有遗恨也已是韬所以耸踊喜跃而窃幸之也宋朝士夫动拥虚名动多浮议其未见用人多以大用期之及其见用亦只如此而已矣尝谓宋儒学问动师三代而致君图治之效不及汉唐汉唐宰辅虽不知学犹能相其君以安中夏而制四夷宋人则髙拱浮谈屈事强国竭民产以纳岁币茍延旦夕之安履霜不戒卒覆中夏而后已若此者可诿之天数可徒责徽钦而嘉佑康定以迄元佑之诸君子可独逃责乎夫所贵乎命世豪杰为能见兆未形而先几预策以制数百年未易测识之虞也况于事势显白有必至之危然犹冥乎莫觉者谓国有人也可乎宋朝士夫浮议甚于战国之横议而流祸之烈甚于晋之清谈顾未有名世大儒起而扫之今之士夫动多掇拾其唾去之说以噍嚼之此士习所以益卑政治所以益弛我祖宗之旧章所以日益废格民日益困财日益匮大势日有不测之虞而当事君子莫或之省忧也公际遇圣明言无不听谟无不达时几若此谅不轻易失之世传三杨入阁极一时勋名之盛不知三杨壊我太祖之法已多矣上下宴安茍且度日卒贻正统之乱昔李林甫死然后禄山反明皇卒鞭林甫尸谓其酿乱也三杨肉未寒即有土木之阨律以林甫之刑尚可辩说乎今欲图治非痛洗三杨以后之弊而上复祖宗之旧不可也老臣出处社稷是荷区区洁身一隅之小节则卑官下士之事而非所慕以为荣也韬褊心多病魂夣无复燕蓟之想矣惟念公必有仰赞圣明者故敢附献其狂愚旧进三札录贡倘可采一二亦芹人之忱也照恕狂鄙为幸  

与夏公谨书【`霍韬`】  

承惠教拳拳韬谨以所疑请教于执事幸执事终惠教之执事曰紊乱朝政俱自律例一事而言非郊祀大礼之谓也韬则曰皇祖定天下之大本垂万世之大法莫大于郊礼如郊礼可轻易变乱律例无不可变乱者矣政令纪纲无不可变乱者矣变乱律例误一事而已矣罪犹拟斩变乱郊礼不知何以处之也此某所益疑也执事又曰分祀合祀皆皇祖之制也今行分祀复皇祖初制而已矣非变制也某则曰凡国家制度率以后定为善皇祖于前十年行分祀后二十年行合祀太宗迁都率从合祀是合祀者祖宗定制也今假曰复太祖初制以幸脱罪独不犯太宗定制乎太祖又曰自今永为定礼指合祀而言也如曰复太祖初制不亦上诬皇祖乎皇祖在天之灵又可厚诬乎戊申以前国号呉矣更号大明则后之定制也分祀之礼亦呉元年初制也今从分祀曰复初制则国号亦复初制而曰呉也可乎此又韬所益疑也执事曰兆于南郊则礼有据矣至曰祭于北郊则礼所无也如知其为礼所无也勿附会可也乃强以秦汉渎乱不经之说益附之是圣主有复三代之志执事误之行秦汉之礼也不知而附会焉错误之罪也犹可言也知而遂非文过焉欺罔之罪也不可言也韬素亮执事非欺罔者也又所益疑也执事曰天官冢宰兼宫嫔内侍之职古人良有深思此则韬所不知也试自周秦汉唐宋观之宫嫔与外臣交通有不构乱者乎内臣与缙绅交通有不构乱者乎天子宫寝以卿大夫领之有不构乱者乎宋儒之见徒曰天子以一人纵于万民之上防之不可不严也然而防禁天子而束缚其手足钤制其■〈执上目下〉御剪落其肘腋天子固块然不敢恣肆矣不知冢宰恣肆将谁制之乎宋儒之论徒知制天子不知制冢宰也徒知天子易纵于民上不知冢宰易纵恣于天子之上也徒知天子之当防不知冢宰之不可不防也徒知防天子之恶徳不知防冢宰之恶之不可驭也徒知律天子以后代之庸君不知防冢宰为后世之权臣也故曰宋儒之论皆寱语也执事之明乃不察焉韬又所益疑也执事曰韬厚诬周礼关系非细韬则曰执事误用周礼关系非细韬今不暇备举惟述一二执事试虚心察焉如曰禋祀祀昊天上帝禋祀何物也如曰实柴祀日月星辰实柴何物也如曰槱燎祀司中司命槱燎何物也禋柴槱何以异也如曰血祭祭社稷五祀血祭何物也如曰狸沈祭山林川泽狸沉何物也如曰疈辜祭四方百物疈辜何物也疈辜血祭何以异也是皆瞽巫语也试深思焉曰享先王则衮冕享先公则惊冕然则父祖为庻人者祭之皆以庻人之服与试深思马又曰靁鼓靁鼗革之谓也孤竹之管竹之谓也云和之琴瑟丝之谓也八音用其三缺其五十二律用其四缺其八五声用其四缺其一谓作乐之道固如此乎试深思焉韬谓执事读书究理必不如腐儒之浅浅也韬前疏畧举周礼紪缪大节执事乃不深思而诵宋儒寱语以误主上岂执事不明一至此乎抑亦偏之为蔽也又韬所甚疑也执事曰祖宗并配不应经义然则北郊何以为配然后应经义耶北郊之文抑何据耶太宗配明堂果应经义否抑亦自为之说耶执事之始疏也则曰引君法成周也今乃援秦汉为据援叶氏陈氏为据不知叶氏陈氏果有得于周礼否耶抑又自为之说耶盖执事徒诵宋儒寱语然不知宋儒之寱实王莽教之也今夫王莽之学一传而得宇文泰再传而得王安石然而王安石惟能行泉府一法而已矣盖泉府之政即桑弘羊均输之政也安石行焉遂致元丰熈寕棼棼如也犹不如宇文泰焉宇文泰为大冢宰尽行周官之法其嗣遂为周天王然犹不如王莽法行周官身为宰衡遂上兼舜禹而宅帝位故曰敢用周礼王莽其上也宇文泰其次也而安石其下也执事将谁师乎如其无所取师徒慕周礼而习宋儒之寱恐执事之明不至是也又韬所以益疑也执事向建亲蚕之议天下之善政也惟于苑内行焉则至善之术也今必于北郊则皇后出郊自执事启之矣我祖宗闺门之法超越千古执事一举而壊之矣士夫妻女鲜出郊者岂执事妻女皆出郊郭不以为异耶男女内外之闲自执事决溃之矣顾募女轿夫则内郡骚矣一妇应募一夫随之耕织废矣供一日之劳预一月之役贫民告匮矣惟席殿行礼而已矣费且数万若遂兴工费耗不知其纪矣蚕妇未劝闾阎已萧索矣况宫嫔出郊以官军围宿不知官军皆妇人摄事耶抑亦丈夫为之也如曰官军皆丈夫也则何以严外内之防耶故曰执事此举壊尽祖宗闺门之法矣此皆执事所不深思也前日人有尤执事者曰启衅之罪必有归矣韬曰执事急于引君当道未思及此徐当自有处矣不意又启南北郊之说将自是而东西郊建矣将自是而更九庙矣天下之惫自是极矣祖宗纪纲法度极大者郊祀宗庙之礼也因执事而尽更革之矣闻商周哲王亦各守其祖宗家法已矣未闻舎其祖宗之法他有所慕而更革之也凡变礼易乐必改玉改歩而后可不知执事亦静思之否也  

与晋溪王先生书【`霍韬`】  

向拜领教翰直气射人未尝不钦服苐恨率直太过恐难乎与今人处也今之人大率取依阿软媚者习遂成俗故凡遇率直者即羣咻焉曰其人粗鄙遇恬静者即羣咻焉曰其人立异遇豪杰者即羣咻焉曰其人胆肝难测皆摈而不用其用者必软熟无气易驾驭听使者也此軰人在太平时极见忠厚可托不幸事变卒至委身冦庭而戈倒内向皆是也今之豪杰伏在林壑岂可数计然而当路者未见引其驰驱何也盖将求其通姓名者与识面者茍不通姓名与识面虽圣贤彼不用也虽有公荐彼犹诿曰子未通名未识面也夫豪杰而必求其识面然后信而任之则夫真豪杰岂可以面至也用世者所以多不得真豪杰也豪杰且不得况于得真圣贤而用之是无怪乎人心世道之不古也圣上极眷注老先生惟当路者不无世俗之见故老先生不见信于世亦以是也生窃谓老先生一代竒杰也今之人未足言伍也小试三邉聊为之兆虽然全陜沃野周以王秦以覇汉唐三四百年基业也外严武备内劝农桑寻秦汉富饶故迹而修焉渐复西周之旧惟老先生兹行是頼闗中故多豪杰荐剡所及谅不求识面与通姓名者报国以进贤为第一重事尚留意不一  

复吕泾野书【`霍韬`】  

生敬罗峯者谓其一心忠于朝廷絶纎芥私也主张大礼不悚不慑明千古之谬仲圣主大孝一也辩明大狱捄一家十数寃命破散蔽主之奸党二也在阁九年未尝容内臣私请政本清端三也十年不进一内臣去位后即进一万有竒且革镇守芟百余年积弊四也吏部兵部推选文武官未尝片言干与内臣病故例荫义男义侄家僮挍尉三四十人罗峯削黜之尽五也风宪官皆知警戢省郡有司在京大小官不敢肆滥六也革戚畹滥恩十八侯伯七也门无私谒风清弊絶八也三黜奔归行李惟一二衣箱如寒儒卑官九也在位日只引用外甥一人亦才名不沗余则絶纎芥私党坦坦平平过皆可见心迹至明十也罗峯有此十善生是故敬之也罗峯毒生甚多摧生甚力皆意见不同为异论所激之致生亦未尝毫厘假借遇事争形于色乆则两无后怨盖罗峯乆之知生无憾进之心生知罗峰只见偏度狭终无他也故两无猜忌遇事则争争后释然是生与罗峯相处之迹也今罗峯去世身后之忧非生任而谁任世人忌罗峰者皆私意耳非有为国真心郷人顽薄又何足怪惟生终任之耳执事无为流俗薄惩可也【`泾野得书乃曰偶妄发言知过矣谨谢教云亦可谓受善者也韬再识`】  

## 文章辨体彚选卷二百三十五

（明）贺复征 编  

○书三十一  

答顾东桥书【`明王守仁`】  

来书云杨墨之为仁义乡愿之乱忠信尧舜子之之禅让汤武楚项之放伐周公莽操之摄辅谩无印正又焉适从且于古今事变礼乐名物未尝考识使国家欲兴明堂建辟雍制歴律草封禅又将何所制其用乎故论语曰生而知之者义理耳若夫礼乐名物古今事变亦必待学而后有以验其行事之实此则可谓定论矣  

所喻杨墨乡愿尧舜子之汤武楚项周公莽操之辩与前舜武之论大畧可以类推古今事变之疑前于良知之说已有规矩尺度之喻当亦无俟多赘矣至于明堂辟雍诸事似尚未容于无言者然其说甚长姑就吾子之言而取正焉则吾子之惑将亦可以少释矣夫明堂辟雍之制始见于吕氏之月令汉儒之训疏六经四书之中未尝详及也岂吕氏汉儒之知乃贤于三代之贤圣乎齐宣之时明堂尚有未毁则幽厉之世周之明堂皆无恙也尧舜茅茨土阶明堂之制未必备而不害其为治幽厉之明堂固犹文武成康之旧而无救于其乱何耶岂能以不忍人之心而行不忍人之政则虽茅茨土阶固亦明堂也以幽厉之心而行幽厉之政则虽明堂亦暴政所自出之地耶武帝肇讲于汉而武后盛作于唐其治乱何如耶天子之学曰辟雍诸侯之学曰泮宫皆象地形而为之名耳然三代之学其要皆所以明人伦非以辟不辟泮不泮为重轻也孔子云人而不仁如礼何人而不仁如乐何制礼作乐必具中和之徳声为律而身为度者然后可以语此若夫器数之末乐工之事祝史之守故曽子曰君子所贵乎道者三笾豆之事则有司存也尧命羲和钦若昊天歴象日月星辰其重在于敬授人时也舜在璇玑玉衡其重在于以齐七政也是皆汲汲然以仁民之心而行其养民之政治歴明时之本固在于此也羲和歴数之学皋契未必能之也禹稷未必能之也尧舜之知而不徧物虽尧舜亦未必能之也然至于今循羲和之法而世修之虽曲知小慧之人星术浅陋之士亦能推歩占候而无所忒则是后世曲知小慧之人反贤于禹稷尧舜者耶封禅之说尤为不经是乃后世佞人谀士所以求媚于其上倡为夸侈以荡君心而靡国费盖欺天罔人无耻之大者君子之所不道司马相如之所以见讥于天下后世也吾子乃以是为儒者所宜学殆亦未之思耶夫圣人之所以为圣者以其生而知之也而释论语者曰生而知之者义理耳若夫礼乐名物古今事变亦必待学而后有以验其行事之实夫礼乐名物之类果有关于作圣之功也而圣人亦必待学而后能知焉则是圣人亦不可以谓之生知矣谓圣人为生知者专指义理而言而不以礼乐名物之类则是礼乐名物之类无闗于作圣之功矣圣人之所以谓之生知者专指义理而不以礼乐名物之类则是学而知之者亦惟当学知此义理而已困而知之者亦惟当困知此义理而已今学者之学圣人于圣人之所能知者未能学而知之而顾汲汲焉求知圣人之所不能知者以为学无乃失其所以希圣之方欤凡此皆就吾子之所惑者而稍为之分释未及乎拔本塞源之论也夫拔本塞源之论不明于天下则天下之学圣人者将日繁日难斯人沦于禽兽悖乱而犹自以为圣人之学吾之说虽或暂明于一时终将冻解于西而冰坚于东雾释于前而云滃于后呶呶焉危困以死而卒无救于天下之分毫也已夫圣人之心以天地万物为一体其视天下之人无内外逺近凡有血气皆其昆弟赤子之亲莫不欲安全而教养之以遂其万物一体之念天下之人心其始亦非有异于圣人也特其间于有我之私隔于物欲之蔽大者以小通者以塞各人有心至有视其父子兄弟如仇雠者圣人有忧之是以推其天地万物一体之仁以教天下使之皆有以克其私去其蔽以复其心体之同然其教之大端则尧舜禹之相授受所谓道心惟微惟精惟一允执厥中而其节目则舜之命契所谓父子有亲君臣有义夫妇有别长幼有序朋友有信五者而已唐虞三代之世教者惟以此为教而学者惟以此为学当是之时人无异见家无异习安此者谓之圣勉此者谓之贤而背此者虽其启明如朱亦谓之不肖下至闾井田野农工商贾之贱莫不皆有是学而惟以成其徳行为务何者无有闻见之杂记诵之烦辞章之靡滥功利之驰逐而但使之孝其亲弟其长信其朋友以复其心体之同然是盖性分之所固有而非有假于外者则人亦孰不能之乎学校之中惟以成徳为事而才能之异或有长于礼乐长于政教长于水土播植者则就其成徳而因使益精其能于学校之中迨夫举徳而任则使之终身居其职而不易用之者惟知同心一徳以共安天下之民视才之称否而不以崇卑为轻重劳逸为美恶効用者亦惟知同心一徳以共安天下之民茍当其能则终身处于烦剧而不以为劳安于卑琐而不以为贱当是之时天下之人熈熈皡皡皆相视如一家之亲其才质之下者则安其农工商贾之分各勤其业以相生相养而无有乎希髙慕外之心其才能之异若皋夔稷契者则出而各効其能若一家之务或营其衣食或通其有无或备其器用集谋并力以求遂其仰事俯育之愿惟恐当其事者之或怠而重己之累也故稷勤其稼而不耻其不知教视契之善教即已之善教也夔司其乐而不耻于不明礼视夷之通礼即己之通礼也盖其心学纯明而有以全其万物一体之仁故其精神流贯志气通达而无有乎人己之分物我之间譬之一人之身目视耳听手持足行以济一身之用目不耻其无聪而耳之所渉目必营焉足不耻其无执而手之所探足必前焉盖其元气充周血脉条畅是以痒疴呼吸感触有不言而喻之妙此圣人之学所以至易至简易知易从学易能而才易成者正以大端惟在复心体之同然而知识技能非所与论也三代之衰王道熄而覇术倡孔孟既没圣学晦而邪说横教者不复以此为教而学者不复以此为学覇者之徒窃取先王之近似者假之于外以内济其私己之欲天下靡然而宗之圣人之道遂以芜塞相仿相效日求所以冨强之说倾诈之谋攻伐之计一切欺天罔人茍一时之得以猎取声利之术若管商苏张之属者至不可名数既其乆也斗争刼夺不胜其祸斯人沦于禽兽悖乱而覇术亦有所不能行矣世之儒者慨然悲伤搜猎先圣王之典章法制而掇拾修补于煨烬之余盖其为心良亦欲以挽回先王之道圣学既逺覇术之传积渍已深虽在贤知皆不免于习染其所以讲明修餙以求宣畅光复于世者仅足以増覇者之籓篱而圣学之门墙遂不复可覩于是乎有训诂之学而传之以为名有记诵之学而言之以为博有词章之学而侈之以为鹿若是者纷纷藉藉羣起角立于天下又不知其几家万径千蹊莫知所适世之学者如入百戏之场讙谑跳踉骋竒斗巧献笑争妍者四面而竞出前瞻后盼应接不遑而耳目眩瞀精神恍惑日夜遨游淹息其间如病狂丧心之人莫自知其家业之所归时君世主亦皆昏迷颠倒于其说而终身从事于无用之虚文莫自知其所谓间有觉其空踈谬妄支离牵滞而卓然自奋欲以见诸行事之实者极其所抵亦不过为冨强功利五覇之事业而止圣人之学日逺日晦而功利之习愈趋愈下其间虽尝瞽惑于佛老而佛氏之说卒亦未能有以胜其功利之心虽又尝折衷于羣儒而羣儒之论终亦未能有以破其功利之见盖至于今功利之毒沦浃于人之心髓而习以成性也几千年矣相矜以智相轧以势相争以利相高以技能相取以声誉其出而仕也理钱榖者则欲兼夫兵刑典礼乐者又欲与于铨轴处郡县则思藩臬之髙居台谏则望宰执之要故不能其事则不得以兼其官不通其说则不可以要其誉记诵之广适以长其傲也知识之多适以行其恶也闻见之博适以肆其辩也辞章之冨适以饰其伪也是以皋夔稷契所不能兼之事而今之初学小生皆欲通其说究其术其称名借号未尝不曰吾欲以共成天下之务而其诚心实意之所在以为不如是则无以济其私而满其欲也呜呼以若是之积染以若是之心志而又讲之以若是之学术冝其闻吾圣人之教而视之以为赘疣枘凿则其以良知为未足而谓圣人之学为无所用亦其势有所必至矣呜呼士生斯世而欲以为学者不亦劳苦而繁难乎不亦拘滞而险艰乎呜呼可危也已所幸天理之在人心终有所不可泯而良知之明万古一日则其闻吾拔本塞源之论必有恻然而悲戚然而痛愤然而起沛然若决江河而有所不可御者矣非夫豪杰之士无所待而兴起者吾谁与望乎  

答聂文豹书【`王守仁`】  

春间逺劳迂途枉顾问证惓惓此情何可当也己期二三同志更处静地扳留旬日少効其鄙见以求切劘之益而公期俗绊势有不能别去极怏怏如有所失忽承笺惠反复千余言读之殊甚浣慰中间推许太过盖亦奬掖之盛心而规砺真切思欲纳之于圣贤之域又托诸崇一以致其勤勤恳恳之怀此非深交笃爱何以及是知感知媿且惧其无以堪之也虽然仆亦何敢不自鞭勉而徒以感媿辞让为乎哉其谓思孟周程无意相遭于千载之下与其尽信于天下不若真信于一人道固自在学亦自在天下信之不为多一人信之不为少者斯固君子不见是而无闷之心岂世之謭謭屑屑者知足以及之乎乃仆之情则有大不得已者存乎其间而非以计人之信与不信也夫人者天地之心天地万物本吾一体者也生民之困苦荼毒孰非疾痛之切于吾身者乎不知吾身之疾痛无是非之心者也是非之心不虑而知不学而能所谓良知也良知之在人心无间于圣愚天下古今之所同也世之君子惟务致其良知则自能公是非同好恶视人犹已视国犹家而以天地万物为一体求天下无治不可得矣古之人所以能见善不啻若已出见恶不啻若己入视民之饥溺犹已之饥溺而一夫不获若已推而纳诸沟中者非故为是而以蕲天下之信己也务致其良知求自慊而已矣尧舜三王之圣言而民莫不信者致其良知而言之也行而民莫不说者致其良知而行之也是以其民熈熈皡皡杀之不怨利之不庸施及蛮貊而凡有血气者莫不尊亲为其良知之同也呜呼圣人之治天下何其简且易哉后世良知之学不明天下之人用其私智以相比轧是以人各有心而偏琐僻陋之见狡伪阴邪之术至于不可胜说外假仁义之名而内以行其自私自利之实诡辞以阿俗矫行以干誉掩人之善而袭以为已长讦人之私而窃以为已直忿以相胜而犹谓之狥义险以相倾而犹谓之嫉恶妬贤忌能而犹自以为公是非恣情纵欲而犹自以为同好恶相陵相贼自其一家骨肉之亲已不能无尔我胜负之意彼此籓篱之形而况于天下之大民物之众又何能一体而视之则无怪于纷纷籍籍而祸乱相寻于无穷矣仆诚頼天之灵偶有见于良知之学以为必由此而后天下可得而治是以每念斯民之陷溺则为之戚然痛心忘其身之不肖而思以此救之亦不自知其量者天下之人见其若是遂相与非笑而诋斥之以为是病狂丧心之人耳呜呼是奚足恤哉吾方疾痛之切体而暇计人之非笑乎人固有见其父子兄弟之坠溺于深渊者呼号匍匐裸跣颠顿扳悬崖壁而下拯之士之见者方相与揖让谈笑于其傍以为是弃其礼貌衣冠而呼号颠顿若此是病狂丧心者也故夫揖让谈笑于溺人之傍而不知救此惟行路之人无亲戚骨肉之情者能之然已谓之无恻隠之心非人矣若夫在父子兄弟之爱者则固未有不痛心疾首狂奔尽气匍匐而拯之彼将陷溺之祸有不顾而况于狂病丧心之讥乎而又况于蕲人之信与不信乎呜呼今之人虽谓仆为病狂丧心之人亦无不可矣天下之人心皆吾之心也天下之人犹有病狂者矣吾安得而非病狂乎犹有丧心者矣吾安得而非丧心乎昔者孔子之在当时有议其为謟者有讥其为佞者有毁其未贤诋其为不知礼而侮之以为东家某者有嫉而沮之者有恶而欲杀之者晨门荷蒉之徒皆当时之贤士且曰是知其不可而为之者与鄙哉硁硁乎莫己知也斯已而已矣虽子路在升堂之列尚不能无疑于其所见不悦于其所欲徃而且以之为迂则当时之不信夫子者岂特十之二三而已乎然而夫子之汲汲皇皇若求亡子于道路而不暇于暖席者寕以蕲人之知我信我而己哉盖其天地万物一体之仁疾痛廹切虽欲已之而自有所不容已故其言曰吾非斯人之徒与而谁与欲洁其身而乱大伦果哉末之难矣呜呼此非诚以天地万物为一体者孰能以知夫子之心乎若其遯世无闷乐天知命者则固无入而不自得道并行而不相悖也仆之不肖何敢以夫子之道为己任顾其心亦已稍知疾痛之在身是以彷徨四顾将求其有助于我者相与讲去其病耳今诚得豪杰同志之士扶持匡翼共明良知之学于天下使天下之人皆知自致其良知以相安相养去其自私自利之蔽一洗谗妬胜忿之习以跻于大同则仆之狂病固将脱然以愈而终免于丧心之患矣岂不快哉嗟乎今诚欲求豪杰同志之士于天下非如吾文蔚者而谁望之乎如吾文蔚之才与志诚足以援天下之溺者今又既知其具之在我而无假于外求矣循是而充若决河注海孰得而御哉文蔚所谓一人信之不为少其又能逊以委之何人乎会稽素号山水之区深林长谷信歩皆是寒暑晦明无时不宜安居饱食尘嚣无扰良朋四集道义日新优哉游哉天地之间寕复有乐于是者孔子云不怨天不尤人下学而上达仆与二三同志方将请事斯语奚暇外慕独其切肤之痛乃有未能恝然者輙复云云尔咳疾暑毒书札絶懒盛使逺来迟留经月临岐执笔又不觉累纸盖于相知之深虽已缕缕至此殊觉有所未能尽也  

与陆元静书【`王守仁`】  

未发之中即良知也无前后内外而浑然一体者也有事无事可以言动静而良知无分于有事无事也寂然感通可以言动静而良知无分于寂然感通也动静者所遇之时心之本体固无分于动静也理无动者也动即为欲循理则虽酬酢万变而未尝动也从欲则虽槁心一念而未尝静也动中有静静中有动又何疑乎有事而感通固可以言动然而寂然者未尝有增也无事而寂然固可以言静然感通者未尝有减也动而无动静而无静又何疑乎无前后内外而浑然一体则至诚无息之疑不待解矣未发在已发之中而已发之中未尝别有未发者在已发在未发之中而未发之中未尝别有已发者存是未尝无动静而不可以动静分者也凡观古人言语在以意逆志而得其大旨若必拘滞于文义则靡有孑遗者是周果无遗民也周子静极而动之说茍不善观亦未免有病盖其意从太极动而生阳静而生阴说来太极生生之理妙用无息而常体不易太极之生生即阴阳之生生就其生生之中指其妙用无息者而谓之动谓之阳之生非谓动而后生阳也就其生生之中指其常体不易者而谓之静谓之阴之生非谓静而后生阴也若果静而后生阴动而后生阳则是阴阳动静截然各自为一物矣阴阳一气也一气屈伸而为阴阳动静一理也一理隠显而为动静春夏可以为阳为动而未尝无阴与静也秋冬可以为阴为静而未尝无阳与动也春夏此不息秋冬此不息皆可谓之阳谓之动也春夏此常体秋冬此常体皆可谓之阴谓之静也自元会运世岁月日时以至刻杪忽微莫不皆然所谓动静无端阴阳无始在知道者黙而识之非可以言语穷也若牵文泥句比拟仿像则所谓心従法华转是非转法华矣  

答伦彦式书【`王守仁`】  

徃岁仙舟过赣承不自满足执礼谦而下问恳古所谓敏而好学于吾彦式见之别后连冗不及以时奉问极切驰想近令弟过省复承惠教志道之笃趋向之正勤惓有加浅薄何以当此悚息悚息论及学无静根感物易动处事多悔即是三言尤非近时用工之实大抵三言者病亦相因惟学而别求静根故感物而惧其易动感物而惧其易动是故处事而多悔也心无动静者也其静也者以言其体也其动也者以言其用也故君子之学无间于动静其静也常觉而未尝无也故常应其动也常定而未尝有也故常寂常应常寂动静皆有事焉是之谓集义集义故能无祗悔所谓动亦定静亦定者也心一而已静其体也而复求静根焉是挠其体也动其用也而惧其易动焉是废其用也故求静之心即动也恶动之心非静也是之谓动亦动静亦静将迎起伏相寻于无穷矣故循理之谓静从欲之谓动欲也者非必声色货利外诱也有心之私皆欲也故循理焉虽酬酢万变皆静也濂溪所谓主静无欲之谓也是谓集义者也従欲焉虽心斋坐忘亦动也告子之强制正助之谓也是外义者也  

与王纯甫书【`阙名`】  

别后有人自武城来云纯甫始到家尊翁颇不喜归计尚多抵牾始闻而惋然已而复大喜乆之又有人自南都来者云纯甫已莅任上下多不相能始闻而惋然已而复大喜吾之惋然者世俗之私情所为大喜者纯甫当自知之吾安能小不忍于纯甫不使动心忍性以大其所就乎譬之金之在冶经烈熖受钳锤当此之时为金者甚苦然自他人视之方喜金之益精炼而惟恐火力锤煅之不至既其出冶金亦自喜其挫折煅炼之有成矣某平日亦每有傲视行辈轻忽世故之心后虽稍知惩创亦惟支持抵塞于外而已及谪贵州三年百难备尝然后能有所见始信孟氏生于忧患之言非欺我也尝以为君子素其位而行不愿乎其外素冨贵行乎冨贵素贫贱行乎贫贱素患难行乎患难故无入而不自得后之君子亦当素其位而学不愿乎其外素冨贵学处乎冨贵素贫贱患难学处乎贫贱患难则亦可以无入而不自得向尝为纯甫言之纯甫深以为然不审迩来用力却何如耳近日相与讲学者宗贤之外亦复数人每相聚辄叹纯甫之髙明今复遭时磨励若此其进益不可量纯甫勉之汪景颜近亦出宰大名临行请益某告以变化气质居常无所见惟当利害经变故遭屈辱平时愤怒者到此能不愤怒忧惶失措者到此能不忧惶失措始是能有得力处亦便是用力处天下事虽万变吾所以应之不出乎喜怒哀乐四者此为学之要而为政亦在其中矣景颜闻之跃然如有所得也甘泉近有书来已卜居萧山之湘湖去阳明洞方数十里耳书屋亦将落成闻之喜极诚得良友相聚会共进此道人间更复有何乐区区在外之荣辱得丧又足挂之齿牙间哉  

答毛宪副书【`阙名`】  

昨承遣人喻以祸福利害且令勉赴太府请谢此非道谊深情决不至此感激之至言无所容但差人至龙场陵侮此自差人挟势擅威非太府使之也龙场诸夷与之争鬬此自诸夷愤愠不平亦非某使之也然则太府固未尝辱某某亦未尝傲太府何所得罪而遽请谢乎跪拜之礼亦小官常分不足以为辱然亦不当无故而行之不当行而行与当行而不行其为取辱一也废逐小臣所守以待死者忠信礼义而已又弃此而不守祸莫大焉凡祸福利害之说某亦尝讲之君子以忠信为利礼义为福茍忠信礼义之不存虽禄之万锺爵以侯王之贵君子犹谓之祸与害如其忠信礼义之所在虽剖心碎首君子利而行之自以为福也况于流离窜逐之微乎某之居此盖瘴疠蛊毒之与处魑魅魍魉之与逰日有三死焉然而居之泰然未尝以动其中者诚知死生之有命不以一朝之患而忘其终身之忧也太府茍欲加害而在我诚有以取之则不可谓无憾使吾无有以取之而横罹焉则亦瘴疠而已尔蛊毒而已尔魑魅魍魉而已尔吾岂以是而动吾心哉执事之谕虽有所不敢承然因是而益知所以自励不敢茍有所隳堕则某也受教多矣敢不顿首以谢  

与安宣慰书【`阙名`】  

减驿事非罪人所敢与闻承使君厚爱因使者至门问及之不谓其遂逹诸左右也悚息悚息然已承见询则又不可黙凡朝廷制度定自祖宗后世守之不可以擅改在朝廷且谓之变乱况诸侯乎縦朝廷不见罪有司者将执法以绳之使君必且无益縦幸免于一时或五六年或七八年虽逺至二三十年矣当事者犹得持典章而议其后若是则使君何利焉使君之先自汉唐以来千几百年土地人民未之或改所以长乆若此者以能世守天子礼法竭忠尽力不敢分寸有所违是故天子亦不得踰礼法无故而加诸忠良之臣不然使君之土地人民富且盛矣朝廷悉取而郡县之其谁以为不可夫驿可减也亦可増也驿可改也宣慰司亦可革也由此言之殆甚有害使君其未之思耶所云奏功升职事意亦如此夫刬除冦盗以抚绥平良亦守土之常职今缕举以要赏则朝廷平日之恩宠禄位顾将欲以何为叅政亦已非设官之旧今又干进不已是无抵极也众必不堪夫宣慰守土之官故得以世有其土地人民若叅政则流官矣东西南北惟天子所使朝廷下方尺之檄委使君以一职或闽或蜀其敢弗行乎则方命之诛不旋踵而至捧檄从事千百年之土地人民非复使君有矣由此言之虽今日之叅政使君将恐辞去之不速其又可再乎凡此以利害言揆之于义反之于心使君必自有不安者夫拂心违义而行众所不与鬼神所不嘉也承问及不敢不以正对幸亮察  

其二  

阿贾阿札等畔宋氏为地方患传者谓使君使之此虽或出于妬妇之口然阿贾等自言使君尝锡之以毡刀遗之以弓弩虽无其心不幸乃有其迹矣始三堂两司得是说即欲闻之于朝既而以使君平日忠实之故未必有是且信且疑姑令使君讨贼茍遂出军剿扑则传闻皆妄何可以滥及忠良其或坐观逗遛徐议可否亦未为晩故且隠忍其议所以待使君者甚厚既而文移三至使君始出众论纷纷疑者将信喧腾之际适会左右来献阿麻之首偏师出解洪邉之围羣公又复徐徐今又三月余矣使君称疾归卧诸军以次潜回其间分屯寨堡者不闻擒斩以宣国威惟増剽掠以重民怨众情愈益不平而使君之民罔所知识方扬言于人谓宋氏之难当使宋氏自平安氏何与而反为之役我安氏连地千里拥众四十八万深坑絶坉飞鸟不能越猿猱不能攀縦遂髙坐不为宋氏出一卒人亦卒如我何斯言已稍稍传播不知三堂两司已尝闻之否使君诚乆卧不出安氏之祸必自斯言始矣使君与宋氏同守土而使君为之长地方变乱皆守土者之罪使君能独委之宋氏乎夫连地千里孰与中土之一大郡拥众四十八万孰与中土之一都司深坑絶坉安氏有之然如安氏者环四面而居以百数也今播州有杨爱恺黎有杨友酉阳保靖有彭世麒等诸人斯言茍闻于朝朝廷下片纸于杨爱诸人使各自为战共分安氏之所有盖朝令而夕无安氏矣深坑絶坉何所用其险使君可无寒心乎且安氏之职四十八支更迭而为之今使君独传者三世而羣支莫敢争以朝廷之命也茍有可乗之衅孰不欲起而代之乎然则扬此言于外以速安氏之祸者殆渔人之计萧墙之忧未可测也使君冝速出军平定反侧破众谗之口息多端之议弭方兴之变絶难测之祸补既往之愆要将来之福某非为人作说客者使君幸熟思之  

寄杨邃庵书【`阙名`】  

前日尝奉启计已上达自眀公进秉机宻天下士夫忻忻然动颜相庆皆谓太平可立致矣门下鄙生独切生忧以为犹甚难也亨屯倾否当今之时舎明公可无以望者则明公虽欲逃避乎此将亦有所不能然而万斛之舵操之非一手则缓急折旋岂能尽如己意临事不得专操舟之权而偾事乃与同覆舟之罪此鄙生之所谓难也夫不专其权而漫同其罪则莫若预逃其任然在明公亦既不能逃矣逃之不能专又不得则莫若求避其罪然在明公亦终不得避矣天下之事果遂卒无所为与夫惟身任天下之祸然后能操天下之权操天下之权然后能济天下之患当其权之未得也其致之甚难而其归之也则操之甚易万斛之舵平时从而争操之者以利存焉一旦风涛颠沛变起不测众方皇惑震丧救死不遑而谁复与争操乎于是起而专之众将恃以无恐而事因以济茍亦从而委靡焉固沦胥以溺矣故曰其归之也则操之甚易者此也古之君子洞物情之向背而握其机察阴阳之消长以乗其运是以动必有成而吉无不利伊旦之于商周是矣其在汉唐盖亦庶几乎此者虽其学术有所不逮然亦足以定国本而安社稷则亦断非后世偷生茍免者之所能也夫权者天下之大利大害也小人窃之以成其恶君子用之以济其善固君子之不可一日去小人之不可一日有者也欲济天下之难而不操之以权是犹倒持太阿而授人以柄希不割矣故君子之致权也有道本之至诚以立其徳植之善类以多其辅示之以无不容之量以安其情扩之以无所竞之心以平其气昭之以不可夺之节以端其向神之以不可测之机以摄其奸形之以必可赖之智以收其望坦然为之下以上之退然为之后以先之是以功盖天下而莫之嫉善利万物而莫与争此皆明公之能事素所蓄而有者惟在仓卒之际身任天下之祸决起而操之耳夫身任天下之祸岂君子之得已哉既当其任知天下之祸将终不能免也则身任之而已身任之而后可以免于天下之祸小人不知祸之不可以幸免而百诡以求脱遂致酿成大祸而已亦卒不能免故任祸者惟忠诚忧国之君子能之而小人不能也某受知门下不能効一得之愚以为报献其芹曝伏惟鉴其忱悃而悯其所不逮幸甚  

答方叔贤书【`阙名`】  

昨见邸报知西樵兀崖皆有举贤之书此诚士君子立朝之盛节若干年无此事矣深用叹服但与名其间却有一二未晓者此恐鄙人浅陋未能知人之故然此乃天下治乱盛衰所系君子小人进退存亡之机不可以不慎也此事譬之养蚕但杂一烂蚕于其中则一筐好蚕尽为所壊矣凡荐贤于朝与自已用人又自不同自己用人权度在我故虽小人而有才者亦可以器使若以贤才荐之于朝则评品一定便如白黒其间舍短录长之意若非明言谁复知之小人之才岂无可用如砒硫芒硝皆有攻毒破壅之功但混于参苓茋术之间而进之养生之人万一用之不精鲜有不误者矣仆非不乐二公有此盛举正恐异日或为此举之累故輙叨叨当不以为罪也思田事贵乡往来人当能道其详俗谚所谓生事事生此类是矣今其事体既已坏尽欲以无事处之要已不能只求减省一分则地方亦可减省一分劳攘耳鄙见畧具奏内深知大拂喜事者之心然欲杀数千无罪之人以冀求一已之功仁者之所不忍也赍奏人去凡百望指示之舟次草草未尽鄙懐千万鉴恕  

## 文章辨体彚选卷二百三十六

（明）贺复征 编  

○书三十二  

驳何氏论文书【`明李梦阳`】  

某再拜大复先生足下前屡览君作颇疑有乖于先法淤是为书敢再拜献足下冀足下改玉趋也乃足下不改玉趋也而即擿仆文之乖者以复我其言辩以肆其气傲以豪其旨轩翕而■〈山孝〉嵺仆始而读之谓君我诙也已而思之我规也犹我君规也夫规人者非谓其人卑也人之见有同不同仆之才不高于君天下所共闻也乃一旦不量而虑子乖于先法兹其情无他也子擿我文曰子高处是古人影子耳其下者已落近人之口又曰未见子自筑一堂奥突开一户牖而以何急于不朽此非仲黙之言短仆而谀仲黙者之言也短仆者必曰李某岂善文者但能守古而尺尺寸寸之耳必如仲黙出入由已乃为舍筏以登岸斯言也祸子者也古之工如倕如班堂非不殊户非同也至其为方也圆也弗能舍规矩何也规矩者法也仆之尺尺而寸寸之者固法也假令仆窃古之意盗古之形剪截古辞以为文谓之影子诚可若以我之情述今之事尺寸古法罔袭其辞犹班圆倕之圆倕方班之方而倕之木非班之木也此奚不可也夫筏我二也犹免之蹄鱼之筌舍之可也规矩者方圆之自也即欲舍之乌乎舍子试筑一堂开一户措规矩而能之乎措规矩而能之必并方圆而遗之可矣何有于法何有于规矩故为斯言者祸子者也祸子者祸文之道也不知其言祸已与祸文之道而反规之于法者是攻子亦谓操戈入室者矣子又曰孔曽思孟不同言而同至诚如尺寸古人则诗主曹刘阮陆足矣李杜即不得更登于诗坛诗云人知其一莫知其它予之同法也尧舜之道不以仁政不能平治天下者也子以我之尺寸者言也览子之作于法焉蔑矣宜其惑之靡解也阿房之巨灵光之岿临春结绮之侈丽杨亭葛庐之幽之寂未必皆倕与班为之也乃其为之也大小鲜不中方圆也何也有必同者也获所必同寂可也幽可也侈以丽可也岿可也巨可也守之不易久而推移因质顺势融镕而不自知于是为曹为刘为阮为陆为李为杜即今为何大复何不可哉此变化之要也故不泥法而法尝由不求异而其言人人殊易曰同归而殊途一致而百虑谓此也非自筑一堂奥自开一户牖而后为道也故予尝曰作文如作字欧虞颜柳字不同而同笔笔不同非字矣不同者何也肥也瘦也长也短也疏也宻也故六者势也字之体也非笔之精也精者何也应诸心而本诸法者也不窥其精不足以为字而矧文之能为文犹不能为而矧能道之为仲黙曰夫为文有不可易之法辞断而意属聨物而比类以兹为法宜其惑之难解而谀之者易摇也假令仆即今为文一通能使辞不属意不断物聨而模拟矣然于中情思涩促语崄而硬音生节抝质直而麄浅謭露骨爰痴爰枯则子取之乎故辞断而意属者其体也文之势也联而比之者事也柔澹者思也含蓄者意也典厚者义也高古者格也宛亮者调也沉着雄丽清峻闲雅者才之类也而发于辞辞之畅者其气也中和者气之最也夫然又华之以色求之以味溢之以音是以古之文者一挥而众善具也然其翕辟顿挫尺尺而寸寸之未始无法也所谓圆规而方矩者也且士之文也犹医之脉脉之濡弱紧数迟缓相似而实不同前予以柔澹沉着含蓄典厚诸义进规于子而救俊亮之偏而子则曰必闲寂以为柔澹浊切以为沉着艰窒以为含蓄俚辏以为典厚岂惟谬于诸义并俊语亮节悉失之矣吾子于是乎失言矣子以为濡可为弱紧可为数迟可为缓邪濡弱紧数迟缓不可相为则闲寂独可为柔澹浊切可为沉着艰窒可为含蓄俚辏可为典厚邪吁吾子于是乎失言矣以是而论文子于文乎病矣葢子徒以仆规子者过言靡量而遂肆为■〈山孝〉嵺之谈擿仆之乖以攻我而不知仆之心无他也仆之文千疮百孔者何敢以加于子也诚使仆妄自以闲寂浊切艰窒俚辏为柔澹沉着含蓄典厚而为言黯惨有如揺鞞击铎子何不求柔澹沉着含蓄典厚之真为之而遽以俊语亮节自安邪此尤惑之甚者也仆聪明衰矣恒念子负振世之才而仆叨通家骨肉之列于是规之以进其极而复极论以冀其自反实非自高以加于子传曰改玉改行子诚持坚白不相下愿再书以复我  

论史荅王监察书【`李梦阳`】  

仆尝思作史之义昭往训来羙恶具列不劝不惩不之述也其文贵约而该约则览者易徧该则毫末弗遗古史莫如书春秋孔子删修篇寡而字严左氏继之辞义精详迁固愽采简帙省缩以上五史读者刻日可了其册可挟而行可箱而徙后之作者本乏三长窃名效芳辄附笔削义非指南辞殊禁脔傅叙繁芜事无断落范晔后汉亦知史不贵繁然剜精铲采着力字句之间故其言枯体晦文之削者也葢不知古史文约而意完非故省之言之妙耳下迨三国南北诸史逺不及晔漫浪难观晋书本出羣手体制混杂俗雅错棼欧阳人虽名世新唐书靡加古今之识者赋古而废新五代史成一家言是矣然古史如画笔形神具出览者踊跃卓如见之欧无是也至于宋元二史第据文移一概抄誊辞义两蔑其书各逾百帙观者无所启发展卷思睡矣得其书者往往束之高阁仆谓诸史他犹可耳晋宋元三史必修之书也若宿学硕儒才敌班马后汉而下种种笔削诚万世弗刋之典或惮其难止取三史约而精之亦弘文之嘉运昭代之景勲管豹井天私蓄素矣幸公有问辄吐布以闻伏俟大君子敎焉  

与邃庵先生书【`李梦阳`】  

徐州使至知蒲轮北矣公之出处天下闗之初公之南也愚尝私计出则利国处则利身且今梦傅卜尹之秋孰能使公独以身利哉夫治朝亦有杂进君子不无异同今欲主张国是定杂为一合异为同非公是利而将谁利哉往者公之柄政也议者谓公喜通才奬辩给拔门士优故吏故其显名高位者程事簿书之夫多而雅裕镇俗之徒寡爽快取办之流扬而先忧识微之士抑委曲活变之风行而守死执义之心灰至今言官犹以此病公而不知道以正行事由通济圣人通天下之情达天下之变而后成天下之亹亹夫日有中昃时有孟季愚尝窃观今天下之才正徳不如弘治弘治不如成化岂否泰消长生才有高下邪抑有之而未用邪用之而求尽邪斯非后生小子之所知亦非所宜言者企瞻光范北斗在天斟酌元气霖雨四海畎畆之民伏俟太平  

与空同先生论诗书【`何景明`】  

敬奉华牍省诵连日初怃然若遗既涣涣然若有释也发迷彻蔽爱助激成空同子功徳我者厚矣仆自念离析以来单处寡类格人逖听程缺元龟去道符爽是故述作靡式而进退失歩也空同子曰子必有谔谔之评夫空同子何有于仆也然仆所自志者何可弗一质之追昔为诗空同子刻意古范铸形宿镆而独守尺寸仆则欲富于材积领会神情临景构结不仿形迹诗曰惟其有之是以似之以有求似仆之愚也近诗以盛唐为尚宋人似苍老而实踈卤元人似秀峻而实浅俗今仆诗不免元习而空同近作间入于宋仆固蹇拙薄劣何敢自列于古人空同方雄视数代立振古之作乃亦至此何也凡物有则弗及者及而退者与过者焉均谓之不至譬之为诗仆则可谓弗及者若空同求之则过矣夫意象应曰合意象乖曰离是故乾坤之卦体天地之撰意象尽矣空同丙寅间诗为合江西以后诗为离譬之乐众响赴会条理乃贯一音独奏成章则难故丝竹之音要眇木革之音杀直若独取杀直而并弃要眇之声何以穷极至妙感情饰听也试取丙寅作叩其音尚中金石而江西以后之作辞艰者意反近意苦者辞反常色澹黯而中理披慢读之若摇鞞铎耳空同贬清俊响亮而明柔澹沉着含蓄典厚之义此诗家要旨大体也然究之作者命意敷辞兼于诸义不设自具若闲缓寂寞以为柔澹重浊剜切以为沉着艰诘晦塞以为含蓄野俚辏积以为典厚岂惟谬于诸义亦并其俊语亮节悉失之矣鸿荒邈矣书契以来人文渐开孔子斯为折中之圣自余诸子悉成一家之言体物杂撰言辞各殊君子不例而同之也取其善焉已尔故曹刘阮陆下及李杜异曲同工各擅其时并称能言何也词有高下皆能拟议以成其变化也若必例其同曲夫然后取则既主曹刘阮陆矣李杜即不得更登诗坛何以谓千载独歩也仆尝谓诗文有不可易之法者辞断而意属聫类而比物也上考古圣立言中征秦汉绪论下采魏晋声诗莫之有易也夫文靡于隋韩力振之然古文之法亡于韩诗溺于陶谢力振之然古诗之法亦亡于谢比空同尝称陆谢仆叅详其作陆诗语俳体不俳也谢则体语俱俳矣未可以其语似遂得并例也故法同则语不必同矣仆观尧舜周孔子思孟氏之书皆不相沿袭而相发明是故徳日新而道广此实圣圣传授之心法也后世俗儒专守训诂执其一说终身弗解相传之意背矣今为诗不推类极变开其未发冺其拟议之迹以成神圣之功徒叙其已陈修饰成文稍离旧本便自杌棿如小儿倚物能行独趋颠仆虽由此即曹刘即阮陆即李杜且何以益于道化也佛有筏喻言舍筏则达岸矣达岸则舍筏矣今空同之才足以命世其志金石可断又有超代轶俗之见自仆逰从获覩作述今且十余年来矣其高者不能外前人也下焉者已践近代矣自创一堂室开一户牖以传不朽者非空同撰焉谁也易大传曰神而明之存乎徳行成性存存道义之门是故可以通古今可以摄众妙可以出万有是故殊途百虑而一致同归夫声以核生色以质丽虚其窍不假声矣实其质不假色矣茍实其窍虚其质而求之声色之末则终于无有矣北风便冀反复鄙说幸甚  

与何粹夫书【`何景明`】  

景明顿首粹夫先生阁下日者先生示以疏归窃与子钟计虑谓冝且止更值时方忌讳虞有触冒且疏而部不可之无益举动古人以礼义制进退进不可茍退岂可轻先生裁之海内友朋属目几何三四君子悉已谢时仲木退耕于高陵献吉寄处于大梁徳涵乆废于岐下子衡伏窜于海濵有忧国伤人之思而寜无云亡殄瘁之叹乎先生乃复欲愤世自遂长往之情得矣恐不免于褊心之讥而或缪于义退之道也夫据世而经施从风而顺化知遇旷代之事也经常以纬变成易以忍难君子随时之用也若稍不可意不能其烦便自委去则天下欲承君子之泽几无时矣仆不肖获听于先生先生服廉守介明徳峻行虽子罕之却璧幼安之挥金闵叔之不食遗蒜无已之不受赠袍何以尚之至其瑰论精识周知曲中略于章句之末而超于尺寸之外可以叅頥济务超逺明微葢仆之所深尚者然数年以来执论究迹似犹独行一节之事而未合于圣人通士之观何也夫狥时就功世不能器秉朴灭华徒饰亡实四者皆非通圣也通士不居器而滞用圣人不专质而丧文故簠簋之器必饰金玉栋梁之匠不雕濩落何也物有所不容而贵有所必须也今先生或者敦质而太略于文器大而人莫能用惟先生少自抑忍顺卑俟时以存人望以慰交游之私夫龙蛇之徳变化之义先生藴之素矣仆恃知爱輙敢既其愚臆惟先生亮之  

与寗兵备书【`何景明`】  

日者见执事求退之疏出处大义要宜有此朝廷处执事者善矣执事之情则得矣然地方军民其如何耶仆自愧身处闼阁之内职在书史之艺不亲言责政要徒以口舌私自论列以呻执事于士大夫友朋之间则亦蔑矣更投之于弗合而忌之于必阻无怪乎势之难也夫天下之事百人成之不足一人壊之有余大抵今之人率不察于利害之实而必遂其意见之私畧其所济而惟攻其所不同故泛议者腾无情之谤而中祸者下有隙之毒天下之事奚所救而欲弗壊也仆所愤惜岂独为执事耶夫良吏不媚上而求懐于民特士不求无非于众而欲伸于伟哲不恒之士故其节介而惠遗志逺而名不孤今河南之童黎则念执事矣京师之士有伟哲不恒者于执事又有不俟执手杯酒之交而知之者矣执事何以得此耶亦可以自喜矣夫以位荣人人所乐趋以事责位人所必避是故才者任难于乱而阘茸籍贵于平安今仕宦之情莫能易此平居攘华要以自利有急则避害而罕仕虽在华要将委而去之即使执事他日见用属时无事则不免言者之欲摧败茍稍有事用权力当利害以责一旦之用将必有不舍执事者矣惟执事定志安身勿以时论少自沮易仆之所深望也昔马迁奋格众之见不爱其身以伸李陵陵卒隤其家声以累太史夫陵实国士不能勇于一日之死而欲幸望于不世之图卒之老于异俗而节不立身殒而志不明于人此义夫千载之恨也执事高峻树立非庸可冀其一二然所伸于伟哲不恒之知者仆惓惓望焉惟执事图之  

与李献吉论文书【`徐祯卿`】  

足下奉敎幸甚寻已口复卒卒犹不既愚臆也仆少喜声诗麄通于六艺之学观时人近世之辞悉诡于是惟汉氏不逺逾古遗风流韵犹未有艾而郊庙闾巷之歌多可诵者仆以为如是犹可不叛于古乃摅其性情之愚窃比于作者之义今时人喜趋下率不信古与之言不尽解故久不输其说恐为伯牙所笑乃一日遇足下而独有取焉何也足下又谓仆闲于赋颂之文夫赋颂者诚文章之瑰玮予心之所希艶也始吾诵屈平之文以为诗之变也然丽而不淫哀而不怨葢无恶焉及诵司马长卿之言靡丽浩荡不可穷涘虽絶特之观非盛世之所见也雄于长卿何所乐羡乃蹈袭名其文而原何戾忒又作赋以反之此予所未喻者故反之以附于原之意此足下之所见也艺家之风好相夸嫉后世之文不待马扬而好嗤之自护其丑若赵人之持其璧而不肯下也岂不重可笑哉今足下责仆以相丽益此古之道也今何复见之仆愚戅何敢自爱恐不足以承教伤知人之明为足下羞也若反复相示更互详定或大有疵谬輙抵毁去不犹愈于后人之诋笑乎且文辞之贵贱存乎其人雒邑之鼎诸侯争之非鼎之贵周贵其鼎也若徒务雕切之华而不责其实则恐为扬雄之玄徒取病于后世耳楩楠豫章之材所用于世者贵其实也仆虽驽钝窃尝志于是其必本道徳之衷遵作者之度以缫茧襚衣生物而已岂蝉口之所鼔噪乎居之而不疑想足下与吾共之也曩申赠章祗候来答诗曰无言不雠此之谓也  

答献吉书【`徐祯卿`】  

某再拜献吉足下省报无恙及所示诗偹绸缪之旨发忞忞之懐转咏微音若扣哀玉即日与羊何宣之莫不欷歔相对辛楚惟昔与子聫蝉裾玉周旋朝寺良时出游则并橜而趋清宵燕寝则共衾而寐谓欢会其可常凋瘁抑何由至何图人事不齐物情难豫三年之内亲友零落各寄一方临北风而依依望大梁而叹息室迩人遐我懐如何又暌絶之后仅收所答济上札自辀张相背中间书问旷絶又复不审洛中人士可悉动静静言思之益用増劳忽奉情曲旷然开慰葢逃虚倾耳于足音季长快心于手迹昔人之情岂戾于今也哉嗟乎献吉子之云违我复何恨君子居易穷且乐天小人侥幸以身殉祸闻子西归藜藿不恶其口家人不见其色既退处原野抱杖行歌沐耳清渠之濵晞发茂阴之下而枕以六经潄以羣籍抚景则悠然赋诗临流则引觞独酌斯亦达士之所希生人之极欢也揆之此懐何必上同三闾下减殷中军邪河清难俟人寿几何愿子朂之而已来命又要以佳期申以古谊夫具茨之埜黄帝之所逰焉南山伊阙大禹之所凿焉固乐道者之所栖壮士之所慕也而翼不我假天路无縁既违命驾之欢徒兴失路之叹长佩金玉以结我心若神感有征则延平之剑必合良辰弗遘则少原之簮永遗矣书不尽言不胜于邑时因风翮努力相闻某再拜  

重与献吉书【`徐祯卿`】  

仆以摄提格之岁仲春南徂出齐鲁之郊经淮沛之墟直视平原萧条千里于时雉雊于野麦秀油油瞻日月之勤感东山之叹虽窅眇伤神未足以振心而惕虑也既而道指东吴彷徨故都栖栖焉若仲尼之去鲁也乃遵钱塘薄眺会稽控湖山以为郭环江海以为池昔日神宫峣阙椒房绮榭之余或岿然于鲁甸徒彷佛于丘夷顾瞻周道不能不为之兴衰也傍引桐江之溪遡回富春之渚岂惟望风而思其人抑可以乐焉而终其身矣又西南行渡縠水陟常山越余干沿弋阳山溪涧沚之濵玉水澄澈则有参差之毛丹碧之石游鯈翔泳白鸟栖止可以莹神而悦心也横渉彭蠡仰瞻庐岳其波涛则腾涌奔伏喷薄日月其峰崿则盘回峭絶亘接霄汉香炉五老之形瀑布青峡之观特为卓诡灵芝异草弥山布谷金符玉册穷幽极玄信赤霄之神都老氏之玄宫也又西遡九江南望全楚夫其扼巴蜀之喉舌据吴会之上流通五岭之门户接雍梁之要区此其大势也若乃镇以衡阳之阜表以武当之山五峰森拔三门凌启云霞绚绘紫气烛耀其中四候早暮七曜运行往往与人间殊别爰有黄金之堂白玉之所瑠璃为铺檀桂为柱制侔天居势轹海岳目所希见■〈穴上幻下〉窕难说又有江汉之波沅湘之流洞庭之湖云梦之泽千条万泒混原同涂纵贯脉理经带其间极望浩漫际天薄海阳春献而百草芳凉风至而蒹葭落猿子噭啸鸿雁成羣鱼龙倐忽旸晦互分可以观天地之变化验时序之荣悴也故征水族之饶萃材木之珍论舟檝之利及畋渔之乐九州岛之内未有踰于此者也然其民俗苦瘠尚利薄义户无囷廪之食人无相固之心杂以山夷轻躁易动非久安长治之国也又其山川包络四要固用武之场聚争之地也故东望樊口则慕周瑜之雄西顾岘山则感叔子之惠载观荆门则悲昭烈之绩极眺中原则痛武穆之忠山河犹是人物已非心伤叹矣凄其涟如嗟乎死生命也理乱时也命有涘而志无涯时可遘而身不逮此屈原所以流亡于江夏贾谊所以忧伤于长沙者也所頼豪贤发愤映带砺以垂名章缝乐道假竹帛以昭志生人之业庶为不朽耳仆自惟无卓荦之材寡砺锷之用进不能扬眉于天下退不能甘心于一壑徒放情于江海之间抗志于宇宙之表将以捜竒猎秘咀华纳灵则水土而函藴法景曜以摛文聊希子长之风庶几虞卿之志乃知于役之云豫兹逰之岂徒哉惟是足下与吾同懐遭时龃龉良图弗遂抱膝空林之中栖神穷迹之境虽抢揄之为乐固知大鹏之逍遥也故聊述其畧以当抵掌方有簿牒不尽所言  

与郭价夫学士论诗书【`王廷相`】  

廷相稽首杏东学士先生门下比者蒙佳稿见教捧读旬朔若有得于言意之外者见其变化自然如秋云扬空倐成物象浑然天造不烦雕刻见其体质都雅如贵豪公子翠苑春逰冠葢轩挥金相玉润其气韵清絶如石室道人餐霞茹芝滋味冲澹精神独爽嗟乎诗之旨义偹矣哉发我情志示我龟式不啻多矣仆不肖猥于是艺亦尝究心蓄材会调饰章命意求合往古之度用鹜大雅之涂时省一班匪云冥契敢因执事陈之祈为裁教夫诗贵意象透莹不喜事实黏着古谓水中之月镜中之影可以目覩难以实求是也三百篇比兴杂出意在辞表离骚引喻借论不露本情东国困于赋役不曰天之不恤也曰维南有箕不可以簸扬维北有斗不可以挹酒浆则天之不恤自见齐俗婚礼废壊不曰婿不亲迎也曰俟我于着乎而充耳以素乎而尚之以琼华乎而则婿不亲迎可测不曰已徳之修也曰余既滋兰之九畹兮又树蕙之百亩畦留夷与掲车兮杂杜蘅与芳芷则已徳之羙不言而章不曰已之守道也曰固时俗之工巧兮偭规矩以改措背绳墨以追曲兮竞周容以为度则已之守道缘情以灼斯皆包藴本根标显色相鸿才之妙拟哲匠之冥造也若夫子羙北征之篇昌黎南山之作玉川月蚀之词微之阳城之什漫敷繁叙填事委实言多趂帖情出附辏此则诗人之变体骚坛之旁轨也浅学曲士志乏尚友性寡神识心惊目骇遂区畛不能辨矣嗟乎言征实则寡余味也情直致而难动物也故示以意象使人思而咀之感而契之邈哉深矣此诗之大致也然措手施斤以法而入者有四务真积力久以养而充者有三会谓之务者庸其力者也谓之会者待其自至者也何谓四务运意定格结篇练句也意者诗之神气贵圆融而忌闇滞格者诗之志向贵高古而忌芜乱篇者诗之体质贵贯通而忌支离句者诗之肢骸贵委曲而忌直率是故超诣变化随模肖形与造化同工者精于意者也构情古始侵风匹雅不渉凡近者精于格者也比类摄故辞断意属如贯珠累累者精于篇者也机理混含辞尠意多不犯轻佻者精于句者也夫是四务者艺匠之节度也一有不精则不足以轩翥翰涂驰迹古苑终随代汨没耳何谓三会愽学以养才广蓄以养气经事以养道也才不赡则寡陋而无文气不充则思短而不属事不歴则理舛而犯义三者所以弥纶四务之本也要之名家大成罔不具此然非一趋可至也力之久而后得者也故曰会如不期而遇也此工诗之大凢也譬医之治例三焦五脏风气暑湿药有定品方有定拟工医者能循持而守之虽无大益保无大缪矣虽然工师之巧不离规矩画手迈伦必先拟摹风骚乐府各具体裁苏李曹刘辞分界域擅文囿之撰须叅极古之遗调其歩武约其尺度以为我则所不能已也久焉纯熟自尔悟入神情昭于肺腑灵境彻于视听开阖起伏出入变化古师妙拟悉归我闼由是搦翰以抽思则逺古即今高天下地凡具形象之属生动之物靡不综摄为我材品敷辞以命意则凡九代之英三百之章及夫先圣之灵山川之精靡不会恊为我神助此非取自外者也习而化于我者也故能摆脱形模凌虚构结春育天成不犯旧迹矣乃若诸家所谓雄浑冲澹典雅沉着绮丽含蓄飘逸清俊高古旷逸等类则由夫资性学力好尚致然所谓万流宗海异调同工者也究其六辔在手城门之轨则一而已嗟乎择善而广道者贤智之术业也一道以成化者圣神之功用也执事之作固已洞其几微优入阃奥矣而仆鄙陋之见拳拳焉陈之或者道化之妙不无有助于万一尔惟执事教之  

与范以载论乐书【`王廷相`】  

承示校定两山李氏律吕元声且以声音之道下询鄙陋然亦骇然有疑矣夫古人制为五音非徒然无所本者宫本喉商本舌牙角本舌征本舌齿羽本唇故凡人呼而出声不论歌唱言说必自宫而征而商而羽而角角者气平之声音之终者也故宫音始而浊羽音极而清落而收于角清浊平焉此声气自然之妙非人力强而能为者今曰黄钟宫为清越之音不知其音出于喉乎出于唇乎意者闽人无喉中之音故遂以唇舌不正之音而杜撰以定之也不然当何所依据而变之惟其以宫为清则黄锺之管九寸重浊而不合故有黄锺三寸九分之说呜呼其大谬甚矣夫上古锺律之调简矣而不求偹也故周礼三宫十二律可足考击若必欲尽五音之调非加以十二子声不可何也清之分数少也故古之编锺编罄有一架二十四枚之设葢通正声子声并击之也晋宋以来十二律之外止加四清以补不及故作征调终不能成何也清之分数少也何者声之道顺而易逆而难者也故浊之役清也常有余清之役浊也常不足故偹清调非子律不可今曰取声不用半律是不用子律矣恐征羽之调终不可成平公欲听清角虽师旷亦难乎其为击矣子律谓可废乎哉夫正变二十四律则五音各五之谓亦庶乎其偹必如京房六十调之说则清律极短其声焦杀亦不成调虽有其名而无实用蔡氏不深致思亦信其说而衍之况后学哉或曰十二律还相为宫然乎曰此亦非六十调之说也凡调以一律为主其余律皆比而和之始终出入不离首律者也故曰还相为宫言各律皆可作首也如黄锺为主律则必以林锺为征太簇为商南吕为羽姑洗为角其音以次而平若以他律杂之元非相次之管必至清浊凌犯而音调不恊由是言之一律主一调合正与子而二十四调生焉五五例之而有缺其一音焉虽然乐之调亦足考矣故自周至汉至唐至宋以雅乐俗乐流传于世者考之大抵宫调独多而商角之多稍次之其征羽二调止三之一而已此足以见声音之道浊者常有余而清者常不足京房氏所谓六十调者论说虽羙而实用则无后学不察而傅衍之谬矣细读两山之论牵合傅会十居八九既不达五音之清浊又不及作乐之节度虽言无声其实无当其律吕职乐乐器声容之考证皆长乐陈氏乐书之绪余也传之域中恐累执事高见不如再加详辩求海内知乐君子如胡瑗阮逸范镇许衡之徒订而正之出以示人可也如仆者鄙陋人也何足以知之  

## 文章辨体彚选卷二百三十七

（明）贺复征 编  

○书三十三  

答李仁夫论转注书【`明杨慎`】  

逺枉书札下问假借之字有限转注之法亦有限邪凡字皆可转邪走近着转注古音一书悉之矣然逺近诸君可观省者皆以寻常韵书视之未有琢磨陶冶洗髓伐毛至此者执事其有意于启诲之乎敢无以复葢转注六书之变也自沈约之韵一出作诗者据以为定若法家之玉条金科而古学遂失传矣故凡见于经传子集与今韵殊者悉谓之古音转注也古音也一也非有二也韩昌黎多用之方樊诸家注之曰古音也至宋吴才老深究其本原作韵补一书程可久又为之说曰才老之说虽多不过四声互用切响通用而已朱子又因可久而衍其说云明乎此古音虽不尽见而可以类推愚谓可久互用通用之说近之类推之说可疑也凡字皆有四声皆有切响如皆可通也皆可互也则为字为音不胜其繁矣原古人转注之法义可互则互理可通则通未必皆互皆通也如天之字有天忝舔鐡是其四声也他年切之外有鐡因切是其切响也其音忝舔鐡三音皆无义而不可转鐡因之切则与方言叶故止有切响可通而四声不互也日之为字有人忍任日是其四声其音若音热是其切响音若者日本于若木故毛诗之音叶之音热者日本阳精而景炎故楚辞之音叶之今楚南方言犹呼日头为热头是其证也四声之平上去皆无义故不互也又如应之为字应影映役有平去二互而无上入中之为字中肿仲竹亦如之此类皆推之则窒矣诗之叶音如易之卦变六十四卦可变为九千四十六卦而孔子彖传取卦变之义者不过讼随以下十余卦葢变而有义则取之无义则弗之取也又考之易之彖象皆韵而其所叶无异于诗诗十五国不同言语而叶音无异也楚逺在江汉数千里外而叶音无异于诗也汉人赋颂史汉叙传扬雄太玄焦贡易林其取韵又何尝异于易诗楚辞哉至于宋人则不然欧阳二苏王介甫皆深于音韵而贤者过之自信谓四声皆可转切音皆可通其所推衍枝叶出于易诗楚辞赋颂玄林之外不啻十之五六如其说也则尽南山之竹不足为其书穷万籁之音不足为其韵矣所谓愽而寡要劳而无功亦何取于古音哉大抵宋人之学失于主张太过而欲尽废古人说理则曰汉唐诸人如说梦说字则曰自汉以下无人识解经尽废毛郑服杜之训而自谓得圣人之心为诗文则弗践韩柳李杜之蹊径而自谓性情之真义理自然也至于音韵之间亦不屑蹈古人之成迹而自出一喉吻焉今举其畧如园之音云鸭之音鹢贫之音便直之音竹求之于古则易诗楚辞所无也求之于今则方言谣俗不叶也如其类而推之则当以呼天为鐡名日为忍矣可乎不可乎故予作古音畧宋人之叶音咸无取焉为是故尔近日宋学王相古学休囚程文之士一经之家尊宋人比于圣人习语录谓之本领一闻有言议及宋人弱者掩耳强者攘臂以旁捜逺绍为玩物丧志以束书不观为用心于内听予此言能无夏虫谣氷乎尚頼一二汲古之士如执事辈此道尚为不坠也执事又谓欲作一序见执事之得才老之失慎也末学岂敢望古人而亦岂敢与古人较得失哉但私心窃病才老之书多杂宋人之作而于经典注疏子史杂字尚多遗逸其显而易见者如左传之鞫音芎毛诗之咥音戏古音有在于是特未押于句杪尔譬则缣縠之未裁曲蘖之未酿也谓刀尺之余为绮丽而遗机杼杯勺之余为酒醴而遗瓮盎可乎予之所著详经典亦犹通鉴之前编其汰宋人者犹文章正宗韩柳而下无取也一得之愚葢在于是亦使好古者勿惑于类推之说而自取不类也其才老所取已偹者不复载间有复者或因其谬音误解改而正之单闻孤证补而广之故非剿说雷同也或曰子之古音遽之合昭韵尝取王岐公铭诗矣下是犹一二曷谓不取宋人也予曰昭遽合韵祖于楚辞是以取之用是见予非不取宋人也不取夫宋人之不师古也著书之大凡如此近接月坞张子尤数数是书予以近世知崇古文而不崇古韵犹清庙之祀去簋爵而用杯盘洞庭张乐废苇钥块桴而进琵琶筝■〈秦〉也亦必不称矣或时于赋颂用韵止以意转小注一叶字问其音解■〈土堂〉然不能答也是不以为钩深致逺之渊而以为御穷剂急之府也岂非宋人之说误之哉张子忻然击节谓子此言惟中溪可与晤语惜也间以山川阻以云泥何日明烛散帙如对点苍坐鹤亭时乎临书于邑许制书序更冀速成翘首嗣音以日为岁时有目眚  

答重庆太守刘嵩阳书【`杨慎`】  

走之仰止足下乆矣所传闻于永昌张愈光者尤悉癸卯之秋愈光北上走则暂归约同谒执事于渝此彦会也张以病不果行走以献岁甲之鼌路贯贵治竟逢其违匆匆勿勿留手笔付马生以答前欵区区拳拳未蒇万一童永昌来乃辱赐荡栉丰踰千言始则善诱之泰甚中则相知之已深末复相期之极摰走虽耄昏敢忘酬■〈施，冉代也〉下走赋质愚戆天禀倔强不能以过情接物虚言定交独重钦下风憬睠高躅繄有繇矣自昔文人类畧细谨仰高明则濯缨清冷牵丝壁立不依禾绢不谒黄■〈扁瓜〉不近氷峰此固鄙人之沃闻镂膺者也迩者覇儒创为新学削经刬史驱儒归禅縁其作俑急于呜俦俾其易入而一时奔名走誉者自叩胸臆叵以惊人彪彩罔克自售靡然从之纷其盈矣蜉蝣撼树谓游夏为支离聚蚊成雷以舒雄为小伎豪杰之士陷溺实繁执事则独复不染特立无锱此又鄙人之沃闻镂膺者也走少而多疾长也无竒然窃有狂谈异于俗论谓诗歌至杜陵而畅然诗之衰飒实自杜始经学至朱子而明然经之拘晦实自朱始是非杜朱之罪也玩瓶中之牡丹看担上之桃李效之者之罪也夫鸾辂生于椎轮龙舟起于落叶山则原于覆篑江则原于滥觞今也譬则乞丐沾其剩馥残膏犹之瞽史诵其坠言衍说何惑乎道之日芜而文之日下也窃不自揆欲训诂章句求朱子以前六经永言縁情效杜陵以上四始斐然之志确乎不移而影颓吴泉昏及赵荫迹类愚公力疲夸父矣束髪以还颇厌进取幸兹荒戍瑟居得以息黥补刖固惟千钧之弩一发不鹄则可永谢焉复效枉矢飞流噶箭妄鸣乎故无寜效昔人放于酒放于赏物且又文有仗境生情诗或托物起兴如崔延伯每临阵则召田僧超为壮士歌宋子京修史使丽竖■〈难上灬下〉椽独吴元中起草令逺山磨隃縻是或一道也走岂能执鞭古人亦聊以耗壮心遣余年若所谓老颠欲裂风景不自洗磨者良亦有之不知我者不可闻此言知我者不可不闻此言尊谕托忘讥忌之教则岂敢当也然借以逃寸尺之负俗斯则受贶谅厚不敢文过末复以见志垂载为朂此叔达汲王无功盛心也愈益不敢承焉壮膏之炷欲烬游岱之魂将至捧诵良书深负徳爱尔马生辱不鄙后进置之文翁石室然下走之私不独为一人淑惟渝为郡当蜀之半士子之质冀有可以升君子之堂者亦恐染于新学流之枯禅将至擿埴索涂不特黄茅白苇耳矣回其狂澜是在海若俾石室之风移渝城之境油云普覆时雨树沾马生其乗韦之先乎敢并及之  

与彭济物书【`康海`】  

数年不覩光范偶辱过问甚慰甚慰然又倐尔而别此情如何明日逢徳光道及雅爱云云此诚斯文骨肉之至他人谁肯然者感灼累日然窃有所未安者因公知我厚故不避诃责輙布上左右唯公察之听之仆自庚午蒙诏之后即放荡形志虽饮酒不多而日与酩酊为伍人间百事一切置之此不但信于乡人妻子奴仆也葢素性踈懒偶因官秩覊系数年若招豚臂鹰而一旦得此中心之快实有人所不知而已独知之者自东方多事以来闻其骁慠无状如彼即或奋然有攘臂之意随复自笑自詈以为狂奴犹尔不量即又饮酒散髪箕踞林麓此其性习之已成激之不返虽三公之贵刀锯之辱不可夺也况数硕之粟半幅之纸乎仆自幼支谩无状性好是古而非今始仕时望见先皇帝寛仁大度即自私拟以为皋夔稷契之业可以复见于今而狂放易言畧不修饰至皇帝嗣位之后又见其英毅果断益喜益负以为即志当究于此一时交与之士反复轻易不检惟仆言是是故谩论讥说畧无忌畏日就月将几踵竒祸幸免杀身而归而二三者又补砌所无以为真有使仆含垢于有罪者之籍与不肖之人同被驱放上辱两朝作养之恩下累先人蠲介之业生平微志付之秽涂情苦心局不复自爱暇日偶读皇甫规避梁冀之事与蔡邕郄九锡之书喟然叹曰彼何独不得含垢冐污而成致羙节如此也又偶读柳宗元传曰即宗元有不同于叔文然亲与之交而受其职任矣夫身有规雝之操而迹厕宗元于九锡之间仁人志士冝于此何如也今仆之所忧者在忽有犬马之疾死丘壑之下不得伸其宿心原悰耳而区区官秩之事非所念虑也瑾之用事也葢尝数以崇秩诱我矣当是时持数千金寿瑾者不能得一级而彼自区区于我我固能谈笑而郄之使饕虓崄之人卒不敢加于我此其心与事亦雄且甚矣当朝大臣葢皆耳闻目见而熟知其然方台谏论列之际出于一时仓卒未暇差别而今则又数年矣夫伊尹之辅商也一夫之不获则曰时予之辜仆即非贤者然岂少于商之一夫哉大臣者乃忍使之杂于孙聪曹元兴云云之间邪故鄙人之心至此益放益已披髪啸歌至于终身而不敢悔此非甘心为长沮桀溺之徒也公之高义曰古人内举不避亲时之可举不可举非仆所知也而仆之不才污秽亦非公应举之人观近臣者以其所为主于此使识者茍为之言则所系于公者岂细哉今仆之不可于当世者有五而甚不宜出就官职者有二性喜嫉恶而不能加详闻人之恶輙大骂而已今诸公者皆喜明逊而阴讥此一不可翰林虽皆北面事君而勤劬阁老门下者以为贤能仆懒放畏出岁不能一造其户此二不可人皆好修饰文诈伪恭假直而仆喜面讦人未有不怒者此三不可士大夫不务修身法士之业而但呻吟诗文以为高业见其诗若文不能不怒故见輙有言而彼方望我以为羙也我以言加之此四不可与相好者接必因其职事加勉戒之词多忤其所好彼或未从即拒而絶之以此亲踈多怨茍复见其所爱者又不忍不告或又告之彼即又不从而仆又絶之此五不可执徳不弘不能信之于人虽颇自好而当世谈论之士多加诋谤自入有罪者之籍污秽终身莫能自洁使平日所立之志扄闲沦落智高万物之上而名陷九渊之下于中夜窃自叹悔不当轻易效慕世俗科举狥外构此凶溺今又不儆而欲任乎此甚不宜出者一时同黜之人固有不幸而被污者然罪大恶极羞谈于妇人女子之口尚十之九彼岂不觊幸仆出以为先容之地而当时宰执又率崇私爱而乏分别茍欲引其私人必援仆为喻是所以用仆者非必实知其为人而真明其有诬也如此则是以贤者之身而为不肖者之资矣语有曰君子非其招不往以不贤人之招招贤人如之何其可往哉今众人虽以不肖谓仆而仆未尝一日不以贤君子自谓已如此自谓而人以彼谓已葢所谓嘑尔而与乞人不屑者也此甚不宜出者二明公之意特出于一时爱念之笃偶未详究及此然言出乎口通乎心明有日月幽有鬼神此区区平素之忱可一鉴而尽者公如觉之必信其为肝膈之实嘅然怜我体我矣会公甚难既会又复匆匆不得请益而又不能迎候敝邑此甚负公也谅公有以恕之乎临纸惘然春和伏惟保顺幸甚  

与李空同【`周祚`】  

夫有倾葢如旧白首如新又云旷世相感对面不相知呜呼嗟夫是亦足悲矣祚于越之人也越俗多士古称五千勾践之遗风焉今而求古之士有不可得也古务知畧足以兴仆起舍而今多诗书之习柔顺和缓拉功名而取卿相拾青紫而享肉酪及执其所攻而读之其辞漫漫其音呜呜未见其如古人也嗟夫予独何心能不悲夫被生于世而不能自立非勇也安乎俗而不能有返非智也非勇非智不可为士我思今人其谁归乎往寓幽燕有携空同集过子者予抱而读之再三而叹之嗟夫世有是人予不得而见之予岂人也哉方时举进士不获自逸后二年出宰东阿又不获自逸每抱其书不置予未逮我当有以遂予之心也居东阿不六月以父忧归越忧中益思见其人而于礼有不可出矣乡里之人见祚如此多购近时鸣世之文相与议论气卑意下祗令人悲悼耳果追空同哉嗟乎予不见其人也而止是书耳追忆予年骎骎乎四十有四矣白日易下逝水不返堕弱茍且以俟其老将奈何也求虞翻赵晔陆佃放翁于乡之遗书而读之吾意未觉其有当也登会稽之山想黄河之流浮云西驰征翼东向又不能不空同之思忼慨几于泣下而左右之人岂复知予者哉诚以惜时不如立名慕徳不如励行追古不如就今执文不如亲炙此王粲有依刘之诚张敏有梦惠之叹古今之所共钦烈士之尤甘心也转展思维莫能为心昔施惠死庄子至寝言子期终伯牙至不弹天下之士岂弟子恨不得师师亦未尝不恨得弟子耳楚国之寳惟下士之爱燕市之石多众人之羞其诚有合不合知不知论衡致推于蔡子玄经式重于侯巴讵无其故哉祚自视世人少有知识霄壤百年忍同蝼蚁男子生不成名丈夫没无所称得不悲矣足下视予其真何如抱兹愤懑莫与告诉出门天地如此之大往来之人若是之多今人为文有复逾空同耶然以衰绖婴已未易奔趋托便鸿而附音因北风而遡告复望恕子皮之狂哀寗戚之志不吝赐敎感惠无穷矣  

与吴长史书【`文林`】  

林窃惟足下之人之才不同而所遇亦不能同以大有为之才而适遇小事则将俯焉而善其所小固未尝略其小以为不足为邹阳枚乗相吴而能善其身汲黯以诸侯相而卧治淮阳又若贾谊之于长沙董仲舒之于江都于胶西虽皆未得宰制天下而天下后世未尝少其为人古今称董贾有王佐才岂以其职之末而汨没其相业耶所存所发何如耳先生徳修而学赡言中而行检铨选非常出以相王纡黄曳紫恩及上世朝廷待先生不为不重矣其所以望匡益于王也不为不深矣其欲表仪僚属卫安黔黎也不为不切矣非邹枚草莽之臣之比也贾谊汲黯之左迁于遐方也又遇殿下仁明寛厚言听计从又非董仲舒之两相皆骄主也是先生以有为之才居可为之时岂无是心哉但先生居清重之任不屑于烦琐故惟辅导为急而民事非所关朝廷亦未尝以民事付畀之也故民之结舌不敢言者先生不当与知也非不知也不当问也非不问也不必问也丙吉不治杀人之死而牛喘是问所职者重也林顾不能崇重先生而惓惓以是望之者念今日之事非先生不能达也虽然先生所居者相职也林之所言民事也先生谓民事非相职中事乎林不告先生不必问告之必不忍置矣当是牧民者不以告是逺先生之贤畏先生之威重诬其民而自弃其徳业也居牧民之职尚有所畏规避以罔其上害及其民而况先生者之未尝付畀乎民事也林回视当时牧民者之不告坐视其民之死心窃羞之而忍复自蹈之邪今林尽言于先生矣先生以林之言为不是黜而不听林将乞骸骨于朝廷避贤者路以林之言是而陈诸殿下之前以为不是黜而不听必将达诸朝而又以为不是黜而不听先生所以自处必又高于林一等矣古人有言曰有官守者不得其职则去此之谓也昔汉景帝时田叔为鲁王相初到闻民自言讼王取其财物者田叔取其渠率二十人各笞五十余各搏一十怒曰王非若主邪何自敢言若主鲁王闻之大惭发中府钱使田叔偿之叔云王自夺之使相偿之是王为恶而相为善也叔必不与偿于是王乃尽偿之史记笔之后世传之以为羙谈今殿下爱民修徳实无鲁主取财物之事而使民哀而无告者苦而不知耳先生知而不告非殿下之不明也告之则必听者也况又不必发王府库以偿之也亦不必损岁之常租也但禁侵渔之人使彼此得所愿耳林生居野薮不识时宜谬居邑长惶赧无措敢发狂妄譬犹婴儿羞耻未生一遇疾痛即咆哮大宾席前而不知容貎之丑也伏冀矜悯愚诚不罪直戅念斯民之颠连恤国家之根本勿谓此为小事不足为少舒諌诤之容善解倒悬之急使愽平一县大小男妇世世刻骨镂心念先生之徳泽于不朽使仲舒数子不能専羙于前斯文幸甚  

上会议诸公书【`文林`】  

林以菲材荷蒙拔擢尸位校人感愧交并无他自效兹者伏遇圣天子龙飞九五从諌如流林勉陈十事云云真迂踈僻陋不合时宜之论误蒙恩宥复赐会议林惶恐不胜因复思之前日进呈之时颇渉未信而諌之嫌辞不别白不足以动大人君子之听谨择率旧章一条试为明公偹言之林云太祖太宗临朝听政之仪制器仗并皇明祖训等书冀必询之而后明也今已委明公辈会议林敢不竟其说按太祖太宗故事凡临朝听政不御正殿止御奏天门不设高座止设椅案内阁大臣侍立左右六科次之五府六部又次之百官又次之通政司执所受奏状若干一一进呈轮流朗诵事之易而小者面付府部施行大而难者面与大臣议未决退入内阁或召重臣反复思论夜或就寝阁内其判鼔状若召原问官面审而鞫之君臣之间可否相济一虞廷都俞吁咈气象非汉唐宋可比所以近幸之徒不得蒙蔽而天子之权不下移小民疾苦亦可以输达而天下享太平之福近年旧章日废大权尽出司礼监咫尺之间天地悬絶酿成深痼之疾牢不可解如此使立朝大臣如明公辈虽欲辅圣徳修朝政而振纪纲不待智者而知其难矣如林所陈明公虽力赐主张条分缕析以冀其必行岂易得哉或以为事体重大卒难兴复林以为天下万事莫不有大根本有大机会今日之事惟此一条最大根本最大机会根本不立机会又失则人才决不可收拾政事决不可施行奸邪谗说欺负之徒决不可摈斥司礼监之权决不可复如祖训而尧舜之治决不能卒致也况太祖太宗之仪制条训岂有不足法者弃此根本机会而乃如世所论者曰某官未称职某政不可行抑末矣他日蒙蔽之恩又可胜言也哉细而思之其势亦甚易葢非更新创始惊世骇俗之事不过兴复旧章耳况皇上厉精图治之急亦欲亲见大臣而无由者失此机会而不力图之林恐明公辈立于朝廷之上者不将有所负耶况明公乃朝廷所敬畏倚任者也天下拭目仰戴者也与踈逺微贱之臣又不同矣伏惟明公上为社稷下为生灵不以林人微言轻而曲成之请之再三必欲感动使因败以为功化危而为安则林所谓理性情以下数事有不期然而然者矣天下幸甚  

上廵抚陈公书【`田汝成`】  

下官无状承乏兹土吏治民风麤觕渉猎窃抱隠忧欲献过计言之则似迂愚不言则失智者未明之覩蹇且病讷孤愤之懐谁与抒者顾明公往矣用是忘踈谬而论记也下官所忧非为二三小吏几微墨守负课程慢期会也乃所忧则长虑一方积弱之弊为梗难支尔今之为贵州者类曰覊縻而治此非高明识治体长者言也乃今所患正坐此尔夫覊縻之令先王所以待夷狄也贡赋不征其国朝聘不列其君是以来则修委积之饩去则申疆圉之守视若牛马然令勿蹏触而已若夫要荒之服时享而岁贡者已有文告之辞征伐之典治之加夷狄一等矣况不为要荒者乎贵州虽絶逺给由入税与内地亡异青褐之使交毂而驰非要荒之服也奈何欲以夷狄之法待之哉善乎诸葛亮之治蜀也曰南中反复非振法不可其时若马忠之守牂牁李恢之参帷幄皆以威棱诛锄豪猾故夜郎终孔明之世不敢称叛近事若马晔顾晟亦以杀伐震慑八畨八畨之民祠而颂悳至今不废未尝以严雠二公也岂非真高明识治体长者哉今夫御驯驷者垂其鞿的騠駻之骑则重勒而复靷中州之民譬则驯驷也垂陲则騠駻之骑也垂鞿以控騠駻之骑鲜不摧辕而覆轨矣夫贵州右引巴岷左属象郡南扼昆明之吭以蔽湖襄四面阻险百夷盘据官吏出入非兵卫不敢輙行鸟道崛鬰溪谷间之毒草蒙宻炎蒸歊臭曽无寻丈之地驰可肩儗卒有椎埋胠箧之奸呼啸跋扈非可走尺檄而械致也又多缦土灌以流泉沃而敏树故四方流冗亡頼匿命此焉逋薮虑不为土著而胥宇者故其心易动缓之则乌集急之则麖骇非有邑里名数按比伍而寻蹑也宣慰安抚长官诸司裂壤而守各私其家豪举鼎立幽明之课不登天府故婪虣者无惩非若中州之吏惮绳墨兢业检束也夫以孔棘之地杂以易动之民统以无严黜陟之官而部刺长吏犹欲一切寛假冀其茍安胡可得也是以魋结之酋睢盱自恣加以逋逃黠桀嗾弄其间箝制官府一有按验輙扬帜而号曰吏激我变其倒行逆施之事胡可长也国初戍卒二十万今物故去者十八九矣其一二存者又直以给负担掫徼廵之役供行李往来非能彀甲而驰击刺素练也指挥使而下又率选耎杂伍庸隶曽无谙韬畧缓急可倚者也夫以缓急无倚之将帅不练之兵强而使之虽五尺之童知其难矣是以一有征剿必籍土兵我军既单土兵益横故非厚赏不足以贾其行幸而凯旋虽卤获载涂莫敢诘问何也我固无以加之也其积弱之形非旦夕矣苏洵有言近之可忧未若逺之可忧也故先王慎择逺方之吏乃今藩臬郡守主上頼以宣威徳而靖逺人者也其所推用大半以失职左迁之人取具名数若下官者固已摈而量移者也彼其处心积虑寜复有永图哉计日而居迁延得代幸顷刻脱去而已休明之世岂乏人而使之独于一方靳惜何也将以恶地难治乎则不当以不齿抡择之人据盘错之任若以为易也则庙谟已舛甚非所以戢外而寜内也土官之家率诟燋淫虐亡亷耻顾爱威之则帖服优之则傲慢上侵譬诸小人未可以慈仁导化也今法令曰土官非徒以上不得参提长吏奉行惮于条奏虽受贿枉法者亦以笞杖出之益以骄玩今纵不能禠爵削地与流官比独不能假律令以屈辱当众薄责消其桀骜之心乎释此不行而姑息因仍是隳法而惠恶也夫上之所用既非其人下之所以制驭者又复失体是以法度日弛威棱弗张奸究公行逆节比起大抵皆覊縻之说壊之也故曰仁者不废法而施恩智者不遗逺而詧近勇者不牵议而愒日葢法废则长奸恩不可得而普也遗逺则忧迨内不可得而敉也牵议则生疑事不可得而举也失斯三者里胥不可以治五家之市而况于逺方易乱之民乎夫贵州之患最大而可忧者莫如水西顷有为水西之谣者曰贵州区区挥沬可濡其誖谩不道一至于此尚可高拱而覊縻哉若其比周之雄声势相倚者则西有芒部南有播州北有酉阳此三四酋帅虑无不欲屠剪颉颃厚自封殖者乃者安氏拥兵不调播州不服节制芒部乌蒙仇杀不可居解酉阳侵乌罗夺麻兎之地幸而国家全盛犹以文移服属脱一方有锋镝之警此辈尚肯帖然俯首而已哉积弱如此而议者犹欲以覊縻临之此下官所以日夕疚心强聒而不舍者也夫法当饬始祸贵塞源今者始已蛊而源已溃矣非卓荦明逹之才不可责以善后之治也明公立节忼慨时论所归诚能采不讳之言画永安之策刬积弱之弊折不轨之萌即使下官永滞炎徼十年不调所以报主恩而酬壮志者亦不虚矣伏乞裁詧无任拳拳  

与周克道书【`田汝成`】  

尝谓今之士子不患无论学之名而患无力学之志不患无豁畧之识而患无沉着之功今之教者率又袭为高明广大之谈而不示以切近精微之序乍闻其说非不霅然心怡徐而究之终无依据是之谓躐等而不顾其安凌虚而不跖其实后学薄识愈至迷途终日譊譊卒沦浮伪亦可哀也已夫古今见道之大者莫如孟子而称敎人之善者莫如孔子孔子曰愽之以文约之以礼而孟子曰所不虑而知者其良知也夫愽文约礼岂有出于良知之外者哉而圣人不以一言蔽之者诚欲学者随事而认理循序以为功业积徳崇自造乎会归之地尔故当其时为政之对人人殊旨而同归于治为仁之语亦人人殊旨而同归于礼至有二人同问而人异其辞一人屡问而时易其说譬如良医用药审寒燠之宜明标本之治如是而人不受益者鲜矣故曰中人以上可以语上也中人以下不可以语上也其慎于敎也如是今之敎者率先性命之说号称头脑不问浅深上下概以语人经承之士得其依稀惑于想象遂以随事精察者为逐物而丧心虚衷反照者为致知而率性是孔子之说不几于伤烦而顾不能如孟子之省约也尝谓孟子论道得其高明孔子敎人始于切近孟子论道譬如凌歴泰山周览八极丘陵原隰举圜睫下孔子敎化则自其平陆而引之及麓语麓及椒语椒及于巅则向之丘陵原隰亦一览而无遗矣今之学者不屑循平地麓椒之歩而好为周览八极之观企望云霄终乏羽翼睠睠没齿竟为草莽翳灭而已予尝翫经传之绪余约圣贤之旨趣以为五经四书要其极则一字而兼该条其进为之方则千万言而各得其故方其始也多辟之涂以诱其入其既至也则会于一室而四通八达出入其涂葢就其识见之近而歆其向往之心鼔其才力之宜而策其造诣之极一行一止皆酌诸心一念一言必揆诸理审义利之辩明取舍之权斯之谓以实心弘实见举实歩以歴实地庶几素履不愆而率性之原可悟会尔否则头脑虽明工夫无据名讲身心之学实为口舌之资饰伪长奸论之何益自揣浅陋不能表率即欲聚徒倡说则又倦于鼓唇间以语人则皆黙然而去以为琐琐不知本原殊不可解故直勉勉循循以自修饰不耐言辞譬如方士得服食之法冀以自养而已其深信笃好辟榖而从者不语也安敢望敎化之行哉  

寄童内方书【`王庭陈`】  

仆于门下深托志气其合非强赤壁一别忧患相仍兼之阻修缺然礼问顾我同人岂有遐心今知执事暂违供奉展谒桑梓乃敢致书门下谢弛慢之罪复有愤懑之悰冀伸于知已幸毋恶其强聒也去夏顾公以兴都志事见召仆谓斯事体大宜得馆阁载笔之臣名家之彦乃可持衡义例树帜斯文也如仆纎琐除籍放诞废业衰老垂死之人何可与此使者至门闭拒不内作书辞谢颇为哀恳而顾公不释征命屡至且牒责郡邑于是乡里亲知诸父兄辈皆谓东桥巨公自童稚知汝违众怒荐汝汝纵不欲预志事独不可一往候乎不然郡邑当见让其咎由汝非所以事尊贵答知已承邦大夫也仆不得已许之行然犹迟迟度仲秋书且成可往耳比至其书果草创毕矣仆才不逮二子逺甚何敢高议得失破其坚白有所帮助乎况仆私心秪欲如前所陈幸其既就而顾公乃以进书表见委又摘数事令仆缀之数言此外未措一辞矣仆每谓诸师儒曰书上必无署我名我本无劳曷敢分誉但勿祸我此令亲刘子所知也夫书之□□不但圣谕所云体例不合事实差误而已而恩泽横流薄谴而厚赉诚草莱之余润灰烬之惊熖也近闻东桥复有荐疏而当道叅驳谓仆著名贪恶云云吁寃哉东桥果祸我至此也仆之免于狂吠者乆矣而今一旦有此声也何为而至仆哉仆自作吏及被废以来积衅累垢殊诡万状即有智给未能缕数独缺一贪耳而好事黄门为仆补足不意晩路幸有此遭且即书罪之瑕类难穷矣而乃根渊往事造作新评意在重锢密罗絶系出柢而括索未详指其所乏是虽忍心点璧而天下耳目其可涂乎彼之为此岂以仆欲于此因縁出爪觊攘腐鼠乎呜呼误矣凡今不安摈斥而思得振起者亦自有道仆上之不能矜饬名行动流俗之誉下之不能交结要津工鑚刺之术闻谈官府则如爰居听钟鼓骇掉不食或谓仆且复用则如聆诅詈恨不掩耳葢知其愚我也一日之间卧多于坐每春夏之交寒暑之会往往迷节候而诡晦朔至家事综缉一委妻孥所谓婚嫁已毕如我已死无闗世情矣血气既衰心知日塞不敢思其所不及人以文事见属则颦蹙竟日百不一应又覩近者觚翰之流家骥人璧欲应时改辙则故步或失若降心仍贯则前薪见凌故悉置不为也俗好通问而仆独尚神交至于贵人犹惮轻启此非索价为高自絶长者也仆见今之刺谒楮幅广狭称谓重轻皆异往度虽在亲旧秩日进则启益恭如是乃得省览否则必获顿掷然此在仕者不得不然耳仆以田夫而修仕者之事则所不习若恃其素昔新敬不加则虞掷顿不省以故欲作輙辍也干进者然乎此皆不欲违其所便强其不能示自废之迹广谗口之资庶几得比散木保其天年耳昨赴承天旋检敝笥冠舄渍莓家人粗为理致强仆摄之仆临镜自嘲曰沐猴而冠然矣顷刻在躬则手足疾苦不胜拘挛山林之骨曷可移易又世俗喜足恭揖拱不辨委折率至地而仆要领木强极力效之不能肖每不称施而不称施则获罪责不贳欲逃罪责则本性难强强不能乆执事视仆心迹岂不然哉而今乃用此事被口语偶一念及如鲍鱼在鼻鸱枭在耳又如魑魅在目忍之不堪报之无从也奈何奈何夫铩羽之鸟病鹘之所窥也折趾之兎蹇卢之所利也仆固下流易乗柔质可茹而彼也何足称爪牙之利张搏击之威哉虽然业已厕名其末而欲逃其咎茍不得知已如执事者而告之何益于人不听秪以发笑而资嫉者之口耳外答东桥及陈大廵书稿附上以见初志  

上宗伯书【`金继辉`】  

朝鲜国差来陪臣刑曹判书金继辉等薫沐再拜谨上书于大宗伯相公阁下兹者寡君之遣鄙人等来也非修乎事之常而事固有得已不得已之疑焉故与国人谋矣其小人者曰国祖蒙被诟诬葢累叶吁雪承列圣之垂永不一不再而足独所稽者新会典之纂完颁示有期耳期至则行李往来相属不必于専也専而期或未至则迟以年时不得留而俟也事宜得已其君子者曰冒以他人之系为诟何如也陷于弑四君之恶为诬何如也诟诬攸集典训是载而流布于天下之耳目为寃何如也惟寃屡号有降兹监讫至今日无遗情矣然典之未新积二百年以有待典之适新将朝暮如不及获亦既窃闻其垂完矣不亟専使以请明示而诿曰往来相属是尚可忍乎况事有闗于父子君臣之故者其在中国非礼政所不及则闻之不容于恝为之辨之不容但已肆天朝之动念于我乆矣籍令専使以俟完典果有年时之留必不拘于故常而莫许也事奚啻不得已寡君于是却小人者而君子之听曰此固寡人之志也葢乏使以命鄙人等而宴赐特厚至于解衣推食遣之日复亲执爵以饮西向拜奏而受之且泣且语曰我祖我考实皆奉有先朝恩勅惟觊新典之快覩无复余憾而溘焉泉壤目且不溟寡人之得圣旨又叮咛矣而独可保其究乎又曰汝等必得事完而还鄙人等泣而辞曰不得事完毋还也小邦虽极区区君使臣以礼臣事君以义惟不欺负以为恒物今寡君既以事完属鄙人等鄙人等亦以许寡君岂容有二哉顾以新典之完乃我事完之日惟早晩爽于始闻之为虑亦不敢以私情迫切而有所欲速于其间惟不得留俟之为惧耳寡君之衣在身丝缕之命足与同弊寡君之食在腹没齿足以为饱虽十易寒暑无难留也惟难留者在天朝接逺人之故常而不可寛焉即鄙人等有死而已虽欲勿死如毋还何鄙人等既以寡君之咨抵执事者而奏下亦到部伏惟阁下高明仁恕宜无不察其详鄙人等庸敢以赘独恐执事者于鄙人等所以不得不専来不得不留俟者察之或泛而容易于禀覆之际以致万分有一缺误也用是不免披诉惟其専専于无所事言渉猥屑而不能自已伏望阁下兼容而曲遂之毋使小邦小人者言雠君子者言不雠而鄙人等有以还报于寡君则千万之幸也  

## 文章辨体彚选卷二百三十八

（明）贺复征 编  

○书三十四  

与华修撰子潜论修史书【`明陆粲`】  

得手书知奉明诏将重修宋元二史甚盛举也粲也闻之君子曰班固死天下不复有良史矣魏晋而下古意寖微然其辞之鄙近猥冗则莫有甚于宋元之为史者夫自孔子修春秋犹援据百二十国寳书马迁为史记既紬金匮石室之秘又旁采羣籍以就之故凡有事于史不先泛观愽取而能成一家言者未之有也今二代之史乃独据其当时所谓实录者云尔而实录所据又不过诸家行状碑志之属行状碑志之辞能尽善乎是非善恶能尽公乎乃至全篇载入不复刋削【`如元史赵孟俯传曽祖某宋某官国朝赠某官祖某赠某官父某赠某官直当时志文中语耳此类颇多姑举其一`】又不问其人何如凡阶级稍崇者輙为立传其间直叙官职迁转而事迹寂寥如一由状然故其书卷帙虽数倍于前史而文辞乃无一篇可与陈寿以下诸人争衡非但笔力不逮亦以纪载过繁难于捡括故也其它纰缪又不暇悉数今必痛扫去之自立机轴先广开献书之路求诸野史小说杂传记详核其异同之故准司马公通鉴考异例为一书使统体既定然后下笔大抵以正史订杂书之缪以杂书禆正史之阙凡其人之碌碌不足传者事之琐屑者奏疏之冗长而空言无实者皆畧去之期于繁简适中是非不谬而已若秪用旧本窜易首尾姑以了事窃恐后之议今犹今之议昔曽不若姑仍其旧之为愈耳然二书体大自非在上者优假岁月无求速成而诸君子当事者能任为已责不肯虚过日时则未易为矣至其文体且当以平正通达为主不必如今之为古文者务为艰深诡异之辞反使事迹鬰而弗明此最大忌也当圣明在上垂情述作诸君子遭不世之竒会岂徒受大官酒食藉此为升转之计茍且塞责而已哉兄何不与文升辈二三同志以此意昌言于朝使二史之成追纵班马为千载之一快也时难得而易失窃重为诸君子愿之粲病废之余栖伏林壑弗与世事黙黙乆矣偶感触輙为知已者一道惟弗以为迂而俯听之且无使不相恱者知斯言之出于我而重得罪焉受赐多矣  

与杨用修太史书【`陆粲`】  

粲自覊贯时诵公文章已深向往及壮登仕与令弟用徳为同年又同入馆每从询公动定之详以不获侍敎为恨其后自諌省谪都匀间于一二士友家覩公手书滇中诸作良用叹服归田以来始得转注古音畧读之为不忍去手窃谓此义自汉迄今学者尊信许氏之说莫觉其非虽赵撝谦尝言之而未尽惟公卓然有见于千载之下独持伟论成此巨编其曰中夹漈之膏肓而起叔仲之废疾者虽自谓可也甚盛甚盛第其间犹颇有可疑者粲也过不自量尝欲书之以请质焉顾先达如公以命世豪杰之才而济以精诣愽学之洽论议所及前无古人其著述岂晩末所当置喙是以迟回未敢遽出其说既而思之此书闗系至大茍纎微不尽便成千载之憾所谓不欲以疑网堕来哲固公之盛心也不胜爱莫助之之愿用敢忘其固陋而卒陈之惟公察焉夫此书既为转注而作则当依许氏说文之例以字之偏傍为主凡其转声皆疏于本字之下庶几纲举目张一览可尽乃今置偏傍而用韵则有难言者矣葢一字而每韵皆见则不胜其烦独于一处说之又未能曲畅如后语所称再转三转以至八九转者今此书能尽之乎令后来者讨寻而莫得其源流恐不免有遗议矣此愚之不能无疑者一也谓傍音叶音皆转注之极此至论也傍音姑弗论若叶音则吴棫韵补具矣其有讹谬阙遗不妨拈出或附见于后知古音余之比可也今摘取其一二以羼入诸韵则未知其义为转注乎为叶音乎其它不录者岂尽无足采乎去取之间当必有意此愚之不能无疑者二也古文竒字如东韵之■〈难，能代隹〉支韵之■〈鱼知〉虞韵之■〈艹品〉■〈囗外无内〉者诸篇中往往见之此等葢不胜纪载诚欲扶微广益自可搜辑别为一书而以杂之转注之列则恐非其伦类也与序文所谓匪徒逞愽■〈麻外分内〉累卷帙者其指得无少异乎此愚之不能无疑者三也其它援证字义或千虑一失尚有可商确者间亦随文笺注别录以偹省览敬托时川公为之先容然粲犹窃愧惧不敢自安深惟著述之功创始者难而求偹之论后出者易矧以粲之謭薄寡闻而輙议及此诚亦僣妄之极矣所敢自同季绪以犯公家听祖璅璅之讥亦恃公旷度高识不啻能为丁敬礼也  

与太宰罗公书【`陆粲`】  

鲁斋仕元之非丘文庄公所论殆不可易伯生乃当时人称誉之言恐不足为据近时何侍郎粹夫以乡里之故欲为鲁斋出脱力排文庄之论乃引孔子适楚以比之抑又过矣楚与吴越不得谓絶域先儒谓其上世皆有元徳显功通于周室孔子特恶其僣王故外之耳岂残灭中夏渎乱纲常者之比哉设使孔子得用于楚必革其僣号上尊周室下安生民其施为自有不同者夫孔子岂不欲行道救民然必先顾已之出处得正与否耳乡若楚人簒灭周家而有天下虽尽坑一世之人尽废儒者之道孔子必不肯为此之故而诎身以仕之也如元朝父子兄弟多不相亲逊正所谓彛伦攸斁之世又其开创之时屠戮生民若刈草菅其后君臣率皆好杀此等处鲁斋何尝救正得一分然假使真能救正得而其出处之际已有愧于君子多矣孰若隠居不仕著书讲学以明此道之为愈乎贤如龟山晩年一出犹为晦翁所不取况下此者耶故尝谬谓何公之回护鲁斋正如象山之作荆公祠记虽强为分疏终是费力也  

与文征明书【`唐寅`】  

寅白征明君卿窃尝闻之累吁可以当泣痛言可以譬哀故姜氏泣于室而坚城为之隳堞荆轲议于朝而壮士为之征剑良以情之所感木石动容而事之所激生有不顾也昔每论此废书而叹不意今者事集于仆哀哉哀哉此亦命矣俯首自分死丧无日括囊泣血羣于鸟兽而吾卿犹以英雄期仆忘其罪累殷勤敎督罄竭懐素缺然不报是马迁之志不达于任侯少卿之心不信于苏季也计仆少年居身屠酤鼔刀涤血获奉吾卿周旋颉颃婆娑皆欲以功名命世不幸多故哀乱相寻父母妻子蹑踵而没丧车屡驾黄口嗷嗷加仆之宕跌无覊不问生产何有何亡付之谈笑鸣琴在室坐客长满而亦能慷慨然诺周人之急尝自谓布衣之侠私甚厚鲁连先生与朱家二人为其言足以抗世而惠足以庇人愿赍门下一卒而悼世之不尝此士也芜秽日积门户衰废柴车索带遂及篮缕犹幸籍朋友之资乡曲之誉公卿吹嘘援枯就生起骨加肉猥以微名冒东南多士之上方斯时也荐绅交游举手相庆将谓仆滥文笔之纵横执谈论之户輙岐舌而赞并口而称墙高基下遂为祸的侧目在傍而仆不知从容晏笑已在虎口庭无蘩桑贝锦百疋谗舌万丈飞章交加至乎天子震赫召捕诏狱身贯三木卒吏如虎举头抢地洟泗横集而后昆山焚如玉石皆毁下流难处众恶所归积丝成网罗狼众乃食人马牦切白玉三言变慈母海内遂以寅为不齿之士仍拳张胆若赴雠敌知与不知毕指而唾辱亦甚矣整冠李下掇墨甑中仆虽聋盲亦知罪也当衡者哀怜其穷点检旧章责为部邮将使积劳补过循资干禄而籧除戚施俯仰异态士也可杀不能再辱嗟乎吾卿仆幸同心于执事者于兹十五年矣锦带悬髦迨于今日沥胆濯肝明何尝负朋友幽何尝畏鬼神兹所经由惨毒万状眉目改观愧色满面衣焦不可伸履决不可纳僮奴据案夫妻反目旧有狞狗当门而噬反视室中甂瓯破缺衣屦之外靡有长物西风鸣枯萧然覊客嗟嗟咄咄计无所出将春掇桑椹秋拾橡实余者不迨则寄口浮屠日愿一餐葢不谋其夕也呼欷乎哉如此而不自引决抱石就水者良自怨恨筋骨柔脆不能挽强执鋭揽荆吴之士剑客大挟犹当一队为国家出死命使功劳可以纪录乃徒以区区研摩刻削之材而欲周济世间又遭不幸原田无岁祸与命期抱毁负谤罪大罚小不胜其贺矣窃窥古人墨翟拘囚乃有薄丧孙子失足爰着兵法马迁腐戮史记百篇贾生流放文辞卓落不自揆测愿丽其后以合孔氏不以人废言之旨亦将櫽括旧闻总统百氏叙述十经翱翔藴奥以成一家之言传之好事托之高山没身而后有甘鲍鱼之腥而忘其臭者传诵其言探察其心必将为之抚缶命酒击节而歌呜呜也嗟哉吾卿男子阖棺事始定视吾舌存否也仆素宕侠不能及徳欲振谋策操低昂功且废矣若不托笔札以自见将何成哉譬若蜉蝣衣裳楚楚身虽不久为人所怜仆一日得完首领就地下见先君子使世亦知有唐生者岁月不久人命飞霜何所自戮尘中屈身低眉以窃衣食使朋友谓仆何使后世谓唐生何素日轻冨贵犹飞毛今而若此是不信于朋友也寒暑代迁裘葛可继饱则夷犹饥乃乞食岂不伟哉黄鹄举矣华骝奋矣吾卿岂忧恋残豆吓腐鼠邪此外无他谈但吾弟弱不任门户傍无伯叔衣食空絶必为流莩仆素论交者皆负节义幸捐狗马余食使不絶唐氏之祀则区区之懐安矣乐矣  

上李崆峒书【`黄省曽`】  

省曽伏迹南海企懐高风久矣念自总髪以来好窥览古坟窃■〈文上巾下〉心于述作之途缘此道丧絶遐阔学士大夫皆安习庸近迷沿瞽袭上者深饾诡结下者纵发放吐此騄骥所以空羣而和玉所以希贵也悲夫悲夫不复古文安复古道哉圣代鸿泽流沛人文大彰故河精岳秀鳯彩星华乃锺萃于先生由是巴曲塞宇而白雪孤扬鄙音弥国而黄锺特奏至勇不摇大智不惑灵珠早握天池独运主张风雅深诣堂室凡正徳以后天下操觚之士咸闻风翕然而新变实乃先生倡兴之力回澜障倾何其雄也即如吴下徐昌糓少综铅椠作赋海濵既而释褐紫庭与先生缔金马之交每闻品论輙终夜不寝以思改旧矩可谓奋厉焦苦矣方得彬彬然高翔艺林惜乎命寿不将未见其止先生铸陶感鼔而倡兴之力昭昭乎布诸耳目者不可纪矣省曽河南汝寜人也国初以武弁家于吴今为吴人少从诸生困踬竒薄无风云之便阻遏攀造然藴心积虑非一朝矣曩时尝谓丈夫生世进不得振耀王庭扬搉治体恢展经济发挥圣谟即当裹粮蹑蹻周逰五岳穷览六合舒豁襟抱选长林庐大壑撰造一家之言以垂托不朽告之交识或笑或赏白岩先生遂呼为五岳山人赋诗宠行将追向平之高踪矣计惟发轫时即遡黄河薄戾宋都登龙门伏下尘以咨叩大君子洪藴究讨文章指归庶几不虚皓首但上恋老亲下顾弱子蹉跎停挠年逐东流夙懐不遂心悰鬰恼惟仰天唏嘘而已兹复不言龄筭曷常恐一旦烬灭则二十年景懐之私徒抱恨玄台尔矣公乌知哉公乌知哉敬因程自邑僣布区区且有请质矣陋昩愚琐尝妄谓诗歌之道天动神解本于情流弗由人造故虞书显为言志泗夏标之嗟叹古人构唱直写厥衷如春蕙秋蓉生色堪把意态各畅无事雕模末世风颓矜虫闘鹤逓相述师如图缯剪锦饰画虽研割强先露故实虽富根荄愈衰千葩万蕊不如一荣之真也是以小夫或夸达士弗尚匪难作者亦鲜赏音岂识鴈唳哀哀而会节鹂鸣响响以成章凡厥有声无非律吕之数也但世人莫察自然咸遵剽假古途虽践而此理未逮艺英虽徧而正轨未开秀句虽多而真机罕悟独见我公天授灵哲大咏小作拟情赋事一切合辙江西以后逾妙而化如玄造范物鸿钧播气种种殊别新新无已而脉理骨力罔不底极岂世之徒尚风容色泽流连光景之作者可得而测公之藩垣哉布贱索处无由多得珍撰每于士绅家借录讽咏洋洋乎古赋骚选乐府古诗汉魏而览眺诸篇逼类康乐近体歌行少陵太白古文竒气俊度跌荡激昂不异司马子长又间似秦汉名流呜呼盛矣盛矣昔李杜诗圣而文格未光柳韩文薮而诗道不粹岂惟聪识之难兼哉日月几何力固有不遑矣何我公凝禀之全而述作之偹也往匠可凌后哲难继明兴以来一人而已公之华名飞照四裔岂待江湖耕钓者之称颂哉亦以见云山烟泽有此好慕鄙生耳不知公果以为然乎今有号称海内名流而乃为论曰文靡于隋其法亡于退之诗溺于陶其法亡于灵运嗟夫嗟夫是何言哉隋不足论至于退之陶谢亦可少寛宥矣独谢集稍不易评愚则以为登渉之言缔构宻致妙絶穷情极态如川月岭云玩之有余即之不得虽骨气稍劣建安而寓目輙书万象罗会使后代擅场之士内无乏思外无遗物皆斯人为之启导也前薪见凌势固宜然文彦无穷不可欺也徒以体语俱俳病之则三百之中往往而是所系于诗者当辩其真不真耳俳不俳又乌足较哉执是而言是贵形肤而畧神髓者也岂不有遗论乎省曽亦焉知是非但于心有所不安悯恻髙贤受诬恐纷乱来者视听聊一请质耳我公其详教之  

上大司徒梁公俭庵书【`刘绘`】  

进士绘顿首死罪绘不佞不能敬奉德教以顺下陈之心绘恐以不肖之故有伤于门下之度也绘以进士分大司徒观政国家之法以新进者多下邑草莽之臣不习典章令观大臣举事庶他日有所法程可寡过尔未先授以职事也昨澍雨竟日进士以仆马未便遂未到部随有健吏持札相唤进士方与客对即辞客冲雨沾濡来见初以为必有明训教旨便当勇受之也不意门下据案不答礼声色两厉进士以庶司在列不能当面数之责畧为辨论以为一揖不至未成过也门下何动气若斯此所谓覆羮之失而致翻海之怒毁瓦之咎而发破山之威窃亦为门下不取也门下怒愈甚环视两旁指为悍不识事体公肆傲慢令曹吏勒疏叅劾进士始长揖退见同年友但瞑目沉心而笑曹吏之亡职矣夫进士未受职旷何职也未受事败何事也曹吏锥刀不知所主何意所加何辞所摭何事所议何罪圣王高居法宫宸览诸大臣章奏见大司徒奏囊必虑以为军国何大议边圉何大策内庭何大计象魏何大令发而视之则叅一未到进士尔绘惧此琐细事乃廑圣主当何出丝纶下明诏哉是本欲成进士之材而损门下爱士之徳明进士之过而累门下容人之量绘闻仁不弃物礼先厚施以不肖之始进望门下有以全之不虞其輙弃之也以不肖之狂悖望门下有以敎之不虞其輙摧之也故不敎而怒者礼之暴也不寛而伐者义之惨也且举一言而伤国体之大非忠也薄一士而动羣臣之猜非知也愿门下察之昨闻周司务同郎吏二三人皆短绘于门下谓绘多言戏谍俯仰亢倨出入不循榘度嗟哉以绘之行诚如左右之言但绘且思之以绘之志行欲免于左右之譛必不可得也以左右之志行欲相合而矜之亦必不可得也谚曰女入宫见妬士入朝见忌夫宫妬者必名姝也朝忌者必竒士也绘虽亡竒然自左右抵之必骇顾而叱焉者也昔黄次公郄督邮之譛而全许丞之名龚少卿拒功曹之诽而得王生之力孟公不顾尚书之期而司徒马宫优之位跻列侯士元不理耒阳之事而相国孔明原之权登上将此四人者岂徒以疏阔偷慵哉性有能不能人有遇不遇尔是以孔门设敎列为四科班史论人注为九等善人难以入室狂狷可以成章不有巨徳何以造士也门下又让绘曰观汝年已踰三十何不省事若斯嗟哉嗟哉绘生八九岁时颇具知识能属文乡里缪指为竒今三十一岁矣不能于此时光扬骏业为国家济一事逐队南宫厕于释褐之末尝自愧恨力倦神疲时或目不辨朱紫耳不聆音理随口应答健忘如耄而自不知其故也但仰方今圣主御极六合一家虽有竒杰何能自表此正马卿扬雄所谓仪秦无所骋辩贲黄难以事勇者也故如文子弱龄能御衷甲甘罗十二凭轼下赵子房以童年报韩仲华十九而为佐命古者英哲不尠假并生斯世则亦就抠衣鼔箧之业尔岂能遽奋青霄之上耶绘文不能猎取上第名不能横四海则宜为左右之轻且斥绘亦以此澹荡而困于自悼常恐终无树立而自委于末行也绘且筹之绘居宛汝之间其俗子弟多好猎绘往猎家见名鹰于未猎时凝金眸垂云翮毳毛剥落翛然如鹜徘徊条镞之系若病且死啖以翠鸟之肉不厌也饮以鸟梅之液不甘也一旦脱鞴而扬乗迅风而起也竦翼而翔于碧落其神俊莫能当之于此之时信大鹏避路孔鸾惊举野无狐兎之迹林乏燕雀之羽何也以其才力得纵而精耀气涌也以绘之不肖倘辱纳而敎之当有鸾鳯朝阳之志肯以名鹰自况耶若终不加爱而与进之绘闻志士不违心以干禄烈士不忍诟而丧名高鴈伤空弦而横透云幕神驹惊虚棰而灭影昆仑今九州岛之外五岳之巅可为旷士栖神寄足者无限肯终阻门下之条约而有污印韨哉狂愚敬勒通记外孤鹤赋一篇并见志意览辞喜怒惟其裁察  

与张吴县书【`皇甫濓`】  

某无似韬迹山壑未尝轻诣有司昨还自京师企仰芳猷乃一通谒继辱枉顾不以凿坏之节用失倾葢之欢迩者伏闻道体违和偃卧斋合吴民负持槁禾无所控诉憔悴颠顿哀号道路公不强起何以慰之况今岁之旱异于往时赤魃为灾荧惑见象红光夜烛融风昼号烁石流金忽歴三月河干不激井泥无禽七十老人目无所覩窃念公自下车刋除苛法布以仁恩照了庶情泽濡万物道化大行民心允洽灾祥不时其故何耶昔夏桀之虐祸延有商刘英之寃忧在楚相天之积沴既久而民之怨毒已深矣然犹幸其及公之身而降之是天之不即弃民于死亡也何也公之徳在民心民之所与天必享之人之所归神必听之公能强起而为民请祷又何感之不通而请之不得也大雩之说有为神农之书者偹言之矣叅以糓梁之着论仲舒之已行恐无不验也吴有白龙之神载在祀典凡祭守令必亲至其祠后乃遣摄以往至用吏胥不已亵乎王淯南时旱甚躬往亲之见其祠宇倾圯祝曰雨降而新之旋车而龙见入郛而雨沛淯南擢去祠犹昔也人则不信于神何有胡可泉下车适旱令有司畧放神农之法为龙形祠而呼之躬帅吏民徒歩坛社一时户设几筵罂水置蜥儿童旛■〈旛，童代番〉灯香歌呼阗溢应时而雨比之随车今一屠宰而不能断吏则不虔于神何有某又闻郡守有闵雨之诚按公讲救灾之政某妄意今日所急莫大于释系缓刑次之蠲逋次之弛禁次之劝分次之防盗次之六者皆举庶乎其能镇抚之矣葢吴自南岷公为郡讼谍纷积两造摄至抶而囚之踰时歴岁不复讯鞫囹圄之中缧绁成羣府治之前桎梏如市气鬰而不泄疫延而不已京房曰归狱不解兹谓追非南岷虽去其弊犹在故曰莫大于释系理官持法不平恒狥上意以为轻重故情伪不得出入在心非辜而服上刑不道而获平反者有之矣迩乃赤日之下执囚而刑之虽罪在不赦亦足上干天和传曰刑罚妄加羣阴不附则阳气胜而常阳者非耶故曰缓刑次之往令催科无状遗逋积负十有余年肃斋在郡荒歉所停一切亩筭籍登司徒为害莫甚一旦征之民力竭矣值兹灾沴朝夕不给何暇治桔槔哉怨谤之气发于歌谣所谓蜩螗沸羮虚哗积乱失在过差者也故曰蠲逋次之吴人好贷富者利在得息故多赖而不吝贫者利在周给故倍偿而不难负担之子百钱之资可给其饔餐锄犂之夫三时之赖若取诸外府迩者私责之罪重于奸赃偿纳之令严于禁锢民趋一时之法而不知今日之嗷嗷无所顾望者是谁之过与传曰号令不顺人心其罚恒阳此其一耳故曰弛禁次之米价腾踊居贾持赢以射利外郡遏籴以自储三寳不通泉布不流亦以致旱吴郡八州居粟之家红腐于廪积金之室贯朽于囊诚能懐之以仁示之以信十出三四散粟于牙侩平粜乡井而纳其价责金于蓍艾通商逺迩而反其金吏藉收之复归其人使富者之有不失锱铢而贫者之益奚啻千万故曰劝分次之旱伤百糓则有冦盗上下俱忧其极忧也今白昼之中挞小儿而夺之食薄暮之时逢妇女而取其妆盗征见矣星星不扑必燎于原涓涓不塞将成滔天此又有司之责也故曰防盗次之某无徐孺之贤以下陈蕃之榻乏樊英之徳能救成都之灾所以为公喋喋者以公为知言故也公闻某言奋然强起吴民幸甚吴民幸甚  

复李验封伯华书【`袁袠`】  

鹏鷃异适小大之情分泾渭殊流清浊之途判是以巢父耻唐尧之聘子陵卑汉祖之官何则性之所安固不可强合也仆于执事曽无一日之素猥辱简书殷勤将收孟明于三败雪曹刿之积耻复欲以朽株枯木荐之清庙广厦之间意良厚也敢不罄竭愚悃一陈其愤懑乎仆贱宗也五龄而诵诗书九龄而娴辞赋上自坟典下逮稗虞亦尝渉其藩域掇其菁华矣顾以家无担石室如悬磬有相如之病而重以原思之贫餬口无谋勉习经义昼诵帖括夕览古文啜菽饮水簟瓢自娱幸得录名于有司接迹乎多士自谓扶摇赤霄一日千里纂言则欲穷天人之奥立业则欲摅霸王之畧高谈阔视无复讳忌又以性本踈迂加之简懒深衣褒袵弗合时制虚名无益谤忌横肆故大学士张公孚敬桂公蕚咸欲缔交絶弗与通逺希长孺之蔑卫青近鉴李彖之逺国忠触怒蓄憾切齿反目而仆屹然自是九死不悔迨乎武库之灾谗言先入械系请室卒校束縳呼声动地搒掠百数自夏歴秋黒索累累坐卧圜上阴霾画晦不见日星命危草露吁天无门而圣上垂恩旷荡宥其大戾投之于越既而雷雨肆赦获遂首丘杜门谢客屏居荒野萧然环堵有同仲蔚薄田百亩足具饘粥躬操钱鏄忘其作苦媿乏井丹之高洁而窃慕徐穉之食力桔槔当户蓑笠在堂于陵虽陋无求于人暇则临流濯足抱瓮灌园钓轻鲤于芳藻弋文雉于丛薮浊酒一壶兀然就醉诵季伦思归之引绎仲生乐志之论蓬首箕踞从吾所好不自知其不可也昔东方生有言筑土为室编蓬为户弹琴其中咏先生之遗风亦可以乐而忘死矣旨哉斯言予复何望嗟乎士安往而不得贫贱哉世不我知则已矣又焉能随时浮沉取容当世局趣效辕下驹规规如裈中虱哉  

上大司马増城湛公书【`袁袠`】  

袠闻量才叙职者天子之务也陈力就列者庶官之司也是以诗有伐檀之刺易着渐盘之训尸禄窃位虽下僚不可而况乎论道代工统六师平邦国者乎孔子曰所谓大臣者以道事君不可则止公今之大臣也道徳简于帝心声名字乎士议正位司马筦吁旧都所宜恢张文敎除饬戎卫销伏祸于履霜固皇图以苞石此公之职也顷者家兄表以不阿贵戚获罪魏公两遭棰扑重以论劾深文巧中捃摭百端天子震怒下之法司祸且不测吁可畏矣哉夫中山之勲英卫不足侔韩彭不足拟是故生享茅土之封没着丹青之誓子子孙孙绳绳继继国家报功之典亦不薄矣茍能懐满盈之惧戒骄侈之萌覩昃日而畏悚寻覆车而知鉴又何危溢之患哉夫魏国元勲之裔而兵马七品之贱官也以贱官而抗元勲之裔此何异奋螳臂以当车辙累九卵以承千钧哉然而官有崇卑効忠则一禄有丰薄尽职则同故忠臣犯逆鳞以输节志士蹈虎尾以受命又焉能畏首畏尾而患得患失者乎仆虽不肖尝粗览古今之槩矣韩彭葅醢岂曰无勲梁窦骈戮良繇不戢周绛侯安刘诛吕一遭变告身系缧绁叹息狱吏之贵几陷虎口霍子孟拥昭立宣为汉伊尹显禹云山邪谋不轨卒罹赤族此古事之明验也暨乎本朝骁如凉国功如武清逆节稍萌参夷立至可不惧哉可不惧哉今天子明并日星威符雷电貂珰妇寺仄足禀命虽议功议贵着之国典岂可不自保全数冀侥幸哉袠天子之旧法官也读书读律葢有年矣未闻以京朝官而可躬加棰挞者也无将之训渐不可长此而不言焉用彼相贾生有言士可杀而不可辱夫京朝官有犯律须奉旨叅问然后加刑此所以养士大夫之亷耻尊朝廷之体统也赫赫王章式如金玉彼何人斯敢自变乱袠又闻之猛兽在山则藜藿不采皎日中天则魑魅屏伏是以淮南寝谋于汲黯王氏敛手于鲍宣正色危言之士固权贵之所望风慑息者也威福陵迟肆无忌惮其所繇来者渐矣在原之急率尔陈告伏惟矜其狂愚而特赐处分幸甚幸甚  

## 文章辨体彚选卷二百三十九

（明）贺复征 编  

○书三十五  

与吕侍御书【`明王维桢`】  

鄙生慕沃州之名尚矣乃今覩沃州之面私其论吐与其在事弛张之畧咸当实不华简而易行有为咸绩乃知沃州固经国之大儒斯文之巨擘矣今世学者侈言无验如画饼胶舟不济于用俗士见其若此遂指而訾之世忌论学以此也仆以为论学如问途所贵能行至之不倦今交游中若赵大洲者高自标植庶几于道而梦披敖子沉毅渊嘿若重溟深谷靡珍弗聚鄙生独私切敬事之恨天资弗类不能逮敖子故敖子实有闳才絶艺而一不暴见今人称敖子为笃厚君子而不知固畧士翰卿也鄙生于流辈中称最下顾能景慕贤哲冀有所表树即如已出亦念世不可无才士大夫而才士大夫在世龃龉者十指而九此其故难言之矣今鄙生既归而敖赵两君与公时出入从游其所陈说相参令上合先王近振时艰在坐快听出门可行即俗士曲意求指安得乎自圣人没道散在诸书求道而不读书犹入暗室辨色也仆齿年逾壮望道逾迷自讼不学故至此今拟退依岩谷搜罗往藉探稽世故求所谓信古振今者即未能伯仲时髦亦庶几无怍于俯仰耳窃又虑五斗相迫复就宦辙则此言虚车矣嗟乎白日易夕逝波难返四十无闻圣人弗畏沃州谅轸此念乆矣幸爱景光各图令名不尽惓惓  

答韩苑洛先生书【`王维桢`】  

自洛水南行渡渭抵华下人称百里然逈野荒涂即快骑必竟日诣所止此安止百里也乃翁轻渉逺道枉讯敝庐感激倍于恒情又杪冬严寒氷河雪径此宜居堂奥帷帐中犹有侵冐矧兹外出使者来谂知还居无恙心乃始慰奉敎南辕且淹不发谓以期亲故惟翁重抱沉痛令分国念桢为国之典刑轸虑亦复戚戚今国家大计莫巨于防敌治兵顾惟防敌者多击敌者少治兵者多知兵者少以此两多并此两少此敌小入大入狂驰靡惮南践太原西掠华池惨恶稔毒讵忍言哉执政大臣若图其巨者则必入告天子诏翁还取大司马尊号畀之坐有成功可覩见此非忆想私谀天下诚大人才诚众以指校数与翁等埒者几乎桢发拟在正月下旬葢屡卜屡易沾恋慈闱系不能断无亦去父母国之道宜尔哉自省浅细即就班列万无一禆幸终敎无甚贻乡国羞至望至望后  

答张太谷书【`王维桢`】  

张生回具悉屋乌之眷感戢何已北征蹉跎去乡之难如此矧又肩背受患连数月未平可奈何只今强欲出门念破后月即失期吾兄养恬斗城之阴遽蓄真探由此益懋行子诚叹羡焉赐来蒙溪翁集读至再周先是得少华翁集近并二集更读之乃皆婉丽秀俊与太微翁集各立门涂若以命世而传来则一而已可谓接辙钱郎合劵阴何者矣桢才性驽下鲜兼识之力冥捜之鉴然窃观先民有作率非形索象模必积思累纪既已得意会神乃后成章本朝作者空同老翁圣矣即大复犹却数舍葢空同有神交无方之用有精纯不杂之体读一篇诗见一事首终虽纵横竒正弗一其裁而粹羙同也珩琚璜珰弗一其形而温栗同也至若倒揷顿挫之法自少陵善用之者空同一人而已学者未覩其大谩肆丑诋以为空同掠古市羙比之剽虏嗟乎空同富才神解能自作古假令与李杜二豪并生同代二豪当约为兄弟补所未逮増所未能故官帑失金不可疑陶朱也良骥骈足不可谓相肖似也空同生李杜先不为李即为杜若李杜后空同生亦必为空同岂可谓李杜掠人羙哉方匆匆束行李也览艺有触輙出数语恨不与公接朝夕得穷论讨质是非纸上言不多嗣当更布  

答许少华书【`王维桢`】  

往奉华牍称物以喻志意隠而词微情伤而旨痛顾出无知之者桢读之为太息焉夫君子之行不同而志各有寄陶之酒阮之琴嵇之鍜王之耽意声乐谢之游瞩山水人固为放浪形骸阔畧礼法矣夫数君子者皆当世所谓贤豪人也彼其始岂不欲为矜矜之行用世之徒哉时有所不可乃退而就此故琴酒鍜乐山水六物者数君子之寄寓乃其情深逺矣惟公壮岁标植皭然而不圬慎修而不爽当是时自谓曽参不杀慈母相信萧曹丙魏之业行可力致此其志岂不贞固哉旋乃苍蝇肆点黄金遘铄遂令韩非孤愤殷浩书空栖李广于南山窜楚平于泽畔百懿不录一眚被放斯足悲矣孔子曰遯世不见知而不悔惟圣者能之言悔贤人犹不免也于是境殊则志迁势阻则情欝故且昵近异物假借荡懐免忧生之嗟耳亦若陶之酒阮之琴嵇之鍜王之声乐谢之山水皆寓也而知者鲜矣今谋人国者不务亮志怜才济时纾患専乃索细瘢摘寸朽遂使全璧受疑合抱见斥公由是不获奋矣桢为之太息者此也强敌数为边害执事者讲武遴才念至恳也然今日用一人焉不能輙去之明日又用一人焉又不能又輙去之官频易而绩隳患渐深而莫之捄药何者用者非才才者未用用者饰名用之者信耳也往桢从朝士间为论真才诚可批难解纷者三数辈不嫌以私其乡听者色骇而意咈以惑于谗口也不见公五六岁矣传言故尝一疾疾已乃尽谢诸累蓄真反初今容髪光光好也意或天佑国家故乃阴诱其衷禆之頥精须用若此得告在家仅八月部檄趣还不得淹卧丘樊遂不能驱马曲江干冈之间攀接颜色一慰夙昔聊布欵曲式答芳讯见太华公为道维桢惓惓  

与杨南涧总制书【`王维桢`】  

丁未之春幸获谒公于蒲抵今又三年所矣岁序逝迁而传者言公之体力精采强固如曩时一无少损天之庇佑人国乃故頥养老成而需于用如此顷南京本兵阙有司以翁名请报不可取他氏代之士论以为时非乏才才者弃在草野以故乏也桢闻其言是之窃又叹天下之务至众一夫不能兼长必有所偏乃今之士人人自贤物物皆具畧无引躬让能之风此老成慎重之才湮没而不见甘朽而无闻也日者苑洛韩公致仕归人惜其去者十九独桢以为韩公归之宜夫才之试也犹寳之售也既售不价乃恒暴在外启傍睨者心则宜匣而蓄之韩公审于斯机故輙掉头去不顾可谓上智大勇近时一覩者矣翁居河山之间百年逸逰尽日开口而笑即裴公緑野白氏香山其风槩何多比焉桢华下人也孰知切慕每谓君子茍立勲名于世即安享卒岁可也  

答余文献书【`王维桢`】  

自去冬抵今凡两获嘉翰手读之意旨标格咸有踔古絶尘之致方今修词之士充溢宇内若取与九崖埒指亦不三四屈矣顾所论仆者不中仆之悃语曰知面易知心难信信夫夫仆闗以西人也从古以来所产兼材上智寥寥可数而一隅偏能之贤则不可胜道矣夫兼材者与之传经稽理则愽引而约归与之搦管摛词则宏深而奥衍与之应世効用则措注中窽十试十功与之介胄即戎则制驭有术士出死力以扞外患与之校品古今则伦拟殿最足令死者魂惊生者神竦与之论考方域山川险阨风俗移易政化宜否及象纬风角妖祥灾眚之故则种种当实不爽也斯数者仆未能擅而间有一获即自关中士人计之若仆者不可胜道矣夫兼材之人犹大将也偏能犹偏禆也故大将秉钺偏禆分麾各审所长也古以高爵处兼材庶位置偏能偏能之人不敢妄躐高爵自信所具也五味各一嗜五色各一章羣材各一宜其致同也仆窃自循省所具与所任相背逺甚仆所任者笔札之役词章之事然此非可易易言也必愽蓄如帑高览如陟法守如画机圆如丸才决如弩神化变通如云烟禽鱼离合隠见不可测拟乃始搦管登坛千夫辟易矣仆自歴词垣十有六载攻之不入觅之不获间一撰记山夫掲竿野鬪耳非大将之律也故曰所具与所任背也仆有一获则应世効用是矣任者既非具者又不获効乃偷良大庾与鼫鼠伍仆甚赧焉夫効用非难事本之殚厥心耳彼射石没羽挥戈回曜非骇异也殚心之功也仆老髪半改惟是心独赤茍有廉我者视今所具易今所任布在庶位假之柄握责之筭数因言求试计岁考实仆诚驽下然亦沥胆断筋往矣如是则惭退神寜悚却而体快矣然此志又难以语人独嘿嘿摵促终日闭闗忽与王生斛语遂次第及之干唇以自明披肠以见愫王生是之公从王生得闻乃独弗是论辨风刺滚滚千百言卒归之劝沮其言曰古有终身岩廊心冷如氷殆谓仆有热中之想耶不谓知仆者矣仆自结髪读书见孟子持志养气之论輙守以为鹄既幸通籍金闺叨班玉府未之有改兹所愧者才不副授位不量能故时思乞职効用冀得一当以报天子寒热谁计哉夫富厚豪华灾眚之薮势驱威喝殃咎之门也仆何心焉本无异懐反触疑喙乃今回肠返始守此初服感九崖之谕也  

驳乔三石论文书【`王维桢`】  

鄙人所撰述窃自知陋以视他人率皆面谩故以投公诚为能指迷发昧令不乖所适也乃今所称予我者一非我所有不副本初就正之意与他诸面谩者未之或殊即公自以为业已命之然不能令仆信也何也今海内翰卿墨士彬彬然兴矣其拟则史迁之作者不可胜数往往籍格袭词犹之画临粉本书摹法帖求一毛之似幸半体之同以为竒絶固未有蜕弃陈骸自标形神者也札称仆云第取其指不袭其迹此神化之道仆安能及之而谩以相加也文章之体有二序事议论各不相淆葢人人能言矣然此乃宋人创为之宋真徳秀读古人之文自列所见岐为二途夫文体区别古诚有之然固有不可岐而别者如老子伯夷屈原管仲公孙弘郑庄等传及儒林等序此皆既述其事又发其义观词之辨者以为议论可也观实之具者以为序事可也变化离合不可名物龙腾虎跃不可缰鎻文而至此即迁史不皆其然乃公亦取之加仆何言之易也晋人刘勰论文偹矣条中有镕裁者正谓此耳夫金锡不和不成器事词不会不成文其致一也文之不易言也若是仆安能及之日来诵览大撰数篇总之整雅完宻厥初营构布置费心力矣因取迁史较之则迁乃踈卤矫健门途虽殊而要妙均也自仆绎思迁史累年■〈礻冀〉矣然或由本以之末或操末以续颠或系条而约言或一传而数事或从中发或从傍入意到笔随思余语止凡若此类不可毛举竟不得其要领乃今观公之撰如此则作者自命可也何必古同哉且公少时即好习古文词到今犹辞云未能也而仆习之又最晩重以性资学识并谢上才岂克有造哉嗟乎已矣初计出城得乗间一语比山游复以赏眺妨焉然中曲念之幸承札谕聊此布复自游归便尔多俗不能更往为别倘轸懐无恡嗣音  

与徐御史书【`王维桢`】  

使者以翰札及故人贻来二椷至并受之矣往公以按部出既数日始得闻出不能送于家归当图逆之郊也瞿君书云客自南中来輙言师立已大峻与人不相亲且在彼中安可如此也瞿君于仆有骨肉之痡乃尔见责然仆诚非敢如此也顾仆所由致此者有说四焉仆受性直戆人有不相能不善浮慕之遂与之踈一也平生未尝倒心反舌乱是非淆曲直见乱是非淆曲直者则力争之以为邪口不止则国是不定二也诸所为非其甘意往者即一时雷附然竟作擦眉状昔人直弦曲钩之诫仆亦念之顾卒不能忍三也仆尝见贤士大夫歆艶之即其人不过我我固造其庐请事焉然有造有不造则猜恨生四也斯四者皆仆短仆自不能讳至谓峻处絶物为一切崭嶻之行此凿坏之迂士断席之狭客也仆何敢同之哉公与瞿君连姻缔好瞿君既已披腹肠责我谅公必得闻仆不可竟脉脉也仆闗中人也闗中先辈曽游翰林者若武功康公■〈虖阝〉杜王公皆异产殊尤之材乃皆出门一跌遂止初官不徙竟老死岩穴中取仆与两公较则驱跛驴逐良驷其不相逮逺甚仆安有千里望哉瞿君忧其座主不和光恐及颠仆乃仆则私计审矣夫人生以百岁为期然及期者甚少仆今年四十有七岁矣流光骤骥亦无几何就令仆回心易貌以追逐于世俗之间吾恐老不晓事终遗子云之讥矧矫衡为轮反底作葢卒之弗可能乎亦守其故而已且仆固思去非托之欲逃世也念老母既不耐逺游归而处于乡而仆覊在此仆既鲜兄弟之联又乏粪土之息唯独母子相为命乃分之为两如中情何世未有离背骨肉逐一官之荣得称为人者也故常于邑悲伤而近于病少选之顷将上谒陈乞依老母侧毕菽水之愿焉古人有言斯非相恶一死乃已当其时非不早见求去竟落之坑堑马迁谓非为说难甚具而不能自脱葢诮之也斯固万世厄士之永鉴哉今居南中久幸闻公之贤哲愈详仆固当朝夕见乃顾一月不一遇坐形迹之歉云耳有懐如海思就倾倒不可得回车何日瞻竚瞻竚  

答姜佥事书【`王维桢`】  

自鄙人入南中客为称足下贤者葢百数然未有验也居无几何而海冦至所在大城危小城陷靡不得意然惟独海盐完问之海盐所由完则足下在城中运帷幄之筹而又有汤叅将者与之戮力奋驱乗城拒守冦尝三围海盐每围厚集数重期在必拔然竟不能一中高墉之隼则足下之智畧勇力彰矣令他城皆若是则贼锋挫必遁贼见他城悉愞软不与犄角独海盐伉以故数至图伤之奉常郑公海盐人也为鄙人道之甚详故鄙人信客前尝贤足下者果有今验非谩语也初冦侵上海也上海令懐印亡徒扄县门閴无人邑中人见令亡立尽奔窜如云雨散焉贼入以素所闻二大姓尽掠其财而去杀伤数百人已而令还冦复至令辄复亡冦过县门仍扄无人乃始排门入吹火烧廨宇门楼皆空前上海民亡者甫还冦俄复来不及避皆伏在锋刅积尸高者丘陵卑者溪涧为之不流比三至而邑中室屋空冦掲虚囊去矣夫冦三至上海輙得意及三至海盐皆燥唇干喉而归则信乎足下之贤有力也太仓被创在上海后太仓人为鄙人述其事尤可扼腕方贼舰泊海口时才数艘耳其登岸薄太仓城者且不满百人太仓守臣怖于卒至则股栗不能持乃掖而乗城守臣从堞间望见贼锋横厉须臾而三遗矢左右皆笑之其有以事白者第瞪目视口噤噤不能语顷之稍定则又扑击施威用盖其陋若是则太仓奈何不残今太仓三闗皆化为灰刼太仓村落皆为罗鄷鬼区本遗矢守臣故也或言遗矢者为甲又或谓乙乆之当有真归矣当是之时设令足下偹太仓且不啻守海盐其智畧异也今冦留海上业三月余矣诸公贤有力者苐能婴城收保不及百姓于创然未有与冦一创者也其不能创冦者有说四焉夫兵不素习将不知兵一也我众附贼益贼之智而张其胆二也廵视宪臣权拘而封疆逺权拘则不在统辖者不听封疆逺则缓急不相捄三也封内士大夫生长江南不谙兵谋然好鼓喙沮事执役之臣往往摇于邪说悚于后患有作辄辍之四也斯四者冦所以敢犯乆留横行而莫之遏也以予观今日之势参彼已之形冦欲去则去不欲去则听之卒无可奈何至为异日计则鄙人有策三焉而练兵卒筭军食不与也三策者改廵视为廵抚开府于浙之省中而以廵视为带衔以福建附属之既已正名廵抚则藩臭有司咸听期会军饷民兵咸听料理逺征近发咸听区分于计便此一今疏请置总兵叅将是矣而未指其总兵建牙处所愚以为当置之闽越壤接之界海道之冲而诸叅将立訾分屯于海上者散若星罗会若义结有警则督所向分戍叅将击之贼安得登岸然非大破恒调力伸军威则军吏不肃士卒不为奋此二江南法网之弛特甚乃仕者率用寛和为治故至此夫婴儿好弄家大人不痛呵之不止况驭民乎诚取军法戮不轨之民则谁其通夷而跨海不枉三尺务以锄贪暴之吏则民安又谁其甘心弃业而化于夷也此三至若练兵卒筭军食之两者固称要领则既立抚臣抚臣自举之既立总兵总兵自举之此谓溉其根而枝叶自庇者也凡今吴越两地战卒皆闾阎好骋子弟也彼其醉呼于市中舞拳以示力一见勍敌即奉首窜矣不足称侠客乃驱之逐盗适足损众明怯令四方抵掌笑耳非计之得也顷闻冦兵鸟举倐而东倐而西不可得而制要之城守为是下令曰有警至即入收保近者归城逺者屯结幸不使重伤而已若欲创贼令惮不更犯则异日徐议之耳因念鄙人縻公家饩且二十年矣岁守笔砚间蔑尺寸之功方今天下之患北絓强敌南困蠢倭乃不能効请缨之志充负戟之役第块处空谈犹之孤子言孝躄人论歩辨说虽详终非已能有也  

答敖祭酒书【`王维桢`】  

初得公成均信輙有书上抵今计必达之然所白者主在辨人才进良抑伪以返敦本之风而已此虽公能事而仆犹云尔者谓败鼓之皮仓公不弃亦药笼中宜有物也仆居南中苐块然独处往来甚稀日惟旧故之思适奉翰札若以仆忘持孤棱益务不可下之节者仆非敢若此也仆犹夫故吾耳顾于南中不宜取南中亦不宜于吾以故人取其近似者以为名曰伉厉守高也且仆戆直朴畧受性已定犹仆之貌修干广颡昻首掀眉扬膺阔歩皆造化陶冶不可移易古之挟仙术者能蜕人骨不能易人貌即学者惟因性而道之因似而成之不能折强为弱反阳为阴今公责仆勿高勿卑择中而居之此乃休戚之情骨肉之痛惧及僵仆故望之若是仆手书三叹焉亦尝有以里妇之效颦闻于公者乎昔有姬曰西子者里之姣好人也一日西子病心疾乃捧心而颦焉观者益以为艶其里妇慕之亦捧心而颦家人见之诧曰此固吾家妇也奈何倐而化为鬼也今令仆守吾素即不投俗好犹自称人变之则化为鬼家人骇矣仆即死不顾也古人直弦曲钩之诫昄昄在策歴有征验仆诵之乆矣华山岩洞足栖吾躯渭水清流足濯吾缨竟托之永毕矣彼其当轴匡世追还古昔则有诸公在焉仆藉是得安枕百年幸尤甚也惟勉策効时慎爱景光至恳至恳  

## 文章辨体彚选卷二百四十

（明）贺复征 编  

○书三十六  

论文书与鹿门【`明唐顺之`】  

尝就文章家论之虽其绳墨布置竒正转折自有专门师法至于中间一段精神命脉骨髓则非洗涤心源独立物表具今古只眼者不足以与此今有两人其一人心地超然所谓具千古只眼人也即使未尝操纸笔呻吟学为文章但直据胸臆信手冩出如冩家书虽或疎卤然絶无烟火酸饀习气便是宇宙间一様絶好文字其一人犹然尘中人也虽其颛颛学为文章其于所谓绳墨布置则尽是矣然翻来覆去不过是几句婆子舌头话索其所谓真精神与千古不可磨灭之见絶无有也则文虽工而不免为下格此文章本色也即如以诗为喻陶彭泽未尝较声律雕字句但信手冩出便是宇宙间第一様好诗何则其本色髙也自有诗以来其较声病雕字句用心最苦而立说最严者无如沈约苦却一生精力使人读其诗祇见其捆縳龌龊满卷累牍竟不曽道出一两句好话何则本色卑也本色卑文不能工也而况非其本色者哉且夫两汉而下文之不如古者岂其所谓绳墨转折之精之不尽如哉秦汉以前儒家者有儒家本色至如老庄家有老庄家本色纵横家有纵横家本色名家墨家阴阳家皆有本色虽其为术也驳而莫不皆有一段千古不可磨灭之见是以老家必不肯剿儒家之说纵横必不肯借墨家之谈各自其本色而名之为言其所言者其本色也是以精光注焉而其言遂不冺于世唐宋而下文人莫不语性命谈治道满纸炫然一切自托于儒家然非其涵养蓄聚之素非真有一段千古不可磨灭之见而影响剿说葢头窃尾如贫人借富人之衣庄农作大贾之饰极力装做丑态尽露是以精光枵焉而其言遂不乆湮废然则秦汉而上虽其老墨名法杂家之说而犹传今诸子之书是也唐宋而下虽其一切语性命谈治道之说而亦絶不传欧阳永叔所见唐四库书目再不存一焉者是也后之文人欲以立言为不朽计者可以知所用心矣  

答李中溪书【`唐顺之`】  

且夫抚按之权举劾最重百官之所劝惩公道之所以开塞其系于抚按举劾亦最重然而今世所谓举劾者仆窃异焉仆尝备员郎署矣尝得日闻邸报矣或曰今日某廵抚举劾奏至矣仆不问而知之矣或曰今日某廵按举劾奏至矣仆不问而知之矣何也其所举者可不问而知其必藩臬方面大官也其所劾者可不问而知其必通判县丞小官也其所举者可不问而知其必牵朋联伍不数十人不止也其所劾者可不问而知其必寂乎寥乎纔三两人也如此则是贤者尽大官而不贤者尽小官也则是贤者甚多而不贤者甚少也夫使贤者尽大官又使贤者甚多而不贤者甚少则宜其政平而讼理苞苴不行于上怨毒不结于下天下可以卧而帖帖矣而顾不能然则是大官不能尽贤与贤者不必甚多而不贤者不必甚少也大官不必尽贤而贤者不必甚多不贤者不必甚少则彼举大而劾小者无乃大官则足以树恩而小官无伤于任怨也欤又无乃势弱者易凌而根固者难拔也欤而其所举所劾之多与少又无乃厚市恩而薄引怨也欤如此则人心何以得劝惩公道奚以得不塞也虽然固亦有藩臬方面大官不举或反见劾者矣尝骇而问其人焉则是非能劾藩臬方面大官也亦非其人之果不贤也或负气倔强不善曲媚者也不然则受人指嗾为之快忿者也亦有通判县丞小官不劾或反见举者矣尝骇而问其人焉则非能举通判县丞小官也亦非其人之果贤也或多援善钻最有力者也不然则其亲与故也如此则所劾者纵非小官则必负气倔强与为人快忿者也纵非大官则必多援善鑚与亲且故也然则人心又奚得而劝惩公道又奚得而不塞也由此言之为抚按者固不得以能举人能劾人为荣而必以举劾之不称为可惧矣今兄之所属其为方面大官者谁乎其为州县小官者谁乎仆固不知也贤者多乎少乎不贤者多乎少乎仆固不知也而为是多口者亦据素所疑于人人者言之耳然以兄之志刚而识明秉正而嫉邪固必不同于人人矣必能示劝惩而彰公道矣又何藉于仆之言乎然仆之为是言于兄亦非欲兄之不举大官不劾小官也非欲兄之所举必少而所劾必多也大官果贤矣或矫而不举亦私也贤者果多矣或避收恩之名而欲矫之以少举不贤者果少矣或沽澄清之誉而欲矫之以多劾者亦私也虽然窃以为莫如精举而慎劾则劾者固少而举者固不得多矣或曰举劾皆少则是善有隐而不章恶有微而不屏也是不然矣夫天下中人多而其最贤与最不贤者少矣举劾所以出于常格以待最贤与最不贤之人耳若夫小善小恶则固有考语矣又何虑善有不章而恶有不屏也  

答翁东厓总制【`唐顺之`】  

自乙未岁奉别于京师十数年间吾执事设施磊落声望益崇盖尝深谋极虑为天子建南平交夷之绩而又起而膺北伐玁狁之任是天子以方叔召虎属公而公能以方叔召虎自任也三晋连被残破强敌之患一二百年所未有盖有非常之患而后求非常之才有非常之才而后立非常之功公固其人也岂特一时扫荡廓清将来数百年长城保阵之地实于公赖之矣仆窃闻之古者将受命之日则忘其家临桴鼓则忘其身是阃外効忠之道则然军功爵赏皆决于外不从中覆是庙堂委任之道则然不然则锋镝交于原野而决策于庙堂机会变于斯须而制胜于九重此自古豪杰之士所以每患于掣肘而功之难成也今阃外効忠之道在公能自信之而天下亦以此信公矣不识庙堂之所以委任其亦必有以异乎前时所以总制者否也闻前总制在边以请粮一事不合于某阁老遂不乆而去若尔则其所以专行者亦无几矣夫自古未有不得非常之人而能立非常之功亦未有不托以不御之权而能用非常之人者也虽然托之以不御之权而或不能立非常之功则其责固有在矣公务尽其为之在我者而已矣前时为总制者其委任既然至其自为又大率顾忌利害畏缩首尾怵惕讥谗日夜以保功名富贵为事不肯以身蹈天下之难而为茍利社稷生死以之之计是逡廵岁月至于丧其成功而往往被罪以去盖其所以丧功者生于保功之计太重而其所以被罪者生于畏罪之意太深公豪杰也轰轰烈烈做却一场可则进不可则退奚顾虑之有哉仆又闻督府之任不在于自用而在于用人且夫西北边固多沉谋鸷悍之士矣公广询而博咨之使文武长材尽在幕下至于负瑕故将守墩老卒茍有一长亦得自効期于羣策毕举此开府第一义也何如何如宣大与三闗地图敢求见寄为恵往时边关图本大率只是丹青一幅而已试之实用真如画饼近见刘松石公陜西诸镇图稍为精宻古之筹边者敌之所从入与吾之所以制敌皆可以按图而坐筹之是以守固而战克人皆言敌人来去如风雨此亦未必尽然且敌人非万骑不能大举骑不可一日无水草沙碛少水而水草可饮食万骑者尤为难得敌人拥骑南下须是觇得水草便利处然后可入其无水草处敌人亦不能以饥渇致千里也是以边城虽绵亘千万里敌人虽是风雨来去而其所从入大约可以先定其小小隘口零骑可入处虽不可数而其大举之路大约不过数条而已御敌者常患备多而力分苟圗画分明可以必敌之所入与所不入知敌所入与所不入则备可以不多而力可以不分列屯筑堡解粮按伏省却大半气力矣公在广西时仆尝索藤峡图于公后闻屠渐山言公尝寄我藤峡图矣竟不及领教不知当时寄之谁也近日所征材官射士逺及南国此于名则美矣但东南柔脆且素未见敌恐费衣粮无益实事不若以其费募土人之豪勇者则一人逺戍之费可得土丁两三人土丁知险阻识敌情得一人可当戍兵两三人韩退之与栁中丞书曰征兵满万不若召募数人此实语也使鄙言得采俟公破敌成功当以向时雕虫末技作为铙歌鼓吹曲以继采芑江汉之余响以彰我明天子任贤使能之效公其许我乎  

与万吏部书【`唐顺之`】  

千里逸足混之皂枥羣伍中虽不待驰骋康庄而精神溢出夐然自别俗眼犹能识之不特孙阳九方也仆甚无似毎窃有感于才难之叹而时物色之但同类多朴■〈木敕〉拘牵謭陋守常之习而少磊落跅■〈也〉可属重事之器汉人所谓羽檄辐辏军书狎至事更有上于此承当几何人今海冦之警未为大变而用兵数年人才大畧见于此矣仆向游南都获见两溪于诸士大夫中所谓精神溢出夐然自别窃自喜俗眼颇能识之而得慰素所欲物色者退而质于大洲大洲云然是以虽相见之日浅而相慕之情深相与之言有尽而相期之意无穷也乆欲作一书道此意以为屏废之人虽遇相知亦宜闭口乃辱来书先施令人深慰仆少不自知驽钝亦不知世间行路之难而妄有四方之志自四十以前虽屡经废锢至于为国为民之念每饭未之敢忘当世之务一切不敢废习逮年近五十衰病逼人精气耗尽料此残躯理无乆生且更事渐深自知迂褊疎僻之性必不可谐于世所谓五十而知四十九年非也于是遂欲逃之方外以毕余齿向来习业一切捐尽向来念头一切扫尽居常兀坐奄奄如墟墓中人每闻人语及世事辄塞耳却走以避咎而已又击壤老人所谓当年志气欲横秋今日看来甚可羞也形既槁矣心亦灰矣前时偶见执事逸气及与执事谈见执事恳恳悱悱忧时感事之意令人壮心顿觉戚戚相与援弓握槊聊为欢笑如磊砢老骨久甘伏枥鞭之不动一旦偶经骏马之枥见其髬■〈髟上思下〉蹀躞腾骧汗血自顾虽足踬而不禁心痒亦蹴蹄鼔噭仰首一鸣以泄其气及退归本枥颓然如故向来激发惛惛都忘之矣相马者以为肉与骨与神三相称也不得其肉当得其骨不得其骨当得其神若灭若没言有神也若仆者纵使骨未朽尽而神已销铄尽矣此岂可复有所驰驱于世哉执事尚有虞于仆也故敢一尽其愚葢骏马亦偶见老马之一鸣以为犹可相与并驰而不知其本枥颓然鞭不能动之状也若果欲异日相与驰驱必并误骏马事矣故不敢不尽其愚也今世事多故摧辀骇驷有甚于上太行之阪其须千里逸足甚急而执事之才又已为世所知千金上价谁能先之仆倘未即老死行将见执事任重致远过都歴块以耀当世仆且啧啧心口相语以为向来所期之不谬亦足快矣亦足快矣更愿执事于此闲时深其养进其学益广大受之地如千里逸足虽自天生而饬其衔勒节其和銮闲其舆卫日慎日习所以自试畜力畜徳所以成骥也愿执事益加意焉异日执事徙官道经毘陵当相邀过山中静坐一两日迂鄙之见更有所欲请教者譬如老马虽已不能与骏马并驰而道路险易山川迂回曲折尝所谙习尝稍有闻者尚当一二为执事言之未必不可为过都歴块之小助也  

答王遵岩【`唐顺之`】  

安友为求序得托雄文以不朽甚幸过望仆旧从兄学为文章有一二仅得处尽是兄之指教但才既不长又不能竭精力以从事是以遂成废罢韩子所谓徙业者不哜其胾者也独觉兄之奔逸絶尘而已矣近来自观旧稿支离叛道之言篇篇有之理既不当文亦未工赧然尽欲焚烧而后为快縁颇为人抄录无可奈何盖以吾今日文字伎俩须并却三四年精力专专干此一事自谓可望于古人阃域今自度必无此闲精神可以了此也既自知不了则岂欲以不了者而信今传后乎亦愚矣贵乡洪子因信兄而过信我遂亦以我为可与斯文也与安友谋刻之而请序于兄仆既而闻之愧汗骇愕盖吾文未成吾自知之且不欲此生为言语文字人也吾常以刻文字为无廉耻之一节若使吾身后有闲人作此业障则非吾敢知至于自家子弟则须有遗嘱说破此意不欲其作此业障也仆居闲偶想起宇宙间有一二事人人见惯而絶是可笑者其屠沽细人有一椀饭吃其死后则必有一篇墓志其达官贵人与中科第人稍有名目在世间者其死后则必有一部诗文刻集如生而饭食死而棺椁之不可缺此事非特三代以上所无虽唐汉以前亦絶无此事幸而所谓墓志与诗文集者皆不乆泯灭然其往者灭矣而在者尚满屋也若皆存在世间即使以大地为架子亦安顿不下矣此等文字倘家藏人蓄者尽举视龙手段作用一畨则南山煤炭竹木当尽减价矣可笑可笑仆又何用更置一茎草于邓林棼棼之间哉至于求序于兄仆与兄何等朋友也其有所求吾自求之而何待于人为之媒哉以为吾文茍有成则当求兄不成则不敢以累兄知人之明也及得兄序读之令人益增惭汗吴下自古来文人正不少以为仆葢过二千年吴下词人而接札游之文统既使兄为私于所好又若使仆与人争名争先然者非兄之所以爱仆也使兄今日为仆作序则亦宜道兄与仆昔以文相切磋以才弱志隳几成而罢之意句句道却实事庶使兄为不诬而吾亦可以不愧耳至于兄之雄文则千百年自有定价倘吾文稍进乃敢为兄作序今且不欲羔袖于狐裘也刻板事既已力止兄序遂亦宝藏之未敢示人也  

与周中丞论项守【`唐顺之`】  

仆友人有项乔者其人温雅纯实虽自处若谦退而其志常欲为古人虽其貌朴野而其中实耿耿然虽多卧病若不任事而实蹇蹇奉职不肯一日尸乎其官仆于交游中知之最深而资其切磋之益亦最乆矣又自罗翁当国为缙绅所辐辏而永嘉之人根株附丽攫美官鼓声势者尤众乔与罗翁又有葭莩之亲乃独泊然自守不乱于羣甘心隠约不觊非望然此士人居身之常不足以称乔而乔之不茍大率可见也此不惟如仆辈与之素交游者能知乔而士夫亦多知乔者夫以仆素辱明公之知则固可以荐人而不为僣以仆知乔之深则固可以荐之于明公而不为党自乔在属下二三年间仆不敢以一字称乔于左右者岂仆过避嫌疑使乔之名誉不通于上而归朋友之过于仆邪窃以为明公精鉴近世希有又素以汲引人材为心而乔之为人必能在处有所树立则明公自将知乔而乔自足以受知于明公又何藉乎仆为人媒也昨得邸报见明公荐三郡守独不及乔则始怃然异之既而思之何仆所料之不中邪岂乔之失其故步耶或乔之廉靖宜于郎署而不宜于郡守耶抑仆祇见乔前日之善而明公祇见乔今日之未善耶不然则或有间之者耶不然则以明公精鉴照物无遗而乔也日夕在左右而独不得借余光焉岂其命耶夫人情翻覆不常旬日异态固有匿情为善而后或败露者矣亦有始虽强于为善而后不免改节者矣仆又何敢以四五年前所见过信故人耶虽然乔悃愊可信人也以乔之素能蹇蹇奉职则其为郡守不肯阘茸或可知也以乔之素不肯奔竞以觊非望则其在郡不肯自污或可知也又未敢以过疑故人也虽然仆所取信者明公之鉴也明公之黜乔而不举必有说也则是乔果可信者少而可疑者多耶果饰于前而坏于后耶不然何为其见黜于眀公也耶明公非不怜才则是乔果败露与改节也仆之心不能解也使乔之贤而偶未见知于明公则仆固不敢黙矣使乔果不贤以自取戾焉亦宜一请教于明公而与之絶可也是以不量狂妄而有是说焉  

答曽石塘总制【`唐顺之`】  

曩者草率奉书未悉所怀兹又辱示大疏并营图则分合进止竒正迭用熊虎之韬如承面授而士马腾跃旗帜精明之状如获目观古所谓节制之兵何以过此真足以立于不败之地以静伺敌人之败发舒挫折之气而平定百余年骚扰之境界有不待捷书之上而知之矣兵家之变不可尽言而疏中所论用间设伏与夜斫营犄角八九条则大约备之用间使其自相疑而自为鬬最是攻夷上策然非深得敌情则不能用间非熟于地形则不可以成犄角之势而夜袭敌营但机巧设伏敌人所长且自我兵形既露敌人亦日夜为备而匿实示虚匿近示逺匿精壮而示羸弱百计以疑我者宜亦深矣则得敌情为难自百余年来我国无一人一骑入敌境者此路闭塞已乆则得地形为难而今之所谓得敌情地形者只是据降人侦卒一二人之口万一实事未必尽传传事未必尽实则听信之际毫髪少有差池至于当机合刃呼吸便有安危此其多方参伍使较若画一全在吾丈胜筭耳虽然此犹是攻战之说而未及乎经营善后之计也大率今日之事不惟一战逐敌消戢兵刃之为难而敌人既遯之后城堡未立之前军士经时旷日野处露宿散布于二千里空虚之地能使残兵败将一无所窥伺突发乘间之为难又非特杜塞敌人窥伺乘间之为难而一时迁徙二千里之军民一时创筑二千里之墙堡以填实二千里百余年空虚之地能使内境一无惫敝骚动之为难故不难于攻而难于守守之所以难者不足虞于敌人而足虞于内境也人谓平吴之后更劳区画今胜敌之后更劳区画耳守之所以难者姑未暇言而攻战之难则敢窃陈迂阔之论或可以少备胜筭之采择大畧以为千里而袭人必潜形匿影乘其不备而后可以得志复套之议两年于兹矣我之兵形既露而彼之为备亦宻我之间谍虽精而彼之窥伺亦熟我能分兵以相攻而彼亦能并兵以相待春夏之敌马以乏草瘠而我马于此时固亦不能藉草于敌敌弓以春夏解胶而春夏多雨湿我之火药火器亦有时而不适于用我恃火器以攻敌而辎车络绎于深草丛莽之间亦宜防敌人火攻之便且夫兵法非十不围非五不攻万一敌人自知不敌结连套外之敌并聚于套中合力以抗我其骑兵必且十余万计而我六万之兵分为五六路彼于地利既熟知其何路为险而于我兵且窥觇其何路为虚彼将空其诸路以疑我而并力一路以邀我是以彼之十万而当我之万据彼之险阻而击我之虚或一路稍有疎虞则诸路闻之揺动如宋人燕云五路之役可虞也或我出则彼遯我归则彼复蹑之如吴人所以疲楚人之术可虞也或彼逺其辎重部落诱我深入如赵信教敌之计可虞也盖必我知敌所以聚兵之处而彼不知我所以出兵之路我能散敌党之合而敌不能乘我兵之散我常得重地可据之利以扼敌人轻地易走之势然机巧设伏之计兵凶战危之虑出于意料之外者殊不止此盖宁可过为多筭而慎之不得少筭而轻之也  

与洪郎中方洲【`唐顺之`】  

尝论文章稍不自胸中流出虽若不用别人一字一句只是别人字句差处只是别人的差是处只是别人的是也若皆自胸中流出则炉锤在我金鐡尽镕虽用他人字句亦是自已字句如四书中引书引诗之类是也愿兄且将理要文字权且放下以待养完神明将向来闻见一切扫抹胸中不留一字以待自已真见露出则横说竖说更无依傍亦更无走作也何如何如向与人论文字工拙在心源之说兄曽见之否鄙人毎一奋笔如策跛驴耕石田转觉苦涩复尔罢去念债限已满又无利息何时是了以是蹶然强作数篇虽稍有可意处只是庸浅以非精神所注也然仆以非素所长之材而又当夜气之惰而君以才所素长又当朝气之锐茍见吾文当相与一噱而后信吾自知之不妄也此后尚有文债廿余篇若使了此则四十余岁业障一时顿销昔禅师不受隔宿之约病夫此后更不受文字约矣既不自耕又不读书为文又不教书又以病不能行庆吊应人事自奉侍老亲及与家庭子弟谈说闲话之外悄然更无一事若不唤作一闲道人便当作一瘤赘废物矣可为快哉  

上袁元峰相公书【`茅坤`】  

近得翁与浔阳书及他一二相知所口陈翁之不忘故知中为推毂者至于再至于三马仆何人斯而勤翁之注记于心而誉之于口若是也岂非周公为相则九九以上咸为之吐哺握髪而不忍遗之者乎及近闻言者论列督府以不肖雅共之游好并为姗笑甚且横口丑诋吹及毛疵嗟乎此可见仆之获罪于清朝见攻于羣众譬之驰驽骀于峻坂翁虽欲力援而前而他所旁挤而倾跌踣困之者不忘左与右也已矣乎抑可谓坎■〈土禀〉塞阻之至者已虽然仆不足道也独感督府公所遭窃不能不仰天而欷歔者东南数十州郡所罹倭奴之患汉之七国唐之黄巾之变不是过也攻城破邑覆军杀将无岁无之天子亦为震怒征天下之材官宿将以临之然辄败去未闻有俘其一旅摧其一阵者何则彼皆择摧锋之少而又越海而战人皆死鬬故得以一倍百以十倍千而吾官军之前而斗之古所谓驱羊豕而投之饿虎耳当是时冦熟视吾东南数十郡之子女若几上肉一切纨绮玉帛若外库然东南数十州郡恐恐焉家不保旦户不保夕而胡公自御史来即荷圣天子简任被之玺书授戈而战它所俘斩不暇悉数一败之于王江泾再败之于龛山三败之于沈庄所剿首敌不下万计至于麻叶陈东徐海王直辈并海上之枭雄宿猾朝廷故所题覆不靳通侯之爵万金之赏而购之者胡公独能内不顾身家之祸外不顾流口之谗逺遣谍于波涛近用谋于肘腋遂及以次擒缚数十州郡始晏然不闻烽燧嗟乎亦雄矣当其督战之勤往往闻其夜半糒氷草屦而走矢石四集奋不顾身其最为孤危万死一生者方徐海之攻围桐乡时其所拥众分道入冦南掠慈溪北引拓林东并吴淞江西捷瞰浦不下数万而又最悍者海所自部与陈东两壁桐乡而斗而故督府之卒不过千人胡公不得已出为饵贼之策迟戍兵之至以击之当是时仆犹牵文法畏名义力谕之曰与其犯中外之谤以贾没家之祸不如死绥一战以冀十一公独张目据席割冠而奋呼曰贼万不可支吾如此则祸止一家如彼则贻国家数十年东南无穷之祸又左顾一佩刀而曰吾万一天不佑唯以此自尽报主上耳呜呼仆及左右时皆为之引涕已而兵既四集冦卒授首胡公盖誓死殉国故能以其孤危之身横百喙之口出万死之后成一朝之功耳贼没之后朝廷始免南顾之忧而谤讪之臣累累然起而攻之荷圣天子独为悯痛曲赐保全今竟以人告曽参杀人者三不能不投杼而起闻已逮系仆窃痛心茍欲按论胡公之罪杯酒踯躅豪宕自喜大畧汉之列侯将军唐之藩镇节度使者之风是也其所为声色之嬖冠裳之亵众所不得而庇之者然至于长材大畧雄心猛智临敌乘危转败为功亦众所不得而掩之者故律之以庄士之行则世或不与课之以捍国之勲则世不可无传曰马之蹄啮者必善走庙堂之上何忍以尺寸之朽而自毁此栋梁之材也乎圣天子为之独照于上贤公卿为之调护于下当必不令马援堕于薏苡之疑曹彬覆于箧书之谤狄青惑于军情之危所可痛者世道崄巇公论不明始则悬通侯之爵万金之赏以贾其捐身赴难之气终则引其杯酒之过文法之绳以诛其戡乱定难之功恐他日国家有急事属危疑无复敢挺身而前者耳昔者汉李陵降虏而司马迁犹不忘其敢战深入之苦甘陈矫诏诛郅支而刘向犹讼其万里扬威之功正谓此也不肖所请抑非敢以自附榜末阿所私也特以事关国家谊切胸臆不忍不为公议以待之身后耳临风北望不胜哽咽  

与蔡白石太守论文书【`茅坤`】  

伏念仆与兄同起湖中先后中明天子甲乙之科当是时仆忘其驽劣而推附于兄兄亦怜其同声而好为游扬于缙绅大夫之间星附泽于月丘附阜于垄遂得并声而驰然尝诵兄之诗读兄之文章窃疑官不称其才位不当其识兄亦顾仆时相笑咤累欷不已也仆今且操县印绶于江海之间者十年于此矣渔石入为吏部尚书大鹤为文选郎偶皆故知始得解去县印绶厕名郎署兄或喜其稍进而亦未必不怜其晩也然竟不能一日安于朝廷之上随被指诃而去其间事机固遭时难然其所阴构力挤则寔起忌于同辈絓怨于显游彼其创谋不过欲搤人之吭而去其食也而其所相与合为萋菲遂至有耳目心思所不逮者悲乎悲乎仆尝读古蜀道难词以为风人之旨喑呜泣洟故亡寔至是今何意驱毂结轸游其间哉虽然仆何尤也仆自罪谴以来以为进不当附当世名公巨人显扬功名退亦当如丘园岩壑之吟自勒一家以遗于世即欲亡去匿身五湖烟霞之间以从所好也然或谓今且罪谴不得遽舎而之者故姑浮湛混浊洛博中山之间然其当昼而思当寝而梦已逃人世乆矣仆尝念春秋以来其贤人君子间遭废斥未尝不即其穷愁自着文采以表见于后何者耻心有所知与腐草同没也然技不能两有所精而学不能两有所逮何者传不云乎倕工于为弓而言天下之善射者必曰羿也奚仲工于为车而言天下之善御者必曰造父也葢万物之情各有其至而人以聪明智慧操且习于其间亦各有所近必专一以致其至而后得以偏有所擅而成其名故世皆随孔氏以非达巷而仆独谓孔氏之言者圣学也今人未能学圣人之道而轻议达巷者皆惑也屈宋之于赋李陵苏武之于五言马迁刘向之于文章传记皆各擅其长以絶艺后代然竟不能相兼者非不欲也力不足也故李杜诗圣而韩欧文匠其间不自量力扬跞蹀躞而进者独魏晋曹刘二陆及唐元白柳宗元之徒稍稍侈心焉然亦疲矣使宗元独以其文与韩昌黎争雄当未辨孰刘孰项而曹刘独纵其诗声于武陵之间又未必降为黄初之音也故曰人各有能有不能仆才乏思涩于两者俱无能者也然问尝从兄学为诗每见兄言笑出金石喷吐倾珠玑数年以来大者王孟小者刘韦矣而独不能睥睨一二其中者不出兄之唾遗其背而驰者尾琐猥陋矣独私叩文章之旨稍得其堂户扄钥而入而自罪黜以来恐一旦露零于茂草之中谁为吊其衷而悯其知以是益发愤为文辞而上采汉马迁相如刘向班固及唐韩愈栁宗元宋欧阳修曾巩苏氏兄弟与同时附离而起所谓诸家之旨而揣摩之大畧琴瑟祝敔调各不同而其中律一也律者即仆曩所谓万物之情各有其至者也近代以来学士大夫之操觚为文章无虑数十百家其以云吻雾噏虎啮鸷攫之材扬声艺林者亦星见踵出然于其所谓万物之情各有其至者或在置而未及也近独从荆川唐司諌上下其论稍稍与仆意相合仆少喜为文每谓当跌宕激射似司马子长字而比之句而亿之一字一句不中其累黍之度即惨恻悲凄也唐以后若薄不足为者独怪荆川疾呼曰唐之韩犹汉之马迁宋之欧曾二苏犹唐之韩子不得至其至而何轻议为也仆闻而疑之疑而不得又蓄之于心而徐求之今且三年矣近乃取百家之文之深者按覆之卧且吟而餐且噎焉然后徐得其所谓万物之情各有其至而因悟曩之所云司马子长者眉也髪也而唐司諌仆所自得始两相印而无复同异今仆不暇博喻姑取司马子长之大者论之今人读游侠篇即欲轻生读屈原贾谊传即欲流涕读庄周鲁仲连传即欲遗世读李广传即欲立斗读石建传即欲俯躬读信陵平原君传即欲好士若此者何哉盖各得其物之情而肆于心故也而固非区区字句之激射者昔人尝谓善诗者画善画者诗仆谓其于文也亦然今夫天地之间山川之所以蕃蘙鼪鼯之所以悲啸九州岛之所以声名文物四裔之所以椎髻被髪以及圣帝明王忠贤孝子羁臣寡妇谗夫佞幸幽人处士释友僊子之异其行礼乐律厯兵革封禅天官卜筮农书稗史之异其术宴歌游览行旅搜狩问释讥嘲咏物适情吊古伤今成败得失之异其感彼皆各有其至而非借耳佣目所可紊乱增葺于其间者学者茍各得其至合之于大道而迎之于中出而肆焉则物无逆于其心心无不解于其物而譬释之说法种种色色愈玄愈化矣呜呼盛矣此庖羲氏画卦以来相传之秘所谓其旨逺其辞文其言曲而中固非专一以致其至者不可与言也近与浔阳书亦论文大较与告兄者互畅其旨而仆亦未敢遽取然诺于兄但操金而求酒不敢不问价于市也并附于浔阳书及所著文数篇幸兄悯而裁教之荷甚荷甚  

## 文章辨体彚选卷二百四十一

（明）贺复征 编  

○书三十七  

上郝南峰吏部书【`明卢柟`】  

柟闻昔者荆轲入秦而白虹贯日白起灭赵师而太白食昴邹衍系燕王之肆而五月飞霜夫精诚变天地奸气拂星辰此皆越等夷之干造盛衰之变关命运之会殆非人人可与揆咎而取征也夫徳肖朝菌形类蟪蛄生如植槁梧亡若覆死灰然向靡延长颈极号呼以求托化育之意弛负担之惫夫谁有蹈赴汤火举手投足拯死亡者哉柟闻荆楚连城之璧隋侯明月之珠于越湛卢之剑屈产啮腾之乘此四者天下之至寳使出自齐秦吴楚大国必将狭重期之观崇华廏以养之累踵曳跗购千金而视矣发迹于三家之市则人之蹑景昂目而观者纔百之二三何则语曰犀象无位出自骄贵蒉莩草屦无然下伍积居袭之渐也今柟本蓬泽枯槁之士奕世编氓业不出丘壑绮缟不曳体粱肉不适唇绳枢瓦缶长大子孙闾巷不闻金玉之声勲业之贵拥貂貐乗鱼轩扬眉阔论视犹土梗草苴斯亦士之至贱者矣尔乃负固陋之质效矫世之志遐思逺举立于百世之下以窃慕于千万世之上诗书饰小愚礼乐诱言志依附处士乖忤权贵雕虫绮篆于辞赋之间衒玉不售置吾家体用不适焉于是乎上不能伏岩穴之侧考泉石之迹以重明主之顾次不能发经射策効纳忠信以拾取绯紫之荣下不能揆卜齮之计逐什一之利致富千金为宗族光宠夫然后张目而剑戟森企足而梁父峙市井都遂之中一陷穽网罗之设矣昔客有鼓瑟于齐王之门者能使鬼神上下县芋不合则人将掩耳而不听宋人资章甫适越虽端凝冕裘断髪文身则人将骇宕顿足走反目而不观谚有之曰众口铄金重毁销骨而柟负违俗之难抱独任之衅挟撮壤而障江河则人有惜狗马之毙痛狐狸之掩靡不爱柟一死者矣况夫潢污渎于鬼神郑声淫于师旷社栎弃于匠石燕砾笑于周观夸渚崕而东面视恶知其不长笑恶于大方也夫柟罪戾如此其大适遭佣奴之变而其家益无赖图致之死要取不訾之贿厚诬抵法之刑尚赖天地日月得自明称贳一年乃复皇网掩其翮周纲缭其肤申索絷其足垣鼠不避囓其发髭柟闻市廛之音商贩歌叹愈于钧天之乐薄解束缚稍置散地躅踯偻俯愈于帝庭之美出槛域寝苫块愈于匡床之安藜藿之饭晨至而晡进试以梃杖后食愈于紫■〈〈駞，去马〉马〉之羮赭衣短裤不掩胫骭畧备燥湿愈于鲁缟之缯吏至喜则屈膝怒则头抢地虽太史公诟辱蚕室王嘉惕于法伍李固毙棰■〈垂夬〉荼毒金鐡俛首垂涎嘑天椎心而流之以血何以踰此柟闻蛟龙失云雨则覂鳞波涛殒骨泥沙士婴祸罗则毁身亡名折节殉死今柟形辱志降长谢洙泗则圣贤之逐客览清圣之鉴则鸱鸢之余肉何地而不可委乎而柟含垢忍耻延一夕之命茍活溷壤溺血之中不能蚤自裁决贻先祖之羞徼乡里之恶者是非祸觊徼幸而利大于偷生耳窃怀蓄恨之积固有不瞑目之行故敢冒死上陈愿执事悯裁听察其至柟闻古人有言曰人固有一死或重于泰山或轻于鸿毛用之趣舎异也何则孝莫大于复雠统莫先于传子士莫重于广业昔者尚子行仁勇之事长驱赴难不能报伍奢之怨穆公属国于宋殇构戚党之祸结怨诸侯不能定子冯之居子推污世主之量髙不赏之节燔炙介山不能树管仲之功也故夫事渉过计于前四马不能捷之于其后矧死生之际得失之大机柟固熟思而详议之矣唯执事推心加听焉曩者柟寘身圜土出归谒先人于淇门敝庐未几而黄池之孽作黒山之贼举抉垣破屋戕先人而火其室先母垂白髪号哭不逾时而逝者岂非悼痛先人不首牖之故哉夫柟孤立无兄弟犬稚甫九岁即亡次子三岁亦殀死寡妻孤女茕然在室族人攘利变易不测窃恐栢舟不可为誓陈人之媵或加于我卢处子矣柟闻墨翟弃室而说诸侯百里奚鬻秦而相戚饭牛以干桓公此三人者岂窃世主权利富贵取声誉于天下哉要之各乘时奋智行义逹道树勲业为不朽耳夫柟自穉齿学章句长而被儒服诵法周公孔子之道思欲附会古人効驽钝之姿蹇步铅割麤有所建明于斯世也然瓦砾之材璞匠所弃制科之不收缙绅士大夫之弗齿中风狂癎触昭宪之网弗出者三年矣奈何遽死而不急声燋呼于执事左右哉繇是观之举子推之隘者则士不宏迹宋穆之谬者则统失绪持尚子之操者则狥近名孝不寛昔曹沬将鲁不死三败之辱于柯之盟则挟匕首刼桓公归鲁之侵地以雪衂师之耻今柟欲包曹沬之羞以反三子者之见而后伏斧锧之刑尸藳街之观歘然长逝少谢造物之私执事胡不少垂怜惜宏天下恢廓之量忘其出身之微越于世俗之恶拯袂水火雪淹滞之寃以成愤抑之志柟即白骨复生戴覆盆而被日月之光者果谁之赐哉  

上徐少湖翁师救荒书【`杨继盛`】  

某以言得罪宜絶口不言天下之事但闻穷民贫苦之状若割心肺日夜忧思至废寝食故有欲黙而不容忍者而夫子抱能受言之量居能行言之位而某也极荷相知又有可言之机寜容隠乎谨陈救荒愚见伏请尊裁城中饿殍死亡满道人人惊惶似非太平景象夫京师之民各有身役常业何以顿至于死而所死者皆外郡就食之人也盖縁各处司民牧者无救荒之策之心而京师有舍米舍饭减价卖米之恵故皆闻风而来当其事者又不肯尽心鲜有实恵故每冻饿以至于死是以京师为沟壑诱外郡之民而填之也救荒自有均平普徧之政何必煦煦然为此小恵诱民以至于死乎莫若行令各处抚按有司作急赈济然后出给告示谕以本处赈济之故使各归乡里又将所舍之米预支二三十日以为回家盘费之资则穷民有乡井饱食之乐京师无死亡道路之惨矣连年丰稔止有此岁之饿一郡之粟自足以供一郡之食特在上者区处之无其道耳官仓之粟可赈济也亦可价卖也富室之粟可劝借也亦可责令减价粜也盖官仓除备边急紧不可动支外其余有积至数十年将腐者合暂变卖收价到秋易新似为两便富室有积粟至千万石者皆坐索髙价以邀重利故米价至于腾踊合依少定价裁抑之又当以礼奬劝借官给以帖到秋偿还则米价自可日减穷民自返故乡矣穷民既无处办米或卖产佣工止可得钱乃今分为等类定为价数则钱法纷乱而民益告病矣夫钱法之行也或朝贵而暮贱或此处用而彼处不用若有神以使之虽市人亦不知其所以然也其可以官法定之乎为今之计当为权宜之术不分等类不问大小俱责令折算通行其价数之多寡任从民便官府不得而与焉则钱法可通而商民俱便矣米价腾踊日甚一日今定为官价似为裁抑之术然在京师则有所不能行者盖各铺户之米俱贵价籴买非若外郡富家田内自获然今定为轻价彼岂肯折本粜卖且各处贩米者一闻价轻孰肯再来外米不肯来内米不肯粜不知其将来至于何如也如定米价亦俟春间贩米至者多然后议之北地既荒全赖南米之来使河道阻滞则来者延迟恐缓不济事贼盗甚多或抢掠一船则后者闻风孰肯再来今宜行令各河道官使开河之时先放米船行一遇拥塞则遣官夫拽运一若转运官粮然则米正月终可到矣又行令各处地方官使严加廵捕防守护送则贩者无失米之忧所来者必多矣南米来者既多又何忧米价之不减乎盗生于贫虽势所必至然荒年而至于盗起斯亦可忧矣闻各处抚按分付各属官令其暂寛治盗之法其意惧生变也以故各官于贼盗之获俱姑息寛纵之此端一开为盗者众贫者日至放肆富者日不安生是民之为盗虽起于年凶亦上之人有以教之耳夫济荒自有长策未闻教民为盗以救之也况渐不可长民不可逞恐堤防一撤纪纲遂坏其变有不可胜言者宜行令各处抚按有司使遇贼盗仍治之如法则禁盗乃所以止盗而止盗正乃所以救荒也  

答抚台龎惺庵捄侍郎洪朝选书【`支大纶`】  

蒙檄发洪朝选不道欵目命职廉之比者诹诸故老质诸闬闾悉无影响而怨家姓氏皆乌有子虚尤无足据过承重委展转思维弥日亘夜谬谓兹举必不可为亦必不能成请借前箸筹之彼献计者类云分宜之贵也竟以反坐迄无后词奚有于卿贰盖分宜柄国乱政中外侧目仆御充多资产狼借故喑死无词今洪家不过中人门可设雀罗性不近声色左右图史口谈性命亦浊世之矫矫着声者也比淫于色附盗以赇爰书则然乃倚政府结台司诪张变幻炉锤所炼摧方为窳抵金为砾坐反唇以大逆目莞笑为谤讪人命至重鬼神难欺明法幽罚善福恶祸如火就燥如水流湿气类相投而理数有必相值者特善恶之分数有大小故祸福之叅会有乆近俗士狃旦夕而不究终始覩眉睫而不参要领若谓茫茫而徼幸于不必然耳愚闻在昔武安侯以酒过杀灌夫词连魏其俄而武安病呼服谢罪以死车吕希时宰旨诬其帅胡舜陟死不数日胡乃白昼报吕杀之罗汝楫附秦桧诬武穆未几楫以遄死而其子愿亦击死于岳祠王士骊希蔡京旨杀一无辜妇士骊陡死而京及攸翛皆伏诛载在汗竹读之凛凛胡可罔也即迩来路楷赵文华阿党分宜以白莲教杀沈錬以失律杀张经以谤讪杀李黙时迁事改身伏杀人之法而分宜亦以叛诛此耳目之所覩记亦不足信乎彼蚩蚩者又妄谓分宜事败乃尔今兹且有无涯之望不次之荣矣呫呫于陈迹何为也夫王如之隙于王敦也敦欲杀之而无名乃以意阴授王棱棱即酒中舞剑击如反命王敦其希荣匄遇谓交手可得而敦乃阳惊曰如吾懿戚也而棱杀之因杀棱以谢奸雄欺人背面矛盾彼二心者出死力为奸雄资徒召祸而败名耳何荣之可冀哉故守贞蹈义志遂命立即有不偶天日可明若前数子者当其得志含秽资噱奄奄茍全论定祸丛百丑羣凑唁妻孥而拙词对僮役而赧汗矣彼其之子面承风旨力为从谀盖其心不附仁义目不知古今逐金帛而魂迷竞朱紫而神炫如蝇逐臭如蜣弄丸终身愦愦然声利是凭且不识祸福安问名义此宣尼所为叹鄙夫不可与事君也浮云易散驹隙易驰膏粱文绣终餍蝼蚁肌骨毛爪卒归粪壤独三寸简册皎皎耳目千古不磨奈何污之又闻诸司忿职倔强议且移谍外郡以竟斯狱则又舛矣祖宗设推官非若近日之随廵承委尔也念黎庶非法用辟故设法司以平天下之刑设臬司以平一省之刑设推官以平一郡之刑今之推官溺其职矣台司既视推官为私役而奔走之以快一己之喜怒推官亦奔走唯诺以身为台司之私人而罔敢抵牾然非设官意也身对大廷衔皇命持平一郡辟辟宥宥唯三尺是绳即主上有令义且以死争之岂台司所能他委岂外郡所敢擅行哉天下方广万世方逺天命民彛终必显露安能尽涂其耳目也事系纪纲不敢依违附和以伤雅化唯卒全之勿致纷纷  

与季朗书【`刘鳯`】  

与兄从事最乆情无不相悉然仆多忽忘愿请者数复不记忆去岁淮北逰时系念况从此浩不可期中夜思之惊叹不寐所共厉者文兄才雄倬衍丽非仆所望若其精理核诣仆尝得质疑焉不可一日离舎此逺去此私所怅怏慨惋不自适者也所欲有谒且摭一二夫经传周秦间书此诠言之轨然意所向何古之法萌动于中茫昧未显非所思存譬水之浸淫因导之流故辞假之手少复综缉而已使坎未盈岂能强决意未蓄手能为之辞乎故肆意而作縁手而奋者善文也规以揣裁合变赴会融络构冶连类错综者文之牵泥未光也所以力去陈袭铲削雕凿必直致飙举云骇霆疾而含混悠逺英嘅静摰未尝有意而法度在焉若庄氏综辞且无所谓而纵横数万言无不灿亮莹洁秦仪雎泽立谈顷刻竒辩藻辞劲气逸彩岂思构组撰哉皆自然得之故敏速仓猝应机蠭涌其斯之贵若其淹缓研唫采摭按覆则虽肆丽而典峭越以谲尚不足难而况彼弛解穉淡散乱拙弱若今之所为者何算也且兄与仆力开新体首辟莽翳有何所藉寄假待而小人大言过不自愧翻谓穿缀又谓多故实夫不能解而妄诋犹之可也谓之易而不为抑何罔之甚哉且假能为何不为仆辈竒姿佚宕而乃守彼区区不足一笑而自谓能将谁欺哉故实者据事陈义固必及之初非藉此而工彼自不学而患其奥僻则必如彼而后善欤仆往为诗颇资淳父未尝忘彼小人者仆辈诲导之多矣每操戈弯弓可鄙之甚兄自今冀共閟之勿轻语人也今天下半为王氏学岂王氏才胜兄与仆哉故藉势位耳兄迩者立致青云驾说海内当复为魏氏学不乆矣魏氏学行亦何异仆哉窃所愤悒不平欲一泄胸抱以寄之无穷者不惜重言之夫涉世取位随时屈伸兄之笃宻亦似太甚虽鉴仆疎诞遭尤招嫉是矣事有固然无足深虑机变权畧辨识筹计神鬼隠幽世岂有能出仆辈度内哉然不能兼得斯亦非虑之所及矣侃侃正议庄色峻严敦重风望不少假徇彼终何所为蝎螫哉得失有分非人能为煦煦和谨徒使渫恶恣嫚侮耳幸无为鉴之过茍未然者愿有所复无惜  

拟谢交游书【`刘鳯`】  

吾闻诚无不入义不自疑谓在委心当无复间乃今观之事何大谬不然昔田光伏剑以成死士之气侯嬴自刎以奉公子之事夫殉身何易知人何难藉令髪不指于冠上眦不裂于壁下岂不终受嗤于燕魏哉今申以国士定以石交利征毫末衅成丘山是使轻生者衔悔而论交者泚颜也愿君其熟察之昔夷戎如鲁解衣而僵纪公善艺剜肉而泣是以华元不憾于御者司城舎怨于从亡知不可以隘已遂怒也故愿君之毋忘后门之不肖而先卫人之末行使羊斟子韦复有腼于千载吾闻樗里贸首公仲腐心事一至此私为痛之愿君之深计无自蔽焉语有之曰怨不在小恵不在大期于时与不时而已矣故越王凭轼而武士奋矜荆君拊循而三军挟纩夫虫象非作气之资虚辞无御寒之备也所以成霸越服强晋者义激于感愤利借于嘘妪也是以焦忻水断蛟蜺而意折于要离田开力格虎兕而命殒于樽俎何则诚有以中之也甘茂去秦道遇苏氏而二国迎之以上卿公叔为将战胜韩赵而君赐吴起田二十万何则利谓有所不可忘功谓有所不可居二子诚明于计审于事岂背利而饰让哉故同利者争而分功者在后也同美者嫉而后来者居上也昔召忽任子以图难鲍叔奉令而出传夷吾重生以全国此三人者犹鼎足之并立怀霸王之明畧信执巳之独道故异行而相济也是以成安君身刺于泜水之上孙膑名显于走魏之师彼其初私相慕以死因嫌妬之迹重相夷之祸虽携手而游不旋踵而败故东郭一言而西门忘其荣辱干木偃蹇而穆侯缔以素交此其人者岂以名位为轩轾富厚为媒梯而相与乎寻丈之问哉闳廓深逺邈然自得志意之孚不见其际夫何有于谗慝之人哉故贤者洁行以振疑智者究理而长虑昔申胥流惑于宰嚭子产不全于邓析夫处二子之间异者不得而强同危者不得而茍免何则心怵于两端而势迫于侵殆也苏秦将合从于六国召张仪而激之使西入秦甘氏将收地于宜阳使向寿而返之使重要其主此挟倾狡之变虑因间以执谗口由置构之争事而固结以强主心卒之形反而势禁萌寝而患销故智轧者相示以色季子之使张仪所以侮而易之是矣交踈者明誓以信甘茂之于息壤所以无攻其后是矣今夫二子之明而申反复之计恐开塞之途未容濡足决蟠之耻祸理属然岂及其身而能止之哉是以君子敦道后黄歇之听而不恱瞿氏之宾申如兰之契收比徳之好不贻玷于充诎何则为益无厌也夫宁戚嚄唶为仲父之舌郑侨一言而见然明之心何则匡政平俗小称而逺谋同底于济不可以谀行合也至夫佞巧凌谇驾说以游而不相见情便辟諈诿怯疑并骛以逞其捷术倾而气制自以为辨智微才滑稽无戾是以阳虎树人于鲁亡未出境而袭逐拘执之矣董叔系援于范氏求以自托而纺于庭槐今之为交诚能破胸臆出肠肾厉苦口进逆耳効恳款抒切直终与之竭尽无爱于情则左桃可使馁死而不辞荀伯可使触刃而无悔何况作色于箪食之微睚眦于杯酒之间乎然则虞卿捐印于魏齐祁奚无徳于叔向又何足为道哉且吾闻士不虚附名不虚立譊然其口椟鼠璞以十袭混鱼目于照乘莫不望而珥之者何则鲛人耻而周客走也首山之铜若耶之锡而为万世寳者以陶冶砻错而出其精光也故士屈于不知已而伸于知巳者妄意希冀则燕石珷玞祇开罪于子春俯就镕范则朽柲腐■〈木毕〉风胡薛烛方接踵而翱翔耳今夫闾巷之雄布衣之杰挟王公之权怙青云之势仇景云叔佗羽公子宾客从横游扬为誉人慕其声转相倾动是使恬退揖让之士不得雍容髙步虽欲责善忠告必将效拉胁折齿于范雎说难孤愤于韩子而未有能逥视改听革心易虑者矣是以君子盛饰洁廉常独逺出于名誉之外而不牵于流俗之芜秽以自疏擢乎泥淖之中故迫穷而相拯恤无社号呼于叔展患害而重除怨楚子剑及于窒皇许人而不讫于威解扬死言于无霣居平顾以庇私范宣朝夕于訾佑临利而能推引文子不奸位而受名相先以含垢则疾驱而分谤桓子离闵而不疾则指楹以平憾季孙故曰君子淡以成小人甘以壊何则以其思游于霄雿之野而并包于区域之外独开旷荡之观也今壅优爱孺子之见沉容恱侧媚之习居同闬而犹倨视长者易严重而骄色使贞介之士与柔佞比肩此原宪所以谢于端木子方所以肆于魏击宁忿于世而孤游也吾闻疚于利者毁其信伤于行者危其身公孙不谋于同乘而师以敌挠燕人涕泣于丘陇而言以谲效子木背信于齐盟而躬以逢殆驷带无质于要誓而世以不逮今使笃厚履素之士舍其馨烈之性甘于腥腐之逐瞙■〈耳昏〉于势贵诱夺于名途颠蹶望拜以争鼠肝虫臂之获而自伏于粪壤之下则士有鬄剃巾帼妇饰而逃焉耳安有张目出气而犹强颜对朋友者哉  

与戚元戎【`李攀龙`】  

有味乎公之言兵虽稍增而计日可罢者过之财虽暂益而他日所省者倍焉其猷亦何壮哉至谓将官废习技而教流黄铰造之巧以为竒货中动贵人逺事漠北又何痛时弊如此其切也然则天下注意我公而圣天子倚重之者当奈何无已则所谓宁置其身于铄金销骨之乡不枉其道以求恱以求事立云尔斯大忠之定谊矣我公既在久之将习服则自求练卒卒习善则自求利器况志存报主者多其人之为可恃也防秋别议已有成命是又我公之扬韬敷畧之时也边陲甚幸里闬宠光在此举矣  

报刘都督【`李攀龙`】  

始刘将军之名满天下不佞愿见其人者十年于此矣未尝不私窃念之挟百战百胜之功者不免自暴其才而中一朝无辜之谤者不免辄挫其志贤者犹难之也乃不佞以摄海之役执事者俨然辱而临焉获承颜色倾盖如故先施自致不鄙下交由衷之谊披沥唯谨有孔明集思广益之风而忼慨以之即过意延款使不佞缱绻重别缅缕舟中不自知其尽境恍然自失如目前者勿论也不佞既东陌落恬然秋毫不犯登场大阅复覩纪律森严士气踊跃技艺精真可蹈水火艨艟便捷投枚记里桨舵之利折旋如飞礟石四兴波涛响应削梯树檄示疑设伏所征叙泸弁旄之步闽粤善游之徒三河挽强之骑辈相扼捥唯敌是求乃日椎牛行犒而帷幄自爱也可暴岂其才可挫岂其志乎天既以虎臣托执事乆矣然犹且有激乎宦成之后者动其所必奋坚其所必立云尔大忠完节愈困愈厉而刘将军之名愈振矣不佞何能赞一辞即有问焉摄海之役不佞所以身觌其美者如此庶取信狂夫以备称述耳于甚盛徳则奚补焉  

报刘一丈【`宗臣`】  

数千里外得长者时赐一书以慰长想即亦甚幸矣何至更辱馈遗则不才益将何以报焉书中情意甚殷即长者之不忘老父知老父之念长者深也至以上下相孚才徳称位语不才则不才有深感焉夫才徳不称固自知之矣至于不孚之病则尤不才为甚且今之世所谓孚者何哉日夕策马候权者之门门者拒不入则甘言媚词作妇人状袖金以私之即门者持刺入而主者又不即出见立廏中仆马之间恶气袭衣裾即饥寒毒热不可忍不去也抵暮则前所受赠金者出报客曰相公倦谢客矣客请明日来即明日又不敢不来夜披衣坐闻鸡鸣即起盥栉走马扺门门者怒曰为谁则曰昨日之客来则又怒曰何客之勤也岂有相公此时出见客乎客心耻之强忍而与言曰亡奈何矣姑容我入门者又得所赠金则起而入之又立向所立廏中幸主者出南面召见则惊走匍匐阶下主者曰进则再拜故迟不起起则上所上寿金主者故不受则固请主者故固不受则又固请然后命吏内之则又再拜又故迟不起起则五六揖始出出揖门者曰官人幸顾我他日来幸亡阻我也门者答揖大喜奔出马上遇所交识即扬鞭语曰适自相公家来相公厚我厚我且虚言状即所交识亦心畏相公厚之矣相公又稍稍语人曰某也贤某也贤闻者亦心计交赞之此世所谓上下相孚也长者谓仆能之乎前所谓权门者自歳时伏腊一刺之外即经年不往也间道经其门则亦掩耳闭目跃马疾走过之若有所追逐者斯则仆之褊哉以此常不见恱于长吏仆则愈益不顾也每大言曰人生有命吾惟守分尔矣长者闻此得无厌其为迂乎乡园多故不能不动客子之愁至于长者之抱才而困则又令我怆然有感天之与先生者甚厚亡论长者不欲轻弃之即天意亦不欲长者之轻弃之也幸宁心哉  

答殷无美书【`王世贞`】  

昨承足下见示君典学士书知不以不肖而弃之且许春时垂访海上甚感足下道君典新筑所谓伊人宛在水中央令人洒然如梦醒记仆副山东宪时故吴中丞峻伯为学宪尝与诸贤酒间戏言志峻伯谓官辙不必中土即滇蜀闽广须尽厯之饱其山川风物最后亦须坐尚书省狎尺一乃告老耳仆谓鄙愿不及此愿得二顷陂四围列植梧竹垂杨芙蓉之属陂中养鱼数千头中构一岛筑髙阁三间其下左室贮书及金石古文右室尽贮美酒傍一小室具茶灶灊釜兼畜小鲑脯瓜菜阁上一榻两几读书小倦即呼酒数行醉辄假息岛傍维两蜻蜓艇客有问竒善觞咏者以一艇载之来一艇网鱼佐酒不问朝夕饮倦则相对隠几兴尽便复载去若俗客见挠者虽呌呼竟日了不酬应以此终身足矣峻伯问谁可当俗客仆谓坐尚书省狎尺一者公即是也众大噱笑而罢峻伯谢贵州节归病死竟不得如愿而仆幸有园林山池之属然在城市中自贵游以至田父野老皆得狎之不能拒也不意君典一诣便尔苐闻其垂槖恐不能究仆语中境且朝望甫殷宁容于东山坐啸耶  

## 文章辨体彚选卷二百四十二

（明）贺复征 编  

○书三十八  

答两广殷总督【`明髙拱`】  

广东事理前已畧言其意想逹左右兹城池既复剿倭报捷良可喜也然倭尚可平而地方之贼难于卒灭地方之贼不可灭固倭之所以来也而地方之所以多贼者实逼起于有司之贪残而养成于有司之蒙蔽及其势成计无所出乃为招抚之说以茍且于目前于是我以抚款彼而彼亦以抚款我东且抚西且杀人非有抚之实也而徒以冠裳金币羊酒宴犒设金鼓以宠与之有司将领固有称贼首为翁与相对宴饮欢笑为宾主而又投之以侍教生帖者百姓之苦如彼而贼之荣利乃如此斯不亦为贼劝乎奈之何民之不为贼也而广之徧地皆贼实由于此今幸有公在彼必须痛杀一场使诸山洞海洋之贼皆就殄灭然后抚恤疮痍休养生息乃称平定不然而犹徇故事恐日复一日广非国家有矣昨已令本兵覆题发银两招浙兵以赴公之用其伸缩操纵任公便宜为之他人更不得以阻挠其为皇上整顿此方复如当年之旧是不世之功陈奎刘穏已皆用之广东矣苏愚待有副使缺补之其它尚有当更者不妨见教即为处也至于征剿之事尤须将领得人乃可奏功广东自大将偏禆而下果孰可用当留孰不可用当去何人可代孰宜于彼不宜于此孰宜于此不宜于彼所当更调即可奏上当拟行之有将有兵有粮则贼平有日矣然仆所以急急于此者尤有深意夫广东之敝极矣整顿而使之如旧亦甚难矣非公在彼孰能经畧非仆在此孰肯主张故整顿此方必当在此时也过此以往但少一人事必无济广东终无宁日矣公有雄畧成此不难时不再来可不念哉  

答贵州阮廵抚【`髙拱`】  

昔执事之赴贵阳也安国亨之事仆曽面语其畧今来谕云云似尚未悉仆意特再为之明其说夫天下之事有必当明正其罪者有罪未必真人臣所当自为处分而不可于君父之前过言之者若中原之民敢行称乱大逆不道此则所谓上告天子发兵征讨灭此而后朝食者也若民夷异类顺逆殊涂虽有衅隙本非叛逆之实则人臣当自处分而不可过言于君父之前何者君父天下之主威在必伸一有叛逆便当扑灭可但已乎而乃事非其真钉入其罪过以言之则将如何处也安氏之乱本是安国亨安智夷族自相仇杀此乃彼之家事非有犯于我者何以谓之叛逆而前此抚臣乃遽以叛逆奏之君父在上既闻叛逆诸说则法所必行岂容轻贷而安国亨本无叛逆之实乃祸在不测且图茍全地方官更复不原其情遂致激而成变乃又即以为叛逆之证可恨也今观安国亨上本诉寃乞哀恳切叛逆者若是耶而地方官仍复不为处分仍以叛逆论之遂使朝廷欲开释而无其由安国亨欲投顺而无其路亦已过矣且安智安国亨之所仇也况非我族类而乃居于省中谓有安智在省则谗言日甚而安国亨之疑畏日深安国亨之疑畏日深则安智之祸愈不可解是挑之使斗而增吾多事也故愚谓安国亨之罪固非轻而叛逆则不然安智当别有安挿而省居则不可惟在处置之得宜耳以朝廷之力即族灭安氏何难者顾事非其实而徒勤兵于逺非所以驭夷狄而安中国也愿执事熟思之也  

上徐少湖阁老书【`赵贞吉`】  

贞吉奉违甚乆而通候缺然徒以守逐臣之禁而不敢援师资之谊也往者去国之日覩公有相怜之色已而别去数年皆荷吹嘘枯朽令长华蒂往来于心周旋其事必使仆回视返听得齿章缝之列而相怜之心始遂矣夫仆之于才直菅蒯耳而能得此于公何耶今天下之士云蒸响合各以其才技求售门下易一顾不可骤得而迹之去住情之亲疎随之乃云变响化新新不停也又安能保其一顾而乆不忘哉若仆处放逺之形持乆疎之契而能感翁最专之情比于乆而不忘之数诚不知其所以也语曰人惟求旧抑仆乃我公旧所陶铸期成一割虽先败缺正尔其钟情者耶不然何其在逺不弃而去乆不忘若此也今春唐子应徳来会白下与论本朝知学之相自门下始盖经纶康济前辈不无而孔孟一脉之绪知其说可举而措之天下者尠矣自宋以来讲学明道者皆在末位而门下适当名世之运质邻上智体尚中行心镜内朗机神外圆庄周谓有徳有才殆近之矣举其说而措之天下其不在今乎夫会万物而为一身者圣人之徳也散一身而为万物者圣人之才也才与徳备者道之周也故周于道者天不能害地不能杀而世不能乱也今方隅多警而财用毎空天下嚣然恐卒然之变起而莫之救也独君子以为必不然者非恃有道之在髙位乎哉儒者学道未及圣人故轻去就而薄名位夫名位诚不可薄也传曰鼔万物而不与圣人同忧言圣人之忧天地尚不得同而况与小儒谋哉夫天地尚不得与同焉则圣人之忧大矣圣人持此大忧而无位以托焉则皇皇何之哉故知天付公以髙位者乃其畀以大忧也仆云知学之相自门下始者乃以为警而非以为佞也惟冀少逊硕美以安赤舄以系天下之望以酬愿治者之心此固内朗外圎妙应之迹宜尔也仆诚不足深与知此矣仆往承师资之益近领援拔之恩思投短记以答宏慈而率尔有狂霏之言遂大忘其疎贱之体亦以恃盛徳大度而无所挹损也  

与髙中玄阁老书【`赵贞吉`】  

仆扺家闭户追思往咎慨然叹曰今之世惟髙公能知我惟公能护我惟公能恕我往者合聚欢若骨肉一旦乖隔即成参商是吉之罪过薄徳甚矣然细思之虽人谋之未工亦似天命之已定奈之何哉吉与公比肩出入者十月未尝有一言之郄吉虽不肖然自谓惟我为能翼助于公尝语公曰大有之世惟匪过于盛可以免咎夫子曰善处此者可谓明辨晢矣夫哲人知几知柔知刚知微知彰逊处雍容上信下从身安而天下国家可保矣又何必极其意之所之而后为快哉又尝语公曰数十年来人臣比党成风其欺罔君上贿赂公行纲纪荡废以致府库空虚边防废溃人才风俗陋弊已甚公禀扶舆清淑之气刚毅爽朗文章藴籍具八面应敌之才居皇上宾友亲臣之任振而新之在此时矣不可让也仆虽庸劣愿効铅刀之割自列于散宜南宫之俦以伫观公勲庸之焯茂矣此二语者仆常常而言之公亦常常而听之今犹在耳也嗟嗟仆欲以此义佐公安知竟以此得罪耶命定故也岂尽由不肖之过乎哉然仆自谢事别来终不敢以纎芥有憾于公其拳拳一念犹虑公举措万一或过则社稷奚赖焉故兹再述前言以献于公前其用意区区迂而可笑又如此韩子曰人臣尚同非国家之利古之君子不尽以同为贵也尝观宋相韩范富三君子在位议政未尝尽合韩范于西事大相矛盾富议髙邮守事有异范公因渐解去韩富议濮事终身不合冨公老犹栗栗焉故知古之君子以不一切扶同为正也仆身已老行将逃禅寂以消余年耳驷马髙盖其忧甚大又岂至借此献谀希他望哉惟念公髙明慈恕必能终始知我又惟善人能受善言惟贤者所当责备故敢援笔不休搪突记室以自附于士君子之义未审公果能亮之否  

答王鉴川【`张居正`】  

今之议者皆谓讲和示弱马市起衅为此言者不惟不忠盖亦不智甚矣夫所谓和者谓两敌相角智丑力均自度未足以胜之故不得已而求和如汉之和亲宋之献纳是制和者在边外而不在中国故贾谊以为倒悬冦公不肯主议今则彼称臣纳款效顺乞封制和者在中国而不在边外比之汉宋之事万万不侔独可谓之通贡而不可谓之讲和也至于昔年奏开马市官给马价市易边马彼拥兵压境恃强求市以款段驽罢索我数倍之利市易未终遂行抢掠故先帝禁不复行今则因其入贡之便官为开集市场使与边民质易有无稍为之约束毋得阑出中国财物及应禁者其期或三日或二日而止如辽开原事例耳又岂马市可同语乎且此事有五利焉敌既通贡逻骑自希边鄙不耸穑人成功一利也防守有暇可以修复屯田蓄吾士马之力岁无调援可省行粮数十百万二利也土蛮吉能每借俺酋以为声援俺酋既服则二敌不敢轻动东可以制土蛮西可以服吉能三利也赵全等既戮板升众心已离我因与彼约有愿还者必勿阻之彼既无勾引之利而又知敌之不足恃则数万之众皆可渐次招徕曹川之地可虚矣四利也彼父子祖孙情乖意阻其通将衰兆已先见老酋死家族必分不死必有冐顿呼韩之变我得因其机而行吾之计五利也凡此五利皆古之谋臣策士所为祷祀而求者也而今之议者独以边将不得捣巢家丁不得赶马计私家之害忘公室之利遂失此机会不为国家审图故仆以为为此言者不惟不忠盖亦不智甚矣至于桑土之防戒备之虑此自吾之常事不容一日少懈者岂以彼之贡不贡而有加损乎今吾中国亲父子兄弟相约也而犹不能保其不背况外敌乎但在我制御之策自合如是耳岂能必虑之不吾背乎数十年无岁不掠无地不入岂皆以背盟之故乎即将来背盟之祸又岂有加于此者乎利害之归较若黒白而议者犹呶呶以此为言故仆又以为不智甚矣刘院既知此事颠末又与公同心必能共襄大事幸采取其议及镇守兵备以下所呈折以髙见并图上贡额贡期市易事宜仆与玄老当备闻于上请旨行之浮议虽多不足恤也  

答奉常陆五台【`张居正`】  

往丈起山中不一岁而跻九列仆日夜引领望丈之一至者以丈素有超世之识知仆所以肩巨承艰之心为能疏附后先以共济艰危也乃读前后手翰所以教仆者则亦未越于众人之见而与仆之孤耿大谬也丈前书谓仆处余懋学傅应桢为太过恐失士心后书谓救刘台为盛徳至引文潞公之事以相比今海内缙绅之侣投柬于仆者十九为此言也然皆众人也岂意有超世之识又知仆所以肩巨承危之心而所见乃亦止此乎古之贤圣所遇之时不同而处之之道亦异易大过栋挠彖曰刚过乎中当大过之时为大过之事未免有刚过之病然不如是不足以定倾而安国栋挠而本末弱矣伊周当大过之时为大过之事而商周之业赖之以存虽刚而不失为中也仆以一竖儒拥十余龄幼主而立于天下臣民之上威徳未建人有玩心况自隆庆以来议论虽多国是靡定纪纲倒植名实混淆自仆当事始布大公彰大信修明祖宗法度开众正之路杜羣枉之门一切以尊主庇民振举颓废为务天下始知有君也而疾之者乃倡为异说欲以抑损主威揺乱朝政故不得不重处一二人以定国是以一人心盖所谓刚过乎中处大过之时者也而丈乃以为失士心误矣吾但欲安国家定社稷耳怨仇何足惜乎至于潞公之事亦复不伦盖潞公所事者长君而其出处去就未必系宋室之安危子方狂妄后生独持馈锦一事以议论前軰此其失在于不知贤耳故潞公得以包容之仆今所处何时也主上举艰巨之任付之于眇然之身今权珰贵戚奉法遵令俛首贴耳而不敢肆遐方殊俗献琛修贡厥角稽首而惟恐后者独以仆摄持之耳其出处去就所系岂浅浅哉彼谗人者不畏不愧职为乱阶且其蓄意甚深为谋甚狡上不及主上旁不及中贵而独剸刃于仆之身又无所污蔑而独曰专权专权云云欲以竦动幼主阴间左右而疑我于上耳赖天地宗庙之灵黙启宸衷益坚信任不然天下之事岂不为之寒心哉自有此事主上食不甘味寝不安席以痛恨于忌者盖大舜疾谗说之殄行孔子恶利口之覆邦故去此人以安仆也以安社稷也离明允断诚理法之正而仆所以恳恳救之者葢以仰答圣恩下明臣节耳非欲为沽名之事也而丈乃以潞公见讽误矣仆一念为国家为士大夫之心自省肫诚专一其作用处或有不合于流俗者要之欲成吾为国家为士大夫之心耳仆尝有言使我为刽子手吾亦不离法场而证菩提又一偈云髙冈虎方怒深林蟒正嗔世无迷路客终是不伤人丈深于佛学者岂不知此机乎夫士屈于不知已而伸于知已今海内缙绅之侣为此言者甚众仆皆逊而谢之乃于丈哓哓不已者以丈有超世之见知仆所以肩巨承艰之心者也读礼有暇试一思之倘再会有缘尚当刮目相待  

答周友山【`张居正`】  

辱华翰佳布之恵深荷雅情且谂宪从即驻宁州因以弹压奸宄拊绥良善甚休甚休盖闻圣王杀以止杀刑期无刑不闻纵释有罪以为仁也茍子之不欲虽赏之不窃此孔子箴病之言是时鲁失其政宠赂滋彰故言此以警之若谓徒不欲可以弭之无是理也夫人之可以纵情恣意有所欲而无不得者莫踰于为盗而秉耒持锄力田疾作束縳以礼法世之所至苦也安于其所至苦无所惧而自不为非者惟夷由曾史为然不曰吾严刑明法之可以制欲禁奸也而徒以不欲率之使民皆释其所乐而从其所至苦是天下皆夷由曽史而后可也舜不欲之君也皋陶不欲之相也蛮夷猾夏冦贼奸宄犹不能无明刑作士以威之况其余乎异日者有司之不敢捕盗也以盗获而未必诛也不诛则彼且剚刃于上以毒其仇而合其党故盗贼愈多犯者愈众今则不然明天子提纲振维于上而执事者持直墨而弹之法在必行奸无所赦论者乃不惟尧舜之所以致理者而独用懦者姑息之说衰季茍且之政以挠之其无乃违明诏而诡国法乎执事当弭盗之任而华翰所云又似不徇俗以为是非者故敢畧陈区区惟髙明裁择焉  

答耿楚侗【`张居正`】  

辱华翰并所梓论简彚编惓惓以奉行徳意安民生饬军政为急仰见公之髙明深达治体识时务者也忆昔仆初入政府欲举行一二事吴旺湖与人言曰吾辈谓张公柄用当行帝王之道今观其议论不过富国强兵而已殊使人失望仆闻而笑曰旺湖过誉我矣我安能使国富兵强哉孔子论政开口便说足食足兵舜命十二牧曰食哉惟时周公立政其克诘尔戎兵何尝不欲国之富且强哉后世学术不明髙谈无实剽窃仁义谓之王道纔涉富强便云霸术不知王霸之辨义利之间在心不在迹必仁义之为王富强之为霸耶仆自秉政以来除宻勿敷陈培养冲徳外其播之命令者实不外此二事今已七八年矣而闾里愁叹之声尚犹未息仓卒意外之变尚或难支焉在其为富且强哉公今不以仆为卑陋而留心于此诚生民之福也第须一一核实考成乃可有效若徒腾之文告而已实意且化为虚文矣何如议留入觐正官及澄汰县令二疏俱属所司覆行丈田一事揆之人情必云不便但此中未闻有阻议者或有之亦不敢闻于仆之耳茍利社稷死生以之仆比来唯守此二言虽以此蒙垢致怨而于国家寔为少禆愿公之自信而无畏于浮言也  

答吴廵抚【`张居正`】  

公起郡守用治行异等二三年即拜中丞列于九卿开府两浙此主上之殊恩也未有勲庸以报知遇即纳屦而去忠义之士固如是乎古人有官守者不得其职则去朝廷举数千里膏沃之地畀之于公言必行计必用何事不可为何功不可就而必欲去之以为洁岂朝廷有负于公耶或曰公昔以举刺劳方伯事致郄今见劳亦大用内不自安故去者此又非大人之弘度也廉蔺冦贾亦居将相势不相容犹先公后仇以济国事昔公与劳徒争礼让微节非有宿怨深仇不可解之衅也今公处浙劳处闽壤地悬隔画疆而治又非有同居并位不相容之势也萍浮江湖一撞而去即随风分泊矣何嫌何疑而必欲相避耶明主在上方翕受敷施循名核实以兴太平之治愿勉■〈施，冉代也〉毋自损以孤舆望公之简用仆所荐也窃恐执事者不究于忠义之节而湛于世俗之见以扞当时之文网则仆亦将有连坐之累焉书陈惟执事圗之  

答应天廵抚宋阳山【`张居正`】  

来翰谓苏松田赋不均侵欺拖欠云云读之使人扼腕公以大智大勇诚心任事当英主综核之始不于此时剔刷宿弊为国家建经乆之策更待何人诸凡谤议皆所不恤即仆近日举措亦有议其操切者然仆筹之审矣孔子为政先言足食管子霸佐亦言礼义生于富足自嘉靖以来当国者政以贿成吏朘民膏以媚权门而继秉国者又务一切姑息之政为逋负渊薮以成兼并之私私家日富公室日贫国匮民穷病实在此仆窃以为贿政之弊易治也姑息之弊难治也何也政之贿惟惩贪而已至于姑息之政倚法为私割上肥已即如公言豪家田至七万顷粮至二万又不以时纳夫古者大国公田三万亩而今且百倍于古大国之数能几万顷而国不贫故仆今约已敦素杜絶贿门痛惩贪墨所以救贿政之弊也查刷宿弊清理逋欠严治侵渔揽纳之奸所以砭姑息之政也上损则下益私门闭则公室强故惩贪吏者所以足民也理逋负者所以足国也官民两足上下俱益所以壮根本之图建安攘之策倡节俭之风兴礼义之教明天子垂拱而御之假令仲尼为相由求佐之恐亦无以踰此矣今议者率曰吹求太急民且逃亡为乱凡此皆奸人鼔说以揺上可以惑愚闇之人不可以欺明达之士也夫民之亡且乱者咸以贪吏剥下而上不加恤豪强兼并而民贫失所故也今为侵欺隠占者权豪也非细民也而吾法之所施者奸人也非良民也清隠占则小民免包赔之累而得守其本业惩贪墨则闾阎无剥削之扰而得以安其田里如是则民将尸而祝之何以逃亡为公博综载籍究观古今治乱兴亡之故曾有官清民安田赋均平而致乱者乎故凡为此言者皆奸人鼔说以揺上者也愿公坚持初意毋惑流言异时宰相不为国家忠虑徇情容私甚者辇十万金入其室即为人穿鼻矣今主上幼冲仆以一身当天下之重不难破家以利国陨首以求济岂区区浮议可得而揺夺者乎公第任法行之有敢挠公法伤任事之臣者国典具存必不容贷  

## 文章辨体彚选卷二百四十三

（明）贺复征 编  

○书三十九  

论三区赋役水利书【`明归有光`】  

有光再拜谨致书明侯执事窃承明侯以本县十一十二十三保之田土荒莱居民逃窜岁逋日积十数年来官于兹土者未甞不深以为忧而不能为吾民终岁之计明侯戚然于此下询刍荛某生长穷乡谈虎色变安能黙然而已窃惟三区虽隶本县而连亘嘉定迤东沿海之地号为冈身田土高阜物产瘠薄不容五谷多种木绵土人专事纺绩周文襄公廵抚之时为通融之法令此三区出官布若干疋毎疋准米一石小民得以其布上纳税粮官无科扰民获休息至弘治之末号称殷富正徳间始有以一人之言而变易百年之法者遂以官布分俵一县夫以三区之布散之一县未见其利而三区坐受其害此民之所以困也夫高阜之地逺不如低洼之乡低乡之民虽遇大水有鱼鳖菱芡之利长流采捕可以度日高乡之民一遇亢旱弥望黄茅白苇而已低乡水退次年以膏沃倍収瘠土之民艰难百倍也前廵抚欧阳公与太守王公行牵耗之法但于二保三保低湮水乡特议轻减而于十一十二十三保高阜旱区却更增赋前日五升之田与槩县七八等保膏腴水田均摊三斗三升五合此盖一时失于精细而遂贻无穷之害小民终岁勤苦私家之収或有不能及三斗者矣田安得不荒逋安得不积此民之所以困也呉淞江为三州太湖出水之大道水之经流也江之南北岸二百五十里间支流数百引以灌溉自顷水利不修经河既湮支流亦塞然自长桥以东上流之水犹驶迨夏驾口至安亭过嘉定青浦之境中间不絶如线是以两县之田与安亭连界者无不荒以三区言之吴淞既塞故瓦浦徐公浦皆塞瓦浦塞则十一十二保之田不収徐公浦塞则十三保之田不収重以五六年之旱沟浍生尘嗸嗸待尽而已此民之所以困也生愚妄为执事者计之其一曰复官布之旧乞查本县先年案卷官布之征于三区在于某年其散于一县在于某年祖宗之成法文襄之旧税一旦可得而轻变独不可以复乎今之赋役册凡县之官布皆为白银矣独不思上供之目为白银乎犹为官布乎如犹以为官布则如之何其不可复也古之善为政者必任其土之所宜以为贡文襄之意盖如此即今常州府有布四万疋彼无从得布也必市之安亭转展折阅公私交敝有布之地不征其布而必责其银无布之地不征其银而必责其布责常州以代输三区之银则常州得其便责三区以代输常州之布则三区得其利此在执事言于巡抚一转移之间也其二曰复税额之旧牵耗之法系苏州一郡之事生愚未敢僭及姑言今日之易行者前王公已定耗法均摊之田三斗三升五合歉薄之田二斗二升既而会计本县薄田太多而三十六万之外乃增余积米数千王公下有司再审歉薄之田均摊叹千之米此王公之意欲利归于下也有司失于奉行如三区者终在覆盆之下而所存余积之米遂不知所归欲乞查出前项余积作为正粮而减三区之额复如其旧此则无事纷更而又有以究王公欲行而未遂之意矣夫加赋至三斗而民逋日积实未甞得三斗也复旧至五升而民以乐输是实得五升也其于名实较然矣既减新额又于逃戸荒田开豁存粮照依开垦荒田事例召募耕种数年之间又必有苏息之渐也其三曰修水利之法呉淞江为三呉水道之咽喉此而不治为吾民之害未有已也先时言水利者不知本原茍狥目前修一港一浦以塞责而已必欲自原而委非开呉淞江不可开呉淞江则昆山嘉定青浦之田皆可垦议者不究其本因见沿江种芦苇之利反从而规取其税自舟直浦索路港诸地悉为豪民之所占向也私占而已今取其税是教之塞江之道也上流既壅下流安得而不阏乎生愚为三区之田而欲开呉淞江似近于迂然恐呉淞江不开数年之后不独三区而三州之民皆病也若夫开瓦浦溉十一十二保之田开徐公浦溉十三保之田此足支持目前下策也生愚闻之古之君子为生民之计必不肯拘挛于世俗之末议而决以敢为之志况此三区本县蕞尔之地在明侯之宇下得斗升之水可以活矣伏愿行此三策庶几垂死而再苏之其有徳于吾民甚大又今旱魃为灾明侯昔日车马所通濒河人迹所至之处禾稼仅有存者至于腹里无复青草近经秋潦往往千畆之田枯苗数茎随水荡漾而已救荒之策免租之议此如拯溺捄焚尤不可缓者又今三区无复富戸所充粮役不及中人之产赔貱之累尤不忍言乞念颠连无告之民照弘治间例及太守南岷王公新行事例免其南北运库子马役解戸之类此亦可以少纾目前之急也唯明侯留意焉  

论御倭书【`归有光`】  

某废弃山林之日已久天下之事非分之所宜言者顾自以世受国恩身在江湖不敢一日而忘魏阙之下况今倭奴逆天悖暴实吾父兄子弟百年之仇耻辱明公惓惓下问一得之愚敢不自竭伏见天子哀悯元元诞布徳音明公以股肱耳目之重臣膺兹简命俾执玉帛告祭东海之神精诚昭格百灵効顺龟鳖小丑当知无遁逃之所矣昔裴晋公李中丞甞受视师之命不旋踵而元济就擒刘祯授首克成淮蔡泽潞之功况我圣朝之威灵万万于有唐而明公之所以自待者岂自处裴李之下哉故宜详延博采不遗于刍荛之贱也某不敢为泛说以渎明聴姑就今日用兵之势言之自倭奴入冦于今三年虔刘我人民滛污我妇女焚荡我屋庐有司婴城而自保军卫莫之谁何盻盻焉视彼重装满载得气而去徒诿曰无兵犹可也今各省之兵四集无虑十万屯聚境上区区残息逰魂灭此而朝食可也而至今相持未见有必战之计老子曰师之所处荆棘生焉故善者果而已矣孙子曰久暴师则国用不足钝兵挫鋭屈力殚财则诸侯乗其敝而起故兵闻拙速未睹巧之久也今若是不几于钝乎岂老子之所谓果乎议者谓此冦不宜与之战在坐而困之此固一说也然穷天下之精兵散甲士于海上旷日弥月而久不决则所谓困者在我矣是不可不察也则今日之计宜于速战而已然兵有分有合徒厚集其众于一而不为之列屯要害广布形势则贼之所出必视吾无备之处而为之走集是宜观地之要以拟其溃呉越之地濒于大海海口之可通者数路而已既不能把扼而使之突入三江五湖之间要害之可守者数处而已又不能按据而使之横溃则将何为而可也某以为贼在川沙兵之所向能保其败于东不溃于西耶政其外不溃于内耶故太湖之口可屯也三泖之口可屯也呉淞江之中道可屯也某甞循行江上问所谓沪渎垒者知昔人御冦之遗迹即如此垒正在苏松二府之中贼得至此则苏州松江诸县无日不危也故为屯垒不独可以拒贼之入路又可以为州县之声援也昨者黄冈泾之捷斩首之多以前所未有然贼复东出则贼锋虽挫于五湖之上而蛮烟复接于九峯之间矣由此言之分屯其可后乎往贼攻州而府不救攻县而州不救刼掠村落而县不救府如无州州如无县县如无村落仅仅自保于一城之中如与人鬬而束其手足絶其党而孤立如之何能自存也幸而此贼在于抄掠而已设有长驱之志孰能御之是唇齿俱亡首尾衡决矣即使徒以保城为功而置百里生民于度外为人父母何以为心况京畿千里之地荡然无藩篱之限兵之失势莫甚于此此其不可一也凡王者之师未有不分别其逆顺离散其党与者今闽浙亡命与诸岛之夷固所必诛若吾民所在被其系累而髠之以为前行以饵吾师甞闻我军斩首冦二百余其间止有一二为真贼者则临阵之际岂可不辨其真伪明购赏格开示丹青生活之信古之用兵能使贼为吾用而今驱之使为贼此其不可二也聚天下之兵而军政不立断斩不行卤掠不禁前者方陷阵后者已奔佚是民有百走退死之心而无一前进生之计且所谓营垒行阵间谍兵械与夫分数形名虚实竒正之说兵家之所常言悉置而不讲此其不可三也故今日之兵在于决机而分屯以佐其势又当戒饬州县之吏不宜以闭塞城闉为上策百姓之逃归者不可逆以奸细而禁锢诛戮之至于诛赏军令之大今之所调杂以中外宜示吾国之纪律不可为敌人所笑如是而战不胜贼不灭者未之有也然今虽以殄灭为期而经畧措置非数十年不能安寜且敌性贪残狃于卤获之利虽有惩艾不能保其不来夫自正统以来殆将百年及今而发如人之疾病一旦发作岂得遽止故宜考求宣徳正统之间前之所以侵盗而无已后之所以顿息而不来则有以知其故矣永乐中广宁伯镇守辽东筑城金线岛之西北夜见东南海岛中火光即知冦至邀击之擒斩无遗以是冦不敢入境盖彼悬度大海经以旬月非风候不行又不能多赍粮饷贼未到岸往往饥罢兵法无负于水而迎客无迎水流独于御倭宜反而用之必迎水逆击不使上岸此必尽之术也舎是则由外海而入内海由海入港由港入城郭如今日必至之害矣谓宜振饬祖宗之法自广闽浙淮以至辽东修沿海列卫之政则兵不必别调也举都司备倭之职则将不必别选也不然而恃客兵客兵不可久居设使撤还贼将复至周旋不已是兵无时而息也而民亦殚矣议者又谓宜开互市弛通畨之禁此尤悖谬之甚者百年之冦无端而至谁实召之元人有言古之圣王务修其徳不贵逺物今又往往遣使奉朝旨飞舶浮海以与外国互市是利于逺物也逺人何能格哉此在永乐之时甞遣太监郑和一至海外然或者已疑其非祖宗禁絶之旨矣况亡命无藉之徒违上所禁不顾私出外境下海之律买港求通勾引外国酿成百年之祸纷纭之论乃不察其本何异扬汤而止沸某不知其何说也唯严为守备雁海龙堆截然中外之防贼无所生其心矣某身罹冦难以与乡邑父老熟计之此言或有近于理幸赐采择而行之  

上王相公【`赵用贤`】  

顷读台中二疏端攻李少卿而并中子道纯甫乃独不斥及于贤然贤实为罪首特以稍逺耳目故仅免唇齿耳贤安敢幸一不挂名弹章遂黙黙低头就此笼络耶少卿曩时排击大憝真有社稷之功亦几蹈鼎镬之险及今事成而议其后始见为易耳有如巨铛偃然握柄即诸为富贵计者无不得然成何等朝廷耶少卿之过坐语言不谨急于呈能所坐亦微何至如所云云污蔑已甚宁当为人今或指名故党者輙誓为摉抉隠伏刻削无仁恩何独攻少卿诸人輙以为中窽綮快时论羣起而相然耶少卿今日之事乃起周元孚一疏闻元孚疏出所以构之者百方皆竒诡纵横非控揣所及人盖徒知此为祸始而不知祸实胚胎于司冦公之一论也司冦公果如疏所云耶抑不如疏所云耶先生当有定衡则李少卿犹在可原之列矣至如呉沈二君忠言正色偘偘为国江御史直方蹇蹇真有匪躬之节而皆横被攻谪旁观嬉笑自以为得居此竒货是何心哉诸君之失在持论太露责人太详求治太急自任太过以此责诸君当抑首受罪今徒以隠度论此将张颐颔树党与急得猎进遂握枢要尽剪其所私恶植其所私喜不去私党则是非不分别议论不归一是矣然此亦以隠度论彼皆背公死党感畴昔者之遇而必逞怒于攻畴昔者之人阳阖阴辟指令颐气之间坐幸剽剥之及踪迹往往右袒亦非无据彼以隠论此亦以隠论然则是非议论何从而不纷纷耶夫此诸人悉数之不盈四五易尽也又况孤立一意无奥援于上无私党于下无深思巧术以自固势亦易去也所藉者上之笃信而深维之耳世之侧目而羣诽于此数人者皆曰不能安分不能守黙固诸人之罪然未甞挟名高而营私利也未甞恃意气而肆干托也未甞立门戸而招权宠也即有可否要为正论即有同异要为无私今责以不能安常待时哓哓焉取众尤而无补于事此为诸人自谋诚不可耳昔者范希文自做秀才时便以天下为已任其为小官章疏何止数十至居母忧而犹上陈封事苏子瞻自起圑练入朝又当司马公秉政其所争论不遗纎悉何当时不如今日之非而后世犹有正人君子之褒耶然则诸人或专于报主而拙于谋身乎未可知也且诸人者皆有资望可循又有地位可据岂不知少为濡忍旦夕尊显即用思一展其藴蓄亦岂不知循嘿于斯须者之可得哉乃顾为非分之争而邀立至之祸舎必得之计而营自穷之策诸人虽愚未必至此先生试穷极根株而一照察之策不能逃于至公至明之见也贤谬托平日知爱遂敢极意肆口不知忌讳罪我知我亦惟先生裁量若贤气质之偏不能融化先生固已谂知之而自度非用世之资又有不待世人之共弃而后知者当置勿论可也  

与赵侪鹤【`赵用贤`】  

日辱兄遗教谓当陆沉以俟忘仕与止而一付运于天地之亨屯甚善教语敢不刳心以聴苐云陆沉者必有归着处若不得归着此便是心幕荣禄假无不可之说占地歩以自恣耳必非圣贤立心处世一叚真意也方今天下议论一渉利达名场则曰且姑与逶迤勿过激取疑至事渉关系輙又曰须从容隠忍乃所以成事其究不过一依回而旋且脱手此习已入人骨髄往往得利以去弟亦不敢尽辩审如是凡为官者必无一可去之日即有鞠躬尽瘁出身犯难者且当以壊事目之必依阿相仗濡忍回互而后以为任亨屯之运得大人之用耶学术人心至此最高明者亦溺其说弟愚不敢信窃谓吾人行止必当求所自安处欲去必真能忘爵禄欲仕必真能効一职比一官不以负朝廷之任使其得失毁誉一付之造物而吾不置欣戚其中斯为得耳若以大愚大惑自居而待造化之技尽稍一失足便落近来顽钝窟里此弟所以能执硁硁之谅而不欲效世人混托无不可之说也弟非敢愎教自是窃以为今日真有志于为君子者必计得归着何处然后可任运以为仕止耳此意惟熙亭兄得之最真亦惟吾丈可闻此说而不色忤也  

寄王相公【`冯琦`】  

自阁下归后世事凡几更矣大抵持正易激持禄易随以激继激益忼慨论列前与后相迸而祸益烈如东汉以杜乔继李固以陈蕃继黄琼是已以随继激惟人主所欲为噤不敢出一语人主以为忠顺无忤遂谓人臣礼合如此而恨前之激者益深如以孔光继王嘉以胡广继杜乔是已自三年以来士大夫遇事輙言甚或求多于事之外及雷霆一摧折而向之激昻者一变为缄黙再变为巽懦缄黙巽懦不过不言而已势又将变而言言则顺人主意向承权贵风旨宇宙之大无所不有矣即如部署执持亦有太过不近人情者执持而见诎亦将变而诡随无复有为国家守法者大畧其言其执皆谓可以得名名可以得官及见摧折不已渐成禁锢名不可以得官则名亦非所恤不在缄口结舌之风成抑且涂面裸形之事出矣往时小臣喜攻大臣大臣急于自保故大臣惟患小臣之有言小臣惟恨大臣之有权今言与权两去小臣与大臣两诎举盘巵而奉之中人谁实为之主上聪明神圣谁敢奸法然上太威严下太隔絶有独断无兼聴五官之计宁能日聴悉览左右乃更阴阳上下而操其从臾激发之术则今日之独断恐更成后日之旁落耳夫破的者矢发矢者弦发弦者决佽决者指弦虽有待而发然矢实出于弦今羣然一词尽归之决与指更不关弦矢事官俨然坐堂皇而谓发踪由吏则官岂有不怒者夫惟怒可以不案事之虚实不论情之轻重使人主自与言者为敌而已之事可以不问不辨故奸人甞欲激人主之怒而言者适中其所深忌此受攻者所以愈急而愈亲攻之者弥众而弥相蹈藉者也往岁阁部相持大臣言官相争一切斥逐禁锢之事浚其流而扬其波今日言官部司几空署矣岂遂无槩其中而仅一疏一揭以塞观聴是众之所非夫众之所摧众之所摧政地不能芘也势不能无借援于内内又借策于外中外之党合结纳之形成将来更进用事事不关决于相虽欲开一言可得乎夫天下未甞无异事也患在以异为常当其异也且疑且骇及其习以为常视为固然而后因循渐渍以至于乱往时中旨用陪推者以为异今以为常徃时一缺迟月余不补以为异今空其官逾年以为常徃时逐一言官羣起而争今连翩去国数十人以为常徃时言官因论人而去所论者踧踖不宁上疏力救今以危词激上怒逐十余人而恬然安之以为常徃时朝政有阙失皆责备辅臣以为不言言矣又以为不力今相习为依阿淟涊容容自保以为常以前可惊可愕今皆以为常事无足异而又有异者继之窃恐后日又以今日为不奇而出于今日之外则愚未敢料事之所竟也上下隔矣政本轻矣言路塞矣法宫之中独有左右左右亦人人自危毛髪淅洒重足而立至尊孤立于上而大臣未有焦劳为国家忠计者近独见一疏耳朝廷置公卿辅弼而直言乃出一中人殆鲁连所谓三晋大臣不如邹鲁之仆妾也要之数年以来前持正而稍激今持禄而稍随今昔相提而论则后弥见其顺而前弥见其忤此所以久安而阁下一去至今未复也自入都来甞懐归计于时事不复措意遂成三缄聊为阁下一吐所见闻亦以当一夕坐谈耳  

答吕新吾【`冯琦`】  

不奉翰札三年于兹知门下不欲轻以刺通长安客耳使者来乃知门下不以长安客例视不佞也甚厚甚厚门下荣晋行省俨然尊重矣而羣望未厌士大夫皆望门下即拜中丞而不佞窃以为行省故不减中丞重也古人外台行省皆与内比肩地方事并取裁决即国初亦然自直指出而外台之重损中丞出而行省之职侵且如陜西一省两司之上有巡抚有总督又有经畧大臣不知古人行省原不减中丞昔之总督即今之经畧今以地方官不足信而假中朝之衔以为重久之亦为地方官矣则又出中朝之尊贵者以临之礼节滋繁文移滋费而彼此牵制不得行其意功成则众任之事败而罪亦不独加也彼此相仗相委视荫玩日其原皆出于此如古人凡事皆属二千石而刺史紏弹不法事犹治也今于二千石刺史增官数等而事反不治此其病不在设官矣且论政体原出自行省外台而直指紏察之以其身在事外也今事事皆关白直指则直指反身在事内非紏察之旨而行省外台亦稍失其职矣事相沿已久今虽议亦无所施聊相与论古今任官之体耳来谕问不佞进修之益及胤嗣之兆过许楚录而索近作诚自惭愧未有以复也长安散吏供奉余暇方欲小休而士大夫輙以此相役既为世人不得不为世人语而非其意也藁皆弃去不存且恨不得焚却笔砚耳读风宪约一书尽得情持法体凛然登车揽辔之志此何必减内台重耶我知门下所以为行省矣  

拟上督府书【`徐渭`】  

闻贼新来失路期速走脱境宜委狡猾者一二人若逃徙状使其为虏乡导左其路而预伏选兵于阻隘以待此上算也今既已无及矣乃生昨至高埠进舟贼所据之处观览地形及察之人事至熟且悉众以为贼自海边经数百里来入死地无积食利于速战不利于持久不知我兵暴烈日触炎气食宿饭饮浊河衣不解带经六昼夜使舟数日不决强者必病弱者必死且尽卒而萃于一处使他贼至或相应更何以支由此言之则吾兵亦利速战不利持久也众又以为贼据高楼阻林木既逸且险民徙者大家仓卒宜必遗数十石之积使再持数日则我兵自困而瓦解利于持久不利于速战不知我兵入战则阻林木渉污田可以往难以返又法令素弛强者争退弱者毙逐由此言之则我兵亦利持久不利速战也夫共有其害者则必共有其利故不欲速我则已茍欲制速战之利生昨观东北二面阻水甚阔虽南面稍狭而三面水陆之兵分布既宻警戒亦严独西南水甚狭可徒渉而夹岸之林循水而隘且以岸西之田一望不尽出外之水又复阔甚我兵恃此不备而贼据高窥视遂亦无心于西试能乗夜遣壮士三十人衔枚彻首足裹緑衣混草木色匍匐出深苗渡狭水伏西林中却遣壮士三十人从南渡与战徉走而伏发东北二面亦各三十人鼓噪继进彼如空楼而逐北军入据其楼东军横断其归徉走者转戈北向三夹而击蔑不济矣此之谓速战之利故不欲持久则已茍欲制持久之利生昨观坟原之木蔽野斩其干以构架取其叶以为盖四分千人毎一分舟巡则息三分其中舟巡与息者各制四面吹号约某面有警则某面掉击不必驰白中军徒增劳缓而洁食清汲除秽余饵吾千人之名既章即使他贼至宻撤半以往亦无不可至其西方阔逺不烦兵守亦宜遮蔽数十空舟若凉厂然而使一二人乗单舸循岸匿以上下动旗鼓以疑其心不越数日贼必饥疲偷渡让使中流邀而击之亦蔑不济矣此之谓持久之利由前而言则兵法所谓攻其无备出其不意是也由后而言则兵法所谓先为不可胜以待敌之可胜是也此之谓两利不然必有两害惟明公其裁之  

与顾益卿【`王穉登`】  

前御史中丞永嘉王公诤清强廉直羔羊素丝潜虬在壑风云自异前观察使督学何公镗抗志岩阿履道敦素白驹致逍遥之慕黄鹄兴横絶之慨山人永嘉康从理高亮明信含贞体和早游京邑索五斗而非愿晩栖畎畮种一顷以自娯温州卫指挥刘懋功经笥与武库齐探儒术将阴符并贮骥未老也长懐伏枥之嗟鱼则枯矣不忘过河之泣永嘉簿晋陵李仕沾沾同于魏其谔谔比之赵舎白地明光袴负版而均惜邯郸材人妇厮养而偕怜此诸君者显隠殊趣荣庳絶等皆可以称清朝之吉士南国之佳人揸梨异味而为果皆珍杞漆别株而论材竞美诚无忝浚邑之干旄不辱酒泉之钟鼓者也  

## 文章辨体彚选卷二百四十四

（明）贺复征 编  

○书四十  

与王元美先生【`明屠隆`】  

隆髪未燥即知有呉会王元美先生蹉跎三十年犬马之齿长矣日手大篇耳荣名梦寐玄圃终属隔尘言念喆人临风怅结隆海以东竖儒耳行能无所比数而好古有之毎读古人文章则驰神徃喆恨不得与此人同旹时过其故里经其坟墓考其陈迹或故物从古人之遗或词组出人间之秘輙展然大喜且披且诧想见其人神惝怳乎回翔寥廓之外而驰骛太上之前此何也又如先朝李梦阳先生近世李攀龙先生业已恨余生之晩不得奏薄技挟櫜鞬以一当两公徒负高山之懐抱下泉之戚矣隆赋材故卑抗志颇远不能建标萟坛而徃徃愿北面大雅匪云同志亦其性然矣昔然明倾心于国侨寗越委身于晏子荀爽御车于李君廷尉结袜于王生君山叹息于子云中郎抗节于王粲精之所向九原可以执鞭神之所潜虎贲可以陨涕诚以缁衣之好笃好爵之情縻也嗟乎徃者不可作矣不图隆乃得与元美先生同旹又呉越相去近也而乃空懐佳人竟违良晤河清难俟日月易徂隆支离涉世已见二毛而先生亦垂老倦逰将图五岳恐一朝长毕卒负平生令徃者诸公笑我泉下同天壤者承睫不见慕古何为乎且隆束髪为诸生厌薄制义中艶古雅读广成素问则霄雿欲僊覧竹书元苞则形骸遂徃近探禹穴抽秘金书遥望岱宗覃思玉简又邹鲁悦孔孟之仁义濠梁慕庄老之玄虚之罘诵李斯之古文湘汉懐屈贾之词赋龙门仰太史之跌宕成都爱相如之丽藻大梁艳邹枚之浮华淮南羡八公之鸿烈幽蓟喜邹衍之谈天青齐惊淳于之炙毂稷下服田巴之雄辨灵光覩文考之俊才天台高兴公之逸韵诸图书秘记古文竒字颇尝泛其洪波收其巨丽可谓穷老不厌专精靡他顾生也贫贱僻处东海青山拄屋寒潮在门波臣窃窥鼋鼍相吊客无大雅座鲜高言识比夏虫见同河伯僴然自奓高歩阔视谓于世无双譬如夜郎王之掘强于南徼扶余国之自雄于海中亦可咲矣既而自拔幽囚稍窥玄朗奋然决起欲出而与海内豪俊论文谭萟而天刑不解人事多违始困诸生既束官守玄冬蹑雪仓皇涉淮不屈首苦簿书则折腰趍公府促訾咿■〈口优〉扶伏婉娈丈夫工为蛾眉百炼化为绕指玄鬓儵为朝霜雅志都丧俗情转深旧业尽废寤寐永叹命之不淑安用生为每望呉会云亭亭起如车盖耿耿余懐恨不得即解印绶从先生散步长洲之苑尔近世七子砰隠有声并驱芳轨横行中原茍有遭之人马辟易数十里矣然愚窃谓先生最胜譬诸十雄当为秦楚先生冨才劲力雷动飙驰包络千古吸荡六合固也赤帜徃悊寜独白眉数子乎即如李于鳞雄深竒古非不惊动一世标异将来诗无论论其文信竒矣先生推毂济南亦至而愚以为无当先生何也今夫天有扬沙走石则有和风惠日今夫地有危峯峭壁则有平原旷野今夫江海有浊浪崩云则有平波展镜今夫人物有戈矛叱咤则有俎豆晏笑斯物之固然也藉使天一于扬沙走石地一于危峯峭壁江海一于浊浪崩云人物一于戈矛叱咤好竒不太过乎将习见者厌矣文章大观竒正离合瑰丽尒雅险壮温夷何所不有尝试取先民鸿制大作读之书如盘庚礼如檀弓周礼如考工记亦云竒古近险矣而不过偶一为之其平旷莹彻揭日月而临大道者固多他如穆天子传左国庄骚秦碑吕览诸篇虽云魁垒多竒而其中平易者亦徃徃不少惟扬子云好竒言言艰棘后世而下论者为何平生辛苦虫鱼自况出竒间道终属偏师固未闻独模后人尽掩前悊也先生尝谓李王孙竒过则凡老过则穉嗟嗟独王孙哉于鳞之竒驱骋周汉固非子云敢望然言言若此终堕好竒譬如终南悬崖竒矣然使终日而在目则厌不如日月之光也江上裂石竒矣然使终日而在耳则厌不如云■〈禾龠〉之奏也信如于鳞标异凌厉千古吞掩前后则六藉之粹白汉诏诰之温厚贾长沙之浩荡司马子长之疏朗长卿之词藻王子渊之才俊六朝之语丽不尽废乎即天又奚以和风惠日为也故愚窃不自量谓于鳞虽竒而无当先生先生何所不有也有于鳞有献吉又兼有徃悊而又自有元美广大变化斯其所以极玄也读艺苑巵言辨博哉如涉太湖云梦焉读弇州集魁瑰巨丽和畅雄俊哉如泛大海焉又如观玄造焉其为文包罗左国吐纳庄骚出入扬马鞭棰褒雄其为诗錬楉汉魏僣材六朝同工沈宋登坛李杜诚天府之高华人文之鸿巨作者之极盛矣观止矣然小子隆又窃有疑焉隽永之中不嫌杂俎闳丽之极间出麄华又撰着太多篇章太富宇宙羣品题咏靡遗古今万状搜萝略尽无乃伤于杂乎岂玄造之中本无所不有邪窃意无所不有亦必有所无矣游目羣玉之巅失足阆风之上精昡魂摇迷不知所适何旹抠衣登堂面受大教也隆自知小技不合大方区区之心欲自进门下亦无盐之所以见齐王也然先生广心远识延揽四方豪俊惟恐失之岂可使门下不知有东海屠生哉下邑小吏不当辄以尺一通又不当辄奓口狂言罪僇是惧然隆私度扶伏州郡长吏车下至屏息不敢出声而扬眉先生之前斯其故可知也谨以所为鄙言请教门下生平撰造隆不自知先生云何即为定品南风有便幸惠德音  

答刘子威侍御【`屠隆`】  

陆表侄至自金昌奉先生尺牍来累累千言瑰丽闳肆笼罩百氏提挈阴阳抽闗启钥椎破神理夫世不可与庄语不佞何幸而得庄语于先生矣又归美不佞齐物轻外洞览超然则何敢当虽然亦窃尝刳心观化小觑一切虚幻夫溟涬一理混乎真常因形有妄因妄有结大地山河依妄而立胎卵湿化依妄而生于是有生灭起伏得失荣枯是非人我怨亲仇恩妄结中之最小者桃虫食桃壤虫据壤蛀穿蠧蚀蚁夺蜗争蜋勇蛙怒蜣抟蛛网朝生暮死营营何为不佞登乎丘墓旷览平野烟黄日澹牛羊散牧其上盖尝有朱门大第歌钟粉黛焉不佞临大海望白波连山弥天无岸其下隠隠犹见城郭街衢俯仰而叹剖判以来古人无一人在者令古人而有一人在即吾庶几有望焉今何望矣古之人自许豪杰负虚■〈忄髙〉之气骋闪铄之姿殚智毕力规其所图囊括席卷气扬意得方且建万年之策极无穷之驩一朝徂霣槁叶断蓬虽复取人鱼为膏金银为殉设乐置伎铜台上食彼白骨何知悲哉愚鬼推而论之玉阶金埒茅茨席门金张豪华扬雄寂寞王谢鼎盛任昉凋零淮阴王亚夫死陆生贵郦其烹错也东市袁丝纡朱田蚡开第灌夫伏诛路粹倾融绛灌谗贾孟玖陷陆孙秀仇潘当其时举皆锋刅其口辘轳其肠先发者雄后时者凶得则愉快失则悲嗟荣而汰盈瘁而惨沮胜则轩眉吐气败则俛首凄凉转盼之间悉为陈迹东土托意于浮云西方示教于露电旨哉嗟乎粪蛆之甘粪人则秽之牕蝇之触纸人则愚之蛆乎蝇乎固不自知知之则勿复为尔而人劻劻勷勷于百年之内力恒恐其不竭而机恒恐其不深所营几何当其迷时不自知苦瞥焉而悟则向日种种之忧劳焦廹者皆可咲也梦者之得寳也或有所苦也殆不胜其喜惧觉而咄之梦也当其梦时人虽告之梦不信一觉而后知觉举非实境人生百年亦何以异于未觉之梦乎彼夫呶呶分人我修恩怨欲以快其心意丰其口腹荣其妻孥彼方熟在梦乡虽呼之其能醒乎嗟余觉矣又安能与彼夫同梦也不佞少有大志慨然欲以文章事业自表见于世文章视其材力不佞材力浅薄既无当作者方出为外吏辄捐身忘家兾勉竖尺寸命不其然乃有物败之夫殷中军谢太傅其先皆晋室名士系望苍生逮其既起一则勲垂竹帛一则名没蒿莱相距万里夫较长絜短此两人之才伯仲耳谢乗骄敝卒立功名殷当劲雄遂取摧废世人皮相右谢左殷实命不同仆则知之故太公兴周伯夷采薇子房佐刘四皓茹芝元侯绾印狂奴垂竿孔明龙骧龎公豹隠法和助梁通明避世乖崕救火图南栖真丈夫失时则藏得时则驾为龙为蛇各有其时人见列星起版筑昴宿奋功曹应侯本亡命平津登牧豕晋公自饿儒狄青始黥徒咸谓其材能自取之不知是亦有命焉古今躬絶代之姿负盖世之畧而时无根柢白首穷巷者岂尠哉夫神界可探灵踪可蹑素书可读丹检可寻故五湖不必覇越赤松不必封侯华阳不必东都九仙不必一品功名富贵二物时来则为之必待二物而后回首回首无时矣不佞勲业为彼夫所败便当立灰世念撒手烟霞遇境乘流又何顾焉孔明卧龙人亭亭物表彼岂不讲于尊生之道者哉乃为先主簒出竭精尽瘁卒夭天年是老父之所以哭龚生也使其不遭三顾终卧隆中含神葆光似了性命度世何难而以彼易此达者惜之即今日以仆为不幸者众庶之见耳先生玄朗踔絶故宜以贺不以唁仆天性踈澹寡嗜少营然闻之刬物凈根一丝不断犹属牵滞仆百虑尽灰能保无一丝不断乎有不断则非所以了道而归真也是仆之所以日夜疚心也若身外空花泡沬何暇计哉先生爱我教我至矣故敢披露衷言请正有道何以规之敬俟后命  

为瞿睿夫讼寃书【`屠隆`】  

夫风蝉雨蚓得其候则鸣过时则世指之曰不祥今某之为黄梅人瞿九思讼寃者此某之候也非以为不祥也某居东海九思居南海惟风马牛之不相及也平生非有期功之亲杯酒接殷勤之欢即问以其人之修短白黒茫然耳古者盖有缇萦朱勃郭亮寒朗刘向其人者能以其言白人沉寃至义声倾动千古彼皆于父师交游之间言其至情情至则切交亲则易阿犹有说也岂某与九思之谓哉风蝉雨蚓彼鸣其候尔无所为无所求也今者某之言瞿九思者亦无所为无所求也故曰此某之候也盖昔者舜为帝禹为司空咎繇为理当其时断狱天下则无一夫称寃者诗书所称盖诚无之非其有之而文之也如使万物沐清和之化而一夫独抱向隅之嗟则大圣贤之所必问何者不欲以一夫而伤清和之化一夫至细而伤清和之化至巨也今夫瞿九思者眇一夫耳束髪以才名耿亮闻江汉之上一旦从吏议罢孝廉徙塞外而非其罪也则天下之人寃之何故岂非舜禹咎繇之世而有此一夫者寃也岂非以一夫者之才名耿亮天下所知也某不敢泛陈今古即以楚徃事言之当楚懐王时王听不明谗夫斗口民之沉于覆盆者或不少矣独一屈子之事不白则天下后世寃焉徃日回风诸作千秋而下读之则凄其酸心又何说也则屈子之丽藻絶代放在江潭令其抱愤懑之气而以雄隽深秀峭絶之语吐之而其徒有宋生者又为之附丽鸿响以砰訇后来故其寃最着也然屈子之所以难者以其当楚懐王时若生舜禹咎繇之世则无此难屈子而当楚王则江潭之累也而生舜禹咎繇之世则记尚书着典谟之史官也今圣明在服大臣忠良九州岛万物欣欣向荣清和之治远驾上古而犹有懐才抱洁如九思沈寃如九思者是圣善所隠也九思之罪盖坐以士民徂击其邑令长禠乃衣冠长流塞下夫使九思所坐诚真是乱民也罪无赦而天下之人辄寃之则恶得真且徂击令长非一手一足之力也令长为天子牧养元元视元元若子则令其慈母也居则戴去则恋久则思何徂击之有即一夫倡难万姓捍焉难何由兴令之不才炰烋其民民不能堪即邑中羣起而仇之岂一夫之以也九思所造其果出一夫徂击如古朱亥博浪之为乎果以一人自作不道乎如出一夫发难则九思之罪何辞以邑人乱则此一令者或者邑人之所同仇也邑人同仇而以一夫独坐可乎且民之所懐其谁能倾民之所仇其谁能庇黄梅之事某以为令实为之必也治其无良则邑人之罪而以鼓众倡乱瞬昧不明之辞坐一书生则何说也某雅闻九思以才名为令所礼平生固了无睚眦之伤何至相仇如此即如杯酒失欢非有深怨又何至遂鼓不好乱之众而一夫奋臂持梃如云也九思所坐无亦名才为祸蛾眉取憎尔固天下所共寃圣君贤相所必察也某与九思何为哉方渔钓海上不过闻滔滔江汉有年少负竒才之瞿九思文掩中州名在南国又未几闻其诖误受恶为塞下迁民心伤其寃而已比以公交车之役薄游长安闻九思方击登闻皷奏书自讼于圣天子丹陛之下有子甲年十三博闻强记落笔如驶才视其父为书累千言歴抵公卿大臣称父寃愿附缇萦之义某闻而壮之相过逆旅劳苦如平生欢见九思温焉醇谨子甲髪纔覆额短衣楚楚可怜试以文章倚马立办的然先秦两汉声某此时忼慨而泣数行即欲为之作一笺投当世之明公大人以大白其事如弦上之矢矣某亦何所为亦何所求哉贱臣陨霜庶女感风匹夫匹妇足闗天道皇皇上帝固不以其微细而遗之也况九思大楚羙才包洞庭云梦之秀撷靡芜兰芷之芳上可石渠东观下犹不失牧伯庶司今陛下梦寐贤哲以兴治理有才若思诚庙廊所急若以无罪见枉卒从吏议而令文藻清誉之士贯木荷殳远投穷边以饲豺虎悲吟于黄沙白骨之场蹢躅乎酸风烈日之下则孤愤之篇且与龙堆马邑同其不朽又令十三童子牵衣卧路吐其少年英词秀句长谣孤儿吟为行道嗟伤见闻扼腕早违严父必至沦落草间文采销灭而无所成此甚非所以爱惜人才培养国脉也区区之愚盖为人才国脉宁讵止为思一夫乎古语云相马失之瘦相士失之贫司马子长之下蚕室亦兴叹于家无货财文游莫捄乃若大挟郭解之徒至使大将军为之言世之常态古今所同方九思为文学有声家席先人之旧业足具饘粥此时交游宾客动引青松指白日执手而称相知今一旦无罪而下于理声名摧损家业荡破父子垢首囚服苍皇百走短褐萧萧泥沙满面平生交亲掉臂不顾某切痛之某与九思父子无一日之雅徒激于气义愍其寃状而冐为之言诚出不肖朴诚又以媿夫交亲而掉臂有凉德者也伏惟明公秀甲河岳德侔造化神明之智烛彼蔀屋阳春之泽下及昆虫县宇戴仰华夷咸颂今九思父子不特一昆虫也其含寃不止一蔀屋也明公调和四海万物欣欣协气流鬯而犹然使一夫向隅明公不忍也特无为明公言之者某海濵一介布衣韦带之士蹑草登朝疎愚罔知忌讳直吐胸臆以进于下执事明公诚亮其无他俯听刍荛雪诬枉起九思父子之白骨而肉之则天下懐才抱义之士有不肝脑涂地而向明公者非夫也惟下执事图之某惶恐死罪  

与余君房论文书【`孙矿`】  

昨史鹤亭丈偶过论文曰槐野先生作文但如此作而已沧溟先生则拈笔时先有必使人不易解之意此言良有味子威亦未免犯此恒人无庸欺智者恐终不可欺何作此伎俩为哉李王二公絶相厚然李极髙王极卑正絶不同王根髓原在子瞻稍辅以世说然才正髙后又涉猎左马诸书稍变调是以自谓得之国筴耳汪与王涉未深良是汪字句真工可谓一时絶调其以古语传今事无不浑帖更有今语不能尽而渠用古语却尽之者不可谓不妙然祗是辞命一家耳不是神来之调王之风神殊雅后大有不可及处要之汪终湏让王耳汪刻坟雅似极意在檀弓考工记然渠于二书所得却少若专宗此恐或失之清瘦亦非所谓大家正泒也今时诸名家先生谓于古作者何当韩栁似终不可及王的是一子瞻以好高故面目似过之然综其实恐未易优劣汪则是一刘孝标以不能卑故反让之耳昨奉教谓侪左辅于四公必于泉台有蛮触之战足下岂尚于左辅有不足邪宋人云读栁欧苏文方知韩文不可及矿今尽读沧溟弇州太函文乃益知左辅为不可及诸公集卷虽踰百然求如左辅数行尚不能得来教谓左辅不博不流动诚有然者然亦不至大约大拙稽之前代子厚亦不甚流动而永叔最为不博左辅惟不博故简惟不流动故劲然至若栁滨序及两程策亦何尝不博送石洲鳯泉寿先伯诸序又何尝不流动哉兼美无瑕即古人亦难之故精錬者不轻逸跌宕者不沉欝艰深者涩典实者拙即丘明子长规模且判然别矣今歴下新都可谓博然以较司成公李尚觉涩汪尚觉碎岂得擅流动之誉娄江最流动矣然惟博于说部耳若文则岂可言博过华州哉惟子威可谓博且流动然总论所至又大不及五公此文章所以难言也子威所以居闰位者以无神境耳即燕游记亦祗是偏锋别境大洲有神境然修辞之功未极矿虽独服之岂能协于众心哉大家唐二人宋欧曾王苏氏父子共五人栾城不与矿谓五公为大家止以我朝言也韩栁终不易及前小启固曾言之宋五家正可相当若汉以前大家信更在唐二家上然成一家言与今人又当别论足下谓北地失之模拟世人论亦如此苐以矿素所熟观者言之惟一二篇稍有痕其余亦多系自撰即顷来吾等所收者何篇为大模拟耶所评三公俱确苐汪之袭亦不让后李或有终篇无一语自创者殆如集古句耳鳯洲才信高顾要今所造亦已既竭其才渠语于鳞固云加我十年亦不能长有子境此真是自知之语谓其轻前欺后似犹为不虞之誉近有对奕者数负不服曰我但贪耳应之者曰贪即是汝品下曰但生耳曰生即是汝品下曰速耳曰速即是汝品下曰轻易汝耳曰轻易即是汝品下文亦犹此昔人谓参也鲁故造道深人才各有偏偏即有不至不可谓堂堂者胜啬者也惟左辅四十有九而遭岩墙之阨不究其至真为可惜耳刘庄襄墓志真一好题不知弇州公何为草率如此其为张文忠传亦不称太函与戚将军最厚而于其墓铭亦颇寥寥然则两公所自负为一攀龙者安在哉宋虽有五人然举世以配韩栁者亦止二人我朝空同当其一不待言矣其一人当在两王在矿必以属之槐野在先生必以属之鳯洲然邪否邪前人已矣后起者集数公之成超乘而上必当有人先生幸无让焉昨偶读嘉则五言律漫有所评翰教谓为过苛夫以足下及箕仲夙日推许之盛而顿闻此语冝讶其苛苐丰对楼集见在其第二十二卷柯君房先生起至张司理止共五十首内何首为佳可入选乎前小启固云亦有一二稍可顾犹是常语若在茂秦集中祇下乘耳何足当二先生之溢许谓在于鳞上也记往日白雪楼集初出时矿于先宗伯兄案上见之读一二首觉其佳甚读至数十首更觉竒古高妙反复讽咏手之不能释因检其名氏则标曰于鳞以为岂唐人邪何不见列于十二家及细观其所赠送诸公类皆今人也今旹有如此诗人而柰何不闻谈及乎比先兄自外来问之乃知班孟坚即班固也盖矿是时止晓沧溟名攀龙不识其字耳太函序弇州集冀以不闻闻者我得我心矿之服沧溟得于暗索中此乃所谓真知今丰对楼集以二先生之谆谆提耳而犹不能解以视案上之不知何人集曷若然则其不及于鳞明矣弇州谓嘉则诗是隠逸之冠亦未然以仆所见谢四溟呉芝川陈海樵王百毂軰虽未及细校然似俱不甚让之今先生执椽笔幸慎许可无若太函之许元瑞斯称情矣仆于乐府一泒原未深解故以妄许嘉则所以然者以俚浅率三病在乐府毎有之而无能掩瑜妄意其不恭或得栁士师一体耳我朝诗成弘以前大约沿宋元气习虽格卑语近然道情事亦真率可喜自空同倡为盛唐汉魏之说大歴以下悉捐弃天下靡然从之此最是正路无可议者然天下事但入正路即难即作人亦如此久之觉束缚不堪则逃而之初唐已又进之六朝在嘉靖中最盛然此路实隘而不弘近遂有舍去近体但祖汉魏之论然有言之者鲜行之者则以此一路枯淡且说物情不尽耳近十余年以来遂开乱道一泒昨某某皆此泒也然此泒亦有二支一长吉玉川一子瞻鲁直某近李卢某近苏黄然某犹有可喜以其近于自然某则太矫揉耳文泒至乱道则极不可返迩来作人亦多此泒此实闗系世道良足叹慨然弇州晩年诸作实已透漏乱道端倪盖气数人情至此不得不然亦非二三人之过也  

上申阁老书【`魏允中`】  

今天下渐不可长者抑莫甚于人情事有异有常而人情有安有骇天之常日月星辰而孛蚀异人之常君臣父子而乱贼异中国之常礼乐文章而邪慝异官使之常贤智忠良而憸邪异政治之常刚柔正直而偏诐异常则安异则骇人之情未有不然者也窃取近一二事较之或大谬不然春正月日食其月月食夏五月月再食秋八月彗星见九月太白经天三呉大水无年子杀父蓟镇沿邉诸郡地震累日刼掠之冦千百成羣出入城市索民财物吏不得禁此皆耳目所不习非常可异者也而今且安焉主事赵世卿疏时政天子幸不切责吏部黜以为长史御史刘台言事得罪天下悲其忠安福奸民乘间诬奏之进士南企仲乞归终养听抚按勘中外诸上书与诸省程录动称大臣功德言不及君此皆耳目所不习非常可异者也而今且安焉夫安与骇不并行所安在此所骇必在彼孛蚀以为安则见日月星辰而骇乱贼以为安则见君臣父子而骇鄙陋以为安则见礼乐文章而骇憸邪以为安则见贤智忠良而骇偏诐以为安则见刚柔正直而骇夫人之情至于常其异异其常骇其安安其骇此其渐可使长邪不可使长邪所闗于世道理乱得失巨邪细邪窃以为宜及今而矫之尚有可为然而矫世之责实惟门下门下初举进士名在第一十余年进拜宰相位复第一诚于今日察天下异常之势杜人情安骇之渐慨然身任其事为天下国家计而不为已之功名与他人之富贵则相业亦在第一无疑夫人之情彼或导之而吾不能矫之导之过也不能矫之亦过也门下其何辞焉  

答陈心谷中丞【`邹元标`】  

先年曾贡荛语请质退而自愧狂诞已而思台下端人也休休者也容人尽言者也必不以我为迂为诞兹奉鼎翰洋洋若将诱不肖尽言而惟恐其言之不尽令人颂服奚胜细绎玄旨台下已闯圣学之窔而卓然先立其大前所赘陈者是何异捧土而塞河也虽然台下示我以圣学之鹄不肖有俗学请质诸前台下云其功在勿忘勿助而吃紧在慎独元标尝用勿忘勿助之功矣勿忘勿助在持志而养气一日忽悟曰暴气固不是而持志亦未为全是夫志即心之神也神无方而易无体非无一日拘拘然执之为已有也故惟恐其忘者非真忘也若真忘则不以生而存不以死而忘虽忘而未尝忘也元标亦尝用慎独之功矣以独为在心从而反求诸心盘桓数年犹自惉懘迩年来始知独非内也心意知虑固独也而鸢飞鱼跃亦独也戒慎恐惧慎也而优游涵泳亦慎也兀坐一室之内慎独也即兵戈抢攘千万人吾往亦此慎独也而庶几孔门慎独之旨虽然元标咸其颊舌孰若台下恂恂躬行之为愈乎然元标亦不敢不勉矣台下征色发声察言观色之语此自圣门视履考祥家法前不肖所陈者盖见今世风会日流忌嫉成风乡评不足据而官声不足以征故常谓士君子真有掀揭宇宙之思自信自考虽一国非之不顾也天下非之不顾也盖若有惩于今之时而不觉其言之过激耳望台下终裁之  

上首辅书【`伍袁萃`】  

萃也闻之小臣畏罪而不敢言大臣持禄而不极諌此国家之大患也顷因三王并封之命在廷诸臣相顾骇愕共懐杞虑引经据理而争者疏且数十上矣然而正论未伸圣心难悟新命虽寝储位仍虚萃以为此大臣不极諌之过也汲长孺有言天子置公卿辅弼之臣宁令从谀承意陷主于不义乎斯言也鼎铉之药石庙堂之箴铭也今公卿辅弼之臣受主上之禄不为不厚担主上之爵不为不高蒙主上之恩遇不为不渥休戚与共绳纠是资而当此国家大事宗社安危所系天下理乱所闗曾不闻伏青蒲而泣諌叩玉阶而固争黙黙容容以为持禄之计仅以公疏塞责而已引炬专称于文靖补衮希觏于仲山方且坐视二三小臣贬逐而去也胡颜之厚也夫主上之所改容而礼貌者大臣也则主上之所倾心而听从者必大臣也大臣而不能格君心定国本又谁望焉恐焉用彼相取讥良史矣虽然此犹概而论之也阁下负天下之重望荷明主之殊眷其絶裾而来也先国家之急而后其亲也八袠之慈亲尚且后之而肯逢君以徼宠哉柰何徒知从君之命为顺而不知立君之子为顺徒知并封三王为将顺之忠而不知册立元子为匡救之忠迨廹于公议乃始以错误自居也嗟乎此何等事而可以仓卒错误耶安社稷于俄顷定变故于须臾古人大手叚多自仓卒间见之而阁下不尔耶萃闻大臣处人主骨肉之间危疑之际谠论师石大夫而稍有迁就则中立贻讥婉词法李邺侯而少有迎合则献谀蒙诮阁下之心中立耶献谀耶必不其然而迹则近之矣兹虽言错言误也其谁谅之昔汉高祖之惑戚姬也羣臣不能解而卒悟于四皓之一见唐高宗之立武氏也举朝不肯从而竟决于李绩之一言何则心有所独信机有所独契也今日之事主上不博谋于诸老而独谋于阁下不显谕于公朝而密谕于私室盖国有着蔡非此无以决嫌疑定犹豫也当时阁下能以正对不占险而占易不卜僣而卜信则宗社大计一言定矣君臣相遇千载一时而直为此迁就迎合也惜哉惜哉卒之前星悬而失耀主鬯虚而莫属暂止耦国之嫌狐裘可以不赋终存抱子之逼兔走未为无争阁下处此安得晏然而已乎或为阁下计者曰惟有去而已萃则曰阁下可以徒去哉去就系一身之轻而册立闗国家之重阁下之入京也以力请面君为第一义其入阁也以力请建储为第一义萃尝陈之左右而兹且两失之前时天下所为延颈企足而望者阁下也今日天下所为痛心疾首而恨者阁下也已误之已能挽之然后可以谢天下不然是宗社大计阁下一出而壊之也即速去犹有余责矣故萃谓在诸老固当批龙鳞而极諌期于神器有归而不当以一疏塞责在阁下尤当垂涕泣而导君期于大典复举而不当以一去为解伏为阁下深惟国家根本之虑捐躯报主至诚以感动之竭力以匡正之庶几乎吾君之一悟而元良蚤建也则宗社万年无疆之福阁下实造之矣若夫得君专而回天不易则非萃所能知也萃孤逺贱士通籍十有七年而强半家居虽附梓里未尝请谒特义激于衷故敢以狂瞽之说进子产之谓子皮曰子于郑国栋也栋折榱崩侨将压焉敢不尽言萃于阁下亦云惟阁下执事实重图之  

与李义河大司空【`沈懋学`】  

相君之不奔丧固留自朝廷谊不忍恝窃谓伏阙苦陈暂求归葬圣心犹或可回乃请之未恳遽尔辞禄谢恩而七七期中竟于丧次议政相君之心安乎在朝诸臣亦得谓相君之心安乎况台省言官也力能言则言之不能则调停其间私为劝驾又不能则即漫无可否亦庶几足以自全而顾欲交疏留之不佞始闻之唾而不信适于明公所见所为疏大用佗傺于中以脂韦为结纳之计而不顾百代之纲常以职掌为富贵之资而不惜万世之訾议柰何其见之左也相君辅理之忠在人耳目倘一归尽孝将永称天地间完人而已意已不欲归台省诸君复坚其不归在相君固非所以自爱而必欲其留反令白璧蒙瑕亦岂所以爱相君乎不佞谓相君之归必不可无而台省之疏尤冝亟寝诸君即思脔食之斯语终不易矣明公相君所亲信而诸君所矜式者万惟以忠孝相提掖曲为周还显正人心黙维国是盖在此时明公其速图之义切心惶语无伦次死罪死罪  

答费学卿【`冯梦祯`】  

足下名家千里驹富有才情何有于老朽而千里贶书孜孜下问至于再三仆愚陋何以仰禆高明万一本朝制举义王文恪公始具堂构顾文僖公继之亲传衣钵门户益辉今传文恪遗稿赝者十五六水中择乳非鹅王不能至所作程文文僖有出蓝之色矣嘉靖以来作者如云当以唐中丞为上首茅鹿门方中丞时业于王摩诘之诗摩诘高秀有之而中丞老成痛快似兼杜陵之长凌铄一代此人而已然惟归田教授时诸稿足以当之元卷亦平平耳至商元卷正德以前醇朴未化嘉靖间许太常精粹温雅足称独步而瞿文懿可以嗣之平中有骨人目之绵里针近代寥寥惟呉因之纵横透彻词场飞将然文体亦一变矣唐中丞外有薛方山诸理斋薛华整诸俊逸足称名家呉因之外陶石篑汤霍林亦后来之秀汤义仍仆识之癸未棘中黄贞父与仆交甚善义仍华秀一时之杰贞父则素法身佛少庄严余则与仆不同道亦不能知之矣近来文体大都失之恢诡浮靡易浮以实易靡以精易恢诡以典雅惟足下勉之近来衡文者俱新进少年见画龙则喜真龙入室反怖而走焉如就试但从纵横挥洒不必求入理不必求合格随例涂脂抺粉目挑心招自然得意不然操瑟以投好竽之主求遇合得乎惟足下详味之仆于诗自入馆后始留心惜乎从唐入十年来始知其误则已晩矣足下见目玄淡雅逸此何敢当欲录旧岁游洞庭两山诗请教而信索报急不及也新题先上论语学庸左太冲三都自足耀世宁烦玄晏序然不敢辞总俟异日课完付别信耳勉旃秋风自爱  

## 文章辨体彚选卷二百四十五

（明）贺复征 编  

○书四十一  

与舒司冦【`明汤显祖`】  

吾乡在昔明德未乏迩向阘软明公晶晶雄雄殆欲为后生所仰接手书讽以方壮冝近老成人今满朝斗气者多恶少今幸以为戒无与亲受教无量窃观先师有戒壮在斗而衰在得盖血气有余冝受以不足不足又冝受之以有余自消息自补引亦观其生进退之义也如此然后可以观民诸言者诚好事中多少壮盖少壮多下位与物论近与老成更歴之论远相与党游而执政之游絶故其气英既不习于事又不通于执政之情名位轻而日月长去就不至深护或以此自喜议随意生风以羽成鬬诚有之未足为定也而诸老大臣又多不喜与少年郎吏有风性者游物论既寡所得又进而与执政亲熟其恩礼宴笑因知其所难物盈而虑周中多眷碍如井汲且收不复念瓶羸也故倾朝中尊卑老壮交口相恶莫甚此一二年余人各有心明公以诸言事者多恶少正恐诸言事者闻之又未肯以诸大臣为善老耳以不佞当之与其开而两伤不如交而两成诸少年宜上游于诸老领所宦学时观而勿语以深厚其器而湏厥成诸老亦宜稍进诸年少好事者挹其盛气以自壮自补无为执政者所柔因以益知外事盖不佞窃唯以血气损益相补之宜年少之资于老成人犹老成人之资年少斗在不得得在不斗二也交而用之以二为一盖朝家以斗启壮者之用而壮者故自以不斗资衰者之用朝家以得悬衰者之用衰者又能以不得资壮者之用而后知老与壮交相成也唯血气未定好色之游老成人正无所资之耳如闻更有所近夫亦知好斗之祸烈于好色正不知好得之讥深于好斗耳不佞言若反然卫公九十余求戒卿士自称小子未知臧否谁投以桃报之以李区区有云感于睿圣报李之谊知门下不为谑言抚手一笑  

与司吏部【`汤显祖`】  

仆宵貌绰约秉意疏质得幸门下最久徼荣至深去八月中秋奏下覆更与奉陵祠甚幸惠也都下获夕以旁避客有所留言喜兹岁天下复得明选君窃不自疏外宿意得陈仕宦固争浓淡之路矣置之淡则无色与贵人亲易媒远则难致故南郎者仕人所谓迟逥厌怠之者也鳯乗于风龙乗于云仕宦乗于时圣贤亦若而人耳向长安而笑仆岂恶风云之壮捷哉知门下有意留仆内征也虽然仆有私愿而特不愿去南仆之有南如鱼之有水精气之有垠宅也断不可北者有五父母与子异息分身丝忽悬虑纵以受事乏其温凊何得更忍阔离疏隔闻问乎南都去家水行风利可五日所家大人不远一来至月一相闻也北则违絶常百余日子不知父母一也仆亡妇二年矣遗息阿蘧八龄阿耆六周耳推燥分甘用父代母至今两儿尚枕藉懐腕行则牵人衣带引凉避风衣食加损视病汗下非仆不可在北鞅掌何能视儿二也仆纵北徙正可得六品郎歳食钱可四万而所僦门室两进杂籴疏■〈米冓〉买水上而食一马二隶费已不下七万钱人客过饷十三酬折裁足家累衣物岁时伏腊耳其余经纪不能无求南郎多宫舎人从酒米家来三也仆素羸裁过时不得食卧辄病惙数日每自亲择药常叹曰神农于人有功一得其食二得其药徙北则朝请谢谒常尽辰午失食道地精药多不至北取假频数大吏所恶且曹事沓廹宁当舒枕卧邪四也又南北地性暑雨寒风清污既别飞虫之属各有所多南暑可就阴息雨适断客为趣耳吏于北者虽有盲风灰人之面粪人之齿犹将扶马扬呼而造也乃至寒时冰厚六尺雪高三丈明星以朝鼓絶而进折风洞门噫鸣却立沉阴凌竞瘁洒中骨餐煤食炕烁经销液又弱不受秽行见通都道头不清毎为昡顿春深沟发尤甚遂有游光赤疫流行瘇首不避顽俊是生青蝇常白日万口横飞集前意不可忍旧都清丽娯人独夜苦蚉音妨人眠卧至于垂玄幙燧青烟未尝不杳然而去也土风有冝五也凡此五者初非迂远竒怪强有推持凡在通懐所宜并了况夫迩中轴者不必尽人之才游闲外者未足定人之短长安道上大有其人无假于仆此直可为知者道也夫铨人者上体其性下刌其情恐门下牵于眷故未果前诺故复有所云倘得泛散南郎依秣陵佳气与通人秀生相与征酒课诗满捧而出岂失坐啸画诺耶语不云乎斐然成章人各有章偃仰澹淡歴落隠映者此亦鄙人之章也惟明公哀怜成其狂斐  

答王澹生【`汤显祖`】  

弟少年无识尝与友人论文以为汉宋文章各极其趣者非可易而学也学宋文不成不失类鹜学汉文不成不止不成虎也因于敝乡帅膳郎舍论李献吉于厯城赵仪郎舎论李于鳞于金坛邓孺孝馆中论元美各标其文赋中用事出处及増减汉史唐诗字面处见此道神情声色已尽于昔人今人更无可雄妙者称能而已然此其大致未能深论文心之一二而已有传于司冦公之座者公微笑曰随之汤生标涂吾文他日有涂汤生文者弟闻之怃然曰王公达人吾愧之矣而当其时门下于弟则有所谓心与而目成者人谁无情而忍不报施乎客曰呉士文而吾乡质文常有余质常不足以不足交有余辨给固不能相当精微亦不能相致无所相益有以相损因自引避不敢再谒尚书之门一参公子之席其风性然也又时知公子之意雅在气节不在文章文章已矣而窃观其时所号气节诸君者弟亦未敢深附易不云乎定其交而后求平其心而后语安其身而后动不然莫益之或击之矣迨其击之也而悔其交容有及乎且门下人地才美固与弟江外枯槁之士去就不同何也今之执政者非异人固门下之父行也执政尚将择疎鄙有才之士而近之况如通家之子也才而好远之岂人情乎夫以门下之才且亲尚负意气不肯自近其疎鄙有才之士负意气者固益以远矣然则肯自近于执政执政因而近之者其人又多非负意气而才者彼其时政公论安得不两而执政者之无所远闻殆非疎鄙寒士之过皆通家戚里子弟高者引嫌卑者昵附无有与言之过也以愚计之门下幸及此时强起除一间署郎得从容间见言事执政有当驩然承之误则愁然而献疑入则尽规出不以语人此亦事父执者礼然而因以阴就天下之大计亦不可谓非名节事也且执政所以不受言事者以为此毁人以自为名莫爱已也若门下以戚里晩进而规随其间又自匿不夺其名执政必以为爱已而不听其言者非人情也然惟门下可以就此正以门下有美才而负意气执政所重重之而不亲此必门下负其人地才美不思以用之或意他有所在先其疑形如此而言不听交不成此如学汉文者讥学宋文者皆未有以极其趣不足相短长也偶感门下推引过至及欲移病塞门似伤于憝世故不惜亹亹言之以门下昔日之心与而目成庶有当于斯言也  

答凌初成【`汤显祖`】  

不佞生非呉越通智意短陋加以举业之耗道学之牵不得一意横絶流畅于文赋律吕之事独以单慧涉猎妄意诵计操作层积有窥如暗中索路闯入堂序忽然溜光得自转折始知上自葛天下至前元皆是歌曲曲者句字转声而已葛天短而前元长时势使然总之偶方竒圆节数随异四六之言二字而节五言三七言四歌诗者自然而然乃至唱曲三言四言一字一节故为缓音以舒上下长句使然而自然也独想休文声病浮切发乎旷聪伯琦四声无入通乎朔响安诗填词率履无越不佞少而习之衰而未融乃辱足下流赏重以大制五种缓隠浓淡大合家门至于才情烂熳陆离叹时道古可咲可悲定是名手不佞牡丹亭记大受吕王绳改窜云便呉歌不佞哑然笑曰昔有人嫌摩诘之冬景芭蕉割蕉加梅冬则冬矣然非王摩诘冬景也其中骀荡摇曳转在笔墨之外耳若夫北地之于文犹新都之于曲余子何道哉  

答张梦泽【`汤显祖`】  

丈书来欲取弟长行文字以行弟平生学为古人文字不满百首要不足行于世其大致有五弟十七八歳时喜为韵语已熟骚赋六朝之文然亦时为举子业所夺心散而不精乡举后乃工韵语三变而力穷诗赋外无追琢功不足行一也我朝文字宋学士而止方逊志已弱李梦阳而下至琅琊气力强弱巨细不同等赝文尔弟何人能为其真不真不足行二也又其赝者名位颇显而家通都要区卿相故家求文字者道便其文事闗国体得以冠玉欺人且多藏书纂割盈帙亦借以传弟既名位沮落复往临樊僻絶之路间求文字者多邨翁寒儒小墓铭时义序耳常自恨不得馆阁典制着记余皆小文因自頺废不足行三也不得与于馆阁大记常欲作子书自见复自循省必参极天人微窈世故物情变化无余乃可精烱弘丽成一家言贫病早衰终不能尔时为小文用以自嬉不足行四也元以前文字除名人外不可多见颇得天下郡县志读之其中文字不让名人者徃徃而是然皆湮没无能为名名亦命也如弟薄命韵语自谓积精焦志行未可知韵语行无容兼取不行则故命也故时有小文辄不自惜多随手散去在者固不足行五也嗟夫梦泽仆非衰病尚思立言兹已矣微君知而好我谁令言之谁为听之极知知爱无能为报喟然长叹而已  

答李乃始【`汤显祖`】  

仆年未及致仕而世弃已久平生志意当遂湮灭无余独丈每见有昵仆之色毎闻有赏仆之音仆万有一中不无私念秋柏之实枯落为陈偶有异人过而餂之曰此不死之饵也则必有采而蓄之以传其人者而自度清羸恐一旦为秋柏之实不能不倚丈为异人也独自循省为文无可不朽者汉魏六朝李唐数名家能不朽者亦或诗赋而已仆于诗赋中所谓万有一当为丈不朽者过而异之文章不得秉朝家经制彛常之盛道旨不为三氏原委所尽复何所厝言而言不朽仆极知俗情之文必朽而时官时人辄干之不置有无可如何者偶而为之实未尝数受朽人之请为朽文也然思之亦无复能不朽者北来人才未有听睹才识如丈年纔不惑庶其图之仆观馆阁之文大是以文懿德第稍有规局不能尽其才久而才亦尽矣然令作者能如国初宋龙门极其时经制彛常之盛后此者亦莫能如其文也习而鬯之道宏以远诚知且朽犹欲逾于莫之示而无所闻者  

## 文章辨体彚选卷二百四十六

（明）贺复征 编  

○书四十二  

答利西泰【`明虞淳熙`】  

不佞熈陈留人也越故有蛮夷之虞而不佞自陈留徙越称中国之虞越人君子数为不佞言利西泰先生非中国人然贤者也又精天文方技握算之术何公露少参得其一二欲传不佞会病结轖眩瞀不果学亦不果来学时时神徃左右恍石交矣既而翁太守周野出畸人十篇令序弁首惭非玄晏妄讥玄白负弩播粃聊尔前引故当转尤酰鸡障耳不佞生三岁许时便知有三圣人之教声和影随至今坐鼎足上不得下侧闻先生降神西域眇少释迦将无类我鲁人诋仲尼东家丘忽于近耶及受读天堂地狱短长之说又似未翻其书未了其义者岂不闻佛书有云入无间地狱穷刼不出他化自在天尊一昼夜为人间一千六百岁乎推此而论定有遗瞩夫不全窥其秘而辄施攻具舍卫之坚宁遽能破敢请徧阅今上所颁佛藏角其同异摘其瑕衅更出一书悬之国门俾左袒瞿昙者恣所弹射万一鹄无饮羽人徒空箙斯非千古一快事哉见不出此仅出謏闻资彼匿笑一何为计之疏也藉令孜孜汲汲日温时习无暇尽阅其书请先阅宗镜录戒疏发隠及西域记神僧传法苑珠林诸书探微稽实亦足开声罪之端不然者但曰我国向轻此人此人生处吾尽识之安知非别一西天别亦释迦如此间三邹二老良史所不辨者乎古今异时方域辽邈未可以一人之疑疑千人之信也原夫白马东来香象西驾信使重译徃来不絶一夫可欺万众难惑堂堂中国贤圣总萃谓二千余年之人尽为五印诸戒所愚有是事哉兹无论其人之轻重直议其书之是非象山阳明传灯宗门列俎孔庙其书近理概可知矣且太祖文皇并崇刹像名卿察相咸峙金汤火书庐居谈何容易幸毋以西人攻西人一遭败蹶教门顿圯天主有灵宁忍授甲推毂于先生自隳圣城失定吉界耶不佞固知先生奉天主戒坚于金石断无倍师渝盟之理第六经子史既足取征彼三藏十二部者其意毎与先生合辙一寓目语便相袭讵知读畸人十篇者掩卷而起曰了不异佛意乎辽豕野芹窃为先生不取也嗟乎羣生蠕蠕果核之内不知有肤安知有殻况复肤殻外事存而不论是或一道惟先生择焉倚枕腾口深愧谦占穹量鸿包应弗标外  

与焦弱侯【`李贽`】  

人犹水也豪杰犹巨鱼也欲求巨鱼必须异水欲求豪杰必须异人此的然之理也今夫井非不清洁也味非不甘美也日用饮食非不甚切于人若不可缺以一旦也然持任公之钓者则未尝井焉求之矣何也以井不生鱼也欲求三寸之鱼亦了不可得矣今夫海未尝清洁也未尝甘旨也然非万斛之舟不可入非长生于海者不可以履于海盖能活人亦能杀人能富人亦能贫人其不可恃之以为安倚之以为常也明矣然而鹍鹏化焉蛟龙藏焉万寳之都而吞舟之鱼所乐而游遨也彼但一开口而百丈风帆并流以入曾无所碍则其腹中固已江汉若矣此其为物岂豫且之所能制网罟之所能牵耶自生自死自去自来水族千亿惟有惊怪长太息而已而况人未之见乎予家泉海海邉人谓予言有大鱼入港潮去不得去呼集数十百人持刀斧直上鱼背恣意斫割连数十百石是鱼犹恬然如故也俄而潮至复乗之而去矣然此犹其小者也乗潮入港港可容身则兹鱼亦苦不大也予友有莫姓者住雷海之滨同官滇中亲为我言有大鱼如山初视犹以为云若雾也中午雾尽收果见一山在海中连亘若太行自东徙西直至半月日乃休则是鱼也其长又奚啻三千余里者哉嗟乎豪杰之士亦若此焉尔矣今若索豪士于乡人皆好之中是犹钓鱼于井也胡可得也则其人可谓智者欤何也豪杰之士次非乡人之所好而乡人之中亦不生豪杰古今贤圣皆豪杰为之非豪杰而能为圣贤自古无之矣今日夜汲汲欲与天下之豪杰共为贤圣而乃索豪杰于乡人则非但失却豪杰亦且失却贤圣之路矣所谓北辕而南其辙亦又安可得也吾见其人决非豪杰亦决非有为圣贤之真志者何也若是真豪杰决无有不识豪杰之人若是真志要为圣贤决无有不知贤圣之路者尚安有坐井钓鱼之理也  

答冯次牧书【`陈继儒`】  

儒掷青衫以来毎欲絶尘自上从方外异人先生浪游名山神鱼乘浪灵鳌戴岳安徃而不得所之也老亲在侍束脰羁笯强为门生受经博糈以供朝夕于是复买书糈不足取酒于是复卖文亲没营塟偶得数弓地于余峰栉沐风雨栽挿松杉穿坎其侧以附容棺之墟于是复入山结数椽茅屋歌斯哭斯圉圉殆尽非有皇甫著述之癖又非有卢鸿乙草堂司空表圣之王官谷也田牧徃来浪相指目足下排荡先贤且欲引而置之千古竒人之上兹言大非所敢任独所谓不任侠不标榜窃尝劝之同志而鲜有应者夫有教无类非不择其类盖无类聚也危行言逊非危峩之危盖临深履薄之危也儒尝阅徐孺子传本豫章南昌人也徒步走江夏吊太尉黄琼又走太原会塟郭林宗母仆仆千里意欲何为当时标榜之风搀入士大夫膏肓骨髓中东京之祸那得不烈惟袁闳申屠蟠差觉清穏从此长养得管辽东龎襄阳二老出来而二老又絶无毫髪语言文字逗漏人间使后世无声可寻无楷可梯潜龙勿用吾师乎吾师乎食芹而甘愿以分献第足下代兴文苑独步江东丽典新声绎络奔会濯五湖之涛采夺万象之寒芒大业方新修涂伊始俟他年揖让夔龙退寻绮皓仆于此同炊黍未熟蒸梨正香不妨拭冷涕拨寒灰共话出世法于苕帚庵中也笺引记叙弟心口俱折所谓当今不得不以此事推卿懐中一瓣香遥向天益堂礼却其亦收我于懒榜末后否谢忱更具别楮  

与孙立亭太宰书【`袁宏道`】  

职以謭劣谬辱老先生知遇天髙地厚未足为比古人云感恩易知已难竭其爝光以助日月之万一职之至愿而故例见格初非本心寸功莫効五内若割一则感时事之多虞一则叹知已之难逢回首国门唯有飞涕而已今正论虽伸阴机犹伏崇正之本在于择人抑阴之道在于速断然以职揆之事理今之急务在补大僚而大僚未可必得莫若委曲补其小而易下者如光禄太仆之类万一有变则其人近而其位次亦相宜犹不至中流乞壶也所谓变者一曰内二曰外在内非臣子之所忍言然不可一日不熟虑也在外则东北之敌是已为今之计莫若起一二晓畅军事曾经战阵者分领蓟辽毋以寸朽为弃而又取监司五品以上才望出类者尽补京卿以实朝廷有阙则实补无阙则添注无补大僚之名而有人贤之实庶几得旨犹易夫添注非旧制也然不愈于国之空虚乎处今日之时正古人所谓权以济事者似亦不当拘拘矣目今考选一事尤为吃紧询之宜周而行之宜速其人当取其心地平而议论正者若但取赫赫之名而不论其心以才济佞其奸乃毒是不可不亟辨也所谓择人者此也今之议论纷纭以极除奸之道在辨其魁而断之独所言为国家者正也所言为家身者奸也论人有实迹不伤厚道者正也论人而牵枝带蔓语幽隠而意倾险者奸也直言时事无所依违者虽偏亦正也假借题目预为迎合者虽正亦奸也所谓抑阴者此也又有一种奸邪本非族类自知弥天之罪不容于世则又强附正论揑造书札以恐吓乡曲其言似忠其计甚诡尤当急辨职言止此临书惆怅不知所云  

与友人论时文【`袁宏道`】  

当代以文取士谓之举业士虽借以取世资弗贵也厌其时也走独谬谓不然夫以后视今今犹古也以文取士文犹诗也后千百年安知不瞿唐而卢骆之顾奚必古文词而后不朽哉且公所谓古文者至今日而敝极矣何也优于汉谓之文不文矣奴于唐谓之诗不诗矣取宋元诸公之余沫而润色之谓之词曲诸家不词曲诸家矣大约愈古愈近愈似愈赝天地间真文澌灭殆尽独博士家言犹有可取其体无沿袭其词必极才之所至其调年变而月不同手眼各出机轴亦异二百年来上之所以取士与士子之伸其独往者仅有此文而卑今之士反以为文不类古至摈斥之不见齿于词林嗟夫彼不知有时也安知有文夫沈之画祝之字今也然有伪为呉兴之笔永和之书者不敢与之论高下矣宣之陶方之金今也然有伪为古钟鼎及哥柴等窑者不得与之论轻重矣何则贵其真也今之所谓可传者大抵皆假骨董赝法帖类也彼圣人贤者理虽近腐而意则常新词虽近卑而调则无前以彼较此孰传而孰不可传也哉  

与呉敦之书【`袁宏道`】  

东南山川秀媚不可言如少女时花婉弱可爱楚中非无名山大川然终是大汉将军盐商妇耳自春徂夏游殆三月由越返呉山行殆二千余里山则飞来南屏五云南北高峰会稽禹穴青口天目黄山白岳水则西湖湘湖鉴湖钱塘江新安江而五泄为最胜在诸暨县百里外百幅鲛绡自天而挂洞则玉京烟霞水乐呼猿之属玉京竒甚泉则龙井虎跑真珠之属其它不记名者尚多友则陶周望公望虞长孺僧孺王静虚皆禅友也然皆禅而诗汪仲嘉梅季豹潘景升方子公皆诗友也然皆诗而隽就中唯周望与弟相终始相依三月僧则云栖戒山湛然立玉云栖古佛戒山法王湛然立玉禅伯也其它琐琐者固不暇辱纸笔所可喜者过越于乱文集中识出徐渭殆是我朝第一诗人王李为之短气所可恨者杭州假髻太阔绍兴搽粉太多岳坟无十里朱楼兰亭一破败亭子袁中郎趣高而不饮酒潘景升爱客而囊无一钱其浪游之趣非笔所能描冩兄见帖自当会之弟游览诗章近亦成帙其中非惊人语则嗔人语嗔人者为人所嗔也昨长洲公已觅去发刋弟尝谓天下有大败兴事三而破国亡家不与焉山水朋友不相凑一败兴也朋友忙相聚不及二败兴也游非其时或花落山枯三败兴也弟兹游可谓兼之岂非前生报縁哉  

与友人论文【`焦竑`】  

窃谓君子之学凡以致道也道致矣而性命之深窅与事功之曲折无不了然于中者此岂待索之外哉吾取其了然者而抒冩之文从生焉故性命事功其实也而文特所以文之而已惟文以文之则意不能无首尾语不能无呼应格不能无结构者词与法也而不能离实以为词与法也六经四子无论已即庄老申韩管晏之书岂至如后世之空言哉庄老之于道申韩管晏之于事功皆心之所契身之所履无丝粟之疑而其为言也如倒囊出物借书于手而天下之至文在焉其实胜也汉世蒯通隋何郦生陆贾游说之文也而宗战国晁错贾谊经济之文也而宗申韩管晏司马相如东方朔吾丘寿王谲諌之文也而宗楚词董仲舒匡衡扬雄刘向说理之文也而宗六经司马迁班固荀悦纪载之文也而宗春秋左氏其词与法可谓盛矣而华实相副犹为近古至于今称焉唐之文实不胜法宋之文法不胜词盖去古远矣而总之实未澌尽也近世之文吾不知之矣彼其所有者道耶德耶事功耶蔑其实而欲妄为之词身居一室而指顾寰海之图家盖屡空而侈谈崇高之飨非独实不中窽乃其中疑似影响方不自快又安能了然于口与手乎夫词非文之急也而古之词又不以相袭为美书不借采于易诗非假涂于春秋也至于马班韩栁乃不能无本祖顾如花在蜜蘖在酒始也不能不藉二物以胎之而脱叶陈骸自标灵采实者虚之死者活之臭腐者神竒之如光弼入子仪之军而旗旌壁垒皆为变色斯不谓善法古者哉近世不求其先于文者而独词之知乃曰以古之词属今之事此为古文云尔韩子不云乎惟古于词必已出降而不能乃剽贼夫古以为贼今以为程故学者类取残膏剰馥以相鳞次天呉紫鳯颠倒短褐而以炫盲者之观可不可也苏子云锦绣绮縠服之美者也然尺寸而割之错维而纽之则绨缯之不若今之敝何以异此以一二陋者为之不足怪也乃悉羣盲以趋之谬种流传浸以成习至有作者当其前反忽视而不顾斯可怪矣学古者知有道而已道之能致文不文皆无意也而况茍以冀人之知乎仆雅不能文又力薄涂远方图其大者而奚暇于此辄因执事之论一出其狂言惟有以教之幸甚  

上沈龙江【`许獬`】  

某自少时伏读公为宗伯时所为举业式颁行天下者则已知当朝有沈龙江先生鋭意斯文以世教为已责既壮守其辙不敢变遂叨一售官中秘未数月而公膺天下之新命入赞大政为天下宰某私喜自语贤者固不负其位位宗伯也宗伯主文章风教即以文章风教为已责宰臣知天下政独不以天下政为已责乎而释之乎文章虽系世道污隆于天下之利病安危要不甚急若大政一失则所闗于天下甚大所闗于公之出处亦甚大自古大臣以礼进退始终其节不污者世多有之其去而复起而能厌人望者鲜矣其复起为天子之宰而能厌人望使无憾者则又鲜盖非独任大责重者之未易为力也亦以望方新则难塞一不如意而苛论我者倍常时始爰立之命下人曰上以人望用公有曰非也利其衰且弱不争事可以惟吾所欲为又有非之曰否果若此曷若无之之为愈也阁位阙不偹者乆矣果若此曷为独畀公盖以公忠勤可属又久居田间习知天下人情所苦乐行且视公所引当否为举罢及公之辞也人谓公必不来夫公尝谓上卿致政功立名成年七十余老矣复何求而来有应之曰然公功立名成又老矣复何求而来倘其来必不茍又有曰然来而茍不如不来有谓今天下有一事乃举世所共毒而上心所甚甘曩欲罢而不忍罢也公虽争必不听来何益有谓上久虚大位待公必有以异公且既尝欲罢之矣公争之或听其可以来嗟乎听与不听于公何所重轻独所谓争不争与争之力不力则天下之所为觇公而高下其议者尽在于是昔里革罟正也而断鲁公之罟屠蒯膳夫也而彻晋侯之膳张释之公交车令也追止太子梁王之车且劾治其大不敬状至使人主为屈已谢过而后得释郅郓门尉也死拒车驾毋得夜入所辖门至移从他门乃得入此皆卑官小吏能举其职卒光史籍令名无穷矧上此什伯者乎故职茍举矣虽以罟正膳夫公交车令门尉之官卑宠薄而犹为道行职茍不举虽贵为公相而犹为道不行也茍足以行其道虽以罟正膳夫公交车令门尉之官卑宠薄而人犹愿为之茍不足以行其道虽贵为公相而人犹耻之而不为若曰吾自有潜移黙夺之术无事乎悻悻决去就若小丈夫者之见则非庸愚所能知也某浅陋无知识惟习闻孔子所谓大臣以道事君之义谨拭目观公之所为惟公审所处幸甚  

答鹿门先生【`黄汝亨`】  

不肖时有师心之僻每怪世之经生家露才吊诡暗于文章宗匠之旨深悔曩者刻意之误而务思折衷于道其合不合所不敢遽信而明公今且题之以太羮玄酒黄锺大吕有贤子婿之托而宠之登坛盖不胜沾沾而亦不胜次且也已而三复所谕科场应试之文如走马泝流令人应接不暇此属决拾穿杨之策所以爱不肖而妨其过以为贤子婿虑者甚至然不肖有心不敢匿其烱烱一念以诳大贤惟明公垂听大都士之遇不遇有命而天之生才未尝无用人第枉其才而用之用之雕镌用之诡合其意气扬诩差亦胜于声伎狗马纨袴之习总之皆天壤浮游之物昔人所谓异趋均亡羊者殊可痛悼故窃谓父兄之所以教子弟者与先生之所以教门人当以醇静心体为第一义即次明白经术即次博秦汉间之粹而近道者与大苏之流畅程朱之真实而就其才之所近以自求其至得其时则驾不得其时则蓬蔂而行故子弟门人有邹鲁之行而卒未尝不收风云之略其罪在有司而不在学士其志虑专一可以成议拟而行变化而其父兄先生第日论其文之是不是不复责其有司之遇不遇如其是也乌能迁心易虑以揣摩不可知之有司如其非是谓之诡遇而他日居官为理亦多有不可踪迹而与草木俱腐贩者其始不可不慎如少陵所谓语不惊人死不休此词人之雄作欺漫一世语而子云之玄也亦子云之所谓寂寂寞寞于世俗人者耳岂道家之所贵哉而柰何以之自好且以尝试于名利之场者乎然欲醇静心体令如水止镜明非少离家系幽栖静室则不可欲明白经书义博覧古人之文而证其旨非良友观摩互生疑辨则不可决不敢以不经之文不类之友为俗师自误而遗门墙之玷也乞明公以广大心采末议而必行之而他有才子弟潜心斯文者即贫士亦为收之为千里道远之具不肖当慨然如命为王守溪为唐荆川为顾中江皆吾家药笼中物矣虽然藉以三子之文而出于诸生未遇者之手恐世亦未必有九方氏也仲尼不云乎狂者进取况既有来约为计良远明公勿以为迂勿以为不逊而熟计审处焉幸甚  

## 文章辨体彚选卷二百四十七

（明）贺复征 编  

○书四十三  

与谭友夏书【`明锺惺`】  

曹始能清深之才也惜其居心稍杂根不甚刚凈是以近日诗文有浅率之病亦是名成后不交胜已之友不闻逆耳之言所致子夏曰我过矣我过矣我离羣而索居亦已久矣然其所谓浅率亦就我法及古法中见之其言我辈诗清新而未免有痕却是极深中微至之言从此公慧根中出有痕非他觉其清新者是也昔人有言其自为谋也则过其为先君谋也则忠曹公之谓矣弟近答友人书亦云我辈诗文到极无烟火处便是机锋此语甚深可思也痕亦不可强融惟起念起手时厚之一字可以救之如我辈数年前诗同一妙语妙想当其离心入手离手入眼时作者与读者有所落然于心目而今反觉味长有所跃然于心目而今反觉易尽者何故落然者以其深厚而跃然者以其新竒深厚者易久新竒者不易久也此有痕无痕之原也恐后之视今犹今之视昔耳此语对浅人则如说梦矣  

与高孩之观察【`锺惺`】  

向捧读回示辱谕以惺所评诗归反复于厚之一字而下笔多有未厚者此洞见深中之言非孩之先生不能为此语非弟亦不能为此语然而有说夫所谓反复于厚之一字者心知诗中实有此境也其下笔未能如此者则所谓知而未蹈期而未至望而未之见也何以言之诗至于厚而无余事矣然从古未有无灵心而能为诗者厚出于灵而灵者不即能厚弟尝谓古人诗有两泒难入手处有如元气大化声臭已絶此以平而厚者也古诗十九首苏李是也有如高岩峻壑岸壁无阶此以险而厚者也汉郊祀铙歌魏武帝乐府是也非不灵也厚之极灵不足以言之也然必保此灵心方可读书养气以求其厚若夫以顽冥不灵为厚又岂吾孩之所为厚哉曹能始谓弟与谭友夏诗清新而未免有痕又言诗归一书和盘托出未免有好尽之累夫所谓有痕与好尽正不厚之说也弟心服其言然和盘托出亦一片婆心婆舌为此顽冥不灵之人设至于痕则未可强融须由清新入厚以救之岂有舎其清新而即自谓无痕者哉若夫灵而近于厚惟吾孩之及闽蔡敬夫而已此则风气性灵所具非学之所至也何时得相聚一细论之  

寄祈年【`袁中道`】  

自到山中阅藏习静看山听泉不图为乐一至于斯已倾囊市得一峰将于其下建庵而老焉誓毕此生苦心参究了佛祖一大事因縁决不奔波红尘终日为人忙也汝年正少自当向学支持门戸使我得心安为世外闲人即汝至孝吾往时所以不长往者以汝二伯在友于至笃不能相舍耳今何时也匠人辍成风之巧伯子息流波之音立雪无影惆怅何言惟觉青山解语緑水知心伊蒲可以续命贝叶可以忘年暮春三月河渚暂归柴车可驾当一归来旋即入山不停晦朔何者吾赋性坦直不便忍嘿与世人久处必招愆尤不若寂居山中友麋鹿而侣梅鹤此其宜居山者一也又复操心不定朱紫随染近繁华即易入繁华迩清净即易归清净今繁华之习渐消清净之乐方新而青山在目縁与心会此其宜居山者二也兄弟俱阐无生大法而为世縁迫逼不得究竟今居山中一意理会一大事因縁必令微细流注荡然不存此其宜居山者三也骨肉受命悭薄惟尽捐嗜欲可望延年业縁在前未能尽却必居山中乃能扫除此其宜居山者四也生平爱读书但读书之趣须成一片俗客熟友数来嬲扰则入之不深得趣不固深山闭门可遂此乐此其宜居山者五也盖我之往山乃从千思万想中得来誓捐躯命以守此志且鳯凰不与凡鸟同羣麒麟不代凡驷伏枥大丈夫既不能为名世硕人洗荡乾坤即当居高山之顶目视云汉手扪星辰必不随羣逐队自取羞辱也因汝可与言故略及之  

答须日华【`袁中道`】  

不肖体中大已复原造物者赉以此生出戸看山闭门读书何所不乐想仁慈亦为欣畅也本拟歳晏一觐清光而寒氛尚重初愈之躯未敢犯之闻沉香亭已有次第冀以元夕前后来侍杖履一笑为乐有羊叔子自不可无邹润甫辈也病中检近年诗文多有遗失不得已寿之于梓已成二卷呈览余者诎于力一时未能卒业不肖谬谓本朝修词歴下诸公力捄后来凡近之习故于诗字字取则盛唐然愈严愈隘廹胁情境使不得畅穷而必变亦其势然先兄中郎矫之多抒其意中之所欲言而刋去套语间入俚易惟自秦中归始云我近来稍悟诗道今华嵩游草是也紧严深厚较徃作又一格矣天假以年进未可量前此诸撰原非税驾之所昔李邕书法谓学我者拙似我者死不肖于中郎之诗亦然总之本朝数百年来出两异人识力胆力逈超世外龙湖中郎非欤然龙湖之后不能复有龙湖亦不可复有龙湖也中郎之后不能复有中郎亦不可复有中郎也至于诗之一道未必有中郎之才之学之趣而轻效其颦似尤不可耳何者言之无文行而不远情虽无所不冩而亦有不必冩之情景虽无所不收而亦有不必收之景色泽神理贵乎相宣三日新妇与野战骄兵等一病也不知明公以为何如偶有臆见信笔书之不觉话长统容面晤不一  

与张绍和【`方应祥`】  

舟车草承惠佳叙所以发明文章之变化如披云霞光怪闪倐又如探渊海无所不有而恍惝不测吾兄自冩生平握笔之妙耳伯霖稍当一班弟何堪以其羊质忝冐虎皮哉所发明文章变化之妙三复于斯跃然使人有望三神山而冀飞举之心焉足下冶造之德不敢不膺佩也弟当今拙士之首也呕心斯艺以为宁左一日之遇必不肯佚千古之事与负寸心之知方夫年未满五十而蒲栁之质已凋伯霖从旁怜之遂以其甘易我之苦斯编所列悉伯霖槖钥而鼓舞之每篇之成浮白呌赏弟顾不能自信也徒改寸心而遇仝于左足下又过而许之天下岂有欺人张绍和哉毋亦怜其居常之苦故设此方便以拔济之犹我佛之度难陀耳此意弟又心感之矣五十之年头颅如此于古人失路之忾无不歴于今人得意之境无一有以为任吾顽梗而不受人制三寸不聿已尔即不为子云老不晓事宁甘学徐娘傅粉称娇矢将修吾初服以冯造物所寘耳足下肯又过而许之乎三年端居饮血读礼风霜冰雪刻露清秀征诸佳叙兄之转解于此道可知矣春夏之间遂可以惊人语来湖山无恙足供砥切也我企不浅唯亟图之  

## 文章辨体彚选卷二百四十八

（明）贺复征 编  

○书四十四  

答夏彛仲论文书【`明艾南英`】  

别彛仲三年而会于娄江又相将入练水舟中快谈上下数千年虽间有异同度其同者圣人复起不我易也度其异者彛仲将来终与我同目前所异自彛仲之过不患彛仲不我从也使我接兄教三复思之首尾结意皆在修辞二字而其究竟一说则要归于献吉于鳞元美三子以为三子皆能修辞未可非而末后言辞之究竟则曰句字崇饰而已矣嗟乎吾兄何其视古人太轻视今人太重耶夫以司马子长刘向昌黎永叔之文兄舎其根本六经与其法度章脉变化生动雄深古徤之大者不论而曰止于辞则视古人太轻也且又取易诗书春秋三传而亦曰是皆古圣人饰字而为之则视古圣人又太轻也因而及于浮华补缀涂东抹西左剽右窃取史汉句字割裂而饾饤之如今之王李者皆得附于圣人修辞之旨是又视今人太重也兄以句字崇饰尽修辞之义则请为兄先言辞之原而又以刬尽辞华归之平淡者为非则又请与兄言古文之辨可乎子曰修辞立其诚未闻以浮华为诚也又曰辞达而已矣未闻以臃肿骈丽为达也书之言曰辞尚体要有体有要则今日章旨结撰之谓而非以饾饤剽窃句字为体要也盖古人之所谓辞命辞章者指其通篇首尾开阖而言非以一黄一白一朱一黒俪字骈音而为之辞如此则今古文章何必司马迁刘向何必昌黎永叔只一六朝人可谓辞华之极矣则兄且铢铢而法之乎即如太史公弟与兄所首推者然每读其文譬之神龙行天雷电惚恍而风雨骤至百昌万物承其汪濊皆各有生动妍泽之意此岂可以句字求之今试取史记去其所载尚书左国及屈原长卿骚赋之文而独取太史公所自为赞论序畧者读之其句字可谓悃质无华矣太史公岂不能效易效书效诗效三传而为之乎无他时代各有所至效昔人而赘其句字未有不相率归于浮华者若兄之所为俚雅则有分矣每见六朝及近代王李崇饰句字者辄觉其俚读史记及昌黎永叔古质典重之文则辄觉其雅然后知浮华与古质则俚雅之辨也百物朝夕所见者人不注视也则今日献吉于鳞元美剽窃成风之谓也用功深者收名也远不为当时所共怪则必无后世之传则韩欧大家与今日有志斯道力排陈言不为浮华补缀之谓也盖所谓陈言所谓浮华者韩则指晋魏齐梁而言欧则指唐季五代而言今日之君子则指王李而言其为戛戛乎陈言之务去一也其为用功深为当世所共怪一也其推尊司马迁刘向贾谊董仲舒者得其雄深浑徤古质而幽远非若王李之推司马迁刘向得其皮毛剽窃涂抹使十岁竖子皆能赘其词窃其字而遂谓之修辞也然则兄之所示乃弟之所以尊韩欧卑王李耳弟之所谓陈言兄以为修辞可乎弟以古质尊史汉兄以浮华尊史汉可乎若夫篇不择句句不选字饾饤而出之则王李是已古之人未有也即学韩欧者亦未之有也至于以平淡为非则兄悞矣夫平淡古质不为烦华者古文之别称也兄知古文之所以名乎今之时以碑铭序记传为古文对八股时萟而言耳古人未有八股时文所称古文者安在如以碑铭序记为古则韩欧有之王杨卢骆辈皆有之欧阳公得旧本韩文乃始知为古文其序苏子美曰子美之齿少于予而予学古文乃在其后盖昔人以东汉末至唐初偶排摘裂填事粉泽宣丽整齐之文为时文而反是者为古文譬之古物器其艶质必不如今此古文之所以为名也若以辞华为古则韩之先为六朝欧公之先有五代皆称古文矣今之王李其文无法其句甚鲜其究也甚腐吾尝取其稿观之掩卷而观其题辄能测其中所用官名所用地志所起所收若何什不爽一后生小子不必读书不必作文但架上有前后四部稿每遇应酬顷刻裁割便可成篇骤读之无不鲜华浓丽韩欧复生戛戛乎陈言之套耳兄以为时文乎古文乎绚烂夺目细按之一腐务去必自王李两人始世间聪明学问不多得兄高视阔步柰何一以挽近自安如斯也至于以山水平远衢术坦直为文之极者弟何尝有此语得无见拙刻中有平远堂社序而举其一说以相难乎此因题发义且为近日作时文诡僻者论耳非论古人也然即就兄论究之则山之巉险壁立絙而度栈而行水之怒涛飞沬此惟一气为万物母者能之盖元气磅礴随物赋形东坡所谓非平淡也绚烂之极也此岂崇饰句字所能得又况乎古所谓辞者非崇饰句字之所尽乎元美晩而自伤其文稍进而兄与人中必言其不然恐元美有灵亦不以二兄为知已也此不必细辨独人中为兄所爱兄且教之诲之裁之抑之使其气静而心细无徒如泛交者一呼百诺也舟次草草惟照亮不宣  

答陈人中论文书【`艾南英`】  

人中足下向在娄江舟中彛仲示我足下时艺数首不佞读之颇觉落想异人虽中间操纵未纯然度为此不难及在舟中见足下谈古文辄诋毁欧曾诸大家而独株株守一李于鳞王元美之文以为便足千古其评品他文皆未当不佞心窃叹足下少年未尝细读古今人之书而颠倒是非需之十年后足下学渐充心渐细渐见古人深处必当翻然悔悟目前不必与之诤也及足下行后则从友人得见足下所为悄心赋乃始笑足下向往如是耶此文乃昭明选体中之至卑至腐欧曾大家所视为臭恶而力排之者不佞十五六岁时颇读昭明文选能效其句字二十岁后毎读少作便觉羞愧汗颜而足下乃斤斤师法之此犹蛆之含粪以为香美耳故张目骂欧曾骂宋景濓骂震川荆川足下所寳持如是不足怪也及使者来发足下书本欲置之不辨然不佞怜足下之才而又哀足下之未学悯足下之堕落则不得不正告足下足下书甚冗然其大意乃专指斥欧曾诸公以为宋文最近不足法当求之古而其究竟则归重李于鳞王元美二人耳何足下所志甚大而所师甚卑也足下谓宋之大家未能超津筏而上又谓欧曾苏王之上有左氏司马氏不当舎本而求末夫足下不为左氏司马氏则已若求真为左氏司马氏则舎欧曾诸大家何所由乎夫秦汉去今远矣其名物器数职官地里方言里俗皆与今殊存其文以见于吾文独能存其神气耳役秦汉之神气而御之者舎韩欧奚由譬之于山秦汉则蓬山絶岛也去今既远犹之有大海隔之也则必借舟楫焉而后能至夫韩欧者吾人之文所由以至于秦汉之舟楫也由韩欧而能至于秦汉者无他韩欧得其神气而御之耳若仅取其名物器数职官地里方言里俗而沾沾然遂以为秦汉则足下之所极赏于元美于鳞者耳不佞方由韩欧以师秦汉足下乃谓不当舎秦汉而求韩欧不佞方以得秦汉之神气者尊韩欧而足下乃以窃秦汉之句字者尊王李不亦左乎足下曰舎舟不登而取舟中之一舰一橹濡裳而泳之曰吾不藉津筏而舟渡也不可也以为藉韩欧而至史汉犹之乎一舰一橹也是不然我既得其神而御之矣何津筏之有昌黎摹史迁尚有形迹吾姑不论足下试取欧阳公碑志之文及五代史论赞读之其于太史公盖得其风度于短长肥瘠之外矣犹当谓之有迹乎犹谓之不能径渡乎若乃窃史汉之句字自以为史汉在是矣是今之王李乃足下所谓一舰一橹舟中之一物耳足下又曰宋文好新而法亡好易而失雅夫文之法最严孰过于欧曾苏王者荆川有言曰汉以前之文未尝无法而未尝有法法寓于无法之中故其为法也密而不可窥唐与宋之文不能无法而能毫厘不失乎法以有法为法故其为法也严而不可犯予尝三复以为至言然不佞极推宋大家之文以其有法而其稍病宋大家之文亦因其过于尺寸铢两毫厘不失乎法视史汉风神如天衣无缝为稍差者以其法太严耳宋之文由乎法而不至于有迹而太严者欧阳子也故尝推为宋之第一人不佞方以法太严稍病宋人而足下谓其无法足下读古人书潦草如此不亦可笑乎若乃王李之文徒见夫汉以前之文似于无法也窃而效之决裂以为体饾饤以为词尽去自宋以来开阖首尾经纬错综之法而别为一种臃肿窘涩浮荡之文其气离而不属其意卑其语涩乃真无法之至者而足下以为有法可乎足下以赋病宋人诚是矣然天下安有兼材必欲论赋则奚独宋人自屈平而后汉赋已不如矣楚以下皆可病也然则足下悄心赋何不直登屈氏之堂而乃甘退处于六朝排对填事柔靡粉泽如是而讥宋赋恐宋人不受也宋之记诚有如赋如文者然亦其一二耳以此而病全宋是犹见燕赵之丑妇而遂谓北方无美女见呉之粗缯败絮而遂谓江南无美锦等耳如是而以变乱古法罪宋人宋人不受也足下又引李于鳞之言曰宋人惮于修词理胜相掩以为宋文好易之证然予则曰孔子云辞达而已矣未闻辞之碍气也辞之碍气为东汉以后骈丽整齐之句言耳彼以句字为辞而不知古之所谓辞命辞章者指其首尾结撰而通谓之辞非如足下之以矜句饰字为辞也故曰辞尚体要则章旨之谓也足下必以好易病宋而以文之最者必难遂谓易经时代最上古其文最难书诗次之春秋又次之礼经出汉儒故其文最条达居六经末以是为时代之升降审如此足下悞矣足下云易修辞最难时代最古故文最高书经次之足下读书梦耶醉耶易虽自伏羲然一画耳未有文字彖爻辞皆文王周公故谓周易尚书自尧舜始次夏次商乃至周去文周彖爻辞乃在千岁之前足下谓书在易后时代稍后文遂稍不难而次于易经何谬至此也且易之为经原由象数其体自与众作异若果以难为胜则周公之书如洛诰召诰大诰多士多方立政及大小雅颂等书当时何不并作爻辞体尽取初九初六潜龙牝马之说入之耶足下又谓礼经出汉人故文最条达以为文之高者必难卑者必易时代远者必难近者必易之证如此则何必汉儒礼传也孔子孟子可谓条达矣孟子想足下所不屑至于孔子足下冝稍恕之得无以条达遂谓论语病耶抑足下生平不悦宋儒遂并孔子论语视同宋儒语录不复论其文邪抑可谓孔子生春秋时故其文遂不及易经不及书诗耶且孔子左丘明同为春秋人而论语条达不同左传何也又不同后之公羊榖梁何也然且无论论语即易经上下系辞皆出孔子其语皆条达不似文周彖爻则足下亦将抹去孔子系辞不入易经独存文周彖爻辞耶文各有所主各有时代唐宋之不肯袭秦汉句字犹孔子之语必不为易书诗也如此论文足下必当以扬雄太玄唐樊宗师宋刘几之文为最矣无怪足下之贸贸然无所之也然足下所尊奉空同鳯洲乃正嘉近时人则似不必远语上古也足下又云唐后于汉故唐文不及汉宋后于唐故宋文不及唐如此则我明便当不及宋又何以有陈人中又何以有人中嘐嘐然所尊奉之王李耶宋之诗诚不如唐若宋之文则唐人未及也唐独一韩栁宋自欧曾苏王外如贡父原父师道少游补之同甫文潜少藴数君子皆卓卓名家愿足下闭户十年尽购宋人书读之然后议宋人未晩也足下又曰江之行灔滪最难势最竒至于海则平易坦直得金焦障之以比功北地济南为能与水争顺流反逆之势呜呼是何谬耶夫今之论文者譬之论水不必论瞿塘不必论金焦当论其有源耳江水惟有源故至瞿塘而能险激至金焦而能洄洑至海而能汪洋浩渺鱼龙百怪学之有源者何不可之有自北地济南之文出学者束书不观止取左国史汉句字名物编类分门率尔成篇套格套辞浮华满纸如今市肆卖寿轴祭文文字者然足下以为北地济南之文难耶易耶与水争势顺流耶逆流耶使其势难其文竒则不应无限代笔秀才供应衙门皆能效之也然则吾将反足下之言而告足下曰献吉于鳞元美譬则儿童也羣从而嬉甚乐也父师督责之以诗书则蹙额相向何则束于法也彼畏宋人首尾开阖抑扬错综之严而不能为也畏宋人之古质朴淡所谓如海外竒香风水啮蚀木质将尽独真液凝结而不能为也国无法则乱家无法则哗故即以此语劝人中立身立文于圣贤礼义之中而已足下又痛诋当代之推宋人者如荆川震川遵岩三君子嗟乎古文至嘉隆之间壊乱极矣三君子当其时天下之言不归王则归李而三君子寂寞著书傲然不屑受其极口丑诋不少易至古文一线得留天壤使后生尚知读书者三君子之力也足下何故而苛求之其文纵不能如韩如欧乃遂不如王李受足下一盼耶且足下于三君子中稍恕遵岩谓其少师秦汉此言亦谬矣遵岩少时抄袭秦汉句字其后悔之乃更作古文其少作今无一字在集中矣足下何从见之遵岩以其少作为臭腐而足下追叹之然则足下乳臭时更胜足下今日耶至于宋景濓佐太祖皇帝定制度修前史当时大文字皆出其手我朝文章大家自当首推其文或以应制故不甚畅其所言或一二率尔应酬出自门人编录者则诚有之要之师摹欧曾不可诬也足下姑取其序记传之佳者读之可及乎不可及乎景濓虽未足尽我明之长然自今论之未见有胜景濓者而足下又痛诋之何也震川集愿足下迟迟其论足下学至震川文至震川时驳之未晩今恐尚悬絶足下之论止此故答足下亦止此计足下之病源皆由不知古文二字业于彛仲书中言古文之详不再述也足下骄穉豢养不能远从明师足下之乡有娄子柔陈仲醇两公虽未得韩欧之深然皆能言其本末足下偹贽往请为师得其一言昼夜思之思无越畔然后读书十年徐徐与不佞论文未为晩也舟行匆廹草草奉复惟原照不一  

再与周介生论文书【`艾南英`】  

六月杪从陈元夫接兄腊月二十六日手扎乃知弟三度寄兄书皆未达而兄首赐弟书亦为人浮沉元夫所传则弟拜尊教之始也嗣从南京书舗廊舎亲又拜兄长牍并沈飞仲书旬日之中两捧瑶函喜极而舞嗟乎海内执词盟者不过数人与兄对谈犹敢含糊不尽乎弟前书中大约谓海内今日尊崇大士大力者更不知其浑古髙朴师法六经秦汉者何在而仅摭拾其一二辅嗣子玄幽渺诡俊之谭相与雕琢模糊甚至学繁露者竟以杜撰为繁露习郭注者竟以杜撰为郭注稍进者亦仅留心句字使其诡俊而先秦西汉髙古拙淡之气亡矣使人寃大士大力为晋魏抄手犹可言也使人置六经秦汉不道而降为六朝之卑弱纎俊软靡巧俪之文向时韩欧大家所掷弃不屑而力排之者今反奉为蓍龟又见之制举业则文气之卑乃自吾辈始之兄以为此罪将安归乎善乎兄之言曰世之将治其文多仁孝忠厚之言世之将乱其文多阴谋诡谲之谭此语非特谤吾辈者不知即尊奉吾辈者亦不知也再谕风气之迁有极有渐极者势之所畏而渐者机之所当预防兄以为今日犹渐而未极乎向者学我而死尚在草泽今皆在三百进贤冠矣取鼻祖之形而传之日传一纸十失其五日传十纸非复吾祖矣鼻祖之形如故也非吾祖而以为祖子孙之罪也不责其子孙而特罪其祖曰是其形固多变也有甘受其狱者乎承示经翼一选冝早行之弟当极扬其旨使我辈之文与三代同风即弟有文定文待二选不可以弟故而滞兄之传盖弟选意在存一代之文使人得观制艺中后先升降之变兄以经翼题篇宜简核而精志在存经不在备选也接兄札又喜兄为我觅得沈飞仲此书弟久为人所误羁阁三年有飞仲弟事毕矣至于兄所谓更有进焉者此事大有商量不知兄所抡经子史三集已成书否弟已手订秦汉以来至元文为歴代诗文选又订国朝诸公为皇明古文定矣所恨波神妬我半为所壊今将复理舟中所失恨匆匆无暇远游与兄面订然弟则谓古文一道今时士子半为时集所眯封闭尘腐无出头之日虽日告之以先王仁义礼乐之旨无柰其虚气所至不能复知妍媸之所在弟意尝谓告人以古文人必不能尽知千古文章独一史迁史迁而后千有余年能存史迁之神者独一欧公欧公之文毎提耳而命之人不知也况欲其遍读古人之书而知好乎弟于歴代诗文及皇明古文定二书外又有文剿文妖文腐文寃文戏五书以为正告人以古人不能知取文之无当者告之则人知避矣人人知避必发愤读书然后知古人髙深诚拙之所在不复为浮华补缀无根本之言矣文剿者弟尝笑为左国史汉为人生吞活剥固其当然然竟不顾义类之所安往往出自大老稍举一二太史公曰予登箕山其上盖有许由塜云盖相去千年疑其人之有无也每见空同鳯洲为人作志铭辄曰盖闻嘉靖年间有某老先生云此亦岂千年后疑词耶先汉兵农婚丧大费皆取给冯翊扶风京兆今朝廷大事户工二部实为之于大兴宛平无与也辄曰无以佐县官之急可乎不可乎十行之中非左国史汉不道我朝一代官名一部郡县为数公改换后世竟不知有顺天应天知府知县矣此文剿也而太仓歴下之文为多文腐则古之客难解嘲宾戏七启七发之类而今时尤众毎笑谓友人京山李本宁为人作诗序辄就其人姓氏起首使此公作我姓艾人诗序必当笔窘矣凡此真文腐也文妖则以扬子太玄为首而近日如文翔鳯所作古文辞及他同类者附之与夫毁谤孔孟之人皆在焉文寃则诸家墓志盖美饰非颠倒朝政相为贤不肖之论也以文为戏坡公不免作俑而袁中郎为甚今皆类成一部五种出而后天下知古文矣恨不时同兄面商也后场选愿兄止之我明之传传在前场耳论敷衍排比惟恐不多兄以为古有此体乎表浓丽而絶无踈淡流水之致策取分柱立比兄以为古有此体乎至于人文聚二选则愿兄以割爱为主割爱之意与经翼相辅而行不然犹恐以吾辈为口实也佳选领讫独兄所评拙稿弟并无一册今又简来书不见有便再寄一帙胸中如积不觉娓娓想兄读之当我两人一夕佳话也  

上提学陈公祖书【`艾南英`】  

月日某谨顿首献书于学宪怡云陈老公祖执事春间仰承执事明问以方今天下安攘大计及敝乡桑土绸缪之策下询愚生即欲削牍上呈而计是时执事已行部虔吉此后遗才大收考事戒严执事方却谢书牍故不敢以邮筒附条陈今场事已毕执政方释较阅之劳而留心天下大政敢不自献其愚窃谓桑土绸缪为敝乡计者小且上有两台有司府察吏安民不遗余力愚生无容置喙独安攘大计则以愚计之不必言其可为也但当言其不可为者而已矣言其不可为者然后所以为之之具可得而知也日读邸报言兵言饷言练习言修筑一切屯种赏罚招抚流移讲习车器火药如庸师之诂经套谈旧话充耳盈案此何足以当执事明问哉且夫事变之乘何常之有我有足恃者然后可以有所为我无足恃者则虽据胜局得天时饶地利不能成尺寸功即以今日论之自有外患以来无不言恢邉捣穴而主客劳逸之势既已悬隔入深援絶饷艰马疲情形莫测噤而不敢任者数年于兹矣今幸其大举深入犯兵之忌豢踞遵永使京军及诸道援卒廹之于内闗门之兵困守于外敌入我网罗去将安之此李牧之所以创匈奴也伪为形势与之持久别遣智勇能将劲兵数万从间道出辽渖彼空国而来势必返顾而我以锐兵尾其后巢可捣敌可殱此任城之所以策平壤也夫此二者万世之一时而我不能为者以我无可恃之具也故为今之计者言我之无可恃者而已愚生窃谓今天下可恃者有三不可恃而终不可变革者有四何谓可恃敌志剽掳凶残耳非有阿库达特穆津之劲畧其臣亦非乌珠萨里罕之俦亚其兵力非果异于中国也可恃者一向者边郡之民志在逃死不战而奔降恐后今皆死于降非死于斗也人自为守家自为战士绅之伦必不复为崔白闗永遵蓟之民大半习敌无他伎俩各有固志可恃者二敌虽非大创而去度一隅之地物力无几所掠子女所收奸细必减其士马刍粮之半声伎晏安渐习柔豢非休息数年不能大举可恃者三然则所谓可恃者度亦终不足恃也然而较论远近粗安物情以为可恃而已若夫必不可恃而不可变革者请与执事昌言而无忌可乎夫天下所首重者相祖宗朝杂收材望非尽出于词馆也今三岁而取三人未知殿试之殿最果与相业相为优劣乎又择二三十人以为庶常课之以唐诗正声文章正宗二三十人者又私收幕客作为馆试承习之文果与相业相上下乎由此低声缓步优游便安不数年而入纶扉身不习州县之劳足不履邉障亭堡山川险易之势士马刍粮钱榖出入之数尚未尽谙祖宗朝大典大制因革沿创未尽习也若尽取其人试之于执事大都如岁科两考三等生员耳如是而欲国富兵强可乎愚观先朝故老如杨文贞于忠肃皆于秀才儒士时留心天下之故从古至今未有处不负人望而出能任天下事者然必尽变馆阁之制又尽变天下之学术而后可以有为于天下执事以为能行乎不能行乎其次则请言天下之将夫古今名将多矣然未有不出于行伍不出于世将不出于土酋民豪者其人皆身歴战阵体有刀痕积累智勇自取阃钺又或家世将种私养死士器械工利法有师承未闻以罢落童儒失职书生稍习弓马畧通论策遂入武科者又或事例援纳贿请部院大约用二万金驯至叅游总兵虽使韩信白起生今之世必将饥寒流落老死草泽势不能徒手而致阃帅即令其便躬曲体巧剥军需屈事贵人亦失其所以为韩白矣然则使天下材武力战草野无文之人不费半钱积累功劳自致大将军则必先约束司马门使不如市而如水又将使兵垣之弹事经抚之荐录尽出于至公至廉又将尽取罢落儒童失职书生废武科而黜其人执事以为可行乎不可行乎其次则请言天下之兵夫今日之兵即国初口首垜集及征行之裔也愚生曩尝为文以赠卫帅其畧曰士之子未必能为士工之子未必能为工商之子未必能为商兵者取必于拳勇股肱射御击刺而欲令其祖父孙仍世世如国初从军时而曰兵之子必能为兵如今日之卫所者此事理之大不伦者也卫所单弱则势不得不编増徭赋以役土兵机快民壮又为虚文则解饷以充兵而总由于卫所之单弱为今之计当令天下之兵尽出于州县以兵之强弱为州县之殿最取机快民壮之糈以食之畧效汉之南北军唐之府兵使之三年随计吏更畨入卫更畨出戍二十而赋六十而归农其践更而有功者使天下之武职自把总以至总兵皆出是涂使武职之由民兵如科贡之必由于州县之学籍又如吏胥承舎人人得要一命之荣以州县之长令择州县之壮勇可以收游食可以役盗贼以州县之糈供州县之兵可以减军饷三年随计吏而畨休可以无虚伍冐饷占役之弊府州县之贤否黜陟以兵之强弱为程则必无老弱不堪之虞使武职皆出于民兵则良家材武不事科举之人皆可以致功名而尽汰天下之卫所取屯田子粒不以养无用卫所之军而尽以养州县之兵或并存之则改官运并漕■〈舟召〉使卫所不半耗于运军而核其壮勇以为兵民之辅行之久久斟酌损益非十年不能定救时之计执事以为可需待乎今岁之败议者归咎于汰兵勾引则尽汰卫所执事能任之乎改卫所之军变天下为汉南北军唐府兵其中因革损益冝时冝地执事能保行之者之尽善乎然欲强天下之兵断断必由此而后可其次则请言邉臣之事昔者赵代燕秦偏处一国非有吴楚江南之饷调遣主兵客兵如今日之纠合三方以奉闗门也然而古为之常有余今为之苦不足何也事权不一筭计不精责效太速稽防太严智勇俱困而无所施也执事以为今日边臣能如陈平以黄金四万斤间范増纵其出入而陈平无后患乎能如宋太祖之于郭进闗市之租尽以予军中如李汉超守关南属州钱贯尽以给与又令其私贩场规免商税乎不如此而欲养士以得死力用间以得敌情未之有也为今之计划数千里之地付智勇大臣使其生杀专置州县长令令其自署自辟一切叅游总兵听其自择材武智畧之人不必増兵不必转饷以闗门内外数千里之地食数千里之人守数千里之边台諌不得议其短长本兵戸部不得问其措置出入久任而责成之大可以灭敌小可以恢辽然执事保能得其人而任之乎任之其人能自始自终乎即如近者捣上之帅无补于牵制举朝知之天下皆知之虽其任事之人丧师辱国自败疆事罪不胜诛而议者又兼以是为罪案以斯知天下事未易任也夫四不足恃者既为执事言之则其可恃者在吾能变革与不能变革而已知其不可恃而不能革此今日之大忧也诚使将相得人兵制尽善边臣自行其志则一切言兵言饷操练修筑屯种招抚车器火器纷纷之说振领而裘挈纲举而目张果不足以仰辱明问矣知其不可变而因循成法尺寸而守之奉职无过不能大胜亦不大败此数岁之计也更张制度使国必富兵必强此数百世之利也执事冝何择焉舎此不图而今日増兵明日议饷増一兵饷如増一痈毒以溃其身而已矣惟执事者详之  

答袁述之书【`谭元春`】  

弟今春徂夏读书江夏西庵暗栢疎林想见李北海舍宅为寺之意万情不兴惟文章一道则不敢不以为可传修静寺颓然瓦囊耳我家北海宅作寺江汉滨非文章传之哉弟辈虽张口肆力空取标持而已君家先生所处之地所谓天下莫不与也弟辈今日所谓孰能与之也尝谓爱古人者絶不宜护其短传世者之精神其佳妙者原不能定为何处在后人各以心目合之而若其所不足人当指为疵累者夫安知后世之传不即在此而又安知古人所以坚取后世名者不明留此一叚以发其所议而因以传其佳妙耶无论古人之深远与近日君家先生之灵竒必有出于此者即济南诸公自有所以开人之议与以议而留天下后世之名夫岂茍也乎哉此不实致力于文事不回旋于今古之变决不知有謏人人益卑谤佛佛益尊之权理也如弟与君家先生恨未尝纳交然得与吾兄为知已则亦有通家之道所以不掩其疵累益成其灵竒者若或交之也耳夫推尊人以成已之高有之矣诋诃不可朽之前辈以成一敢说人能说人之声虽愚者知其不可述之竒士弟辈肝膈行径不可谓知之浅矣而哓哓致辨者凡以为文章之道疑义当析既于此深入岂肯浮爱其亲且君家先生神灵烱烱决与弟辈相闗岂肯虚就世上之浮名而不信弟辈为真爱者哉毎对人及书札中即称中郎有子竒絶毎向人诵为人子岂便为人奴语无不称快今书中又有不欲效颦先世反辱前休及上赖绳削以佐袁氏威仪等语决知吾述之为尊先生所瞑目矣今人所云云是以庸人待尊先生也尊先生决恨之无疑也聪明才人同是天地所私岂肯复作异同与造化相反哉亦惟省之念之而已  

答锺伯敬书【`谭元春`】  

曾见兄于骨肉之变不哭而神伤不伤而神寒今最后又遭此一惨私用为忧七月二十九日往迎叔静之柩得兄书始知近日看内典诵佛号一月之中斋食十五日即呉姬亦已长斋不食盐酪率其家人冩经诵经不以死者为可伤以生者为当悟此实福实慧也但往往见文人谈禅皆是前生带来种子一生汨没聪明中不得出后来欲以生死大事性命妙理了其聪明之案供其聪明之用悟虽若近于祖师修或不及乎凡夫凡夫者其聪明常不足一日一事之用胸中无一物先为之地止知有诵经冩经诵之既专冩之既苦为佛子所悯为福慧所依间一往来根据于身心之中虽不成佛亦自得力每于死时见小效验无爽者若文人熏修非不笃实专一以成佛为期而不知我之笃实专一必欲以成佛为期者是其聪明之所为也真聪明之所为能使已不用聪明而但恐聪明与福慧杂居不用聪明之意又与聪明杂居有时福慧来而未免有一习见习闻之物亦如琉璃光与之相参相映相为无穷则其冩经也最便于文人之手其诵之也便于文人之口而其薫修苦行身土相参也便于文人之志气才力聪明之用日新而不已聪明之局欲结而未能而生于聪明而死于聪明而已矣至于死而从前以成佛为期之愿有所不暇遂其伤生惜死之态反不及凡夫之从容者岂不笃实专一期于成佛者哉而死多如此何能无愧弟自西湖归已断杀终日侍老母病此心澹然居简行简又见郝静客死徐九郎一日暴卒因思世界之治不治文章之法不法游止之快不快竹木之秀不秀鬼神之灵不灵日月星辰之变不变总无一闗切而犹有敬身醒眼闲步朗懐不敢自蹈于非礼之动自蹈于有戾之物者以为不如是无以毕我二三十年一二十年中有生之趣味耳其实来生因縁超度人天似当不出乎此不宜仆仆合掌跏趺枯槁使我不可思之寂乐反驱使于不能已之聪明是则区区弟所以为吾子助也至于姬妾长斋礼佛诵经亦是添颜着色取怜生爱之第一事也遂欲以朝云之书经为龎家之法侣何其拘哉与兄常别惟今年无日不相忆如知山之人门前有佳山反忘之常劝其清晨开牕时即须精神警动作此山不易得想便日日门前受用此山且不枉知山人生在山前矣记去年湖上闻子将问及伯敬予答之曰伯敬者不是朋友直是终日拿来受用者耳呜呼遍天下皆朋友也谁知受用哉  

答刘同人书【`谭元春`】  

同人足下得兄书所以教我者甚至欲我上寻性命不易之理次究著述千秋之业微彰妙诣尽此二语仆直奉而行之耳有何说哉但性命之理痴黠不能尽人偶有所见亦是聪明业种非闗太始夫晋人所谓亹亹之处皆龙肉也即子瞻所谓猪肉亦龙肉也自以为啖而不知其已堕于谈古今相欺以至于尽可不大哀耶惟生来有志于述作不敢不尽心初年求之于神骨逾数年乃求之于气格又数年乃求之于词章前后缓急难易加减之候惟已得用之故常以此为快如有一医者自以为起病而参术二陈粱肉之序絶与人用之不同想其用浅也反如众人之用深其置轻也反如众人之置重亦必有所见焉至于进取一涂本其所热而性不耐烦轻就易去又所见人世君子皆以劳役博科名以耻辱博三公以负心之事博义称以人之死博安常抑其心之所热以就冰雪曰何必富贵乎而天分不高屡抑屡起始知伪隠者之亦难真不仕者之果为竒士也念自有所动此岂待人劝哉但髙兴为之不妨高兴止之亦可唐人所谓行藏繇兴不繇身仆今者盖用之矣同人足下仆素心仪以为才大而品坚昨舎弟相依之久益信斯语之不妄文正文成之间幸惟努力道子学畵惠之学塑各勿失时而已戊午之疏邀惠朝贤得使蒹葭倚玉直一笑置之耳偶遇此焚琴煑鹤之事当如不见不闻茍真有破胎杀卵之心任彼自作自受兄以为何如我与綗卿同人气类相合岂因同舟遇风方思亲信况所谓同舟者不过小儿辈剪一叶帋戏作艓子覆之溷渠间耳有何遇风哉今年一步未出门明年相思便当图晤也  

答韩求仲书【`谭元春`】  

西泠桥上之游泛志和宅畔之眠餐忽忽且十年矣其间桑溪芦岸磬烟渔火每一年率三四梦至其地况于大君子倾筐之爱着屐之欢手板看山两浆打水其为思忆自成颠倒尊札飞来笑与忭会忘其身之伏草土也贺则及之翻用为赙元春拜焉书云伧夫吐舌如箕歴年奎光偏破云雾而出自是知已快论然岂知婺星匿彩而翼轸之间仍如泼墨此亦章惇所为耶我辈从此悟去亦可以放懐寥廓之外矣去秋临场见家僮买芒屩回不觉自哂适夏长卿兄到门首讯动止送之以诗云尔舅家弁山十年无一字草鞋见试官不可谓憔悴然而此中憔悴极矣生平知音如敬夫伯敬俱先沦泉壤身亦颠毛荡然左车牙豁去改头换面犹不离臭帤终年如野马奔尘渴劳疲劳不能一再过呉兴虎林寻旧游于空冥澹冶之乡虽然当以勇行之明年办青鞵布袜遍游呉越击空明而叩寂寞决当从苕上始矣甲子晤彦直于燕惟长蘅子将印持孟阳令则君常辈作十年别如何可言明公晤诸君皆以游期告之谈梅口酸能无津津郑澹石不久当通书为言令则且告以尊指缁衣当笃非惟杵臼情深也前见文闲増补最妙所益拙作二篇评语过饰足知故人念我也舎弟惟元方一人以甲子儁而元声字远韵元体字服膺才格尤岳岳家有殊色不致玉帛而老女懒妇媒妁属于道亦事之可笑者不可不令明公知也两小阮并贤公子近如何公子龆年访我于舟只如昨日耳  

家书【`魏学洢`】  

前日王宁瑕归声息甚急闻有意陶汰京营尔时强敌在门人心易乱故前次家报请此事且缓今闻贼势稍杀及是时明其政刑百务当从此举矣请妄言整理京营之事昔周世宗自高平之战知禁旅不可用命简诸军精鋭者升为上军老羸者斥之又召募天下壮士择其尤者为殿前诸班繇是所向克捷宋艺祖踵其制又选壮士为兵様分送诸道召募教习俟其精练即送闗下又立更戍法使禁旅往来邉城以习勤苦士卒不至骄惰当今京营统御之法不审若何据愚遥揣当择数十将举见在京营兵使分练之分为四等或竒勇或善射拔为上等额外重赏次次赏又次留用又次斥如此则强弱分而军心劝矣甲乙支吾不必一旦操切渐阅则渐露渐露则渐删如此则法不骤而变自弭矣数阅之后并上等者为一军隶大将麾下优其食以风示诸军因择其技精者分拨诸军各以其技教之茍其教导有方团练有纪此即将材也如此则得兵即得将矣又诏河北郡县召募壮士补入京营不必千百成羣毎府选二三十人毎季进送盖募地近则无道理盘费之烦募数少则无冗弱諠哗之患到京试验上等者照例大将麾下次者亦照例分拨诸营听练如此则材武之士大半实辇毂矣诸将侵削多者行军法士卒狠傲者行军法如此则贪将有诛骄兵有诛纲纪自此立矣然后更畨出戍期而往期而还调遣无常地要在繇近渐远如此则禁旅皆斗士矣此整理京营之大畧也请再言郡国之兵昔太祖自京师达于郡县之要害皆立卫所按图而索约可得兵三百三十余万今大抵亡虑皆空籍矣最可忿者自抚台以至哨长无处不有常例钱上之所费甚烦下之所得甚苦是以从来兵变无不以刻减军粮为端今日急须选亷能之吏为廵抚为兵备各设无碍钱粮收召壮士充补行伍又于其中选择教师分门演习抚道旬日躬阅又取无碍钱粮格外奬励有罪者行军法如此则民间犷悍之士尽为国用可以阴消盗贼之党而一朝虎符四出不至仓皇召募此今日第一策也大抵兵所从出止调兵募兵两途而各有利害悬金购士市井无赖者欣然轻去其乡此募兵之利也而不娴教训其为害最大虽不娴教训而比诸市井稍为服习此调兵之利也而各有恒业闻调则沸前日嘉兴郡城几致兵变此其害又最大惟郡国先时募兵而邉塞临时调兵庶几得之无柰外臣虚文敷衍漠不经心此不可不严行黜陟以劝惩文臣者也且无论营兵即如毎县有守城民壮约三百名使此三百人者果皆骁勇之士则一城之内尽自不孤无柰负贩之徒虚名应役而吏胥勒取工食彼实不足以糊一家之口故坐置无用耳诚得精选骁勇择师训射毎月轮差巡盐捕盗有材立功者岁荐一二人军门标下听用如此则一县三百十县三千官府得人萑泽失党岂非有备无患之道乎要之一切要务须从畿辅近地始自杨守谦死颇沮忠良之气今日不可不精选守臣严行训练秋防孔棘正当日惜分阴谨述所明以备裁择  

诉父寃书【`魏学洢`】  

古权阉之杀贞良也以什伯数有死贬所者矣有死狱中者矣有死杖下者矣有死东西市者矣若乃累累然列跪奸弁前诃之诟之祼体辱之弛杻则受桚弛镣则受夹弛桚与夹则仍载镣杻受棍迭棍所中结为黒丁黒丁渐澌陷为深坎深坎上微裹药傅焉不再宿复加搒掠药裹为棍揭去棍棍击赤肉肉败蛆生淋漓零落肉堕阶墀者块如碗当此时宁特无力图生盖亦无力觅死矣而垂逝之日更严刑促之溽暑殷雷旨故迟不肯降越六七日始出尸牢穴中骸涨而黒面与鼻平入殓时不忍复道嗟乎悲夫足下读书万卷亦曾有惨毒如斯者哉先子刻苦一生并四壁亦非我有而竟坐贿三千三百金以死口口欲辟熊杨諌草传天下而竟坐熊杨贿三千三百金以死洢尝中夜环走想极成痴谓此时忽有人焉以三千三百金相贷如期以进如数以输彼纵意不在赃当用何名见杀茍得出诏狱入法司父子相抱一恸俱毙斯亦人生之极欢也而长安故旧自一二人外率视我如疫鬼间扣之辄使人从门缝中辞曰目与目相射也明日可暮来如期往阍人则厉声叱曰睡熟矣敢相溷耶明日可蚤来黒夜匍匐惴惴恐死逻卒手而讫不得一见幸见矣不过攒眉诫曰慎之予岂俟嘱者幸毋数数出也久之卒亦无所闻嗟乎悲夫开口告人非难无人可告之为难也屈膝拜人非难无人可拜之为难也独范阳长者焦然倡醵金之议深乡酷贫之士素不通姓名者莫不卖服物以相应然多者不过十余金寡者乃至大黄钱三四文伯夷有难岂于陵陈仲所能救哉信乎亷吏可为而不可为也亷吏可为而不可为者犹谓妻子贫困已耳今则受赇鬻狱罪延其孥反似贪吏可为而不可为不更寃哉已矣追比方始洢将就浙狱矣先子生事犹尔尔先子死有敢出而援我者乎纵幼弟踯躅于狱门老母行哭于道路义士或有矜惜者顾昔不能活父今以自活洢尤痛之嗟乎悲夫司马迁羞贫贱轻仁义颇亦谓谬于圣人今而知其言之恫也货殖庸可无耶游侠庸可无耶刺客庸可无耶先子死当塟首阳山侧洢若此自思塟要离墓傍耳天地鄙陿莫可共语昔槛车发平望高子啧啧竒足下不置侨良乡宾客傔从俱似遥领足下意者扶榇南返适又久与程君偕述才人经纬甚悉嘅然叹足下真英杰也■〈扌攵〉血而告之哀  

与某夫人书【`小青`】  

玄玄叩头沥血致启夫人台座下闗头祖帐迥隔人天官舎良辰当非寂度驰情感往瞻睇慈云分燠嘘寒如依膝下糜身百体未足云酬娣娣姨姨无恙犹忆南楼元夜看灯谐谑姨指画屏中一冯阑女曰是妖娆儿倚风独盼恍惚有思当是阿青妾亦笑指一姬曰此执拂狡鬟偷近郎侧将无似姊于时角彩寻欢纒绵彻曙宁复知风流云散遂有今日乎往者仙槎北渡断梗南楼狺语哮声日焉三至渐乃微辞含吐亦如尊旨云云窃揆彼衷未见其可夫屠肆菩心饥狸悲鼠此直供其换马不即辱以当垆去则弱絮风中留则幽兰霜里兰因絮果现业谁深若便祝髪空门洗妆浣虑而艳思绮语触绪纷来正恐莲性虽胎荷丝难杀又未易言此也乃至远笛哀秋孤灯听雨雨残笛歇谡谡松声罗衣压肌镜无干影晨泪镜潮夕泪镜汐今兹鸡骨殆复难支痰灼肺然见妆而呕错情易意悦憎不驯老母姊弟天涯问絶嗟乎未知生乐焉知死悲憾促欢淹无乃非达妾少受天颕机警灵速丰兹啬彼理讵能双然而神爽有期故未应寂寂也至其沦忽亦匪自今结褵以来有宵靡旦夜台滋味谅不殊斯何必紫玉成烟白花飞蝶乃谓之死哉或轩车南返驻节维扬老母惠存如妾之受阿秦可念幸终垂悯畴昔珍赠悉令见殉寳钿绣衣福星所赐可以超轮消刼耳然小六娘竟先期相俟不忧无伴附呈一絶亦是鸟死哀鸣其诗集小像托陈媪好藏觅便驰寄身不自保何有于零膏冷翠乎他时放船堤下探梅山中开我西阁门坐我绿阴床髣生平于响像见空帏之寂扬是耶非耶其人斯在嗟乎夫人明冥异路永从此辞玉腕珠颜行就尘土兴思及此恸也何如玄玄叩首叩首上  

## 文章辨体彚选卷二百四十九

（明）贺复征 编  

○书四十五【`以下别体`】  

魏武帝报蒯越书  

死者反生生者不愧孤少所举行之多矣魂而有灵亦将闻孤此言也  

告弟僧谦灵书【`宋王微`】  

弟年十五始居宿于外不为察慧之举独沈浮好书聆琴闻操輙有过目之能讨测文典斟酌传记寒暑未交便卓然可述吾长病或有小间輙称引前载不异旧学自尔日就月将著名邦党方隆夙志嗣美前贤何图一旦冥然长徃酷痛烦寃心如焚裂寻念平生裁十年中耳然非公事无不相对一字之书必共咏读一句之文无不研赏浊酒忘愁图藉相慰吾所以穷而不忧实赖此耳柰何罪酷茕然独坐忆徃年散处极目流涕吾不舍日夜又恒虑吾羸病岂图奄忽先归冥冥反复万虑无复一期音颜髣髴触事歴然弟今何在令吾悲穷昔仕京师分张六旬耳其中三过误云今日何意不来锺念悬心无物能譬方欲共营林泽以送余年念兹有何罪戾见此夭酷没于吾手触事痛恨吾素好医术不使弟子得全又寻思不精致有枉过念此一条特复痛酷痛酷柰何吾罪柰何弟为志奉亲孝事兄顺虽僮仆无所叱咄可谓君子不失色于人不失口于人冲和淹通内有皂白举动尺寸吾每咨之常云兄文骨气可推英丽以自许又兄为人矫介欲过宜毎中和道此犹在耳万世不复一见柰何惟十纸手迹封拆俨然至于思恋不可懐及闻吾病肝心寸絶谓当以幅巾薄葬之事累汝柰何反相殡送弟由来意谓妇人虽无子不宜践二庭此风若行便可家有孝妇仲长昌言亦其大要刘新妇以刑伤自誓必留供养殷太妃感柏舟之节不夺其志仆射笃顺范夫知礼求得左率第五儿庐位有主此必何益冥然之痛为是存者意耳吾穷疾之人平生意志弟实知之端坐向牕有何慰适正赖弟耳过中未来巳自愒望今云何不立自省惛毒无复人理比烦寃困惫不能作刻石文若灵响有识不得吾文岂不为恨傥意虑不遂谢能思之如狂不知所告■〈言朔〉明书此数纸无复词理略道阡陌万不写一阿谦何图至此谁复视我谁复忧我他日寳者三光割嗜好以祈年今也惟速化耳吾岂复支冥冥中竟复云何弟懐随和之寳未及光诸文章欲收作一集不知忽忽当办此不今巳成服吾临灵取常共饮桮杓自酿酒灵有仿像不寃痛寃痛  

追答刘沼书【`梁刘峻`】  

刘侯既重有斯难值予有天伦之戚竟未之致也寻而此君长逝化为异物绪言余论藴而莫传或有自其家得而示余者余悲其音徽未沬而其人巳亡青简尚新而宿草将列泫然不知涕之无从也虽隙驷不留尺波电谢而秋菊春兰英华靡絶故存其梗槩更酬其旨若使墨翟之言无爽宣室之谈有征冀东平之树望咸阳而西靡盖山之泉闻弦歌而赴节但悬剑空垄有恨如何  

追与故宪副宗子相书【`明王世贞`】  

友人浮系吴郡王世贞再拜陨泪移书故宪使宗君子相吾与子相琳宫托宿风雨如晦鸡鸣絶袂不谓今者遂乖各天每小展念五内推磔记仆扶服奔难时得邮信将子相一札问仆难所从起今何状作何策宛转词组千致读之呜咽涕涔滛下也适会卒卒无南去之便因循报章今便巳矣子相虽号就奄漠然而遗藻掞发英声踔踸仆遘祸属毛衔寃刺骨涂炭以来虽线息守魄而万念蹈冥子相如生不佞犹死则幽冥之轨未岐抑塞之衷尚可暴也向仆隶爽鸠子相后至称寮寀杯酒然诺之好而巳既当事贵人骤识贤者峻岭藻镜衣襟荐绅三事以降莫匪还徃而仆方逡巡守刀笔败裘羸马甘其俛陋乃子相不鄙从前顾尚书所得敝帚恱之下榻论心断金称利使仆忘弃援上之诫厌射鳏居之操济南吴兴二三君子牵挽左右亦既斐然么么诐侧之士谬意傅会吾党可以猎取浮名掩疵遂欲寻响而来聆声而去既戻厥望便生诤心以仆与子相为竒货卖之嗜者簧鼓牙舌指搐讳忌子相既不获安凤池而仆之余浸径沿尊人沬血回肠方寸虿螫欲逝不可在生无术试为子相数辛丙中故五六年仆南使子相移告半之实得三年耳休沐之夜卒相过从撃鲜酿醇刻烛命题赋就輙吟吟罢輙饮饮过輙醉鼓掌掀眉谈究古曩比兴所繇之旨上下数百千歳污隆之调角胜自贤徃徃移丙连五无复知旦坐是竒声不得尽閟时时有闻人间然未尝与子相只语及长安人事也毋论子相慎宻雅重仆即狂不检独不念家大人出没荆棘为于垣累乎且为文章不巳其效能使智者妬愚者厌弱者献谗力者出■〈扌必〉大抵势当然耳其所以乃在慕同调薄异巳疏易亲贱踰贵少加长增敖益惰遗落富势脱疎寒暄亲■〈目匿〉曲糵倦罢礼数此数者仆不幸与子相间有之彼长安人事大小象蠛蠓之度太空何挂吾子相目也今谓吾党日夜簸唇颊非刺长短不亦缪悖大寃哉至又谓仆与子相尝为文哭竹书姓名人以耸动大臣今甘心我记其人自陷梓后不佞窃以国家于法巳尽矣念居平游好脂肉絮酒一力助掩长揖而退当寛大显信之朝即扈輙脂习可免提汤同日之诛足矣岂有形之翰墨以干大僇者哉子相之于斯人固未半面也今者谓文出仆又谓出子相谓出仆也者阳为子相也者谓出子相也者阳为仆也者其阳为二人解也是不欲吾二人一存也于乎今吾身当之易耳而以中吾尊人哉仆虽存故不如子相也且仆年少不更练误录有司肉血躁热气志衡厉每多籍康嗜醉之癖而负斶斗抗名之傲间懐傅班投笔之志自庚戌变后尊人忽被非常之命洊治兵革仆虞深巢幕过目惩刈跬武山岳揺吻鳞尾功名二端等之啖蜡第令大宰御史考吏时称有不谨王生削职于计遂矣何图青蝇之巧变白为黒迅电之滥击蛰逮株仆不惮左手奉尺牍右手握欧刀于北阙之下所以拜跪乞哀延旦夕之息者冀日月之回照而雷雨之有时愤激暴伉非有益于生存故也事本末独子相知之仆呑声久矣不敢白之地上白之地下耳嗟乎子相仆独何心茍住世间不记单阏之歳西邸中语耳子相谓仆梦衣黄衣而牒者云云吾不复能久矣仆梦亦如是因相与诧叹惋然久之笑曰彼真以为能死余耶即使曹蜍李志虽至今生存何益也子相梦既以稍稍雠何独难仆哉德甫来言子相则不能无王融中郎恨作此寂寂竟郁拂酿病审尔子相不亦明珠抵鹊也居又闻子相之大人当得报投井几絶救之乃解子相寕能恝然逝也若妇竒妬未有子痛哉吾为歌三章诗近体三章其所欲吐而不敢者固不啻是兹与子相约异日冀得沐恩赦奉家大人南还以菽水之间当徒步哭子于邗沟之阴摉所著书籍汰次其事与子鳞序而传之脱不讳亦欲子相治一容膝之室泉台傍待我也仆与子相朝司命君诘所以拮据我辈之故彼而神也其寜无腼颜而枝辞也耶  

## 文章辨体彚选卷二百五十

（明）贺复征 编  

○书四十六  

代书【`唐白居易`】  

卢山自陶谢洎十八贤巳还儒风绵绵相续不絶贞元初有符载杨衡辈隠焉亦出为文人今其读书属文结草庐于岩谷间者犹一二十人即其中秀出者有彭城人刘轲轲开卷慕孟轲为人秉笔慕杨雄司马迁为文故着翼孟三卷豢龙子十卷杂文百余篇而圣人之旨作者之风虽未臻极徃徃而得子佐浔阳三年轲毎着文輙来示予予知轲志不悉异日必能跨符杨而攀陶谢轲一旦尽赍所著书及所为文访予告行欲举进士予方沦落江海不足以发轲事业又羸病无心力不能徧致书于台省故人因援纸引笔写胸中事授轲且曰子到长安持此札为予谒集贤庾三十二补阙翰林杜十四拾遗金部元八员外贤察牛二侍御秘省萧正字蓝田杨主簿兄弟彼七八君子皆予文友以予愚直尝信其言茍于今不我欺则子之道庶几光明矣又欲使平生故人知我形骸巳悴志气巳惫独好善喜才之心未死去矣去矣特此代书三月三日乐天白  

诒古镜书【`明李梦阳`】  

姑蘓徐昌糓纂外史湘郡濒行关西李子持古镜为赆复为书以诒之曰嗟乎古人有言明镜所以照形徃事所以知今镜不古不灵士不古不成夫自桃冶氏范金规体利世鉴物民用是贵至于殉丘塜瘗山泽歴歳绵逖精气上泄徃徃为盗掘发暴于人间初哲冶之操垆炽炭也鼓槖成风五铜共铄什百就模孰贤孰劣及有入地千祀情质渗漉膏融液结緑汞内莹赤砂外积扣如哀玉映如飘雪可以走鬼神销疾疫晢志皬神进匹鼎敦同时跃冶之器虽或间存莫不敛颜以退者所养异也且夫金阳之质也规天之形也明日之发而月之行也鼻者枢也孔者户也凸罔两山泽之恠诏奸也围以干支诸属示用也然必取之于山鼔之以火翕之以阴化之以水土歴千祀而后成是天下之至精也夫士铸于师镕于友明德体元冥会亿万载之上践羲喾之域猎姚姒之圃刚足以决疑智足以析微虚内美丑逺炳先几凝澄沕■〈勿上口下〉待时而发岂不为古君子哉何则畜不遂不光变不神不化妍媸之分易立旦晦之奥难识于物且然而况于人乎曩者遇老人桥山之阳緑瞳而玄髪神若皎星气若流电驷拂云之驭谓予曰小子来台轩辕氏故臣也徃从观九鼎于阌湖之上掇其渗汁冶之为鉴名曰青霞之鉴湛之九仞之渊轶帝踰王蓦伯迄于今兹小子其受之爰伐乃翳勿埃勿亏子时再拜奉归什袭与俱盖二十稔于兹非上宾巨人斋沐涓思未始获一窥也窃闻之君子不私其有觇于子貌甚古又闻有逺行将涉洞庭苍梧之墟百物奸之不可不备乃敢割千金之爱以赠然幸毋忘老人之事夫烈士慕铗君子尚玉其类同也子毋辞焉徐子获镜拆书读既再拜而受之  

## 文章辨体彚选卷二百五十一

（明）贺复征 编  

○书四十七【`赋体`】  

谢春申君书【`楚荀况`】  

客说春申君曰汤以亳武王以镐皆不过百里以有天下今孙子天下贤人也君藉之以百里之势臣窃以为不便于君何如春申君曰善于是使人谢孙子孙子去之赵赵以为上卿客又说春申君曰昔伊尹去夏入殷殷王而夏亡管仲去鲁入齐鲁弱而齐强夫贤者之所在其君未尝不尊国未尝不荣也今孙子天下贤人也君何辞之春申君又曰善于是使人请孙子于赵孙子为书谢曰  

疠人怜王此不恭之语也虽然不可不审察也此为刼弑死亡之主言也夫人主年少而矜材无法术以知奸则大臣主断国私以禁诛于巳也故弑贤长而立幼弱废正适而立不义春秋戒之曰楚王子围聘于郑未出竟闻王病反问疾遂以冠缨绂王杀之因自立也齐崔杼之妻美庄公通之崔杼帅其君党而攻庄公庄公请与分国崔杼不许欲自刅于庙崔杼不许庄公走出踰于外墙射中其股遂杀之而立其弟景公近代所见李兊用赵饿主父于沙丘百日而杀之淖齿用齐擢闵王之筋悬于其庙梁宿夕而死夫疠虽痈肿胞疾上此前世未至绂缨射股下比近代未至擢筋而饿死也夫刼弑死亡之主也心之忧劳形之困苦必甚于疠矣由此观之疠虽怜王可也因为赋曰寳珍隋珠不知佩兮■〈礻皇〉衣与丝不知异兮闾姝子奢莫知媒兮嫫母求之又甚喜之兮以瞽为明以聋为聪以是为非以吉为凶呜呼上天曷惟其同诗曰上天甚神无自瘵也【`复征曰书尾作一小赋赋终又唱之以诗前此未有也　孙矿曰文有别致`】  

与嵇叔夜书【`魏吕安`】  

安白昔李叟入秦及关而叹梁生适越登岳长謡夫以嘉遁之举犹懐恋恨况乎不得巳者哉惟别之后离羣独逰背荣宴辞伦好经逥路涉沙漠鸣鸡戒旦则飘尔晨征日薄西山则马首靡托寻歴曲阻则沈思纡结乘高逺眺则山川悠隔或乃回飙狂厉白日寝光﨑岖交错陵隰相望徘徊九皋之内慷慨重阜之巅进无所依退无所据涉泽求溪披榛觅路啸咏沟渠良不可度斯亦行路之艰难然非吾心之所惧也至若兰茝倾顿桂林移植根萌未树牙浅弦急常恐风波潜骇危机宻发斯所以怵愓于长衢按辔而叹息者也又北土之性难以托根投人夜光鲜不按剑今将植橘柚于玄朔蔕华藕于修陵表龙章于裸壤奏韶武于聋俗固难以取贵矣夫物不我贵则莫之与莫之与则伤之者至矣飘飖逺逰之士托身无人之乡总辔遐路则有前言之艰悬鞍陋宇则有后虑之戒朝霞启晖则身疲于遄征太阳戢曜则情劬于夕惕肆目平隰则辽廓而无覩极听修原则淹寂而无闻吁其悲矣心伤瘁矣然后乃知步骤之士不足为贵也若乃顾影中原愤气云踊哀物悼世激情风烈龙睇大野虎啸六合猛气纷纭雄心四据思蹑云梯横奋八极披艰扫秽荡海夷岳蹴昆仑使西倒蹋太山令东覆平涤九区恢廓宇宙斯亦吾之鄙愿也时不我与埀翼逺逝锋巨靡加翅翮摧屈自非知命谁能不愤悒者哉吾子植根芳苑擢秀清流布叶华崖飞藻云肆俯据潜龙之渊仰荫栖鳯之林荣曜眩其前艳色饵其后良俦交其左声名驰其右翱翔伦党之间弄姿帷房之里从容顾盼绰有余裕俯仰吟啸自以为得志矣岂能与吾同大丈夫之忧乐者哉去矣嵇生永离隔矣茕茕飘寄临沙漠矣悠悠三千路难涉矣携手之期邈无日矣思心弥结谁云释矣无金玉尔音而有遐心身虽胡越意存断金各敬尔仪敦履璞沈繁华流荡君子弗钦临书怅然知复何云  

答车茂安书【`晋陆云`】  

云白前书未报重得来况知贤甥石季甫当屈鄮令尊堂忧灼贤姉涕泣上下愁劳举家惨戚何可尔耶辄为足下具说鄮县土地之快非徒浮言华艳而已皆有实征也县去郡治不出三日直东而出水陆并通西有大湖广纵千顷北有名山南有林泽东临巨海徃徃无涯泛舡长驱一举千里北接青徐东洞交广海物惟错不可称名遏长川以为陂燔茂草以为田火耕水种不烦人力决泄任意高下在心举钑成云下钑成雨旣浸旣润随时代序也官无逋滞之糓民无饥乏之虑衣食常充仓库恒实荣辱旣明礼节甚备为君甚简为民亦易季冬之月农牧旣毕严霜陨而蒹葭萎林鸟祭而罻罗设因民所欲顺时逰猎结罝绕堽宻网弥山放鹰走犬弓弩乱发鸟不得飞兽不得逸真光赫之盛观盘戏之至乐也若乃断遏海浦隔截曲隈随潮进退采蜯捕鱼鳣鲔赤尾■〈鱼居〉齿比目不可纪名鲙鰡鳆炙■〈制上鱼下〉鯸烝石首臛■〈次上鱼下〉■〈如上鱼下〉真东海之俊味肴膳之至妙也及其蜯蛤之属目所希见耳所不闻品类数百难可尽言也昔秦始皇至尊至贵前临终南退燕阿房离宫别馆随意所居沉沦泾渭饮马昆明四方竒丽天下珍玩无所不有犹以不如吴会也乡东观沧海遂御六军南巡狩登稽岳刻文石身在鄮县三十余日夫以帝王之尊不惮尔行季甫年少受命牧民武城之歌足以兴化桑弧蓬矢丈夫之志经营四方古人所叹何足忧乎且彼吏民恭谨笃慎敬爱官长鞭朴不施声教风靡汉吴以来临此县者无不迁变尊大人贤姉上下当为喜庆歌舞相送勿为虑也足下急启喻寛慰具说此意吾不虚言也伫及不一陆云白  

登大雷岸与妹书宗【`鲍照`】  

吾自发寒雨全行日少加秋潦浩汗山溪猥至渡沂无边险径游厯栈石星饭结荷水宿旅客贫辛波路壮阔始以今日食时仅及大雷涂登千里日踰十晨严霜惨节悲风断肌去亲为客如何如何向因渉顿凭观川陆遨神清渚流睇方曛东顾三洲之隔西眺九派之分窥地门之絶景望天际之孤云长图大念隠心者久矣南则积山万状争气负高含霞饮景参差代雄凌跨长陇前后相属带天有匝横地无穷东则砥原逺隰亡端靡际寒蓬夕卷古树云平旋风匹起思鸟羣归静听无闻极视不见北则陂池潜演湖脉通连苎蒿攸积菰芦所繁栖波之鸟水化之虫智呑愚强捕小号噪惊聒纷乎其中西则回江东指长波天合滔滔何穷漫漫安竭创古迄今舳舻相接思尽波涛悲满潭壑烟归八表终为野尘而是注集长冩不测修灵浩荡知其何故哉西南望庐山又特惊异基压江湖峯与辰汉连接上常积云霞雕锦缛若华夕曜岩泽气通传明散彩赫似綘天左右青霭表里紫霄从岭而上气尽金光半山以下纯为黛色信可以神居帝郊镇控湘汉者也若潨洞所积溪壑所射皷怒之所豗击涌澓之所宕涤则上穷荻浦下至狶州南薄燕爪北极雷淀削长埤短可数百里中腾波触天高浪灌日呑吐百川泻泄万壑轻烟不流华鼎振涾弱草朱靡洪涟陇蹙散涣长惊电透箭疾穹溘崩聚坁飞岭覆回沬冠山奔涛空谷碪石为之摧碎倚岸为之■〈〈来欠〉上韭下〉落仰视大火俯听波声愁魄胁息心惊慓矣至于繁化殊育诡质怪章则有江鹅海鸭鱼鲛水虎之类豚首象鼻芒须针尾之族石蟹土蚌燕箕雀蛤之俦折甲曲牙逆鳞反舌之属掩沙涨被水渚浴雨排风吹涝弄翮夕景欲沉晓雾将合孤鹤寒啸逰鸿逺吟樵苏一叹舟子再泣诚足悲忧不可说也风吹雷飙夜戒前路下弦内外望达所届寒暑难适汝专自慎夙夜戒护勿我为念恐欲知之聊书所覩临涂草蹙辞意不周  

## 文章辨体彚选卷二百五十二

（明）贺复征 编  

○书四十八【`韵文`】  

秦始皇与燕太子丹誓书  

子欲归使日再中天雨粟令乌头白马生角厨门木象生肉足  

与相如书【`汉卓文君`】  

羣华竞芳五色凌素琴尚在御而新声代故锦水有鸳汉宫有木彼木而亲嗟世之人兮瞀于滛而不悟朱弦啮明镜缺朝露晞芳弦歇白头吟伤离别努力加餐毋念妾锦水汤汤与君长诀  

与窦玄【`汉窦玄妻`】  

弃妻斥女敬白窦生卑贱鄙陋不如贵人妾日以逺彼日以亲何所控诉仰呼苍天悲哉窦生衣不厌新人不厌故悲不可忍怨不可去彼独何人而居我处  

答许长史【`晋太玄真人`】  

若夫能眇邈于当世则所重唯身也罕营外难者则无死地矣是以古之学者握玄答以藏领匿颕镜于纷务凝神乎山巗之庭颐真于逸谷之津于是散髪高岫经纬我生晖晖景曜采吸五灵逰蹑九道登元濯形投思絶空人事无营■〈门外卞内〉存三气研诸妙精故能回日薄之年返为童婴耳茍事累涉会交轩塞路但所守之不能朂也何试校之能停耶  

## 文章辨体彚选卷二百五十三

（明）贺复征 编  

○书四十九【`以下俳体`】  

与妇弟任武达书【`汉冯衍`】  

天地之性人有喜怒夫妇之道义有离合先圣之礼士有妻妾虽宗之渺微尚欲踰制年衰歳暮恨入黄泉遭遇嫉妬家道崩坏五子之母足向在门五年巳来日甚歳剧以白为黒以非为是造作端末妄生首尾无罪无辜谗口嗷嗷乱匪降天生自妇人故青蝇之心不重破国嫉妬之情不惮丧身牝鸡之晨维家之索古之大患今始于衍醉饱过差辄为桀纣房中调戏布散海外张目抵掌以有为无痛彻苍天毒流五脏愁令人不赖生忿令人不顾祸入门着床继嗣不育纺绩织纴了无女工家贫无僮贱为匹夫故旧见之莫不凄怆曾无悯惜之恩惟一婢武达所见头无钗珥面无脂泽形骸不蔽手足抱土不原其穷不揆其情跳梁大叫呼若入冥贩糖之妾不忍其态计妇当去久矣念儿曹小家无它使哀怜妻豹常为奴婢恻恻焦心事事腐肠讻讻籍籍不可听闻暴虐此婢不死如髪半年之间脓血横流婢病之后姜竟舂炊豹又触冒泥涂心为怆然缣糓放散冬衣不补端坐化乱一缕不贯旣无妇道又无母仪忿见侵犯恨见狼籍依倚郑令如居天上持质相刼词语百车剑戟在门何暇有让百弩环舍何可强复举宗达人解说词如循环口如布糓县幡竟天击鼔动地心不为恶身不为揺宜详居错且自为计无以上书告诉相恐狗吠不惊自信此情不去此妇则家不寜不去此妇则身不荣不去此妇则福不生不去此妇则事不成自恨以华盛时不早自定至于垂白家贫身贱之日养痈长疽自生祸殃衍以室家纷然之故捐弃衣冠侧身山野絶交逰之路杜仕宦之门阖门不出心专耕耘以求衣食何敢有功名之路哉  

与满公琰书【`魏应璩`】  

璩白昨者不遗猥见照临虽昔矦生纳顾于夷门毛公受眷于逆旅无以过也外嘉郎君谦下之德内幸顽才见诚知巳欢忻踊跃情有无量是以奔骋御仆宣命周求阳昼喻于詹何杨倩说于范武故使鲜鱼出自潜渊芳旨发自幽巷繁俎绮错羽爵飞腾牙旷髙徽义渠哀激当此之时仲孺不辞同产之服孟公不顾尚书之期徒恨宴乐始酣白日倾夕骊驹就驾意不宣展追惟耿介迄于明发适欲遣书会承来命知诸君子复有漳渠之会夫漳渠西有伯阳之馆兆有旷野之望髙树翳朝云文禽蔽緑水沙场夷敞清风肃穆是京台之乐也得无流而不反乎适有事务须自经营不获侍坐良增邑邑因白不悉璩白  

与侍郎曹长思书【`应璩`】  

璩白足下去后甚相思想叔田有无人之歌闉阇有匪存之思风人之作岂虚也哉王肃以宿德顕授何曽以后进见拔皆鹰扬虎视有万里之望薄援助者不能追参于髙妙复敛翼于故枝块然独处有离羣之志汲黯乐在郎署何武耻为宰相千载揆之知其有由也德非陈平门无结驷之迹学非扬雄堂无好事之客才劣仲舒无下帷之思家贫孟公无置酒之乐悲风起于闺闼红尘蔽于几榻幸有袁生时步玉趾樵苏不爨清谈而巳有似周党之过闵子夫皮朽者毛落川涸者鱼逝春生者繁华秋荣者零悴自然之数岂有恨哉聊与大弟陈其苦懐耳想还在近故不益言璩白  

与从弟君苗君胄【`应璩`】  

璩报间者北逰欢喜无量登芒济河旷若发蒙风伯扫涂雨师洒道按辔清路周望山野亦旣至止酌彼春酒接武茅茨凉过大夏扶寸肴修味踰方丈逍遥陂塘之上吟咏菀柳之下结春芳以崇佩折若华以翳日弋下髙云之鸟饵出深渊之鱼蒲且讃善便嬛称妙何其乐哉虽仲尼忘味于虞韶楚人流遁于京台无以过也班嗣之书信不虚矣来还京都块然独处营宅濵洛困于嚣尘思乐汶上毎发梦寐昔伊尹辍耕郅恽投竿思致君于有虞济蒸人于涂炭而吾方欲秉耒耜于山阳沈钩缗于丹水知其不如古人逺矣然山父不贪天地之乐曾参不慕晋楚之富亦其志也前日邑人念弟无巳欲令州郡崇礼师官授邑诚美意也歴观前后来入军府至有皓首犹未遇也徒有饥寒骏奔之劳俟河之清人寿几何且宦无金张之援逰无子孟之资而图富贵之荣望殊异之宠是陇西之逰越人之射耳幸赖先君之灵免负担之勤追踪丈人畜鸡种黍潜精坟籍立身扬名斯为可矣无惑逰言以增邑邑郊牧之田宜以为意广开土宇吾将老焉刘杜二生想数徃来朱明之期巳复至矣相见在近不复为言慎夏自爱璩报  

与阮步兵书【`晋伏义`】  

义白盖闻建功立勲者必以圣贤为本乐真养性者必以荣名为主若弃圣背贤则不离乎狂狷凌荣起名则不免乎穷辱故自生民以来同此图例虽歴百代业不易纲譬如大道徒以奔趋迟疾定其驽良举足向路总趋一也然流名震响非实不着而抱实之竒非人不寳贵德保身非礼不成伏礼之矩非勤不辨是使薄于实而争名者或因饬虚以自矜慎于礼而莫持者或因倨怠以自外其自矜也必关阖晻暧以示之不测之量其自外也必排搉礼俗以见其不羁之达又有滑稽之士糅于其间浮沉不一际畔相乱或使时人莫能早分推其大归综之行事徒可力极一噱观尽崇朝遭清世邪则将吹其嘘以露其实值其闇邪则将矜其貌以疑其朴从此观之治大而见遗不如资小而必集出俗而见削不如入检而必令骤听论者洋溢之声虽未倾盖其情如旧然重墙难极短管幽宻观容相额所执各异或谓吾子英才秀发邈与世玄而经纬之气有蹇缺矣或谓吾子知不出凡器无隈奥而陶变以眩流俗善子者欲斤斵以拒朴恶子者欲抽键以骛空虚每承此声未甞不开精斥运放思天渊欲为吾子广推奥异端求所安也盖自生民之性受气之源好恶大归不得相逺君子狥名而不顾亦有慕名以为显夫名利者总人之纲集衢之门也出此有为于义未闻吾子若欲逆取顺守及时行志则当矜而莫疑以速民望若欲娱情养神不厚于俗则当浩然恣意唯乐是治今观其规时则行巳无育德之身报门无慕业之客察其乐则食无方丈之肴室无倾城之色徒泄泄以疑世为竒纵体为逸执此不回旣以恠矣且人非金石不可剖练设使至寳咸在子身疑于国寳为不得行天官虽博无偏驳之任王道虽寛无纵逸之流茍无其分则为身害教贼怨布天下以此畧之殆恐攻害其至无日安坐难保而闻吾子乃长啸慷慨悲涕潺湲又或拊腹大笑腾日髙视形性侜张动与世乖抗风立候蔑若无人傥独竒变逸运渐在于此将以神接虚交异物所乱使之然也夫智之清者贵其知运而不忧德之懿者善其持冲以守满就其为忧必发于见孤孤不自孤而怨时也就其持满必起于见崇崇不自崇而骄世也行来之议又传吾子雅性博古笃意文学积书盈房无不烛览目厌义藻口饱道润俯咏仰叹术若纯儒然开阖之节不制于礼动静之度不羁于俗凡谘咏善之则教慈于父兄恶之则言丑于雠敌未有慈其教而不修其事丑其言而乐其业者也古人称窃简写律踞厕读书诵之可悼深怪达者之行其象若庄周淮南东方之徒皆投迹教外放思太玄其大言异旨殆自谓能回天维举地络观持世之极揔得物之宗仰天独唱与世争党乃谓生为劳役而不能煞身以当论谓财为秽累而不能割贿以见讥由是观之其郁怨于不得故假无欲以自通怠惰于人检故殊圣人以自大凡此数者尚皆竒才异畧命世崛起徒以时昏俗乱寳沉幽夜而性放荡不一萎致国寳之责庶其不然而况吾子志非遁世世无所适驎骥茍修天云可据动则不能龙摅虎超同机伊霍静则不能珠潜璧匿连迹巢光言无定端行不绳轨虚尽年时以自疑外岂异乎韩子所谓无施之马骨体虽美懿牵缩不随者哉且杰士之志也遇世险巇则忧在将命值世太清则愤于匿颕欲其世平而有骋足之场时安而有役智之局方今大魏兴隆皇衢清敞台府之门割石索寳以吴蜀二虏巢窟未破长筹之士所当奋力可谓器与运会不卜而行今其时矣向使吾子才足盖世思能横出何能不因太师韬敌之变陈孙子庙胜之策使烽燧不起于四埀羽檄不驰于中夏定勲立事抚国寜民而饱食安卧囊悬室罄力牵于役财雕于赋养生之具乱于细民为壮士者岂能然乎若居其劳而不知病其事则经纬之气乏矣若病其事而不能为其医则针石之巧浅矣今吾子擢才达徳则无毛遂颕脱之势剪迹灭光则无四皓岳立之高丰家富室则无陶朱货殖之利延年益寿则无松乔蝉蜕之变总论吾子所归义无所出然众论云扰佥称大异疑夫郁气之下必有秘伏重奥之内必有积寳虽无颜氏之妙思覩恍惚之迹虽无锺子之达乐闻山林之音想亦不隠才颕于肝膈而不扬之于清观任贤智于骨气而不播之于高听且明智之为物犹泉流之吐润固不于挹酌而为损含伫而増益也张仪之志激于见刼季路晚悟滞在持满是以不嫌尽言究其良苦想必勃然承声响发若乃羣能独踊无以应唱悬机待时不能触物则不达于谈者所谓挟祖奕以守要际闭虚门以示不测者也昔轮扁不能言微于其弟伯乐不能语妙于其子此盖智术之曲挠非道理之正例自古有不可及之人未有不可闻之业有不可料之微未有不可称之畧幸以竭示所志若变通卓逸行得天符言发恍然邈在世表则将为吾子谢物轮力因风自释染笔附绅谘所未悟庶足存弟子之一隅伏义白  

答伏义书【`阮籍`】  

籍白承音览旨有心翰迹夫九苍之高迅羽不能寻其巅四溟之深幽鳞不能测其底矧亡毛分所能论哉且玄云亡定体应龙不常仪或朝济夕卷翕忽代兴或泥潜天飞晨降霄升舒体则八维不足以畅迹促节则无间足以从容是又瞽夫所不能瞻琐虫所不能解也然则宏修渊邈者非近力所能究矣灵变神化者非局器所能察矣何吾子之区区而吾真之务求乎人力势不能齐好尚舛异鸾鳯凌云汉以舞翼鸠鹓恱蓬林以翱翔螭浮八濵以濯鳞鳖娱行潦而羣逝斯用情各从其好以取乐焉据此非彼胡可齐乎夫人之立节也将舒网以笼世岂躭樽以入罔方开模以范俗何暇毁质以通检若良运未协神机亡准则腾精抗志邈世髙超荡精举于玄区之表摅妙节于九垓之外而翱翔之乘景跃踸踔陵忽慌从容于道化同逌逍遥与日月并流交名虚以齐变及英祇以等化上乎亡上下乎亡下居乎亡室出乎亡门齐万物之去留随六气之虚盈总玄纲于太极抚天一于寥廓飘埃不能扬其波飞尘不能垢其洁徒寄形躯于斯域何精神之可察虽业亡不闻畧亡不称而明有所逮未可怪也观君子之趋欲衒倾城之金求百钱之售制造天之礼儗肤寸之检劳玉躬以役物守臊秽以自毕沈牛迹之浥薄愠河汉之亡根其陋可愧其事可悲亮规畧之悬踰信大道之宏幽且局歩于常衢亡为思逺以自愁比连疹愦力喻不多阮籍白  

与桓秘书【`习凿齿`】  

吾以去五月三日来达襄阳触目悲感畧无欢情痛恻之事故非书言之所能具也每定省家舅从北门入西望隆中想卧龙之吟东眺白沙思凤雏之声北临樊墟存邓老之高南眷城邑懐羊公之风纵目檀溪念崔徐之友肆睇鱼梁追二徳之逺未尝不徘徊移日惆怅极夕抚乘踌躇慨尔而泣若乃魏武之所置酒孙坚之所陨毙裴杜之故居繁王之旧宅遗事犹存星列满目璅璅常流碌碌凡士焉足以感其方寸哉夫芬芳起于椒兰清响生乎琳琅命世而作佐者必埀可大之余风高尚而迈徳者必有明胜之遗事若向八君子者千载犹使我想其为人况相去之不逺乎彼一时也此一时也焉知今日之才不如畴辰百年之后吾与足下不并为景行乎  

答羊希【`宋周朗`】  

吾幸病不及死役不至身蓬藜既满方杜长者之辙糓稼是谘自絶世豪之顾尘生床帷苔积阶砌又檐中山木时华月深池上海艹歳荣日蔓且室间轩左幸有陈书十箧席隅奥右颇得宿酒数壶按弦拭徽雠方校石时复陈局露初奠爵星晚骧然不觉是羲轩后也近春田三顷秋园五畦若此无灾山装可具  

遗崔颐书【`齐豫章王`】  

昔汉氏西京梁王建国平台东苑慕义如林马卿辞武骑之官枚乘罢弘农之守每览史传尝窃怪之何乃脱畧官荣栖迟藩邸以今望古方知雅志彼二子者岂徒然哉足下博闻强记钩深致逺视汉臣之三箧似陟蒙山对梁相之五车若呑云梦吾兄钦贤重士敬爱忘疲先筑郭隗之宫常置穆生之醴今者重开土宇更誓山河地方七百牢笼曲阜城兼七十苞举临淄大启南阳方开东阁想得奉飞盖拽长裾藉瑇筵蹑珠履歌山桂之偃蹇赋池竹之檀栾其崇贵也如彼其风流也如此幸甚幸甚何乐如之高视上京有懐徳祖才谢天人多惭子建书不尽言寕俟繁辞  

与荆州隠士刘虬书【`萧子良`】  

玉烛登年金商在律炎凉始贸动静惟安勤味道腴幸遵雅尚岂不乐哉仆诚幸甚百姓一心众生不疾比屋可封将又何求但良书独拥善谈无析愿言之子实痗我心所以不逺千里尺书道意自淳清旣辨浇漓代袭隠显之术参差黙语之途纷互或饰智以惊愚或激清以悟俗或秽巳以闇通或谬歌以眀道屠羊驵马未足磷其坚佯狂如愚岂能缁其白官楚蕃魏人外之气逾邈入汉逰梁区中之韵弥少及搉其轻重品其得失则渊懐洞赏寜或符之仆夙养闲襟长慕出槩迹尘珪组心逸江湖未面自亲闻风如旧而回驾之念徒轸式闾之礼无阶固巳伫轴深衷倾筐遐路者矣君矫然独逺确乎难拔素志与白云同悠高情与青松共爽宣习质文缁林枯而重■〈艹侻〉昭辨空有连河壅而复滔所谓忘言之人可论天人之际岂能鳯举鹤翻有心仪萃高踰爱海比筞禅衢沾濠射之冥逰屈祇鹫之法侣阐三乘于穷子发二谛于困蒙有是因也何其畅欤今皇风具穆至道宏被四海不溢五岳无尘胶序肇修经法敷广人贱玑璜家习礼让樵苏必时郊林全郁罿网有节鳞羽偕翔至于层山絶涧环带畿畎膏田沃野亘望无躔信可以招往隐沦栖集胜寄故文举筑室冶城之阿次宗植木西山之麓葛洪考盘于海岫释逺肥遁于锺幽每践其遗踪輙深九原之叹若高步可迁复何懐乎四子昔宣尼之见伯雪师利之徃维摩岂不知相忘之道哉谅有以也未叙之间为道自爱一二令凌琚之口具王元长之词也  

遗崔祖思书【`刘善眀`】  

昔时之逰于今邈矣或携手春林或负杖秋涧逐清风于林杪追素月于园垂如何故人徂落殆尽足下方拥旄北服吾剖竹南甸相去千里间以江山人生如寄来会何时常览书史数千年来畧在眼中矣歴代参差万理同异夫龙虎风云之契乱极必夷之几古今岂殊此实一揆日者沈攸之拥长■〈駞，虫代马〉于外粲秉复为异识所推惟有京镇创为圣基遂乃擢吾为首佐授吾以大郡付吾关中委吾留任旣不辨有抽剑两城之用横槊搴旗之能徒以挈瓶小智名叅佐命常恐朝露一下深思不酬忧深责重转不可据还视生世倍无次绪藿羹布被犹笃鄙好恶色憎声暮龄尤甚出蕃不与台辅别入国不与公卿逰孤立天地之间无倩无托惟知奉主以忠事亲以孝临民以洁居家以俭足下今鸣笳旧乡衣绣故国宋季荼毒之悲巳蒙苏泰河朔倒悬之苦方须救拔遣逰辩之士为乡导之使轻装启行经营旧壤令泗上归业稷下还风君欲谁让邪聊送诸心敬申贫赠  

与尚书令王俭书【`张充`】  

吴国男子张充致书于琅琊王君侯侍者顷日路长愁霖韬晦凉暑未平谅无亏摄充幸以渔钓之间鎌采之暇时复以卷轴自娱逍遥前史从横万古动嘿之路多端纷纶百年升降之徒不一故以圆行方止用之异也金刚水柔性之别也善御性者不违金石之质善为器者不易方圆之用所以北海挂簪带之高河南降玺言之贵充生平少偶不以利欲干懐三十六年差得以栖贫自澹介然之志峭耸霜崕确乎之情峰横海岸彯缨天阁旣谢廊庙之华缀组云台终惭衣冠之秀所以摈迹江皋■〈犭羊〉狂陇畔者实由气岸疏凝情涂狷隔独师懐抱不见许于俗人孤秀神崖每邅回于斯世故君山直上蹙压于当年叔阳夐举■〈车甚〉■〈车甚〉乎千载充所以长羣鱼岛毕影松阿半顷之田足以输税五畆之宅树以桑麻啸歌于川泽之间讽咏于渑池之上泛滥于渔父之游偃息于卜居之下如此而巳充何识焉若夫惊岩罩日壮海逢天竦石崩寻分危落仞桂兰绮靡丛杂于山幽松栢森阴相缭于涧曲元卿于是乎不归伯休亦以兹长徃若乃飞竿钓渚濯足沧州独浪烟霞高卧风月悠悠琴酒岫逺谁来灼灼文谈空罢方寸不觉郁然千里路阻江山每至西风何尝不眷聊因疾隙畧举诸襟持此片言轻枉高听丈人岁路未强学优而仕道佐苍生功横海望入庙则协长倩之诚出议则抗仲子之节可谓盛德维时孤高独秀者素履未详斯旅尚眇茂陵之彦望冠盖而长懐覇山之氓伫衣车而耸叹得无惜乎若鸿装撰御鹤驾轩空则岸不离枯山被其润竒禽异羽或岩际而逢迎弱雾轻烟乍林端而闇蔼东都不足竒南山岂为贵充昆西之百姓岱表之一民蚕而衣畊且食不能事王侯觅知巳造时人骋游说蓬转于屠博之间其欢甚矣丈人早遇承华中逢崇礼肆上之眷望溢于早辰乡下之言谬延于造次然举世皆谓充为狂充亦何能与诸君道之哉是以披闻见扫心胸述平生论语嘿所以通梦交魂推衿送抱者其惟丈人而巳关山夐阻书罢莫因傥遇樵者妄尘执事  

## 文章辨体彚选卷二百五十四

（明）贺复征 编  

○书五十  

答湘东王求文集及诗苑英华书【`梁昭明太子`】  

得疏知须诗苑英华及诸文制发函伸纸阅览无辍虽事涉乌有义异拟伦而清新卓尔殊为佳作夫文典则累野丽则伤浮能丽而不浮典而不野文质彬彬有君子之致吾尝欲为之但恨未逮耳观汝诸文殊与意会至于此书弥见其美逺兼邃古傍槩典坟学以聚益居焉可赏吾少好斯文迄兹无倦谭经之暇断务之余陟龙楼而静拱掩鹤关而高卧与其饱食终日寜逰思于文林或日因春阳其物韶丽树花发莺鸣和春泉生暄风至陶嘉月而嬉逰藉芳草而眺瞩或朱炎受谢白藏纪旹玉露夕流金风时扇悟秋山之心登高而逺托或夏条可结倦于邑而属词冬雪千里覩纷霏而兴咏宻亲离则手为心使昆弟宴则墨以砚露又爱贤之情与旹而笃冀同市骏庶匪畏龙不如子晋而事似洛濵之逰多愧子桓而兴同漳川之赏漾舟玄圃必集应阮之俦徐轮博望亦招龙渊之侣校核仁义源本山川旨酒盈罍嘉肴溢俎曜灵既隐继之以朗月高舂旣夕申之以清夜并命连篇在兹弥博又徃年因暇搜授英华上下数十年间未易详悉犹有遗恨而其书巳传虽未为精核亦粗足讽览集乃不工而并作多丽汝旣须之皆遣送也某启  

与何胤书【`昭眀太子`】  

某叩头叩头昔园公道胜汉盈屈节春卿经明汉庄北面况乃义兼乎此而顾揆不肖哉但经途千里眇焉莫因何尝不梦姑胥而郁陶想具区而杼轴心徃形留于兹有年载矣方今朱明受谢清风戒寒想摄养得宜与时休适耽精义味玄理息嚣尘玩泉石激扬硕学诱接后进志与秋天竞高理与春泉争溢乐可言乎岂与口厌刍豢耳聆丝竹之娱者同年而语哉方今泰阶端平天下无事修日养夕差得从容钻阅六经泛滥百氏研寻物理领畧清言既以自慰且以自儆而才性有限思力匪长热疹惛愦多惭过目释卷便忘是以蒙求之懐于兹弥轸聊遣典书陈显宗申其藴结想敬□宜此岂尽意某叩头  

梁简文帝答新渝侯和诗书  

埀示三首风云吐于行间珠玉生于字里跨蹑曹左曽超潘陆双鬓向光风流巳絶九梁挿花歩揺为古高楼懐怨结眉表色长门下泣破粉成痕复有影里细腰令与真类镜中好面还将画等此皆性情卓絶新致英竒故知吹箫入秦方识来鳯之巧鸣瑟向赵始覩驻云之曲手持口诵喜荷交并也  

简文帝答张纉谢示书  

纲好文章于今二十五载矣窃尝论之日月星辰火龙黼黻尚且着于玄象章乎人事而况文辞可止咏歌可辍乎不为壮夫扬雄实小言破道非谓君子曹植亦小辨破言论之科刑罪在不赦至如春庭乐景转蕙承风秋雨且晴檐梧初下浮云生野明月入楼时命亲宾乍动严驾车渠屡酌鹦鹉骤倾伊昔三边乆留四战胡雾连天征旗拂日时闻坞笛遥听塞笳或乡思凄然或雄心愤薄是以沉吟短翰补缀庸音寓目写心因事而作  

简文帝答徐摛书  

山涛有言东宫养徳而巳但今与古殊时有监抚之务竟不能黜邪进善少助国章献可替不仰禆圣政以此惭惶无忘夕惕驱驰五岭在戎十年阻险艰难备更之矣观夫全躯具臣刀笔小吏未尝识山川之形势介胄之勤劳细民之疾苦风俗之嗜好高阁之间可来高门之地徒重玉馔罗前黄金在握浞訾栗斯容与自憙亦复言羲轩以来一人而巳使人见此良足长叹  

简文帝与萧临川书  

零雨送秋轻寒迎节江枫晓落林叶初黄登舟已积殊足劳止解维金阙定在何日八区内侍厌直御史之庐九棘外府且息官曹之务应分竹南川剖符千里但黒水初旋未申十千之饮桂宫旣启复乖双阙之宴文雅纵横即事分阻清夜西园眇然未克想征舻而结叹望桂席而沾衿若使■〈弓几〉农书疏脱还邺下河南口占傥归乡里必迟青泥之封且觏朱明之诗白云在天苍波无极瞻之岐路眷慨良深爱护波潮敬朂光彩  

简文帝答湘东王和受试诗书  

吾辈亦无所逰赏止事披阅性既好文时复短咏虽是庸音不能阁笔有惭伎痒更同故态比见京师文体懦钝殊常竞学浮踈争为阐缓玄冬修夜思所不得既殊此兴正背风骚若夫六典三礼所施则有地吉凶宾嘉用之则有所未闻吟咏情性反儗内则之篇操笔写志更摹酒诰之作迟迟春日翻学归藏湛湛江水遂同大传吾旣拙于为文不敢轻有掎摭但以当世之作歴方古之才人逺则扬马曹王近则潘陆颜谢而观其遣辞用心了不相似若以今文为是则古文为非若昔贤可称则今体冝弃俱为盍各则未之敢许又时有效谢康乐裴鸿胪文者亦颇有惑焉何者谢客吐言天拔出于自然时有不拘是其糟粕裴氏乃是良史之才了无篇什之美是为学谢则不届其精华但得其冗长师裴则蔑絶其所长惟得其所短谢故巧不可阶裴亦质不宜慕故胸驰臆断之侣好名忘实之类方分肉于仁兽逞却克于邯郸入鲍忘臭效尤致祸决羽谢生岂三千之可及伏膺裴氏惧两唐之不传故玉徽金铣反为拙目所嗤巴人下里更合郢中之听阳春高而不和妙声絶而不寻竟不精讨锱铢核量文质有异巧心终愧妍手是以握瑜懐玉之士瞻郑邦而知退章甫翠履之人望闽乡而叹息诗旣若此笔又如之徒以烟墨不言受其驱染纸札无情任其揺襞甚矣哉文之横流一至于此至如近世谢朓沈约之诗任昉陆倕之笔斯实文章之冠冕述作之楷模张士简之赋周升逸之辨亦成佳手难可复遇文章未坠必有英絶领袖之者非弟而谁每欲论之无可与语吾子建亦共商搉辨兹清浊使如泾渭论兹月旦类彼汝南朱丹既定雌黄有别使夫懐鼠知惭滥竽自耻譬斯袁绍畏见子将同彼盗牛遥羞王烈相思不见我劳如何  

元帝答齐国双马书  

名重桂条形图柳谷襄阳地穴近求未易滇池水里逺访犹难价匹龙媒声齐骥子河精曜采似伏波之铸铜震象飞文笑东瀛之刻玉加以控斯银勒利此金衔鞍掲镂衢光含两月纒荣紫缕色丽双丝方嗤晋后恒乘郑国之驷更鄙曹君经饷蜀王之马  

元帝与刘智藏书  

自林宗遄反玄度言归以结元礼之心弥益真长之叹故以临风望美对月懐贤有劳寤寐无忘兴寝方今玄冥在节歳聿云遒日似青缇云浮红蘂清台炭重北宫井溢想禅说为娱稍符九次成诵之功转探三宻山间芳杜自有松竹之娱岩穴鸣琴非无薜萝之致修德之暇差足乐也昔韩梅两福求羊二仲郑林腾名于冯翊周党传方于太原或有百镒可捐千金非贵松子为餐蒲根是服未有高蹈真儒归宗法海梵王四鹤集林籞而相鸣帝释千马经丘园而局步有一于此犹或称竒兼而总之何其盛也故知南临之水已类吕梁之川北眺之山弥同武安之岭岂复还思溆浦尚想强台睠彼汉池载懐荒谷以此相求心可知矣仆乆压尘邦本懐人外加以服膺常住讽味了因弥用思齐每増求友常欲登却月之岭荫偃盖之松挹璇玉之源解莲华之剑藩维有限脱屣无由每坐向诩之床恒思管寜之榻梦匡山而太息想桓亭而延伫白云间之苍江不极未因扺掌我劳如何想无金玉数在邮示弱水难航犹致书于青鸟流川弗逺伫芳音于赤玉鹤望还信以代萱苏得志忘言此寜多述法车叩头叩头  

与沈约书【`任昉`】  

范仆射遂不救疾范侯淳孝睦友在家必闻直道正色立朝斯着一金之俸必徧亲伦锺庾之秩散之故旧佐命兴王心力俱尽谋猷忠允谅诚匪躬破产而字死友之孤开门而延故人之殡则惟其常无得而称矣器用车马无改平生之素凭论欵对不易布素之交若斯人者岂云易遇昉将莅此邦务在遄迈虽解驾流连再贻欵顾将乖之际不忍告别无益离悲秖増今怅永念平生忽焉畴曩追寻笑绪皆成悲端为庾杲之  

与刘居士虬书【`任昉`】  

自别荆南迄将二纪杲之牵滞形有推迁物役丈人没志外身超然独善虽心悬咫尺而事阻山河悠悠白云依然有道金凉伫运想恒纳宜冲明在襟履候无爽体道为用蹈理则和杲之牵缀疲朽愧心已多访德则山林窅然观道则风云自逺歳暮之期指涂衡岳神虚气懋无待怡和江湖相望安事行李司徒竟陵王懋于神者言象所絶接乎士者遐迩所宗锺石非礼乐之本缨褐岂朝埜之谓想闇投之懐不以形体为阻一日通籍梁邸亲奉话言梦想清尘为歳已积以丈人非羔雁所荣故息蒲币之典胜寄冥运谅有风期之迟君王卜居郊郭萦带川阜显不狥功晦不标迹从容乎人埜之间以穷二者之致且宏护为心广孚贞俗思■〈悉，耳代心〉繁表共剖众心妙域筵山河虚馆带川涘实望贲然少詶侧迟昔东平乐善旌君大于东阁今王爱数致吾子于西山岂不盛与百龄飘骤凝滞自物千载一朝为仁由已且零雪戒涂非灭迹之郊鸿钟在御岂销声之道巳标异人之迹故有同物之劳夫山水无情应之以会爱闲在我触目萧条衡岳何亲锺岭何薄想宏思有在不俟烦言  

诣建平王上书【`江淹`】  

昔者贱臣叩心飞霜撃于燕地庶女告天振风袭于齐台下官每读其书未尝不废卷流涕何者士有一定之论女有不易之行信而见疑贞而为戮是以壮夫义士伏死而不顾者此也下官闻仁不可恃善不可依谓徒虚语乃今知之伏愿王暂停左右少加怜察下官本蓬户桑枢之人布衣韦带之士退不饰诗书以惊愚进不买名声于天下日者谬得升降承明之阙出入金华之殿何尝不局影凝岩侧身扄禁者乎窃慕大王之义复为门下之宾备鸣盗浅术之余豫三五贱伎之末大王惠以恩光顾以颜色实佩荆卿黄金之赐窃感豫让国士之分矣常欲结缨伏剑少谢万一剖心摩踵以报所天不图小人固陋坐贻谤■〈垂夬〉迹坠昭宪身限幽圄履影吊心酸鼻痛骨下官闻亏名为辱亏形次之是以每一念来忽若有遗加以涉旬月迫季秋天光沈阴左右无色身非木石与狱吏为伍此少卿所以仰天槌心泣尽而继之以血也下官虽乏乡曲之誉然尝闻君子之行矣其上则隠于帘肆之间卧于岩石之下次则结绶金马之庭高议云台之上退则虏南越之君系单于之颈俱启丹册并图青史寜当争分寸之末竞锥刀之利哉下官闻积毁销金积谗糜骨逺则直生取疑于盗金近则伯鱼被名于不义彼之二子犹或如是况在下官焉能自免昔上将之耻绛侯幽狱名臣之羞史迁下室至如下官当何言哉夫以鲁连之智辞禄而不返接舆之贤行歌而忘归子陵闭关于东越仲蔚杜门于西秦亦良可知也若使下官事非其虚罪得其寔亦当钳口吞舌伏匕首以殒身何以见齐鲁竒节之人燕赵悲歌之士乎方今圣厯钦明天下乐业青云浮洛荣光塞河西洎临洮狄道北距飞狐阳原莫不浸仁沐义昭景饮醴而下官抱痛圜门含愤狱户一物之微有足悲者仰惟大王少垂明白则梧丘之魂不愧于沉首鹄亭之鬼无恨于灰骨不任肝胆之切敬因执事以闻  

为朝贤答刘休范书【`江淹`】  

昔妫道鼎昌干羽未能戢姬徳昭宣长旌犹卷舒焚衣毁冕有自来矣皇宋灵武诞命道郁终古三后连光四圣沓轨或经天纬地构紫灵之符调风偃海隆黄旗之祚莫不颂满金石声彯宇宙者也暨我太宗明皇帝惟岳降圣重耀函夏延礼璧台访道衢室平阳之后卷迹惭灵空同之君敛功谢徳是以彩云祥风之瑞布濩区中梯山栈火之俗欵徼请吏跨商轶夏洗周涤汉道泽优衍犹不道封禅遐灵在天余惠无泯主上文明金相穆然玉色履璧之祯获珪之应着在纪歳仁浸污河惠爱秋草想亦君之所闻也重以先帝灵畧潜通英辔逺驭受话言必忠贞方肃之臣奉风声必虔恭匪懈之士明时琴瑟鼎铉之盛且被于寜世而忽觌来书以惋以慨君为齐梁楚越之主鼎贵一时金玉满堂文马千驷爵授汤沐冠盖于道惟名尊崇谁与为雄而出言效尤吐音入戾举旗类社志窃神禁称兵敛众遂窥外关今朝无阙政顿构凌上之节室无■〈薛上女下〉竖坐生莫大之舋■〈氏鸟〉枭赭衣号兴徒党主萃渊薮寜滋之甚不臧不轨不忠不义未有若斯者也宗枝之衅逺则吴楚见禽于一璧盘石之嬖近则江荆面缚于小将此成败兰艾之鉴又亦君之所知也闻彼虹饮鼠舞之异早见物征河北陇上之謡巳露童咏所谓妖由人作孽不可逃然桓侯之患良助寒心今羽林黄头骆驿争引熊渠佽飞首尾电发伏波楼船淹江蔽圯渡辽甲卒充埜布隰加以先天盖世之畧荡海拔山之威任辅沛陈羽林鹢鸼露动龙骧精骑风驱然后六师云起九军星连蜺旌外江虹艗中水金甲映平陆铁马照长原鹫南岳而永慨瞰九泒而懐恐伐罪吊民复验于兹甫刑三千唯此为大仆才等不羁志沥丹欵故奏祸福行矣怅然袁褚刘肃等疏  

辞南康王书【`王僧孺`】  

下官不能避溺山隅而正冠李下旣贻疵辱方致徽绳解箓收簮且归初服窃以董生伟器止相骄王贾子上才爰傅卑主下官生年有值谬仰清尘假翼西雍窃步东阁多惭袨服取乱长裾髙榻相望直居坐右长阶如画独在僚端借其从容之词假以寛和之色恩礼逺过申白荣望多厕应徐厚徳难逢小人易恱方谓离肠陨首不足以报一言露胆披诚何能以酬屡顾寜谓罻罗裁举微禽先落阊阖始吹细草仍坠一辞九畹方去五云纵天网是漏圣恩可恃亦复孰寄心骸何施眉目方当横潭乱海就鱼鳖而为羣披榛扪树从虺虵而相伍岂复仰听金声式瞻玉色顾步高轩悲如霰委踟蹰下席泪若绠縻  

与何烱书【`王僧孺`】  

近别之后将隔暄寒思子为劳未能忘弭昔季叟入秦梁生适越犹懐怅恨且或吟謡况岐路之日将离严网辞无可怜罪有不恻盖画地刻木昔人所恶丛棘既累于何可闻所以握手恋恋离别珍重弟爱同邹季滛滛承睫吾犹复抗手分背羞学妇人素锺肇节金颷戒序起居无恙动静履宜子云笔札元瑜书记信用既然可乐为甚且使目明能祛首疾甚善甚善吾无昔人之才而有其病癫眩屡动消渇频増委化任期故不复呼医饮药但恨一旦离大辱蹈明科去皎皎而非自污抱郁结而无谁告丁年畜积与此销忘徒窃高价厚名横叨公器人爵智能无所报筋力未之酬所以悲至抚膺泣尽而继之以血顾惟不肖文质无底盖困于衣食迫于饥寒依隠易农所志不过锺庾乆为尺板斗食之吏以从皂衣黒绶之役非有竒才絶学雄畧高谟吐一言可以匡俗振民动一议可以固邦兴国全璧归赵飞矢救燕偃息藩魏甘卧安郢脑日逐髄月支拥十万而横行提五千而深入将使执圭裂壤功勒景锺锦绣为衣朱丹被毂斯大丈夫之志非吾曹之所能及矣直以章句小才虫篆末艺含吐缃缥之上翩跹樽俎之侧委曲同之针缕繁碎譬之米盐孰致显荣何能至到加性疎涩拙于进取未尝去来许史遨逰梁窦俛首胁肩先意承旨是以三叶靡遘不与运并十年未徙孰非能薄及除旧布新清晷方旦抱乐衔图讼讴有主而犹限一吏于岑石隔千里于泉亭不得奉扳中涓预衣裳之会提戈后劲厕龙豹之谋及其投劾归来恩均旧隶升文石登玉陛一见而降颜色再覩而接话言非藉左右之容无劳羣公之助又非同席共研之夙逢笥饵巵酒之早识一旦陪武帐仰文陛备聃佚之柱下充严朱之席上入班九棘出专千里据操撮之雄官参人伦之显职虽古之爵人不次取士无名未有蹑景追风奔骤之若此者也盖基薄墙高涂遥力踬倾蹷必然颠匐可俟竟以福过灾生人指鬼瞰将均宥器有验倾巵是以不能早从曲影遂乃取疑邪径故司隶懔懔思得应弦譬县厨之兽如离缴之鸟将充庖鼎以饵鹰鹯虽事异鑚皮文非刺骨犹复因兹舌杪成此笔端上可以投卑北方次可以论输左校变为丹赭充彼舂薪幸圣主留善贷之徳纡好生之施解网祝禽下车泣罪愍兹恚诟怜其觳■〈觳，束代殳〉加肉朽胔布叶枯株辍薪止火得不销烂所谓还魂斗极追气泰山止复除名为民幅巾家巷此五十年之后人君之赐焉木石感阴阳犬马识厚薄圜首方足孰不戴天而窃自有悲者盖士无贤不肖在朝见嫉女无美恶入宫见妬家贫无苞苴可以事朋类恶其乡原耻彼戚施何以从人何以狥物外无奔走之友内乏强近之亲是以构市之徒随相媒蘖及一朝捐弃以快怨者之心呼悲可矣盖先贵后贱古富今贫季伦所以发此哀音雍门所以和其悲曲又迫以严秋杀气具物多悲长夜展转百忧俱至况复霜销草色风揺树影寒虫夕叫合轻重而同悲秋叶晚伤杂黄紫而俱坠蜘蛛络幕熠耀争飞故无车辙马声何闻鸣鸡吠犬俛眉事妻子举手谢宾逰方与飞走为邻永用蓬蒿自没忾其长息忽不觉生之为重素无一廛之田而有数口之累岂曰匏而不食方当长为佣保糊口寄身溘死沟渠以实蝼蚁悲夫岂复得与二三士友抱接膝之欢履足差肩摛绮縠之清文谈希微之道徳唯吴冯之遇夏馥范式之值孔嵩愍其留赁怜此行乞耳傥不以垢累时存寸札则虽先犬马犹松乔焉去矣何生高树芳烈裁书代面笔泪俱下  

为衡山侯与妇书【`何逊`】  

昔人遨逰洛汭会遇阳台神仙髣髴有如今别虽帐前微笑涉想犹存而幄里余香从风且歇掩屏为疾引领成劳镜想分鸾琴悲别鹤心如膏火独夜自煎思等流波终朝不息始知萋萋萱草忘忧之言不实团团轻扇合欢之用为虚路迩人遐音尘寂絶一日三秋不足为喻聊陈徃翰寜写欵懐迟枉琼瑶慰其杼轴  

北使还与永丰侯书【`刘孝仪`】  

足践寒地身犯朔风暮宿客亭晨炊谒舍飘飖辛苦迄届毡乡杂种覃化颇慕中国兵传李绪之法楼拟卫律所治而毳幙难淹酪浆易餍王程有限时及玉关射鹿胡地乃共归国刻龙汉节还持入塞马衔苜蓿嘶立故墟人获蒲萄归种旧里稚子出迎善邻相劳倦握蟹螯亟覆虾椀未改朱颜畧多自醉用此终日亦以自娱  

与陈徐仆射求王琳首书【`朱玚`】  

窃以朝市迁贸传骨鲠之风厯运推移表忠贞之迹故典午将灭徐广为晋家遗老当涂已谢马孚称魏室忠臣用能播美前书垂名后世梁故建宁公琳洛濵余胄沂州旧族立功代邸効绩中朝当离乱之辰总方伯之任轻躬殉主以身许国而天厌梁徳尚思匡继徒藴包胥之念终遘苌弘之眚洎王业光启鼎祚有归于是逺迹东山寄命河北虽轻旅臣之叹犹懐客乡之礼感兹知已忘此捐躯至使身没九泉头行万里诚复马革裹尸遂其生平之志原野暴骸会彼人臣之节然身首异处有足悲者封树靡卜良可怆焉玚早簉末僚预叅下席降薛君之吐握荷魏公之知遇是用沾巾雨袂痛可识之颜回肠疾首切犹生之面伏惟圣恩博厚明诏爰发赦王经之哭许田横之葬玚虽刍贱窃亦有心琳经莅寿阳颇存遗爱曽游江右非无余徳比肩东阁之吏继踵西园之宾愿归彼境还修窀穸庶孤坟既筑或飞衔土之燕丰碑式树时留堕泪之人近故旧王绾等巳有论牒仰蒙制议不遂所陈昔亷公告逝即淝川而建茔域孙叔云亡仍芍陂而植楸槚由此言之抑有其例不使寿春城下惟传报葛之人沧州岛上独有悲田之客昧死陈祈伏待刑宪  

复王少保书【`周弘让`】  

甚矣悲哉此之为别也云飞泥沉金铄兰灭玉音不嗣瑶华莫因家兄至自镐京致来书于穷谷故人之迹有如对面开题申纸流脸沾膝江南燠热橘柚冬青渭北冱寒杨榆晚叶土风气候各集所安餐卫适时寝兴多福甚善甚善与弟分袂西陜言反东区虽保周陂还依蒋径三荆离析二仲不归麋鹿为曹更多悲绪丹经在握贫病莫谐芝术可求聊因采掇昔吾壮日及弟富年俱值雍熈并欢衡泌南风雅操清商妙曲弦琴促坐无乏晨夕玉沥金华冀获难老不虞一旦翻覆波澜吾已愒阴弟非茂齿禽尚之契各在天涯永念生平难为胸臆正当视阴数箭排愁破涕人生乐尔忧戚何为岂能遽悲次房游魂不反逺伤金产骸柩无托但愿爱玉体珍金相保期颐享黄髪犹冀苍雁頳鲤时传尺素清风朗月俱寄相思子渊子渊长为别矣握管操觚声泪俱咽  

言志书【`萧大圜`】  

拂衣褰裳无吞舟之漏网挂冠悬节虑吾志之未从倘获展禽之免有美慈明之进如蒙北叟之放寔胜济南之征其何故哉夫闾阎有优游之美朝廷多簪佩之累盖由来乆矣留侯追踪于松子陶朱成术于辛文良有以焉况乎智不逸羣言不髙物而欲辛苦一生何其僻也岂如知足知止萧然无累北山之北弃絶人间南山之南超踰世网面修原而带流水倚郊甸而枕平皋筑蜗舎于丛林构环堵于幽薄近瞻烟雾逺睇风云藉纎草以荫长松结幽兰而援芳桂仰翔禽于百仞俯泳鳞于千寻果园在后开窓以临花草蔬圃居前坐檐而看灌畦二顷以供饘粥十畆以给丝麻侍儿五三可充纴织家僮数四足代耕耘沽酪牧羊协潘生之志畜鸡种黍应庄叟之言获菽寻汜氏之书露葵征尹君之录烹羔豚而介春酒迎伏腊而后岁时披良书探至赜歌纂纂唱乌乌可以怡神可以散虑有朋自逺扬搉古今田畯相过剧谈稼穑斯亦足矣乐不可施永保性命何畏忧责岂若蹙足入绊申脰就羁逰帝王之门趋宰衡之势不如飘尘之少选寜觉年祀之斯湏万物营营靡存其意天道昧昧安可问哉嗟乎生若浮云朝露寜俟长绳系量实不愿之执烛夜游惊其迅迈百年何几擎跽曲拳四时如流俛眉蹑足出处无成语黙奚当非直丘明所耻抑亦仲尼耻之  

## 文章辨体彚选卷二百五十五

（明）贺复征 编  

○书五十一  

在北齐与杨仆射书【`陈徐陵`】  

陵叩头叩头夫一言所感凝晖照于鲁阳一志冥通飞泉涌于疏勒况复元首康哉股肱良哉邻国相闻风敎相期者也天道穷剥锺乱本朝情计驰惶公私哽惧而骸骨之请徒淹岁寒颠沛之祈空盈卷轴是所不图也非所仰望也执事不闻之乎昔分鳌命鳸之世观河拜洛之年则有日乌流灾风禽骋暴天倾西北地缺东南盛旱坼三川长波含五岳我大梁膺金图而有亢纂玉镜而犹屯何则圣人不能为时斯固穷通之恒理也至如荆州刺史湘东王几神之本无寄名言陶铸之余犹为尭舜虽复六代之舞陈于总章九州岛之歌登于司乐虞夔拊石晋旷调钟未足颂此英声无以宣其盛徳者也若使郊禋楚翼寜非祀夏之君戡定艰难便是匡周之覇岂徒豳王徙雍朞月为都姚帝迁河周年成邑方今越裳藐藐驯雉北飞肃慎茫茫风牛南偃吾君之子含识知归而荅旨云何所投身斯其未喻一也又晋熙等郡皆入贵朝去我浔阳经涂何几至于铛铛晓漏的的宵烽隔溆浦而相闻临髙台而可望泉流寳盎遥意湓城峰号香炉依然卢岳日者鄱阳嗣王治兵汇派屯戍沦波朝夕笺书春秋方物吾无从以蹑屩彼何路而齐镳岂其然乎斯不然矣又近者邵陵王通和此国郢中上客云聚魏都邺下名卿风驰南浦岂卢龙之径于彼新开铜驼之街于我长闭何彼途甚易非劳于五丁我路为难如登于九折地不私载何其爽欤而荅旨云还路无从斯所未喻二也晋熙庐江义阳安陆皆云欵附非复危邦计彼中途便当静晏自斯以北桴鼔不鸣自此以南封强未一如其境外脱殒轻躯幸非边吏之羞何在匹夫之命又此段宾游通无货殖忝非韩起聘郑私买玉环呉札过徐躬要寳剑由来宴锡凡厥囊装行没淹留皆已虚罄散有限之微财供无期之乆客斯可知矣且据图刎首愚者不为运斧全身庸流所鍳何则生轻一髪自重千钧不以贾盗明矣骨肉不任充鼎俎皮毛不足入货财盗有道焉吾无忧矣又公家遣使脱有资湏本朝非隆平之时逰客岂皇华之势轻装独宿非劳聚■〈木橐〉之仪微骑闲行寜望輶轩之礼归人将从私具驴骡縁道亭邮唯希蔬粟若曰留之无烦于执事遣之有费于官司或以顚沛为言或云资装可惧固非通论皆是外篇斯所未喻三也又若以吾徒应还侯景侯景凶逆殱我国家天下含灵人懐愤厉既不能投身社稷卫难乗舆三冡磔蚩尤千刀剸王莽安所谓俛首顿膝归奉冦雠佩弭腰鞬为其皂隶日者通和方敦曩睦凶人驵诈遂骇狼心颇疑宋万之诛弥惧荀罃之请所以奔蹄劲角専恣凭陵凡我行人偏膺雠憾政复葅筋醢骨抽舌探肝于彼凶情犹当未雪海内之所知也君侯之所具焉又闻本朝王公都人士女风行雨散东播西流京邑丘墟葌蓬萧瑟偃师还望咸为草莱覇陵回首俱沾霜露此又君之所知也彼以何义争免冦雠我以何亲争归委质昔巨平贵将悬重于陆公叔向名流深知于鬷蔑吾虽不敏常慕前修不图明庶有懐翻其以此量物昔魏氏将亡羣凶挺争诸贤戮力想得其朋为葛荣之党邪为邢杲之徒邪如曰不然斯所未喻四也假使吾徒还为凶党侯景生于赵代家自幽恒居则台司行为连率山川行势军国彝章不劳请箸为筹便当屈指能筭重以逋逃小丑羊豕同羣身寓江皋家留河朔舂舂井井如鬼如神其不然乎抑又君之所知也且夫宫闱秘事并若云霄英俊吁谟寜非帏幄或阳惊以定策或焚藁而奏书朝廷之上犹难参预羇旅之人何阶耳目至于礼乐沿革刑政寛猛则讴歌已逺万舞成风不知手之舞之足之蹈之也安在摇其牙齿为间谍者哉若谓复命西朝终奔东虏虽齐梁有隔尉候奚殊岂以河曲之难浮而曰江关之可济河桥马度寜非宋典之奸关路鸡鸣皆是田文之客何其通蔽乃尔相妨斯所未喻五也又兵交使在虽着前经傥同徇仆之尤追肆寒山之怒则凡诸元帅并释缧囚爰及偏禆同无翦馘乃至锺仪见赦朋笑遵途襄老蒙归虞歌引路吾等张旜拭玉修好寻盟涉泗之与浮河郊劳至于赠贿公恩既被宾敬无违今者何愆翻蒙贬责若以此为言斯所未喻六也若曰妖氛永乆丧乱悠然哀我奔波存其形魄固已铭兹厚徳戴此洪恩譬渤澥而俱深方嵩华而犹重但山梁饮啄非有意于樊笼江海飞浮本无情于钟鼓况吾等营魂已谢余息空留悲黙为生何能支乆是则虽蒙养护更夭天年若以此为言斯所未喻七也若云逆竖殱夷当听反命高轩继路飞盖相随未解其言何能善谑夫屯亨治乱岂有意于前期谢常侍今年五十有一吾今年四十有四介已知命宾又杖乡计彼后生肩随而已岂银台之要彼未从师金灶之方吾知其诀政恐南阳菊水竟不延龄东海桑田无由伫望若以此为言斯所未喻八也足下清襟胜托书囿文林凡自洪荒终乎幽厉如吾今日寜有其人爰至春秋微宜商略夫宗姬殄坠覇道昏凶或执政之多门或陪臣之凉徳故臧孙有礼翻囚与国之宾周伯无愆空怒天王之使迁箕卿于两馆絷骥子于三年斯匪贪乱之风邪寜当今之高例也至于双崤且帝四海争雄或构赵而侵燕或连韩而谋魏身求盟于楚殿躬夺璧于秦庭输宝鼎以托齐王驰安车而诱梁客其外膏唇贩舌分路扬镳无罪无辜如兄如弟逮乎中阳受命天下同规廵省诸华无闻幽辱及三方之覇也孙甘言以妩媚曹屈诈以覊縻旍轸岁到于句呉冠盖年驰于庸蜀则客嘲殊险宾戏已深共尽逰谈谁云猜忤若使搜求故寔脱有前踪恐是叔世之奸谋而非为邦之胜畧也抑又闻之云师火帝浇淳乃异其风龙跃麟惊王覇虽殊其道莫不崇君亲以诏物敦敬养以治民预有邦司曽无隆替吾奉违温凊仍属乱离冦虏猖狂公私播越萧轩靡御王舫谁持瞻望乡关何心天地自非生凭廪竹源出空桑行路含情犹其相愍尝谓择官而仕非曰孝家择事而趋非云忠国况乎钦承有道骖驾前王郎吏明经■〈氏鸟〉鸢知礼巡方省化咸问高年东序西胶皆尊耆耋吾以圭璋玉帛通聘来朝属世道之屯期锺生民之否运兼年累载无申元直之祈衔泣吞声长对公闾之怒情理之诉将同逆鳞忠孝之言皆应齚舌是所不图也非所仰望也且天伦之爱何得忘懐妻子之情谁能无累夫以清河公主之贵余姚书佐之家莫限高卑皆被驱畧自东南丑虏抄贩饥民台署郎官俱馁墙壁况吾生离死别多厯暄寒孀室婴儿何可言念如得身还乡土躬自推求犹冀提携俱免凶虐夫四聪不达华阳君所谓乱臣百姓无寃孙叔敖称为良相足下高才重誉参赞经纶非虎非貔闻诗闻礼而中朝大议曽未矜论清禁嘉谋安能相及谔谔非周舎容容类胡广何其无诤臣哉岁月如流平生何几晨看旅雁心赴江淮昏望牵牛情驰扬越朝千悲而掩泣夜万绪而回膓不自知其为生不自知其为死也足下素挺词锋兼长理窟匡丞相解颐之说乐令君清耳之谈向所谘疑谁能晓谕若鄙言为戮来旨必通分请灰钉甘从斧镬何但规规黙黙齰舌低头而已哉若一理存焉犹希矜眷何必期令我等必死齐都足赵魏之黄尘加幽并之片骨遂使东平拱树长懐向汉之悲西洛孤坟恒表思乡之梦干祈以屡哽动増深徐陵叩头再拜  

在北齐与宗室书【`徐陵`】  

陵白临淮负海是谓徐州颛顼髙阳世有明徳自兴王启霸无劳委剑之锋开国承家寔飨彤弓之赐其后金柯玉叶雷振云从耆旧通人茂才多士或以天下之贵负石自沉王命之尊拂衣髙蹈或熊衣雉制青组朱旗儒盛江东文髙河北或复分齐处鲁移魏居燕瓜瓞虽遥芳枝无逺昔有王郎王莽无闗控鹄之宗刘曜刘渊弥非偃龙之族又有朱家别录邾子之苖何氏殊源韩侯之胤三乌五鹿时事无恒东郭西门迁讹非一吾宗虽广未有骈枝咸自驹王同分才子正以金衡委御玉斗宵亡外患凭陵中原倾覆我则供牺牲于东国载主祏于南都二百余年家于扬越此则卢谌不去裴宁仍留髙宦燕秦迟廽乡壤山河有隔叙觏无縁望冀马而増劳瞻宾鸿而永叹昔窦公累世光武称其外家许都遥逺灵王思其旧宅其言虽大可以喻小况在宗亲宁无停眷比月应雩龙星移殷鸟天明和煦体中何如愿百年之老兴居多福万石之君寒暑清豫其外族忠孝比屋连甍信义勇于干戈诗书甘于酒醴或有渔猎三史纷纶五经都讲开黉诗生负帙邦君伫徳宁无挂榻之思州将钦风应有题车之命南阳坐啸寄以共治东海行歌资其主弼梁竦不慧徒为大言邓禹平生唯望如此若栖迟偃仰因事丘中桃果三名粟园千树持竿而钓征聘不来负耒而耕公侯靡屈何其高也盖复休哉如脱推延或迟并问吾阶縁人乏叨簉皇华王事无淹公礼将毕既而扬都荡覆方离猃狁之灾越畧风尘复蹈輶轩之礼屏居空馆多厯岁时舋犯灵祗招延祸罚号慕无穷肝胆屠殒烦寃胸臆不自堪居无心奈何无状奈何自徘徊河朔亟积寒暄风患弥留半体枯废折臂为公虽非羊祜跛足而使无惭郄充固以形如槁木心若死灰匍匐苫庐纔有魂气夫迷山之客迟遥响于岩崖穷海之宾望孤烟于洲屿况乃宗均鲁卫地匪燕吴车骑相望舟舻朝夕三条不逺五达非难信乃阔然遂不蒙问昔桃花之峡长避秦嬴芝草之山遥然沧海犹复渔船可入何况平途不兼旬月劳懐既积辄命行人弦望之间迟枉归翰傥二三兄弟能敦昭穆之诗求我潼濵幸开刘桢之疾阳春改节并念将宜扶力为书多不诠次陵白  

答尹义尚书【`徐陵`】  

别离二国云雨十年心想河阳言铜爵而无逺神逰漳水与金鳯而俱飞弟留连河北义等周召懐此殊才寔可伤叹吾崦嵫既暮容鬓凋然风气弥留砭药无损追惟畴昔共偹行人家国安危宾礼升降悬壶代哭俱歴春冬移馆于箕同兹辛苦鸣蜩抱树亟见藏氷归雁衔芦多厯寒食静言念此如何可忘夫以拥肿之木得免因于下才觳觫之牛自保由于无用嗟余鄙陋未友龚生唯叹吾贤不同蘧瑗尔夫推沟拯溺毎切皇衷逸翮飘鳞见优机览所以降尺一之书驰輶轩之使心期与国必遂还途寜谓亲邻更成难请伊昔梁朝共奉嘉聘张兹大帛处彼高闳庭奏歌锺座延侨肸宾客之叙方于阶阼田猎之禽同于君膳正以乡关阻乱致尔拘留家国隆平义应旋反韩宣屡至宰孔频还翻尔遅回岂云邻睦  

与李那书【`徐陵`】  

籍甚清徽常懐虚眷山川缅邈河渭像于经星顾望风流长安逺于朝日青女戒节白露为霜君子惟宜福履多豫雍容廊庙献纳便蕃留使催书驻马成檄车骑将军宾客盈座丞相长史瞻对有劳脱恵笺缯慰其翘想吾栖遅茂陵之下卧病漳水之濵廹于崦嵫难为砭药平生壮意窃爱篇章忽觌高文载懐劳伫此后殷仪同至止王人授馆用阻班荆常在公筵敬析名作获殷公所僣陪驾终南入重阳阁诗及荆州大乗寺宣阳石像碑四首铿锵并奏能惊赵鞅之魂辉焕相华时瞬安丰之眼山泽晻霭松竹参差若见三峻之峰依然四皓之庙甘泉卤簿尽在清文扶风辇路悉陈华简昔魏武虚帐韩王故台自古文人皆为词赋未有登兹旧阁叹此幽宫标句清新发言哀断岂止悲闻帝瑟泣望羊碑一咏歌梁之言便掩盈懐之涙至如披文相质意致纵横才壮风云义深渊海方今二乗斯悟同免化城六道知归皆踰火宅宣阳之作特会幽衿所覩黄绢之词弥懐白云之颂但恨耆阇逺岳檀特高峰开士罗浮康公悬溜不获铭兹雅颂耀彼幽岩循环省覧用忘饥渇握之不置恒如赵璧翫之不足同于玉枕京师长者好事才人争造蓬门请观高制轩车满路如看太学之碑街巷相填无异华阴之市但丰城两剑尚不俱来韩子双环必希皆见莫以好龙无别木雁可嗤载望琼瑶因乏行李金风已劲玉质宜调书不尽言但闻爻系徐陵顿首  

答周处士书【`徐陵`】  

辱去年三月二十七日告仰披华翰甚慰翘结承归来天目得肆闲居差有弄玉之俱仙非无孟光之同隠优游俯仰极素女之经文升降盈虚尽轩皇之图艺虽复考盘在阿不为独宿讵劳金液唯饮玉泉比夫煮石纷纭终年不烂烧丹辛苦至老方成及其得道冥真何劳逸之相悬也又承有方生亦在天目理当仰禀明师总斯秘要岂如张陵弟子自坠高岩孙泰门人竟投沧海何其乐乎圣朝虚心版筑尚想丘园若彼能赴嘉招便当谨申高命但其人徃岁亦望至京观此风神确乎难拔故以忘懐爵禄讵持牺牲之谈高视公卿独骋蜡蛵之训所恐有道三辟公交车十征若斯者终当不屈此既然矣请复详言昔楚国两龚同时纡组汉阴二老相携抱瓮兄之幽真若其凿坏负石方同形影结绶弹冠无容越楚况乎粪土夔龙膻燥名器已所不欲非应及人忽承来音良以多感何则颍阳巢父不曽令荐许由商洛园公未闻求征绮季斯所未喻高懐而踌躇于矛楯也唯遅山阿近信更惠芳音如或诚言谨便闻奏第夙劳比剧不复多呈徐陵白  

与徐孝穆书【`李那`】  

繁霜应管能响丰山之钟玄云触目又动流泉之奏矧伊物候且或冥符况乃衿期相忘道术楚齐风马呉会浮云行李无因音尘不嗣殷御正衔命来归嘉言累札江南橘茂蓟北桑枯阴惨阳舒行止多福足下泰山竹箭淅水明珠海内风流江南独歩扶风计吏议折祥禽平陵李廉辨詶文约况复丽藻星舗雕文锦缛风云景物义尽縁情经纶宪章辞殚表奏乆以京师纸贵天下家藏调移齐右之音韵改河西之俗岂真杨云藻翰独留千金嗣宗文雅唯传好事仆世传经术才谢刘歆家有赐书学非班嗣弱年有意频爱雕虫岁月三余无忘肄业户牖之间时安笔砚颦眉难巧学歩非工恒经牧孺之讥屡被陈思之诮羞逢仲子类君山之鼓琹屡见子将同本初之车服不谓殷侯虚谈成价遂同布鼓轻响雷门燕石空雕终惭比徳楚翚虽拂寔愧栖桐岂若邯郸举袖唯闻变曲协律飞尘必应不顾是以日南寳贝遥望归秦合浦文犀更希还汉芳春行献莺其鸣矣悬豫章之床置长安之驿厚筑墙垣思逄郑侨之聘工歌周颂伫奏延陵之乐书缯有复道意无伸李那顿首  

为王寛与妇义安主书【`伏知道`】  

昔鱼岭逢车芝田息驾虽见妖淫终成挥忽遂使家胜阳台为欢非梦人惭萧史相偶成仙轻扇初开欣看笑靥长眉始画愁对离妆犹闻徙佩顾长廊之未尽尚分行幰冀逈陌之难廽广摄金屏莫令愁拥恒开锦幔速望人归镜台新去应余落粉熏炉未徙定有余烟涙滴芳衾锦花常湿愁随玉轸琹鹤恒惊已觉锦水丹鳞素书希逺玉山青鸟仙史难通彩笔试操香笺遂满行云可托梦想还劳九重千日讵想倡家单枕一宵便如荡子当令照影双来一鸾羞镜勿使窥窓独坐嫦娥笑人  

与徐仆射领军述役僧书【`释真观`】  

泉亭光显寺释真观致书领军檀越窃闻四衣开士匡正法于将颓十地高人秉玄文于已絶能使崛山遗迹无亏宴坐之风袛树余苖得肆经行之道伏见今者皇华奉宣严宪絓是僧尼之类不书名籍之者并令捐兹凈戒就此黎民去彼伽蓝归其里闬既普天之下莫非王臣正当僶俛恭承鞠躬祗奉但愚情所谓窃或疑焉自佛法肈兴千有余载流传此地百年间济济僧徒一何为盛虽复市朝亟改风化频移慧炬常明戒香恒馥其为福利难可胜言所现灵祥闻诸史传至如浮图和尚曜彩邺中高座法师流芳巩洛或复昆明池内识刼烧之余灰长沙寺里感碎身之遗阴道开入境仙人之星乃出法成去世绀马之瑞爰浮乃有青日赤髭黄眸白足连眉表称大耳传芳莫不定水渊澄义峰山竖汪汪道望类迦叶之高踪肃肃威仪似頞鞞之清行顷年讹替乃日浇漓而正法洪基犹应未殄忽复违其本志夺彼前心莫不仰高殿而酸伤辞旧房而凄楚依依法座重反何期恋恋禅门再还无日乃非岐路而有分袂之悲虽异河梁遂结言离之痛若以不断名籍为其深罪延兹咎累亦可哀矜夫出俗之人务应修道许其方外之礼不拘域中之节或有不贯名籍无关簿领并皆逰方采聴随处利安望刹为居临中告饭或头陀林下或兰若岩阿如此之流寜容继属若胜业不全清禁多毁宜应休道此事诚然而持犯难知圣凡相滥譬庵罗之果生熟难分雪山之药真伪难辨忽使昆峰之上玉石同焚大泽之中龙蛇等毙何期惜也吁可伤哉又其割爱辞亲披缁剪髪既无仆使永絶妻孥或老病之年单贫之士皆凭子弟还相养卫如其一朝而散便溘死沟渠遂有赴峻壑而投身缢长绳而殒命虽复汩罗之痛匹此犹轻荒谷之悲方斯未重且复竒才絶学并寄后生聴讲诵经咸资晩秀所以湏陀得戒犹是幼童身子扬名差非耆老如斯之类若并翻缁恐此法门便无绍继梵伦絶矣精舎空焉若八阵未休四郊多垒前房所寄后殿斯慿愚谓此人殆诚无用若必有拔踞投石之能索鐡伸钩之力则并从军幕乆预长驱傥复尚服缁衣犹居寺宇则是习勇心薄乐道情深若非卫玠之清羸便同孟昶之浮怯既不便弓马徒劳行阵虽复身披甲胄还想法衣手执干戈犹疑锡杖必当遥闻战鼓色变心惊逺望军麾魂飞气慑将恐有阻都护之威无益贰师之勇若谓不输王课靡助国储所以普使收其赋敛但浮游之属萍迸蓬飞散诞之流且贫终窭郷里既无田宅京师又阙主人纳屦则两踵并穿敛襟则双肘皆现观董生之百结尚觉轻华见颜子之一簟更疑丰饱求朽壤以为药寜识紫丸服粪扫而为衣岂逄黄绢货财之礼此则无从懐璧之愆信哉应免若令其在道犹可分卫自资遂使还民便是糇粮莫寄伏惟皇朝御厯齐圣钦明继踵轩羲比肩炎昊握镜之风弥逺垂衣之化方深兼复梁栋三寳敷宏十善昔汉明灵威上梦金人晋武覆修纔招玊像用今方古彼有惭为或深经是护等仙预大王寳塔斯成类无忧国主明扬仄陋信巢父之清虚征聘渔畋许严君之高尚愚谓絓预今者俛首僧尼若已离法衣无过道业或常居邸肆恒处田园并依民例宜从策使如其禅诵知觧蔬素清虚或宣唱有功梵声可录或缮修塔庙建造经书救济在心聴习为务乃至羸老之属贫病之流幸于编户无所堪用并许停寺仍上僧籍必望十城之寳或出荆山百歩之中时逢芳草于是寺断流俗之僧众无餔糟之客六时翘请常以国界为心三业精修必用君王为本岂不幽明踊跃人鬼欣欢寔力护持善縁扶助然后二仪交泰六气调和征马息鞍军旗卷斾邉荒入附无待丹水之师玉帛来朝还想稽山之集何期乐矣寔可欣哉傥复疆场不虞军资有阙薄湏费计伏聴征求仰惟领军檀越外则探赜典坟内则钩深经论才髙帷幄寄重盐梅必愿降意刍荛留心正法微恵研详薄垂观覧如其一毫可采深希曲为矜论无使兰艾同锄薫莸俱剪庶得仙人苑里更转法轮长者园中还铺讲席则匡维之徳比恒岱以齐髙拥护之功似沧溟而共广横此忤烦弥増悚惕  

与杨休之书【`北齐祖鸿勲`】  

杨生大弟我比以家贫亲老时还故郡在本县之西界有雕山焉其处闲逺水石清丽髙岩四匝良田数顷家先有野舎于斯而遭乱荒废今复经始即石成基凭林起栋萝生映宇泉流绕阶月松风草縁庭绮合日华云寔傍沼星罗檐下流烟共霄气而舒卷园中桃李杂椿栢而葱蒨时一褰裳渉涧负杖登峰心悠悠以孤上身飘飘而将逝杳然不复自知在天地间矣若此者乆之乃还所住孤坐危石抚琹对水独咏山阿举酒望月聴风声以兴思闻鹤唳以动懐企庄生之逍遥慕尚子之清旷首戴萌蒲身衣缊袯出艺稻粱归奉慈亲缓歩当车无事为贵斯已适矣岂必抚尘哉而吾生既系名声之缰鏁就良工之剞劂振佩紫台之上鼔袖丹墀之下采金匮之漏简访王山之遗文敝精神于丘坟尽心力于河汉摛藻期之鞶绣发议必在芬香兹自美耳吾无取焉尝试论之夫昆峰积玉光泽者前毁瑶山丛桂芳茂者先折是以东都有挂冕之臣南国见捐情之士斯岂恶梁锦好蔬布哉盖欲保其七尺终其百年耳今弟官位既逺声华已逺象由齿毙膏用明煎既览老氏谷神之谈应体留侯止足之逸若能翻然清尚觧佩捐簮则我于兹山庄可辨一得把臂入林挂巾垂枝携酒登巚舒席平山道素志论旧欵访丹法语玄书斯亦乐矣何必富贵乎去矣杨子途乖趣别缅寻此旨杳若天汉已矣哉书不尽意  

为上黄侯世子与妇书【`北周庾信`】  

昔仙人导引尚刻三秋神女将梳犹期九日未有龙飞剑匣鹤别琹台莫不衔怨而心悲闻猿而下泪人非新市何处寻家别异邯郸那应知路想镜中看影当不含啼栏外将花居然俱笑分杯帐里却扇床前故是不思何时能忆当学海神逐潮风而来徃勿如织女待填河而相见  

寄梁处士周宏让书【`王裒`】  

嗣宗穷途杨朱岐路征蓬长逝流水不归舒惨殊方炎凉异节木皮春厚桂树冬荣想摄卫惟宜动静多豫贤兄入关敬承欵曲犹依杜陵之水尚保池阳之田铲迹幽蹊销声穷谷何其愉乐幸甚幸甚弟昔因多疾亟覧九仙之方晩渉世途常懐五岳之举同夫关令物色异人譬彼客卿服膺高士上经说道屡聴玄牝之谈中药养神每禀丹砂之说顷年事遒尽容髪衰谢芸其黄矣零落无时还念生涯繁忧总集视阴愒日犹赵孟之徂年负杖行吟同刘琨之积惨河阳北临空思巩县霸陵南望还见长安所冀书生之魂来依旧壤射声之鬼无恨他乡白云在天长离别矣会见之期邈无日矣援笔揽纸龙钟横集  

贻仙城慧命禅师书【`戴逵`】  

菩萨戒弟子戴逵贻书仙城命师座下窃以渭清泾浊共混朝宗之源松长箭短同秉坚贞之质幸预含灵五常理宜范围三教是以阙里儒童阐礼经于洙泗苦悬迦叶迁妙道于流沙虽牢笼二仪盖限兹一世岂如兴正法于鹿苑荡妄想于鹫山半满既陈权寔斯显诚敎有浅深人无内外禅师徳声逺震行高物表摄受四依因牧羊而成诵负笈千里厯龙宫而包括故能内贯九部总雪山之秘藏外该七畧偹璧水之典坟支遁天台之铭竺真罗浮之记昙赋七岭汰咏三河寳师妙析庄生璩公着论爰集若呑云梦如指诸掌加以妙持凈戒如获明珠善执律仪譬临悬镜禀罗云之宻行踵宾头之福田抚挹定水便登觉观高荫禅枝将逾喜舍是以不逺潇湘来仪沔陆植枝龙泉仍为精舎回车马谷即创伽蓝凿岭安龛讵假聚沙成塔因山构苑无劳布金买地开士云会袂似华阴法侣豚冲众齐稷下禅室晨兴时芳杜若支提暮启暂入桃源香山梵响将阮啸而相发日殿妙音与孙琹而齐韵紫盖贞松仍麾上辨洪崖神井即莹高心故以才堪买山徳望同辇崇峯景行墙仞悬絶弟子业风鼔虑欲海沉形洎渚宫沦覆将厯二纪昼倦坐驰夜悲愕梦未能忘懐彼我归轸一乗遣荡胸襟朗开三达既念鼠藤弥伤鸟繋昔在志学家传赐书五礼优柔三元餍饫颇絶韦编构述余绪爰登弱冠捃摭百家及乎从仕留连文翰虽未能探龙门而梯会稽赋鹪鹩而咏鹦鹉若求其一介亦髣髴古人但深悟聚泡情悲交臂常欲蝉蜕俗觧贪味真如一日郧城讯修隗馆屈膝情欣系韈遇同进履未尽开襟遽嗟飘忽寻望拂衣世网脱屣牵丝沧浪濯缨汉阴抱瓮行餐九转用遣幽忧渐悟三空将登苦忍仙梁观玉不废从师深涧析桃无妨请益所希弥天胜气乍酬凿齿雁门高论时答嘉宾冬暖如春愿珍清轨室迩人遐弥轸襟带余辞残简望回金玉  

【`按书有云渚宫沦废将厯二纪则逵本梁元帝时人梁亡归周又云及乎从仕留连文翰则亦仕梁周间`】  

酬戴先生书【`释慧命`】  

幽林沙门释慧命酬书济北戴先生夫一真常湛窍妙于是同玄万圣乗机违顺以之殊迹是以西关明道东野谈仁雕朴改工有无异轸今若括此二门原兹两敎岂不归宗三转会入五乗藉浅之深资权显寔斯若池分四水始则殊名海控八河终无别味檀越幼挺竒才夙懐茂绪华辞卓世雅致参玄智渉五明学兼三敎益矣能急蹈颜生之逸轨损之为道慕李氏之元踪虽复六经该广百家繁冨圣贤异泒儒墨分流或事旷而文殷或言高而旨逺莫不纳如瓶受说以河倾明镜匪疲洪钟任扣子建挹以竒文长卿恧其高趣故虽秦楚分墟周梁改俗白眉青盖龟玉之价弗踰栖鳯卧龙鱼水之交莫异加以识鉴苦空志排尘俗形虽廊庙器乃江湖是以属叹牵丝兴言世网辞同应陆调合张岩嗟朱火之遽传愍清波之速逝方应濯足从道洗耳辞荣九转充虚四禅排疾然后寻八正以味一真觧十纒而遣三患斯之徳也寜不至哉贫道识镜难清心尘易拥定惭华水戒非草系才侔撤烛学谢传灯内有愧于徳充外无禆于人世是以淹滞一丘寓形蓬柳端居千仞托志筠松测四亭于风霜候三旬于朓魄至乃夜闻山鸟仍代九成昼视逰鱼聊追二子荜户弊衿既在原非病朱门结驷亦于我如云所叹藤鼠易侵树猨难静劳想鹫头倦思鸡足至于林凋秋叶曽无独觉之明谷响春莺终切寡闻之叹忽承来问曲见光誉幽气若兰清音如玉诚覆溢目致欢而寔抚膺多愧虽识谢天池未辨北溟之说而事同泥井惭闻东海之谈所冀伊人于焉加我黄石匪遥结期明旦白驹可絷用永终朝善敬清猷时因素札言不洗意报此何伸  

隋炀帝召徐则下书  

夫道得众妙法体自然包涵二仪混成万物人能弘道道不虚行先生履徳养空宗玄齐物深晓义理颇味法门忱性冲和恬神虚白餐松饵术栖息烟霞望赤城而待风云逰玉堂而驾龙鳯虽复藏名台岳犹且腾实江淮藉甚嘉猷有劳寤寐钦承素道乆积虚襟侧席幽人梦想岩穴霜色已冷海气将寒偃息茂林道体休愈昔商山四皓轻举汉庭淮南八公来仪藩邸古今虽异山谷不殊市朝之隐前贤已说导凡述圣非先生而谁故遣使人徃彼延请想无劳束帛贲然来思不待蒲轮去彼空谷希能屈已伫望披云  

炀帝送葬徐则下书  

天台真隐东海徐先生虚确居宗冲玄成徳齐物处外检行安身草褐蒲衣餐松饵术栖隐灵岳五十余年卓矣仙才飘然胜气千寻万顷莫测其涯寡人钦承道风乆餐徳素频遣使乎逺此延屈冀得虔受上法式建良縁至止甫尔未淹旬日厌尘羽化反真灵府身体柔软颜色不变经方所谓尸觧地仙者哉诚得师礼未申而心许有在虽忘怛化犹怆于懐丧事所资随湏供给霓裳羽盖既且腾云空椁余衣讵藉坟垄但杖舄犹存示同俗法宜遣使人送还天台定葬  

炀帝遗史祥书  

将军总戎塞表沙漠清尘秣马休兵犹事较猎足使李广惭勇魏尚媿能冠彼二贤独在吾子昔余监举推毂治兵振皇灵于塞外驱劲旅乎大漠于时同行军旅契阔戎■〈施，冉代也〉望龙城而冲冠盻异域而发愤将军英图不世猛气无前但物不遂心僶勉从事毎一思此我劳如何将军夙心素志早同胶漆乆而敬之方成鱼水近者陪随鸾驾言旋上京本即述职南蕃宣条下国不悟皇鍳曲发偹位少阳战战兢兢如临氷谷至如建节邉境征伐四方褰帷作牧绥抚百姓上禀成规下尽臣节是所愿也是所甘心仰慕前修庶得自效谬其入守神器元良万国身轻负重何以克堪所望故人匡其不逮比监国多暇养疾闲宫厌北阁之端居罢南皮之驰射愽望之苑既乏名贤飞盖之园理乖终宴亲朋逺矣琹书寂然想望吾贤疢如疾首  

答太子广书【`隋史祥`】  

行人戻止奉所赐况恩纪绸缪形于文墨不悟飞雪増氷之地忽载三阳毳幙韦鞴之乡俄闻九奏精骇思越莫知启处祥少不学军旅长遇升平幸以先人绪余偹职宿卫惧驽蹇无致逺之用朽薄非折冲之材岂欲追踪古人语其优劣曩者王师薄伐天人受脤絶漠扬旌威震海外当此之时猛将如云谋夫如雨至如祥者列于卒伍预闻指踪之规得免逗遛之责循涯揣分寔为幸甚爰以情喻雷陈事方刘葛信圣人之屈已非庸人之敢议何则川泽之大污潦攸归松栢之高茑萝斯托微心眷眷孟侯所知也仰惟体元良之徳焕重离之晖正善克修万邦以正斯固道高周诵契叶商皓岂在管蠡所能窥测伏承监国多暇养徳怡神咀嚼六经逍遥百代追西园之爱客眷南皮之出逰畴昔之恩无忘造次祥自忝式遏载罹寒暑身在邉隅情驰魏阙每至清风夕起朗月孤照想鸣笳之启路思托乗于后车塞表京华山川悠逺瞻望浮云伏増澘结  

招道士徐鸿客书【`李宻`】  

齐州长史至得所上竒策一篇理智优长文采宻丽覧而味之嘉玩无已夫天地闭贤人隐少微光处士见是以崆峒之上轩辕问于广成汾水之阳唐帝从于啮缺是知肥遯为美齐物攸归雅节与兰桂俱芳高风共云霞竞逺孤门承世胄地藉余绪平生大志岂图富贵只为时逢板荡代属艰虞厌海水之羣飞悯苍生之涂炭便与二三人杰百万武旅欲受降于轵道将问罪于商郊未遇玄女思逄黄石讵有启沃谋猷弼成韬钤者也仙师学究本原术苞竒政八风五星之候玉台金匮之书莫不洞晓于心若指诸掌今龙战于野鹤翔寥廓或出或处且变且更濡足援手是曰仁人除暴静乱方称君子赞我兴运今也其时师宜蹑屩担簦用虞卿之礼披榛挽辂袭娄敬之风引领瞻望拂席相待遅聴郦生之谈方闻左车之说桂树山幽岁云暮矣桃花源穴想见其人冬首薄寒比如宜也想摄养有方当无劳虑庶不逺千里早赴六军孤已勒彼州令以礼相送冀面非遥遣此不多及  

唐髙祖报李宻书  

顷者昆山火烈海水羣飞赤县丘虚黔黎涂炭布衣戎卒锄耰棘矜争覇图王狐鸣蜂起翼翼京洛强弩围城膴膴周原僵尸满路主上南廵泛胶舟而忘返匈奴北帜将被髪于伊川辇上无虞羣下结舌大盗移国莫之敢指忽焉至此自贻伊戚七百之基穷于二世周齐以徃书契以还邦国沦胥未有如斯之酷者也天生蒸民必有司牧当今为牧非子而谁老夫年余知命愿不及此欣戴大弟攀鳞附翼如惟冀早应图箓以寜兆庶宗盟之长属籍见容复封于唐斯荣足矣殪商辛于牧野所不忍言执子婴于咸阳非敢闻命汾晋左右尚湏安辑盟津之会未暇卜期今日銮舆南幸恐同永嘉之势顾此中原鞠为茂草兴言感叹寔疚于懐脱知动静数迟贻报未面灵襟用増劳轸名利之地锋镝纵横深慎垂堂勉滋鸿业  

## 文章辨体彚选卷二百五十六

（明）贺复征 编  

○书五十二  

睦州寄晏尚书【`宋范仲淹`】  

伏自春初至项城因使人回草草上谢由颍淮而下越兹重江四月几望至于桐庐回首大亳忽数千里日思奏记夐于无阶恭惟蕃宣之居钧体惟寜赫赫之瞻日以増重某罪有余责尚叨一麾敢不尽心以求疾苦二浙之俗躁而无刚豪者如虎示之以文弱者如鼠存之以仁吞夺之害稍稍而息乃延见诸生以博以约非某所能盖师门之礼训也又郡之山川接于新定谁谓幽遐满目竒胜衢歙二水合于城隅一浊一清如济如河百里而东遂为浙江渔钓相望鳬鹜交下有严子陵之钓石方干之隐茅又群峯四来翠盈轩牕东北曰乌龙崔嵬如岱西南曰马目秀状如嵩白云徘徊终日不去岩泉一支潺湲斋中春之昼秋之夕既清且幽大得隠者之乐惟恐逄恩一日移去且有章阮二从事俱富文能琹夙宵为会迭唱交和忘其形体郑声之娯斯寔未暇徃徃林僧野客惠然投诗其为郡之乐有如此者于君亲之恩知己之赐宜何报焉今有郡斋歌诗一轴拜献庶明前言之不诬尔干渎台严伏増战惧尚逺门下伏惟尊崇为国自重  

答王观察书【`张咏`】  

少年无思算好陪狂徒髙谈极饮致踰壮岁方遂策名洎于登朝又倅邉郡塞外清帖公中事稀日与虎侯杂戏为乐五木未止六博已作投壶奕棋排象旋子斯寔眇末无足快心其所至者蹴鞠引强击射筭帖攘袂掣肘嘷呼争赢有以壮临军之容资佳会之具其或八月草枯士皆纵猎寒风吹面则皴裂皮肤惊尘随人则缁黒衣屦渴饮已氷之酒饥飡连血之肉马不絶驰弓不下臂知得俊为快不知劳筋为苦也又若天清气和列坐畅饮乐奏繁剧貔貅引前盘槊击剑以电转奔觭角抵以虎争余兴未穷则巨觥相罚非倒瓮非颓冠略未云止与希生者道真堪丧魂时弟年方盛气尚壮酒量过常遂成饮癖泆入膜内栖于鬲中良医不逄积痼成疾阴浊之气乆而下垂既渐逼于膀胱寔难归于胃腑下泄无路上蒸为疮如斯之深又将一纪与膏肓以同道亦腐胁之异名纵得神医亦难措手诚由性愚不知摄养贪酒不知撙节之所致也非身灾命滞之有云有则暂食疮痛饮水血流到阙二旬未能入见上负明君舍爵之恩下累平生行心之愿由此而较乃是罪人数年前兄为中执中执者诸侯跋扈宰相弄权授受匪人风敎颇僻法度踰紊私谒公行绳违整纲真执宪之用也俾天子之道廓如坦途诇滥之踪泯然亡絶岂异乎獬豸有睨太阿欲挥持正之风凛然可惧故公卿庶正不可得而洽也兄恳苦相念畧无避嫌亲染简题手封灵药逺在千里致于下交必欲祛弟羸疴使之丁壮起弟驱走使之报君有以见君子之用心忧于人急于义不与古贤并者谁可方爰属阻修寻阙报复谅不以为慢而信为感之深兄临民有仁驭逺有术苦寒在候善饭是宜无任祝颂瞻望之至  

寄舒子【`明王廷陈`】  

辱书敎以矜饰名行意甚勤恳仆惟少负性气自视无前遭事直徃不知其可复见近世州郡之吏务为謟承故于逄迎节数稍为损减不意遂犯当世之怒又以一二宰执旧怨于仆内外构扇中仆惟恐不深耳曩时交逰见仆狼忤要津虞祸及已莫敢张口伸舌一为论列明其不然者当是时也吏无振滞之议友无急难之仁幽于圜墙之中日与徒隶为伍身非木石其何以堪以故俛首震惕卒从文比嗟乎百犬吠声积羽折轮十夫桡推三人成虎此墨翟有素丝之悲阮籍有穷途之哭也身媿娥眉敢云见妬行乖完璧而欲免于瑕摘也难矣然犹茍全要领生还乡县奉二亲之晨昏上先世之丘墓抚今悼徃忧喜骈集因念河清难俟人事靡常南山之歌恨长夜之莫旦竹林之侣假曲蘖以纾悰斯达士所以放言幽人因之长徃者也自分身累百诟长为世弃乃稍稍脱拘挛之文逸琐尾之忌弛烦多之势然亦不敢踰大闲冐隐恶灭先王之礼触当世之禁务敦穷居之尚絶希进之心而执事乃欲责暖于寒灰俟完于堕甑几翔于铩羽望仆以回景曜之末照而收桑榆之晩绩也无乃与仆之私指谬乎夫豢鹿顿缨志在丰草覊鸟奋翮栖慕一枝即有恶杀之国过仁之主腴饲之厮宠之以髙轩享之以玉馔娯之以雕槛啖之以枣脯彼且骇顾惊鸣奔逸之惟逺耳仆闻古之圣贤心有所欝结不能通其意则着一家之言思垂不朽仆诚欲效之用舒愤懑庶几偿前辱之万一流文采于无穷然才劣左马而欲自附于作者画虎之诮其能免乎方将修农圃之业给公家之输赖其羡余以赡妻子长为太平之民虽至老死不觌兵革志愿毕矣  

上翟中丞【`王廷陈`】  

青石先生门下执事以名世之才发迹于齐鲁之墟扬声于金马之庭掇精于坟索之域投足于贾马之室仆亦幸缀同朝寺尾鹓鸾之班然竟不得附交逰之末接殷勤之欢奉讥弹之益独于名家卷牒获觌篇什竟日手之髙诵微吟恍若瑶章之在握明珠之照眼也气夺心悸三叹不已又安敢系瓦缶于黄钟之侧遭旷涓而为野音哉既而执事出禁闼提兵符鹰扬河洛豺狼灭影顿使戈鋋化为农器文事武备古罕侪伦仆时亦以口语横遭谴逐待罪裕州无叔夜之贤而负不堪之褊以致拜揖违宜逄迎失措暴击之隼乗其摧颓青蝇之人共加构会身淹梁狱履影吊心不能上书以自明叩心以致感而文法之吏背弃绳墨无折中处平之心而有重罗深锢之惨曩时道义之交一旦革素改性畏与罪人比昵乃独执事不夺多口垂光扄禁勉以加餐再为授简失路之人恩成不报是后垂翅故栖不务矜节高乏丘园之贲里无帘肆之竒在泥淖而媿鱼龙之徳处山泽而寡珠玉之光乃徒伏迹于蓬蒿之下甘心于鹿豕之羣毎谓龎徳公隐于鹿门率妻子以躬耕汉阴丈人抱瓮灌园沧浪渔父鼓枻行歌皆楚之逸人也心窃慕之学而未能志惟切于茍全自谓可以无咎岂知羌夷起于门墙而猛兽之爪牙乃在手足也向非执事至公至仁深知其不然力为之引手其不坠万仞之渊饫羣虎之腹哉夫曽参杀人言之者三母为投杼羊叔子之不酖人也其敌而信之夫祜之贤不及参抗之亲孰如母然此信而彼疑者何也故心迹见谅异域即亲拟议之明同枝何益昔人有谓日受千金之赐而不可以为知已者传曰人之相知贵相知心又曰士为知已者死使知已而可多得也何用死之故苏秦不信于秦而尾生于燕豫让众人于中行氏而国士于智伯彼之心以地移行因主异者何哉诚以知遇之难逄思欲一效其忠诚委躯命而不惜也执事乘节钺之权总连帅之职深仁浅乎湘流巍名俯乎衡岳方将建不朽之业流金石之声岂徒称雄于翰墨争长于词赋哉仆当以其微能述父老之言采闻见之寔于以显序功徳彰示方来也且翳桑之饿人犹能策名于后世仆虽徳轻鸿毛贱同土壤犹庶几与此模拟乎肝肺之言敢因执事者布之  

与金鹤卿书【`杨慎`】  

自七月之变分手非所不面之阔藐焉五年断金暌于参商渴琼发于寝寐如何其可聊也惟别之后两枉珍翰一投嘉藻启缄伸纸喜与忭会既覩手迹兼照心素滞荆之迹虽同仲宣投沙之懐夐异贾傅欣恦欣恦幸甚幸甚亟欲嗣音仍阙便驿迁延至今倾翘益勤走僝弱之躯不耐瘴厉戊子春月忽中末疾笃癃沉痼行动仰人穷荒絶域乏医鲜药闭门抱影越岁踰时近兵烽甫定而札瘥大侵继之蓬心揺兀难以托根波臣涸辙又复转徙孤悬浮寄望郷益逺无悰寡侣较倾弥甚儋石同栗里而室无阿舒之愉遅暮如子云而门无好字之问僻逺视琼儋而馆无白鹤之假寂寞均柳永而逰无黄溪之适时复静言追惟畴曩承清尘于俊簉厕华景于英流桑梓芝兰之契宴笑过从之雅微言疑义之析酒赋歌僮之欢炳焉服膺宛犹昨暮忽尔影响旷若隔世存者如辰星之望逝者有宿草之悲老子刍狗之谈释氏露电之喻其最得乎独居多暇感集悲来輙藉此言诠以濯情累高朗之懐其有同哉离索以来乆废觚翰漫尔有作不能多所录于别帙者是兹用附之去牍庶传千里之忞可代一夕之话款襟其辽覼缕莫罄时有南风更冀良讯不宣  

## 文章辨体彚选卷二百五十七

（明）贺复征 编  

○书五十三【`以下律体`】  

答刺史杜松之书【`唐王绩`】  

日月博士陈龛至奉处分借家礼并帙封送至请领也又承欲相招讲礼闻命惊笑不能已已岂明公前眷或徒与下走相知不熟也下走意踈体放抑有由马兼弃俗遗名为日乆矣渊明对酒非复礼义能拘叔夜携琹唯以烟霞自适登山临水邈矣忘归谈虚语玄忽焉终夜僻居南渚旹来北山兄弟以俗外相期乡闾以狂生见待歌去来之作不觉情亲咏招隐之诗惟忧句尽帷天席地友月交风新年则柏叶为尊仲秋则菊花盈把罗含宅内自有幽兰数丛孙楚庭前空对长松一树髙吟朗啸挈榼提壶直与同志者为羣不知老之将至欲令复整理簪履修束精神揖让邦君之门低昻刺史之坐逺谈糟粕近弃醇醪必不能矣亦将恐刍狗贻梦社栎见嘲去矣君侯无落吾事  

与陈叔达重借隋纪书【`王绩`】  

乆承所撰隋纪缮写咸毕前舎弟及家人徃并有书偕咸不见付岂连城之珍俟楚文而乃进崩山之操待锺期而后发应以左貂右蝉荣冠东省掌壶负玺望重南宫朝夕丹墀揖让増价徃来青琐歩顿生光丰屋华榱顾蓬蒿而徙眷鸣钟列鼎想藜藿而移交不与骄期遂忘曩时之好耳仆遭逄明圣栖迟丘壑幸悦尧舜之风得全箕颍之操虽心期所托吾道遥存而出处离异仪形难接所以愿慿鳞羽宛若承愿望观述作欣然得意足下裁成国典褒贬人伦之使明镜一时覆车千祀故当贻诸好事岂拟唯传子孙方复固其缄鰧严其扄鐍天下之望岂如是乎仆亡兄苪城尝典着局大业之末欲撰隋书俄逄丧乱未及终毕仆窃不自揆思卒余功收撮漂零尚存数帙兆自开皇之始迄于大业之初咸亡兄黜窜之遗迹也大业之后言事阙然仆虽欲继成无可慿采以此尤思见足下之所作也还使请致无再三王绩白  

答王绩书【`杜之松`】  

辱书知不降顾叹恨何已仆幸恃故情庶回高躅岂意康成道重不许太守称官老莱家居羞与诸侯为友延伫不获如何如何竒迹独全幸甚幸甚敬想结庐人境植杖山阿林壑地之所丰烟霞性之所适荫丹桂藉白茅浊酒一杯清琹数弄诚足乐也此真高士何谓狂生仆慿藉国恩滥尸贵部官守有限就学无因延颈下风我劳何极前因行县寔欲祗寻诚恐炖煌孝亷守琹书而不出酒泉太守列钟鼔而空还所以迟回遂揽辔也仆虽不敏颇识前言道既知尊荣何足恃岂不能正平公之坐敬养亥唐屈文侯之膝恭师子夏虽齐桓徳薄五行无疑睢夸故人一来何损蒙借家礼今见披寻微而精简而偹诚经传之典畧闺庭之要训也其丧礼新义颇有所疑谨用条问具如别帖想荒宴之余为铨释也迟交知问杜之松白  

为人与蜀城父老书【`王勃`】  

盖闻天地作极不能迁否泰之期川岳荐灵不能改穷通之数岂非贤圣同业存乎我者所谓才荣辱异流牵乎彼者所谓命是以龙骧鳯翥伊周成翊赞之功含糗羮藜颜冉困栖迟之病或先号而后笑或始吉而终凶事不可量功未必定则知洪涛未接长鲸多陆死之忧层风未翔大鹏有云倾之势池鳅井鲋亦将鼓鳞而轻之田鸠埜鹦亦将鶱翮而舞之及其冲溟渤接扶揺吹波则江海倒腾气则虹蜺掩摩赤岸负苍天然后知其力焉吁韩信之无津也昌亭之一饿夫耳马卿之失路也临卬之一食客耳武不足以服众文不足以动时长剑屈于无知洪笔沦于不用洎乎雄图蹑运至尊纳背水之谋丽藻升朝天子赏凌云之作威加海岳声振廊庙彼淮阴之侠少成都之遗老也又焉能知逺近哉是以鉴物于肇不于成赏士于穷不于达是知卞和之得玉也精存于岸谷之间张华之得剑也气发于星辰之际夫岂琢磨成器然后知其寳剸断为能然后知其用哉仰惟乡耆等并玉山高族金堤胜侣列子弟于干城耀衣冠于百代或以风云去国公孙跃马之年钟鼎从王诸葛攀龙之日门庭相接雕甍将绮栋连陈机杼相和鳯摄将虬梭交响金浆玉馔食客三千緑帻青裳家僮数百冲襟眇识人多江汉之灵丽藻华文代有云泉之气北齐开敞南馆虚闲诗酒同归琹书合契忘机得意耻嵇阮之交疎虚席延宾恨原尝之客少寔烟霞之薮泽风月之津梁乎刘仲文之逺识不以干没诣梁城闵仲叔之髙风不以口腹累安邑虽其已没生气犹存况乎属宇宙之明当天下之泰不能俯拾青紫高视缙绅攀北极而谒帝王入南宫而取卿相胁肩侧足求哀锺釡之间低首俛眉取济斗升之末嗟乎诚下官所以仰天汉而欝怫临江山而慷慨者也但时可以未遇道可以未行志愿可以未成功业可以未就古之才足以辅王业蹑迹屠钓之间功可以济巨川藏身版筑之下百里奚之负贩陈汤之丐贷而况于庸者哉此仆所以骏奔于顾眄之余自致于恩光之末也且夫精诚所感尚动神明意气相交岂惭车马傥能投心季子遥存素纻之恩援手应矦先立绨袍之赠岂人之情也能无报乎方今白藏绍序朱律谢期天高而林埜疎候肃而江山静轻蝉送夏惊晩吹于风园旅雁乗秋动宵吟于露渚丝纩成于南亩秔黍被于东阡时计有储愿履多福下官薄逰绵载飘寓淹旹欢踬相仍忧虞自积陟梁鸿之峻岳何暇长謡临阮籍之长途唯知恸哭庻慿赒给以济漂危轻诉短懐伫流嘉耗  

再与蜀城父老书【`王勃`】  

蜀都广镇岷墟奥壤山分玉宇水向金陵景贶有期英灵间出荣问休畅幸甚幸甚夫神有可逼渌波惊七柱之音道有可符玄霜扣九钟之节岂道穷精秘妙听察于无声理寔杳冥玄应通于不测波流柱响波无入柱之因霜落钟鸣霜非扣钟之具矣况乎言忘意得臭味相求目击道存神明已接郑侨之逄呉札无谓殊方阮籍之对嵇康自然同气仆虽不敏尝从事于斯矣尝谓薫莸不共器枭鸾不比翼是以类乎方者按风云于千里乖乎类者起山川于一面抑尝闻之士之生也其迹可摈而道不可藏其身可辱而志不可夺其有拂衣投臂遁形沧海之隅裂裳裹足独立髙山之顶量腹而食度身而衣以钟鼎为刍豢以衣冠为缧绁方欲策鸾鳯而抚云英鞭虹霓而采烟液其次排玉阙指金门成贾谊之谟树终军之策因机入务懐素将相之门沐露沾霜拥篲公侯之室然则拾青紫于旦暮取功名于俄顷演文物而动寰中腾声名而振天下若下官者可谓惭二途矣而敛手长揖强颜髙视低心于蹇踬之辰忍耻于恓惶之日者哉渭濵留钓鹰扬之业未萌缁源滞牧鸿渐之资益寡及其攀穷运接灵期乗雷云而清八极和阴阳而调万品则知冥机所运吉凶在倐忽之间玄命所移飞伏于斯湏之际以日月自至聊复尔尔方今炎飙谢节爽候关辰风髙而宇宙清霜下而亭郊肃归云止雁流曙响于东津落照开鸿写清规于北岸萤踈夕砌蝉促朝林感序縁情临风寄赏仆一违秦陇再革炎凉戒征轴而无因指归途而有倦故乡超旷曽山重复呉宫尚逺频惊去燕之心楚峡犹赊已下闻猿之泪徒以风猷未隔道义相存幸承知已之心稍缓他乡之思昔者虞公再见悬光白璧之前季布一言犹定黄金之诺况乎交已成于杵臼道已茂于金兰希照穷途逺流嘉贶若使恩裁口腹空留安邑之宾恵阙始终取恨昌亭之客  

上吏部裴侍郎书【`骆宾王`】  

武功县主簿骆宾王谨再拜书上裴公执事易曰书不尽言言不尽意然则理存乎象非书无以达其微词隠乎情非言无以筌其旨仆诚鄙人也颇览前事每读古书髙堂九仞曽参负北向之悲积粟万锺季路起南逰之叹未尝不废书辍卷流涕沾襟何者情蓄于中事符则感形潜于内迹应斯通是布腹心罄沥肝胆庶大雅含弘之量矜小人悃欵之诚唯君侯察焉某一艺罕称十年不调进寡金张之援退无毛薛之逰亦何尝献策干时髙谈王伯衒材扬已厯诋公卿不汲汲于荣名不戚戚于卑位盖养亲之故也岂谋身之道哉不图君侯忽垂过听之恩任以书记之事儗人则多惭阮瑀入幕则高谢郗超昔聂政荆轲刺客之流也田光豫让烈士之分也咸以势利相倾意气相许尚且捐躯燕赵甘死齐韩今君侯无求于下官见接以国士正当陪麾后殿奉节前驱贾余勇以求荣效轻生而答施而顾逡廵于成命踌躇于从事者徒以夙遭不造幼丁闵凶老母在堂常婴羸恙藜藿无甘旨之膳松槚阙迁厝之资抚躬有无何心天地故寝食梦想噬指之恋徒深岁时烝尝崩心之痛罔极若仆者固名教中一罪人耳何面目以奉三军之事乎况属天伦之丧奄踰七月违膝下之养忽已三年而凶服之制行终哀疚之情未泄兴言永慕举目増伤夫怨于心者衷诚可以应木石感于情者至性可以通神明故徐元直指心以求辞王令伯陈情以穷诉上以弃兴王之佐命下以全奉亲之笃诚而蜀主不以为非晋君待之愈厚此二者岂贪贫贱恶荣华厌万乗之交甘匹夫之辱也盖有不得已者哉人有干没为心脂韦成性舍慈亲之色养许明主以驱驰内忘顾复之私外存傅会之眷薄骨肉厚荣宠茍背恩而自效则君侯何以处之且义士期乎贞夫忠臣出乎孝子既不能推心以奉母亦安能死节以事人假物议之无嫌实吾斯之未信也况流沙一去絶塞千里子迷入塞之魂母切倚庐之望就令欢以卒岁仰南薫之不赀而使忧能伤人逼西山而何几君侯情深锡类道叶天经明恕待人慈心应物傥矜犬马之微愿悯燕雀之私情寛其负恩遂其终养则穷魂有望老母知归再拜  

与博昌父老书【`骆宾王`】  

云雨俄别封壤异乡春渚青山载劳延想秋天白露几变光阴古人云别易会难不其然也自解携襟袖一十五年交臂存仁畧无半在张学士溘从朝露辟闾公倐掩夜台故吏门人多逰蒿里耆年宿徳但见松丘呜呼泉壤殊途幽明永隔人理危促天道奚言感今懐旧不觉涕之无从也过隙不留藏丹难固追惟逝者浮生几何哀縁物兴事因情感虽蒙庄一指殆先觉于劳生秦佚三号讵忘情于怛化啜其泣矣尚何云哉又闻移县就乐安故城廨宇邑居咸徙其地里闬阡陌徒有其名荒径三秋蔓草滋于旧馆颓墉四望拱木多于故人嗟乎仙鹤来归辽东之城郭犹是灵乌代谢汉南之陵谷已非昔吾先君出宰斯邑清芬虽逺遗爱犹存延首城池何心天地虽则山河四望足称无棣之墟松槚千秋有切惟桑之里故每懐宿昔尚想经过于役不遑愿言徒拥今西成有岁东户无为野老清谈怡然自得田家浊酒乐以忘忧故可洽赏当年相欢卒岁寜复惠存旧好追思昔逰所恨企予望之经途宻迩伫中衢而空轸巾下泽而莫因风月虚心形留神送山川在目室迩人遐以此懐劳増其叹息情不遗旧书何尽意  

答员半千书【`骆宾王`】  

张评事至辱惠书及诗把翫无厌蹔如有叙上言离恨下朂交情笃以猛风干蘓之谈弥以骤雨湿薪之喻虽闻义则徙道存于起予而儗人失伦事均乎翫物借如诚说盖足下之不知言倘或剧谈岂吾人之所仰望夫鲲之为鱼也濳碧海泳沧流沈腮于渤海之中掉尾于风涛之下而濠鱼井鲋自以为可得而齐焉鹏之为鸟也刷毛羽恣饮啄戢翼于天地之间宛颈于江海之畔而双鳬乗鴈自以为可得而亵焉及其化羽垂天抟风九万振鳞横海击水三千寜岂借翰于枪榆假力于在藻资江濵涓流之水待堀堁扬尘之风哉故张子房之达人也击水抟风之适焉朱买臣之屈已也戢翼沈腮之致焉足下雅得古人之致不乏先贤之遇自守庄筌无婴魏网亦寜不知在藻枪榆之力非击水抟风之助哉而词旨殷勤深所未谕盍言尔志岂若是乎夫人生百年物理千变名利宠辱之形立矣爱憎毁誉之迹生焉其有道在则尊徳成而上幽贞为虚白之室静黙为太玄之门知轩冕是倘来悟荣华非力致茍斯道之不坠亦何患乎无成而欲图侥幸于权重之交养声誉于众多之口所以杨朱徘徊于岐路阮籍怵惕于穷途嗟乎霜徃露来岁寒不待山髙河广离会无时桂树寒花公子去而忘返松岩春草王孙逰以不归去矣员生逺离隔矣音尘不嗣情其劳矣畏途穷谷静躁殊矣惠而好我无宻尔音  

## 文章辨体彚选卷二百五十八

（明）贺复征 编  

○书五十四  

谢陈玉垒相公【`明汤显祖`】  

阁下会昌启运大录凝祥虹玉早见于天而克岐克嶷星垒代明于地而有冯有翼殷礼配天平格有陈伊陟周常戴日忠贞若曰君牙帝乃睠于在西俨三垣之上相众所居而共北况百里之微郎拟附鳯而卷阿之车马何多欲登龙而积水之风云自少至如某者匡中朽垤蠡外寒流髙掞天庭已识渊云之秀低佪世路弥沾蜀日之华山木歌其不知澧兰思而未敢三年待辠尔庭身素食之惭一念好贤王室世衮衣之敬在戋戋而莫展庶断断以如容  

答钱岳阳督学【`汤显祖`】  

门下天姥开其坛场日铸生其鄞鄂自领洪都之学出乎潜而见龙爰登璧水之台起于飞而振鹭可谓琹瑟丝竹登鲁壁之清声珪璧佩环下梅梁之古色迩乃星辰郎位参北斗喉舌之司江海池阳正南国股肱之郡起新知于物祖眷旧徳以人师若小儿开逺方当舞象之年敢附雕龙之世而亦拂其总角引以誉髦虽豫章之生七年材不材而出地得夫子之墙数仞歩亦歩以窥天夫岂阒其无人必小子之有造若云幸哉有子慰愚父之亡聊心底厉以弗谖意扳援而靡及恃父子家人之爱辱公侯国士之知三事为期万年以祝  

答张梦泽【`汤显祖`】  

门下毓采南维宣机北极出兰陵而结绶扬秋馥于清风临渝水以鸣琴写春融于白雪士民乆芾乎甘棠宾从邻辉于玉烛至如不佞偏州浪士盛世遗民可为大夫枉登髙而作赋又闻君子曽过庭而学诗子云之心尚玄世皆讥其寂寞苌宏之血未碧天不鉴其精诚自分地阻人偏残丛二酉之螙简何悟天发吾覆快睹三辰之龙旗跫然足音灿其物色大臣之度休休若自其口吉人之词蔼蔼如见其心既爱我甘敢自愧其雕饰言采其苦必无弃于葑菲谨以玉茗编紫钗记操缦以前余若牡丹魂南柯梦缮写而上问黄粱其未熟写卢生于正眠盖惟贫病交连故亦啸歌难续空垂爱日感瓶氷以测寒愿借长风献指节而知短未展登龙一念乃烦良马三之恭承大制乆弦诵于诸衿奉扬仁风辄讴歌于片楮名香挹荀令之气亷金颁陶径之资感公度之隆施惭寸私其匪报  

答王霁宇制府【`汤显祖`】  

珠厓可击捐之徒以屈汉公卿铜梁既开长卿所以谕蜀父老人言不足中毎信而见疑公度有余外且存而不论固已允文允武庶几纯孝纯忠至如不佞清时弃士僻壤余生见武公代有司徒愿附缁衣之好闻召伯王命乃祖喜传圭瓒之文顾后进而当王公之前纂组难通于锦水匪先容而居宾客之末丝萝乃寄于松潘敢云续千赋之心何当动百年之感一语为知九顿鸣谢风云路断无由沾公旦一沐之荣雨露天寛庶几赓吉甫万邦之颂  

复门人蓝翰卿【`汤显祖`】  

不佞愚鄙厯落之士蔽石林而无覩思相藻以何言乃有空谷足音疑是真人天际今文古文皆有大言小言俱来物铅素于九流理筌玄于二氏居然不朽而在诸生然且采拾虗浮过自撝挹髙山有客能通咫尺之书委土可师谬为函丈之敬初当之而汗耸既循之以心疑岂向若者真有懐于望洋将廵方者偶留声于牧马真龙何待假龙以生云雨巨蛇或负小蛇以示神竒岂大雅之故然乃髙明之作用如不佞者懒散笔研之外陶写丝竹之间独有停云之思不絶临风之兴以君大有示我同人即欲恃知已献千一之愚为文人起百六之运其如空虚无以相益尊光祗以流谦一字为荣九顿而谢  

答余瑶圃【`汤显祖`】  

不佞自为童子求蒙而叨执宪之知暨作祠郎进旅而托司空之重仁深引汲义切归依顾以窜迹于炎方遂乃销声于寒谷音徽俨尔庆赴阙如毎咏大车动羔裘豹袂之想欲陈采藻写桃投李报之思力请未能公论具在加以通家之喜得观华国之成妙宰殊髙于一丘集贤将征于四諌拜太丘于都下乆知元方之有季方重苍生于会稽快覩万石之齐安石方懐宿好更重新知海上相望明月祗用思存山中惟有白云无堪持献  

与郎署同志书【`蔡复一`】  

汉署谈兵常笑为郎之老武溪听曲始知作吏之劳何者千里鸿哀则心■〈疒肙〉如病两衙蜂拥则体顿若酲况乎笛横备弛之乡饷竭兵骄之会狺犬非舞干之能格牢乍补于亡羊饥儿岂折棰之可笞眠无殊于抱虎乎翻思曩者官枝月闰署冷云闲得以晤语名流醉心徃牒拄西山之笏似是马曹赏流水之琹非无锺子清都旧福忽飘堕于修罗山鸟今笼犹低徊乎故岫情所至也岂不然哉缅惟台丈鸣佩握兰居则胜矣高牙大纛行亦随之则咏风筑金之台醉月击筑之市异书可购胜友相过言开肺腑之言事舒眉目之事此官此地何日何年勿如弟梦里役夫空自哂于列子车中新妇复同叹于曹公也然鹿骥性乖鷃鹏见隔如或君臣之志惟许忧先文武之才偏推宪逺则固宜揽俊豪以恢识量衡今古以酿经纶曼倩陆沉难预翘材之馆山公水镜岂入歩兵之厨信抟风追电之羽毛絶丰草茂林之拟议矣若某者短长有分流坎随縁偶成郢客之书几作楚狂之态髙张逺路徒握草以彷徨班尹竟霄或开函之髣髴能忘将伯不尽跂予  

与馆中诸公书【`蔡复一`】  

某受才竒短宿有隐心入世甚疎初无多意但以识紫芝而不恨颇惬平生兼之种黄菊以无资未忘吏隠拟薄驱辕蹇偿旧债于风尘便归狎渚鸥待新濡于霖雨不谓官是腐物偏韵士以相仇命合劳薪偶征人而独笑仅采兰者一载旋寘棘于三苖止悍卒之脱巾矛头浙水缉穷邉而固圉虎畔编篱虽量徙以稍前实投荒乎奚择穷鼯惭技倦鸟思林倚短笛于溪邉望仙山若天上伏惟雍容著作之府鼓吹休明之时翰林主人卿聊名于予墨太平宰相公预兆于腹松固已鳯朝阳以髙鸣鹏俯风而在下者也岂可以褦襶之状论于瑚琏之前哉若某者仕进违心退耕乏力厌兹纷牍羡昔闲曹乃知都尉谈兵何憾为郎之老茂光武库宜嗟作吏之拘矣因羽便风寄情皓月禁中颇牧伫观镇抚于四夷海上渔樵庶获归吟于一壑顾楚箝之讵免惟韩斗以焉依  

## 文章辨体彚选卷二百五十九

（明）贺复征 编  

○尺牍一  

贺复征曰尺牍者约情愫于尺幅之中亦简畧之称也刘勰所谓才冠鸿笔多疎尺牍是也  

遗鲁君【`鲁臧文仲`】  

敛小器投诸台食猎犬组羊裘琴之合甚思之臧我羊羊有母食我以桐鱼冠缨不足带有余【`杨云臧文仲使于齐齐人系之狱故其书隐语以寄鲁君也鲁君不知而问其母其母解之云云见列女传`】  

上楚王隐【`楚庄姬`】  

大鱼失水有龙无尾墙欲内崩而王不视【`王问之对曰鱼失水离国五百里也龙无尾年三十无太子也墙崩不视祸将成而王不改也杨云案此皆叶韵视音以改亦音已刘勰云文仲谬书于羊裘楚姬托讽于龙尾指此二事也`】  

遗大夫种【`越范蠡`】  

蜚鸟尽良弓藏狡兎死猎狗烹越王为人长颈乌喙可与共患难不可与共安乐子何不去  

辞越王【`范蠡`】  

臣闻主忧臣辱主辱臣死昔者君王辱于会稽所以不死为此事也今既雪耻臣请从会稽之诛  

遗楚懐王【`秦昭王`】  

始寡人与王约为兄弟盟于黄棘太子入质至驩也太子陵杀寡人之重臣不谢而亡去寡人诚不胜怒使兵侵王之边今闻君王乃令太子质于齐以求平寡人与楚接境婚姻相亲而今秦楚不驩则无以令诸侯寡人愿与君王会武闗面相约结盟而去寡人之愿也  

与楚顷襄王【`昭王`】  

楚倍秦秦且率诸侯伐楚愿王之饬士卒得一乐战  

与平原君【`昭王`】  

寡人闻君之髙义愿与为布衣之交君幸过寡人寡人愿与君为十日之饮  

与乐毅【`燕恵王`】  

先王举国而委将军将军为燕破齐报先王之雠天下莫不振动寡人岂敢一日而忘将军之功哉会先王弃羣臣寡人新即位左右误寡人寡人之使骑刼代将军为将军久暴露于外故召将军且休计事将军过听以与寡人有隙遂捐燕而归赵将军自为计则可矣而亦何以报先王之所以遇将军之意乎  

治骊山陵上书【`秦李斯`】  

臣所将隶徒七十二万人治骊山者已深已极凿之不入烧之不■〈难上灬下〉叩之空空如下天状  

諌始皇书【`太子扶苏`】  

天下初定逺方黔首未集诸生皆诵法孔子今上皆重法绳之臣恐天下不安唯上察之  

进諌二世书【`子婴`】  

臣闻故赵王迁杀其良臣李牧而用颜聚燕王喜阴用荆轲之谋而倍秦之约齐王建杀其故世忠臣而用后胜之议此三君者皆各以变古者失其国而殃及其身今蒙氏秦之大臣谋士也而主欲一旦弃去之臣窃以为不可臣闻轻虑者不可以治国独智者不可以存君诛杀忠臣而立无节行之人是内使羣臣不相信而外使鬬士之意离也臣窃以为不可  

遗章邯【`楚陈余`】  

白起为秦将南并鄢郢北坑马服攻城略地不可胜计而卒赐死蒙恬为秦将北逐戎人开榆中地数千里竟斩阳周何者功多秦不能封因以法诛之今将军为秦将三岁矣所亡失已十万数而诸侯并起滋益多彼赵髙素谀日久今事急亦恐二世诛之故欲以法诛将军以塞责使人更代以脱其祸将军居外久多内隙有功亦诛亡功亦诛且天之亡秦无愚智皆知之今将军内不能直谏外为亡国将孤立而欲常存岂不哀哉将军何不还兵与诸侯为从南面称孤孰与身伏斧锧妻子为戮乎  

遗项王【`汉张良`】  

汉王失职欲得闗中如约即止不敢复东  

报柴将军【`韩王信`】  

陛下擢仆闾巷南面称孤此仆之幸也荥阳之事仆不能死囚于项籍此一罪也冦攻马邑仆不能坚守以城降之此二罪也今反为冦将兵与将军争一旦之命此三罪也夫种蠡无一罪身死亡仆有三罪而欲求活此伍子胥所以偾于吴世也今仆亡匿山谷间旦暮乞贷蛮夷仆之思归如痿人不忘起盲者不忘视势不可耳  

与萧丞相书【`鲍生`】  

王暴衣露盖数使使劳苦君者有疑君心也为王计莫若遣君子孙昆弟能胜兵者悉诣军所上必益信君  

遗诸侯王【`齐哀王`】  

恵帝崩髙后用事春秋髙听诸吕擅废髙帝所立又杀三赵王灭梁燕赵以王诸吕分齐国为四后崩皇帝春秋富未能治天下固恃大臣诸将今诸吕又擅自尊官聚兵严威刼列侯忠臣矫制以令天下宗庙所以危今寡人率兵入诛不当为王者  

遗窦长君【`季布`】  

吾闻曹丘生非长者勿与通  

问上元夫人【`西王母`】  

王九光之母敬谢但不相见四千余年矣天事劳我致以愆面汉帝好道适来视之见其了了似可成进然形慢神秽脑血滛漏五脏不淳闗胃彭孛骨无津液脉浮反升肉多精少瞳子不夷三尸狡乱玄白失时虽当语之以至道殆恐非仙才也吾久在人间实为臭浊然时复可游望以写细念庸主对坐悒悒不乐夫人可暂来否若能屈驾当停相须  

与公孙弘书【`东方朔`】  

盖闻爵禄不相责以礼同类之游不以逺近为是故东门先生居蓬户空穴之中而魏公子一朝以百骑造之吕望未尝与文王同席而坐一朝让以天下半大丈夫相知何必以抚尘而游垂发齐年偃伏以日数哉  

其二  

木槿夕死朝荣士亦不长贫也  

上友人书【`东方朔`】  

不可使尘网名缰拘鎻怡然长笑脱去十洲三岛相期拾瑶草吞日月之光华共轻举耳  

遗公孙贤良【`邹长倩`】  

夫人无幽显道在则为尊虽生刍之贱也不能脱落君子故赠君生刍一束诗人所谓生刍一束其人如玉五丝为■〈糹聂〉倍■〈糹聂〉为升倍升为缄倍缄为纪倍纪为緵倍緵为禭皆自少之多自微至着也士之立功勲効名节亦复如之勿以小善不足修而不为也故赠君素丝一禭扑满者以土为器以蓄贱具其有入窍而无出窍满则扑之土麤物也钱重货也入而不出积而不散故扑之士有聚敛而不能散者将有扑满之败可不诫欤故赠君扑满一枚猗嗟盛欤山川阻修加以风露次卿足下勉作功名窃在下风以俟嘉誉  

答■〈牜羊〉牱盛览【`司马相如`】  

词赋者合綦组以成文列锦绣而为质一经一纬一宫一商此赋之迹也赋家之心包括宇宙总览人物斯乃得之于内不可得而传  

上出财佐军书【`卜式`】  

臣闻主媿臣死羣臣宜尽死节其驽下者宜出财以佐军如是则强国不犯之道也臣愿与子男及临菑习弩博昌习船者请行死之以尽臣节  

与摰伯陵【`司马迁`】  

迁闻君子所贵乎道者三太上立徳其次立功其次立言伏惟伯陵材能絶人髙尚其志以善厥身冰清玉洁不以细行苛累其名固已贵矣然未尽太上之所由也愿先生少致意焉  

与江都王女弟征臣【`鲁恭王后`】  

国中口语籍籍慎无复至江都  

遗广陵王【`刘延寿`】  

愿长耳目毋后人有天下  

与魏相【`丙吉`】  

朝廷深知弱翁行直方且大用愿少慎事自重藏器于身不显其能  

与某公【`张敞`】  

苍蝇之飞不过十歩自托骐骥之尾乃腾千里路然无损于骐骥使苍蝇絶羣也  

与严延年【`张敞`】  

昔韩卢之取狡兎也上观下获不甚多杀愿少卿少缓诛罚思行此术  

与朱邑【`张敞`】  

明主游心太古广延茂士此诚忠臣竭思之时也直敞逺守剧郡驭于绳墨胸臆约结固亡竒也虽有亦安所施足下以清明之徳掌周稷之业犹饥者甘糟糠穰岁余粱肉何则有亡之势异也昔陈平虽贤须魏倩而后进韩信虽竒赖萧公而后信故事各达其时之英俊若必伊尹吕望而后荐之则此人不因足下而进矣  

与子琳【`孔臧`】  

告琳顷来闻汝诸友生讲肄书传孜孜昼夜衎衎不怠善矣人之进退惟闻其志取必以渐勤则得多山涧至柔石为之穿蝎虫至弱木为之弊岂非渐之致乎  

答张敞【`严延年`】  

河南天下喉咽二周余毙莠盛苖秽何可不鉏也  

上汉宣帝【`乌孙公主`】  

年老土思愿得归葬汉地  

诫子【`刘向`】  

汝非有厚徳蒙恩甚厚将何以报董生有云吊者在门贺者在闾言有忧则恐惧敬事敬事则必有善功而福至也又曰贺者在门吊者在闾言受福则骄奢骄奢则祸至故吊随而来齐顷公之始籍霸者之余威轻侮诸侯亏跛蹇之容故被鞌之祸遁服而亡所谓贺者在门吊者在闾也兵败师破人皆吊之恐惧自新人皆爱之诸侯皆归其所夺邑所谓吊者在门贺者在闾也  

与段会宗【`谷永`】  

足下以柔逺之令徳复典都护之重职甚休甚休若子之材可优游都城而取卿相何必勤功昆山之侧愿吾子因循旧贯勿求竒功终更亟还亦足以复鴈门之踦万里之外以身为本愿详思愚言  

与盖寛饶书【`王生`】  

明主知君洁白公正不畏强御故命君以司察之会擅君以奉使之权尊官厚禄已施于君矣君宜夙夜惟思当世之务奉法宣化忧劳天下虽日有益月有功犹未足以称职而报恩也自古之治三王之术各有制度今君不务循职而已乃欲以太古久逺之事匡拂天子数进不用难听之语以摩切左右非所以扬令名全寿命者也方今用事之人皆明习法令言足以饰君之辞文足以成君之过君不惟蘧氏之髙踪而慕子胥之末行用不訾之躯临不测之险窃为君痛之夫君子直而不挺曲而不诎大雅云既明且哲以保其身狂夫之言圣人择焉唯裁省览  

报汉元帝【`王嫱`】  

臣妾幸得备员禁脔谓身依日月死有余芳而失意丹青逺窜异域诚得捐躯报主何敢自怜独惜国家黜陟移于贱工南望汉闗徒憎怆结耳有父有弟惟陛下幸少怜之  

与韦玄成【`按事丞相史`】  

古之辞让必有文义可观故能垂荣于后今子独壊容貌蒙耻辱光曜晻而不宣微哉子之所托名也仆素愚陋过为宰相执事愿少闻风声不然恐子伤髙而仆为小人也  

上赵后【`昭仪`】  

天地交畅贵人姊及此令吉光登正位为先人休不堪喜豫谨奏三十六物以贺金屑组文茵一铺沉水香莲心椀一面五色同心大结一盘鸳鸯万金锦一匹琉璃屏风一张枕前不夜珠一枚含香緑毛狸席一铺通香虎皮檀象一座龙香握鱼二首独揺寳莲一铺七出菱花镜一奁精金彄环四指若亡绛绡单衣一袭香文罗手籍三幅七回光雄昉发泽一盎紫金被褥香垆三枚文犀辟毒筯二双碧玉膏奁一合  

荅桓谭【`扬雄`】  

长卿赋不似从人间来其神化所至耶大谛能读千赋则能为之谚云伏习众神巧者不过习者之门  

与刘良【`梁丘赐`】  

老子不率宗族单袴骑牛哭且行何足赖哉  

诣阙上书【`宁阳主簿`】  

臣为陛下子陛下为臣父臣章百上终不见省臣岂可北诣单于以告怨乎  

遗武帝【`匈奴狐鹿孤`】  

南有大汉北有强胡胡者天之骄子也不为小礼以自烦今欲与汉闿大闗取汉女为妻岁给遗我蘖酒万石稷米五千斛杂缯万匹他如故约则边不为盗矣  

上书宣帝【`乌孙昆弥`】  

连为匈奴所侵削昆弥愿发国半精兵人马五万匹尽力击匈奴唯天子出兵哀救公主  

## 文章辨体彚选卷二百六十

（明）贺复征 编  

○尺牍二  

答侯霸【`汉严光`】  

君房足下位至鼎足甚善懐仁负义天下悦阿谀顺旨要领絶  

遗李轶【`马异`】  

萧王跋踄霜雪经营河北方今英俊云集百姓风靡虽邠岐慕周不足以喻季文诚能觉悟成败亟定大计论功古人转祸为福在此时矣  

诫兄子书【`马援`】  

吾欲汝曹闻人过失如闻父母之名耳可得闻口不可得言也好论议人长短妄是非正法此吾所大恶也宁死不愿闻子孙有此行也汝曹知吾恶之甚矣所以复言者施襟结褵申父母之戒欲使汝曹不忘之耳龙伯髙敦厚周慎口无择言谦约节俭廉公有威吾爱之重之愿汝曹效之杜季良豪侠好义忧人之忧乐人之乐清浊无所失父丧致客数郡毕至吾爱之重之不愿汝曹效也效伯髙不得犹为谨勅之士所谓刻鹄不成尚类鹜者也效季良不得陷为天下轻薄子所谓画虎不成反类狗者也  

戒马廖【`杨终`】  

诗云皎皎素丝在所染之上智下愚谓之不移中庸之流要在教化黄门郎年幼血气方盛既无长君退让之风而要结轻狡无行之客纵而莫诲视成盛性鉴念前世可为寒心君侯诚宜以临深履薄为戒  

临终与胡广赵戒【`李固`】  

固受国厚恩是以竭其股肱不顾死亡志欲扶持王室何圗一朝梁氏迷谬公等曲从以吉为凶成事为败乎汉家衰微从此始矣公等颠而不扶倾覆大事后之良史岂有所私固身已矣于义得矣夫复何言  

辞郡辟【`蔡邕`】  

申屠蟠禀气玄妙性敏心通丧亲尽礼几于毁灭至行美谊人所鲜能安贫乐潜味道守真不为燥湿轻重方之于邕以齿则长以徳则贤  

贻李膺【`荀爽`】  

天子当贞观二五利见大人不谓夷之初旦明而未融虹蜺扬辉弃和取同方今天地气闭大人休否智者见险投以逺害虽匮人望内合私愿想甚欣然不为恨也愿怡神无事偃息衡门任其飞沉与时抑扬  

与郭叔都【`荀爽`】  

陈秀方才徳秀出超世逸羣金相玉质文章虎变终军贾谊诚无以加宜遂贡之宰朝盛其龙光盐车之骥自非伯乐无以显名采光剖璞以独见寳实为足下利之  

与崔子真【`张奂`】  

仆到任有见兵二百马如羖羊矛如铁锥盾如榆叶  

与弟圄【`李固`】  

固今年五十有七鬓发已白所谓容身而游满腹而去周观天下独未见益州耳昔严夫子尝言经有五渉其四州有九游其八欲类此子乎【`按此非李太尉也太尉益州人年五十四`】  

与妻徐淑书【`秦嘉`】  

不能养志当给郡使随俗顺时僶俛当去知所苦故尔未有瘳损想念悒悒劳心无已当渉逺路趋走风尘非志所慕惨惨不乐又计往还将弥时节念发同怨意有迟迟欲暂相见有所属托今遣车往想必自力  

重与妻【`秦嘉`】  

车还空返甚失所望兼叙逺别悢恨之情顾有怅然间得此镜既明且好形观文彩世所希有意甚爱之故以相与并寳钗一双好香四种素琴一张常所自弹也明镜可以鉴形寳钗可以耀首芳香可以馥身素琴可以娯耳  

荅秦嘉书【`徐淑`】  

知屈珪璋应奉岁使策名玉府观国之光虽失髙素皓然之业亦是仲尼执鞭之操也自初承问心愿东还迫疾唯宜抱歉而已日月已尽行有伴例想严装已办发迈在近谁谓宋逺企予望之室迩人遐我劳如何深谷逶迤而君是渉髙山岩岩而君是越斯亦难矣长路悠悠而君是践氷霜惨冽而君是履身非形影何得动而輙俱体非比目何得同而不离于是咏萱草之喻以消两家之思割今者之恨以待将来之欢今适乐土优游京邑观王都之壮丽察天下之珍妙得无目玩意移往而不能出耶  

又荅秦嘉【`徐淑`】  

既惠音令兼赐诸物厚顾殷勤出于非望外镜有文彩之丽钗有殊异之观芳香既珍素琴益好恵异物于鄙陋割所珍以相赐非丰恩之厚孰肯若斯览镜执钗情想髣髴操琴咏诗思心成结勅以芳香馥身喻以明镜鉴形此言过矣未获我心也昔诗人有飞蓬之感班婕妤有谁荣之叹素琴之作当须君归明镜之鉴当待君还未覩光仪则寳钗不列也未侍帷帐则芳香不发也  

寄子元珪季珪【`杜泰姬`】  

中人情性可上下也在其检耳若放而不检则入恶也昔西门豹佩韦以自寛宓子贱带弦以自急故能改身之恒为天下名士  

与韦林甫【`孔融`】  

前日元将来雅度弘毅昨仲将来开敏笃诚不意双珠近出老蚌甚珍贵之遣书通心  

遗张纮【`孔融`】  

前劳手笔多篆书每举篇见字欣然独笑如复覩其人也  

与张纮【`孔融`】  

闻大军西征足下留镇不有居者谁守社稷深固折冲亦大勲也无乃李广之气仓卒益怒乐一当单于以尽余愤乎南北并定世将无事孙叔投戈绛灌俎豆亦在今日但用离析无縁复会面为愁叹耳  

与邴原【`孔融`】  

随会在秦贾季在翟谘仰靡所叹息増懐顷知来至近在三山诗不云乎来归自镐我行永久今遣五官掾奉问榜人舟楫之劳祸福动静告慰乱阶而已阻兵之雄若棊奕争枭  

与曹操论酒禁书【`孔融`】  

公初当来邦人咸忭舞踊跃以望我后亦既至止酒禁施行夫酒之为徳久矣古先哲王类帝禋宗和神定人以济万国非酒莫以也故天垂酒星之耀地列酒泉之郡人着旨酒之徳尧不千锺无以建太平孔非百觚无以堪上圣樊哙解戹鸿门非豕肩锺酒无以奋其怒赵之厮养东迎其王非引巵酒无以激其气髙祖非醉斩白蛇无以畅其灵景帝非醉幸唐姬无以开中兴袁盎非醇醪之力无以脱其命定国非酣饮一斛无以决其法故郦生以髙阳酒徒着功于汉屈原不餔糟歠醨取困于楚繇是观之酒何负于政哉  

其二  

昨承训荅陈二代之祸及众人之败以酒亡者实如来诲虽然徐偃王行仁义而亡今令不絶仁义燕哙以让失社稷今令不禁谦退鲁因儒而损今令不弃文学夏商亦以妇人失天下今令不断婚姻而将酒独急者疑但惜榖耳非以亡王为戒也  

戒子【`司马徽`】  

闻汝充役室如悬罄何以自办论徳则吾薄说居则吾贫勿以薄而志不壮贫而行不髙也  

与王匡【`胡母班`】  

仆与太傅马公太仆赵岐少府阴修俱受诏命闗东诸郡虽实嫉卓犹以衔奉王命不敢玷辱而足下独囚仆于狱欲以衅鼓此悖暴无道之甚者也死人之所难然耻为狂夫所害若亡者有灵当诉足下于皇天亡人子二人则君之甥身没之后慎勿令临仆尸骸也  

蜀先主答孙权  

备与璋托为宗室冀凭英灵以匡汉朝今璋得罪左右备独竦惧非所敢闻愿加寛贷若不获请备当散发归于山林  

其二  

益州民富强土地险阻刘璋虽弱足以自守今暴师于蜀汉转运于万里欲战克攻取举不失利此吴起不能定其规孙武不能善其事也识者见操失利于赤壁谓其力屈无复逺志今操三分天下已有其二将欲饮马于沧海观兵于吴会何肯守此坐须老乎今同盟无故自相攻伐借枢于操使敌承其隙非长计也  

与闗云长【`蜀诸葛亮`】  

孟起兼资文武雄猛过人一世之烈黥彭之徒当与益徳并驱争先未若髯之絶伦逸羣也  

与兄瑾【`诸葛亮`】  

殷往嗣秀才之侨肹者也东呉菰芦中乃有竒伟如此人  

其二  

瞻今已八岁聪恵可爱嫌其早成不为重器  

与蒋琬【`诸葛亮`】  

孝起前为吾说正方腹中有鳞甲乡党以为不可近吾谓鳞甲者但不当犯之耳不圗复有苏张之事也  

与张裔【`诸葛亮`】  

君昔在栢下营壊吾之用心食不知味后流迸南海相为悲叹寝不安席及其来还委付大任同奨王室自以为与君古之石交也石交之道举雠以相益割骨肉以相明犹不相谢也况吾但委意于元俭而君不能忍耶  

其二  

去妇不顾门萎韭不入园以妇人之性草菜之情犹有所耻想忠壮者意何所之  

与留府长史叅军【`诸葛亮`】  

姜伯约忠勤时事思虑精密考其所有永南季常诸人不如也其人凉州上士也  

诫子【`诸葛亮`】  

夫君子之行静以修身俭以养徳非澹泊无以明志非宁静无以致逺夫学须静也才须学也非学无以广才非静无以成学慆慢则不能研精险躁则不能理性年与时驰意与岁去遂成枯落悲叹穷庐将复何及  

谏诸葛亮书【`杨颙`】  

为治有体上下不可相侵请为明公以作家譬之今有人使奴执畊稼婢典炊爨鸡主司晨犬主吠盗牛喘重载马渉逺路私业无旷所求皆足雍容髙枕饮食而已忽一旦尽欲以身亲其役不复付任劳其体力为此碎务形疲神困终无一成岂其知之不如奴婢鸡狗哉失为家主之法也是故古人称坐而论道谓之王公作而行之谓之士大夫故邴吉不问横道死人而忧牛喘陈平不肯知钱榖之数云自有主者彼诚达于位分之体也今明公为治乃躬自校簿书流汗竟日不亦劳乎  

与诸葛亮书【`汉马良`】  

闻雒城已拔此天祚也尊兄应期赞世配业光国魄兆见矣夫变用雅虑审贵垂明于以简才宜适其时若乃和光悦逺迈徳天壤使时闲于听世服于道齐髙妙之音正鲁卫之声并利于事无相夺伦此乃管弦之至牙旷之调也虽非锺期敢不击节  

与所亲【`蜀张裔`】  

近者渉道昼夜接宾不得休息人自敬丞相长史男子张君嗣附之疲倦欲死  

临终与孔明【`马谡`】  

明公视谡犹子谡视明公犹父愿深惟殛鲧用禹之义使平生之交不亏于此谡虽死无恨于黄壤也  

荅王商【`秦宓`】  

以国君之贤子为良辅不以是时建萧张之业未足多也仆得曝背乎陇亩之中诵颜氏之箪瓢咏原宪之蓬戸时翱翔于林泽与沮溺之等俦听玄猿之悲吟察鹤鸣于九皋安身为乐无忧为福处空虚之名居不灵之龟知我者稀则我贵矣斯乃仆得志之秋也何困苦之戚焉  

魏武帝与杨太尉书  

操白与足下同海内大义足下不遗以贤子见辅比中国虽靖方外未夷今军征事大百姓骚扰吾制钟鼓之音主簿宜守而足下贤子恃豪父之势每不与吾同懐即欲直绳顾颇恨恨谓其能改遂转寛舒复即宥贷将延足下尊门大累便令刑之念卿父息之情同此悼楚亦未必非幸也谨赠足下锦裘二领八节角桃杖一枝官绢五百匹钱六十万四望通幰七香车一乗青牸牛二头八百里骅骝马一匹赤戎金装鞍辔十副铃苞一具驱使二人并遗足下贵室错杂彩罗縠裘一领织成鞾一量有心青衣二人长奉左右所奉虽薄以表吾意足下便当慨然承纳不致往返  

武帝答袁绍  

董卓之罪暴于四海吾等合大众兴义兵而逺近莫不向应此以义动故也今幼主微弱制于奸臣未有昌邑亡国之衅而一旦改易天下其孰安之诸君北面我自西向  

武帝遗孙权书  

近者奉辞伐罪旌麾南指刘琮束手今治水军八十万众方与将军会猎于吴  

武帝与荀彧  

与君共事已来立朝廷君之相为匡弼君之相为举人君之相为建计君之相为密谋亦以多矣夫功未必皆野战也愿君勿让  

其二  

郭奉孝年不满四十相与周旋十一年险阻艰难皆共罹之又以通达见世事无所疑滞欲以后事属之何意卒尔失之悲痛伤心今表赠其子满千户然何益亡者追念之感深且奉孝乃知孤者也天下之人相知者少又以此痛惜柰何  

武帝与锺繇  

得所送马甚应其急闗右平定朝廷无西顾之忧足下之勲也昔萧何镇守闗中足食成军亦适当耳  

卞后与杨太尉夫人  

卞顿首贵门不遗贤郎辅佐每感笃念情在凝至贤郎盛徳煕妙有盖世文才阖门钦敬寳用无已方今骚扰戎马屡动主簿股肱近臣征伐之计事须敬咨官立金鼓之节而闻命违制明公性急忿然在外辄行军法卞姓当时亦所不知闻之心肝涂地惊愕断絶悼痛酷楚情不自胜夫人多容即见垂怒故送衣服一笼文绢百疋房子官锦百斤私所乗香车一乗牛一头诚知微细以达往意望为收纳  

文帝与大理王朗  

生有七尺之形死为一棺之土唯立徳扬名可以不朽其次莫如着篇籍疫疠数吉士人雕落余独何人能全其寿  

文帝答繁钦  

披书欢笑不能自胜顷守官王孙世有女曰琐年始九岁梦与神通寤而悲吟哀声激切渉厯六载于今十五素颜玄发皓齿丹唇提袂徐进扬蛾微眺芳声清激逸足横集然后修容饰妆改曲变度斯谓声协锺石气应风律今之妙舞莫巧于绛树清歌莫善于宋臈岂能上乱灵祗下变庶物漂悠风云横厉无方若斯也哉固非车子喉转长吟所能逮也吾练色征声雅应此选谨卜良日纳之闲房  

文帝赐刘桢  

物因人为贵故在贱者之手不御至尊之侧今虽取之勿嫌其反也  

文帝与吴监  

中国珍果甚多蒲桃当其朱夏渉秋尚有余暑醉酒宿酲掩露而食甘而不■〈飠肙〉脆而不酸冷而不寒味厚汁多除烦解倦酿以为酒甘于曲糵喜醉而易醒道之固已流■〈土羡〉咽嗌况亲食之南方有橘醋正裂人牙时有甜耳他方之果宁有匹者  

文帝与锺繇  

袁王国士更为唇齿荀宏劲悍往来鋭师真君侯之勍敌左右之深忧也  

与杨训【`魏崔琰`】  

省表事佳耳时乎时乎会当有变【`曹公进爵为王训表称颂琰戒之曹公见之遂杀琰疑其异已也`】  

荅张纮【`陈琳`】  

自仆在河北与天下隔此间率少于文章易为雄伯故使仆受此过差之谈非其实也今景兴在此足下与子布在彼所谓小巫见大巫神气尽矣  

上陈思王【`刘桢`】  

君侯采庶子之春华忘家丞之秋实为上招谤其罪不小愚实惧焉  

与刘公干书【`应璩`】  

鹑鷃栖翔凤之条鼋鼍游升龙之渊识真者所为愤结也  

与曹公【`应璩`】  

昔汉光武与戴子良有抚尘之好  

与尚书诸郎书【`应璩`】  

檀氏园葵菜繁茂藷蔗瓜芋亦离离尚萌未知三生复何种植  

与刘文爽书【`应璩`】  

足下内挹叔夷之清节外播二南之恵政徳教加于百姓要道过于侏国之卿也  

与阴中夏书【`应璩`】  

体正者则检于人质弱者则陋于众  

与许子俊书【`应璩`】  

足下以方刚之盛年应不羁之劲勇将发虓虎之威致霜雪之诛擒呉枭蜀定功万里而刘备不下山孙权不出水武力不奋猛气畜勇其毒何如  

与龎恵恭书【`应璩`】  

顷见所上利民之术植济南之榆栽汉中之漆  

报燕中尉樊彦皇【`应璩`】  

登舆北践燕赵路分当化银龟以为黄变青组以为紫  

荅司马懿【`田豫`】  

年过七十而以居位譬如钟鸣漏尽而夜行不休是罪人也  

与司马懿【`郭淮`】  

五子哀恋思念其母其母既亡则无五子五子若殒亦复无淮  

与虞翻【`吴长沙桓王孙策`】  

今日之事当与卿共之勿谓孙策作郡吏相待也  

呉大帝与曹操  

春水方生公宜速去  

上孙权【`周瑜`】  

刘备以枭雄之姿而有闗侯张飞熊虎之将必非久屈为人用者愚谓大计宜徙备置呉盛为筑宫室多其美女玩好以娯其耳目分此二人各置一方使如瑜者得挟与攻战大事可定也今猥割上地以资业之聚此三人者俱在疆埸恐蛟龙得云雨终非池中物也  

与孔融【`张纮`】  

虞仲翔前颇为论者所侵美玉琱磨益光不足以损  

与汉昭烈【`鲁肃`】  

龎士原非百里才也使处治中别驾之任始当展其骥足耳  

与全琮【`陆逊`】  

子弟茍有才不忧不用不宜私出以要荣利若其不佳终为取祸  

与友人论草书【`皇象`】  

欲见草书宜得精毫■〈艹穴允，上中下〉笔曲委宛转不叛散者纸当得滑密不粘污者墨又须多胶绀黝者如逸豫之余手调适而心佳娯可以小展  

与弟【`虞翻`】  

长子容当为求妇逺求小姓足使生子天之福人不在贵族芝草无根醴泉无源  

与客【`虞翻`】  

仆闻琥珀不取腐芥磁石不受曲针过而不存不亦宜乎  

临终授书【`孙仲竒妹`】  

镜与粉盘与郎香奁与若欲其行身如明镜纯如粉誉如香  

## 文章辨体彚选卷二百六十一

（明）贺复征 编  

○尺牍三  

与阮瞻书【`晋东海王越`】  

礼年八岁出就外傅明始可以加师训之则十年曰幼学明可以渐先王之教也然学之所入浅礼之所安深是以闲习礼容不如式瞻仪度讽诵遗言不如亲承音旨小儿毗既无令淑之质不闻道徳之风望诸君时以闲豫周旋诲接  

与从弟琇书【`羊祜`】  

吾以布衣忝荷重任每以尸素为媿天命既隆惟江南未夷此人臣之责是以不量所能毕力呉会当凭朝廷之威赖士大夫之谋以余克之举除万世之患年已朽老既定边事当自角巾东路还归乡里于坟墓侧为容棺之墟假日视息思与后生味道此吾之至愿也以凡才而居重位何能不惧盈满之责耶疏广吾师也圣主明恕当不夺微志尔  

与傅咸【`杨济`】  

江海之流混混故能成其深广也天下大器非可稍了而相观每事欲了生子痴了官事官事未易了也了事正作痴复为快耳左丞总司天台维正八座此未易居以君尽性而处未易居之任益不易也想虑破头故具有白  

荅杨济【`傅咸`】  

卫公云酒色之杀人此甚于作直坐酒色死人不为悔逆畏以直致祸此由心不正直正欲以茍且为明哲耳自古以直致祸者当自矫枉过直或不忠允欲以亢厉为声故致忿耳安有悾悾为忠益而当见疾乎  

与从弟孝征【`孙氏琼钮滔母`】  

省尔讥我以养鹄乃戒以卫懿灭毙之祸斯言惑矣吾未之取卫懿之好民无役车之载鹤有乗轩之饰祸败之由由乎失所若乃开圃匹于灵囿沃池矩乎神沼文鱼跃于白水素鸟翔乎神州岂非周文之徳大雅所修哉夫嘉肴旨酒非不美也夏禹盛以陶豆殷纣贮以玉杯而此圣以兴彼愚以灭盖置之失所如其无失来难可施乎  

与虞定夫人荐环夫人【`孙氏琼`】  

琼闻兴贤崇徳圣主令典旌善表操有邦盛务伏见族祖呉国亡民富春孙彦妻环少厉令节服膺道教逮适孙氏恪居妇职宗姻有声奉礼未周彦母丧殒半年彦奄亡没环率礼奉终抗义明节倾竭私产以供葬送礼服既终前无立子家欲改醮誓而不许  

与妹刘氏【`陈氏徐藻妻`】  

见伟方所作先君诔其述咏勲徳则仁风靡坠其言情诉哀则孝心以叙执咏反复感赖交集辄不自量有疑一言略陈所懐庶备起予先君既体弘仁义又动则圣检道长祚短时乏识真荣位未登髙志不遂本不标方外迹者也老荘者絶圣弃智浑齐万物等贵贱忘哀乐非经典所贵非名教所取何必辄引以为喻耶可共详之  

与褚陶【`张华`】  

二陆龙跃于江汉彦先凤鸣于朝阳自此以来尝恐南金已尽而复得之于吾子故知延州之徳不孤渊岱之寳不尽  

荅雷焕【`张华`】  

所致详剑文乃干将也莫邪可复至不虽然天生神物终当合耳  

与弟云【`陆机`】  

此间有一伧父欲作三都赋须其成以覆酒瓿耳  

与杨彦明书【`陆云`】  

陆云白省示累纸重存往会益以増叹年时可喜何速之甚昔年少时见五十公去此甚逺今日冉冉已近之已耳顺之年行复为忧叹也柯生而多悦乐春未厌秋风行戒已悲落叶矣人道多故欢乐恒乏遨游此世当复几时各尔永隔良会每难懐想亲爱寤寐无忘书无所悉  

与平原书【`陆云`】  

一日案行并视曹公器物床荐席具寒夏被七枚介帻如呉帻平天冠逺游冠具在严器方七八寸髙四寸余中无鬲如呉小人严具床刷腻处尚可识疏枇剔齿纎綖皆在栻目黄絮二在垢垢黒目泪所沾洿手衣卧笼挽蒲棋局书箱亦在奏案大小五枚书车又作岐案以卧视书扇如呉扇要扇亦在书箱想兄识彦髙书箱甚似之笔亦如呉笔砚亦尔书刀五枚琉璃笔一枝所希闻景初三年七月刘婕妤析之见此期复使人怅然有感处器物皆素今送邺宫大尺间数前已白其繐帐及望墓田处是清河时台上诸竒变无方常欲问曹公使贼得上台而公但以变谲因旋避之若焚台当云何此公似亦不能止文昌殿北有阁道去殿文内中在东殿东便属陈留王内不可得见也  

其二  

三上台曹公藏石墨数十万斤云烧此消复可用然烟中人不知颇见之不今送二螺省曹公遗事天下多意长才乃当尔作弊屋向百年于今正平夷塘乃不可得壊便以斧斫之耳尔定以知吏称其职民安其业也  

与兄弟书【`寡妇淑`】  

盖闻君子导人以徳矫俗以礼是以烈士有不移之志贞女无回二之行淑虽妇人窃慕杀生成义死而后已夙遘祸罚丧其所天男弱未冠女幼未笄是以僶俛求生将欲长育二子上奉祖宗之嗣下继祖祢之礼然后觐于黄泉永无惭色仁兄徳弟既不能厉髙节于弱志发明徳于闇昧许我从人逼我于上乃命官人讼之简书夫智者不可惑以事仁者不可胁以死晏婴不以白刃临颈改正直之辞梁寡不以毁形之痛忘执节之义髙山景行岂不思齐计兄弟备托学门不能匡我以道博我以文虽曰既学吾谓之未也  

谢遣妻孙氏书【`许迈`】  

歘闻悬雷之响山鸟之鸣自为箫韶九成不能胜也偶景青窓之下栖息岩岫之室以为殿堂广厦不能过也情愿所终志絶于此吾其去矣长离别矣  

荅夫许迈【`孙氏`】  

愚下不才侍执巾栉荣华福禄相与共之如何君子驾其大义轻见斥逐若以此处遐旷非妇人所便昔梁生渉岭孟光是携箫史登台秦女不舍卫人修义夫妻同行老莱逃名伉俪俱逝岂非古人嘉遯之举者许君乖离矣  

荅许长史【`王夫人云林右英`】  

夫学道者当得专道注真情无散念揆奢侈保冲白寂然如密有所覩煕然如潜有所得专专似临深谷战战如履薄冰始得道之门耳犹未得道之室也所谓为难者学道也所谓为易者学道也寂然沉味保和天真注神栖灵耽研六府惜精闭牝无视无听此道之易也即是不能行此者所以为难许侯研之哉斧子莹之哉堕之者祸败积矣  

授荅许长史【`王夫人`】  

凝心虚形内观洞府抱玄守神专守真一者则头发不白秃者更■〈髟人彡，上中下〉未有以百思纒胸寒热破神营此官务当此风尘口言吉凶之会身扉得失之门众忧若是万虑若此虽有真心固为不笃抱道不行握寳不用而自然望头不白者亦希闻也玉醴金浆玄生神梨方丈火枣玄光灵芝我当与山中许道士不以与人间许长史也  

六月一十九日夜授杨羲书【`九华安妃紫清上宫`】  

日者霞之实霞者日之精君唯闻服日实之法未见知餐霞之精也夫餐霞之经甚秘致霞之道甚易此谓体生玉光霞暎上清之法也眼者身之镜耳者体之牖视多则镜昏听众则牖闭妾有磨镜之石决牖之术即能彻洞万灵眇察絶响可乎面者神之庭发者胸之华心悲则貌焦脑灭则发素所以精元内丧丹精损竭也妾有童面之经还白之法可乎精者体之神明者身之寳劳多则精散营竟则明消所以老随气落耄已及之妾有益精之道延明之经可乎此四道乃上清内书立验之真章也方欲献示以补助君之明照耳  

与亲故【`刘琨`】  

吾枕戈待旦志枭逆虏恒恐祖生先吾着鞭  

与人【`王澄`】  

彦国吐佳言如锯木屑霏霏不絶诚为后进领袖也【`谓胡母辅之也`】  

其二  

儿微风气日上足散人懐  

与人【`王导`】  

周侯雅流弘器何可得遗【`周为荆州盗傅密等所败未得用`】  

寄王廙【`王导`】  

虎■〈牜屯〉虎犊还其所如  

与僚属【`王敦`】  

昔王辅嗣吐金声于中朝卫玠今复玉振于江表不意永嘉之中复闻正始之音阿平若在当复絶倒  

与王导【`王敦`】  

温太真别来几日作如此事当募人生致之自拔其舌【`杨云观敦与导书如此敦之逆谋导岂不知盖坐观成败敦胜则从敦晋胜则从晋千古漏网之贼也其得美名者子孙贵盛弥缝之也`】  

上琅琊王荐南人士【`顾荣`】  

陆士光真正清贵金玉其质甘季思忠欵尽诚胆干殊快殷元质略有明规文武可施用荣族兄公让明亮守节困不易操会稽杨彦明谢行言皆服膺儒教足为公望贺生沉潜青云之士陶恭兄弟才干虽少实事极佳凡此诸人皆南金也  

报虞预论杨方【`贺循`】  

此子开拔有志意只言异于凡猥耳不圗伟才如此其父甚有竒名出其胸臆乃是一国所推如方者乃是荒  

菜之特苖卤田之善秀姿质已良但染未足耳移植丰壤必成佳谷  

责子【`湛氏陶侃母`】  

汝为吏以官物见饷非惟不能益吾反以増吾忧也  

荅庾亮【`陶侃`】  

古人三败君侯始二当今事急不宜教尔  

荅王敦【`刘隗`】  

鱼相忘于江湖人相忘于道术竭股肱之力效之以忠贞吾之志也  

与王导【`陆玩`】  

昨食酪小过通夜委顿民虽呉人几为伧鬼  

临终与庾亮书【`孔坦`】  

未谓疾苦遂至顿弊自省绵绵奄忽无日修短命也将何所悲但以身往名没朝恩不报所懐未叙即命多恨耳足下抗威顾盼名震天下榱椽之佐常顾下风使九服式序四海一统若死而有灵潜听风烈  

荅诸葛恢【`庾亮`】  

贤女尚少故其宜也感念亡儿若在初没【`亮子妇为诸葛女将改适`】  

与殷荆州【`顾恺之`】  

地名破冢真破冡而出行人安稳布颿无恙  

与殷浩【`庾翼`】  

王夷甫先朝风流士也然吾薄其立名非真而始终莫取若以道非虞夏自当超然独往而不能谋始大合声誉极致名位正当抑扬名教以静乱源而乃髙谈荘老说空终日虽云谈道实长华竞及其末年人望犹存思安竞乱寄命推务而甫自称述狥小好名既身困边尘弃言非所凡明徳君子遇会处际宁可如是而世皆然之益知名实之未定弊风之未革也  

荅殷豫章送折角如意【`庾翼`】  

得所致虽是败物犹欲理而用之  

与羲之【`庾翼`】  

吾昔有伯英章草十纸过江亡失常叹妙迹永絶忽见足下荅家兄书焕若神明顿还旧观【`杨云庾翼初不服右军故有野雉之言及见右军与庾亮书乃深服之犹呉道玄之于张僧繇宋思陵之于呉傅朋也`】  

与桓温【`孙盛`】  

州遣从事观采风声进无威凤来仪之美退无鹰鹯抟击之用徘徊湘川将为怪焉  

与支遁【`谢安`】  

思君日积计辰倾迟知欲还剡自治甚以怅然人生如寄耳顷风流得意之事殆为都尽终日蹙蹙触事惆怅唯迟君来以晤言消之一日当千载耳此多山水山县闲静差可养疾事不异剡而医药不同必思此縁副其积想也  

荅王坦之【`谢安`】  

知君思想爱惜之至仆所求者声谓称情义无所不可为聊以自娯耳若絜轨迹崇世教非所拟议亦非所屑尝谓君粗得鄙趣者犹未悟之濠上耶故知莫道未易为人  

与王羲之【`谢安`】  

敬和栖托好佳  

荅谢安【`王坦之`】  

具君雅旨此是诚心而行独往之美恐非大雅中庸之谓意者以为人之体韵犹器之方圎方圎不可错用体韵岂可易处各顺其方以弘其业则岁寒之功必有成矣吾子少立徳行体议淹允加以令地优游自居佥曰之谈咸以清逺相许至于此事实有疑焉公私二三莫见其可以此为濠上悟之者得无鲜乎且天下之寳故为天下所惜想君幸复三思  

与韩康伯【`俞益期`】  

槟榔信南游之可观子既非常木亦特竒大者三围髙者九丈叶聚树端房栖叶下华秀房中子结房外其擢穂似黍其缀实似榖其皮似桐而厚其节似竹而穊其内空其外劲其屈如覆虹其申如缒绳本不大末不小上不倾下不斜稠直亭亭千百若一歩其林则寥朗庇其荫则萧条信可以长吟可以逺想矣性不耐霜不得比植必当遐树海南辽然万里弗遇长者之目自令人恨深  

与袁虎【`郗超`】  

殷子思求良朋托好足下勿以开美求之【`刘孝标曰此语疑劝袁勿友殷自爇其美杨云世目袁为开美故子敬诗曰袁生开美度`】  

与弟姊【`谢玄`】  

此二日东行游歩园中已极有在家湖行模也姊想触此亦小有可散  

与兄【`谢玄`】  

居家大都无所为正以垂纶为事足以永日北固山下大有鲈鱼一出手钓得四十九枚  

与桓温【`习凿齿`】  

不遇明公荆州老从事耳  

荅殷浩【`王羲之`】  

吾素志无廊庙王丞相欲内吾誓不许之手迹犹存由来尚矣不于足下叅政而方进退俟儿婚女嫁便怀尚子平之志数与亲知言之非一日也  

与吏部郎谢万【`王羲之`】  

以君迈往不屑之韵而俯同羣辟诚难为意也然所谓通识正自当随事行藏乃为逺耳愿君每与士之下者同则尽善矣食不二味居不重席此复何有而古人以为美谈济否所由实在积小以致髙大君其存之  

与会稽王【`王羲之`】  

今虽有可欣之会内求诸已而所忧乃重于所欣以区区呉越经纬天下十分之九不亡何待愿令诸军皆还保淮须根立势举谋之未晩  

与桓温【`王羲之`】  

谢万才流经通处廊庙参讽议故是后来一器而今屈其迈往之气以俯顺荒余近是违才易务矣  

与周益州【`王羲之`】  

省足下别疏具彼土山川诸竒扬雄蜀都左太冲三都殊为不备悉彼故为多竒益令其游目意足也可得果当告卿求迎少人足耳至时示意迟此期真以日为岁想足下镇彼土未有动理耳要欲及卿在彼登汶领峨眉而旋实不朽之盛事但言此心以驰于彼矣  

与谢安【`王羲之`】  

蜀中山水如峨眉山夏含霜雹碑板之所闻昆仑之伯仲也  

与人【`王羲之`】  

张芝临池学书池水尽黒使人耽之若是未必后之也  

与兄子猷【`王献之`】  

兄伯萧索寡会遇酒则酣畅忘返乃可自矜  

与袁宜都论啸【`桓玄`】  

读卿歌赋序咏音声皆有清味然以啸为髣髴有限不足以致幽音将未至耶夫契神之音既不俟多赡而通其致茍一音足以究清和之极阮公之言不动苏门之听而微啸一鼔玄黙为之解颜若人之兴逸响惟深也哉  

荅索商【`张天锡`】  

吾非好行行有得也观朝荣则敬才秀之士玩芝兰则爱徳行之臣覩松竹则思贞操之贤临清流则贵廉洁之行览蔓草则贱贪秽之吏逢飙风则恶凶狡之徒若引而申之触类而长之庶无遗漏矣  

与子【`陶潜`】  

少来好书偶爱静闲开卷有得便欣然忘食见树木交荫时鸟变声亦复欢尔有喜尝亦五六月中北窓下卧遇凉风暂至自谓是羲皇上人  

其二  

汝旦夕之费自给为难今遣此力助汝薪水之劳亦人子也可善遇之  

问行帖【`无名氏`】  

天气且未佳汝定成行否寒食近得且住为佳耳杨云此帖或以为真卿书非也乃真卿写晋人帖辞耳【`或以为右军帖亦无的证故标以无名氏附晋人杂帖云　宋辛稼轩词宦游吾倦矣玉人留我住道明日是落花寒食得且住为佳耳晋人之语一入声律其妙如此`】  

与行脚僧【`西竺十岁和尚`】  

三峨髙出五岳秀甲九州岛震旦国第一山也  

与祖逖【`石勒`】  

天下之恶一也叛臣逃吏吾之深仇将军之恶犹吾恶也  

荅王谧【`佛圗澄`】  

昔人不爱尺璧而重寸阴观其所存似不在长年耳檀越既履顺而游性重佛理以御心因此而推复何羡之于遐龄耶聊想斯理久以得之为复詶来性耳  

与慕容垂【`符谀`】  

符坚王猛皆人杰也谋为燕患为日久矣今若乗机不赴恐燕之君臣将有甬东之诲  

荅妻苕华书【`竺僧虔`】  

夫事君以治一国未若弘道以济万邦事亲以成一家未若弘道以济三界发肤不毁俗中之近言耳但吾徳不及逺未能兼被以此为愧然积篑成山亦冀从微至着也日披袈裟振锡杖饮清流咏波若虽王公之服八珍之饍铿锵之声炜晔之色不与易也若能悬契则同期于泥洹矣且人心各异有若其面卿之不乐道犹我之不慕俗矣杨氏长别离矣万世因縁于今絶矣岁聿云暮时不我与学道者当以日损为志处世者当以及时为务卿年徳并茂宜速有所慕莫以道士经心而坐失盛年也  

## 文章辨体彚选卷二百六十二

（明）贺复征 编  

○尺牍四  

与子恢之【`宋王敬弘`】  

彼秘书有限故有竞期请无限故无竞吾欲使汝处不竞之地  

与弟晦【`谢瞻`】  

吾得启体幸全亦何所恨弟思自勉励为国为家  

与庐陵王义真【`谢灵运`】  

会稽既丰山水是以江左嘉遯并多居之但季世慕荣幽栖者寡或复才为时求弗获从志至若王弘之拂衣归耕踰厯三纪孔淳之隐约穷岫自始迄今阮万龄辞事就闲纂成先业浙河之外栖迟山泽如斯而已既逺同羲唐亦激贪厉竞殿下爱素好古常若布衣每意昔闻虚想岩穴若遣一介有以相存真可谓千载盛美也  

与弟【`谢灵运`】  

闻恶道溪中九十九里有五十九滩王右军游此恶道叹其竒絶遂书突星濑于石  

荅丘珍孙【`王僧达`】  

褚先生从白云旧矣古之逸人或留虑儿孙或使华阴成市而此子索然唯朋松石介于孤峰絶岭者积数十载近故要其来此冀慰日夜比谈讨芝桂借访薜萝若已窥烟波临沧州矣知君欲见之辄当申譬  

与颜竣【`刘瑀`】  

朱修之三代叛兵也一朝居清油幕下作谢宣明面孔向人  

荅人劝仕【`沈麟士`】  

鱼悬兽槛天下一契圣人玄悟所以每履吉先吾诚未能景行坐忘何为不希企日损  

荅呉兴守张永【`沈麟士`】  

明府徳履冲素留心山谷民是以被褐负杖忘其疲病必欲饰混沌以蛾眉冠越客于蝉冕走虽不敏请附髙节有蹈东海而死耳未忍受此黥劓  

戒子【`齐王僧虔`】  

汝年入立境方应从宦兼有室累何处复得下帷如王郎时耶各尔身已切岂复闗吾耶鬼惟知爱深松茂栢宁复知子弟毁誉因汝有感故畧叙胸懐  

戒子【`张融`】  

吾生平所善自当凌云一笑三千买棺无制新衾左手执孝经老子右手执小品法华经以吾平生风调何至使妇人行哭失声不须暂停闺合  

与亲知【`刘休`】  

虞公散发海隅同古人之美而东都之送殊不蔼蔼【`杨云王俭与虞玩之言论相不饶玩之归俭不出送倾朝无饯者休与亲知故云`】  

答鱼复侯【`宗测`】  

少有狂疾寻山采药逺来至此量腹而进松术度形而衣薜萝澹然已足岂容当此横施  

答豫章王【`宗测`】  

性同鳞羽爱止山壑眷恋松云轻迷人路有若狂者忽不知老至而今鬓已白岂容课虚责有限鱼鸟慕哉  

与谢瀹【`谢朏`】  

今致数斛酒可力饮此勿豫人事  

诫当阳公书【`梁简文帝`】  

汝年时尚幼所阙者学可久可大其唯学与所以孔丘言吾尝终日不食终夜不寝以思无益不如学也若使面墙而立沐猴而冠吾所不取立身之道与文章异立身先须谨重文章且须放荡  

荅虞中书书【`陶弘景`】  

栖六翮于荆枝望绮云于青汉者有日于兹矣而春华来被草石开鲜辞动情端志交矜曲信知邻徳之谈无虚往牍夫子虽迹纒朱阁而心期岱岭岂但散发乎髙岫似将飞霜于絶谷良为钦哉野人幸得托形崇阜息影长林每对月流叹临风轸慨徒事累可豁而发容难待自非齐生死于一致者能不心热者乎举世悠悠孰云同此倘遇知已相与共忧朅来虞公兹焉可迈何为栖栖空劳鼔缶迨及暇日有事还童不亦皎洁当年无忸前修也  

山中荅谢中书书【`陶弘景`】  

山川之美古来共谈髙峰入云清流见底两岸石壁五色交辉青林翠竹四时俱备晓雾将歇猿鸟乱鸣日夕欲颓沉鳞竟跃实是欲界之仙都自康乐以来未复有能与其竒者  

报博士刘香书【`沈约`】  

生平爱嗜不在人中林壑之欢多与时夺日暮涂殚此心往矣犹复少存闲逺征懐清旷结宇东郊匪云止息政复颇寄夙心时得休偃仲长游居之地休琏所述之美望慕空深何可髣髴君爱素情多恵以二赞辞采研富事义毕举句韵之间光影相照便觉此地自然十倍故知丽辞之益其事弘多辄当置之阁上坐卧嗟觉  

荅郭峙书【`刘竣`】  

闻君子旧矣但人非豕鹿转加迟滞波驳雨滞动间山川故无由交羽觞荐杂佩睨浮云以搔首临清风而浩歌变燧回星亦云劳止  

与施从事【`呉均`】  

故彰县东三十五里有青山絶壁干天孤峰入汉緑嶂百重清川万转归飞之鸟千翼竞来企水之猨百臂相接秋露为霜春萝被径风雨如晦鸡鸣不已信足荡累颐物悟衷散赏  

与朱元思【`呉均`】  

自富阳至桐庐一百许里水皆缥碧千丈见底游鱼细石直视无碍急湍甚箭猛浪若奔夹峰髙山皆生寒树负势竞上互相轩邈争髙直指千百成峰泉水激石泠泠作响好鸟相鸣嘤嘤成韵经纶昔务咸窥谷忘返矣  

与何烱【`刘孝标`】  

吁超超越俗如半天朱霞歊矫矫出尘如云中白鹤皆俭岁之粱稷寒年之纎纩  

荅袁聿修【`魏邢卲`】  

老夫匆匆意不及此敬承此旨吾无间然弟昔为清郎今日复作清卿矣  

与王昕【`北齐邢子良`】  

贤弟弥郎意识深逺旷达不羁简于造次言必诣理吟咏情性往往丽絶恐足下方难为兄不暇忧其不进也  

与人【`唐王绍宗`】  

鄙夫书无二者特由水墨之积习耳常精心率意虚神静思以取之吴中陆大夫常以余比虞君以不临写故也闻虞被中画腹正与余同  

寄东方虬【`陈子昻`】  

文章道丧五百年汉魏风骨晋宋莫传然而有可证者尝观齐梁诗彩丽竞繁而兴寄都絶每以永叹昨见明公孤桐篇骨气端详音韵顿挫有金石声遂用洗心收视发挥幽郁不圗正始之音复覩于兹  

与韦五虚已书【`陈子昻`】  

命之不来也圣人犹无可柰何况于贤者哉仆尝窃不自量谓以为得失在人欲掲闻见抗衡当代之士不知事有大谬异于此望者乃令人惭愧悔赧不自知大笑颠蹶怪其所以者尔虚已足下何可言耶夫道之将行也命也道之将废也命也子昻其如命何雄笔雄笔弃尔归吾东山无汩我思无乱我心从此遁矣属病不得面谈书以述言子昻白  

招裴迪【`王维`】  

近臈月下景气和畅故山殊可过足下方温经猥不敢相烦輙独往山中憇感配寺与山僧饭讫而去北渉玄灞清月映郭夜登华子冈辋水沦涟与月下上寒山逺火明灭林外深巷寒犬吠声如豹村墟夜舂复与疎钟相间此时独坐僮仆静黙多思曩昔携手赋诗歩仄径临清流也当待春中卉木蔓发春山可望轻鯈出水白鸥矫翼露湿青皋麦陇朝雊斯之不逺倘能从我游乎非子天机清妙者岂能以此不急之务相邀然是中有深趣矣无忽因衔黄蘖人往不一一  

与魏居士【`王维`】  

古之髙者曰许由挂瓢于树风吹瓢恶而去之闻尧让临水而洗其耳耳非驻声之地声无染耳之迹恶外者垢内病物者自我此尚不能至于旷士岂入道者之门欤近有陶潜不肯把板屈腰见督邮解印绶弃官去后贫乞食诗云扣门拙言词是屡乞而多惭也常一见督邮安食公田数顷一惭之不忍而终身惭乎孔子曰我则异于是无可无不可  

与何员外书【`元结`】  

月日次山白何夫子执事皮弁时俗废之久矣非好古君子谁能存之忽蒙见赠惊喜无喻次山漫浪者也苦不爱便事之服时世之巾昔年在山野曽作愚巾凡裘异于制度凡裘领缁界缁縁缁带其余皆褐带聮后缝中腰前系愚巾顶方带方垂方缁葛为之玄丝为緌次山自衣带巾裘虽不为时人大恶亦尝辱其嗤诮方欲杂古人衣带以自免辱赠及皮弁与凡裘正相宜若风霜惨然出行林野次山则戴皮弁衣凡裘若大暑蒸湿出见宾客次山则戴愚巾衣野服野服大抵缁褐布葛为之也腰担为裳短襟为衣裳下及屦衣垂及膝下不审夫子异时归休适在山野能衣戴此者不乎若以为宜当各造一副送往元次山白  

与朱滔【`刘怦`】  

昌平有太尉乡司徒里不朽业也比忘上乐战不顾成败如安史者今复何有司徒圗之无贻悔  

与冯宿【`韩愈`】  

扬子云着太玄人皆笑之子云曰世不我知无害也后世复有扬子云必好之矣子云死近千载竟未有扬子云可叹也  

与萧俛【`柳宗元`】  

谗语转侈嚣嚣嗷嗷渐成狂人饰智求仕者更詈仆以悦雠人之心  

寄元稹【`白居易`】  

仆去年秋始游庐山到东西二林间香炉峰下见云水泉石胜絶因置草堂前有乔松十数株修竹千竿青萝为墙垣白石为桥道流水周于舍下飞泉落于檐间红榴白莲罗生池砌每一独往动弥旬日平生所好尽在其中不惟忘归可以终老  

荅张生【`崔氏`】  

玉环一枚是儿婴年所弄寄充君子下体之佩玉取其坚洁不移环取其终始不絶兼乱丝一絇文竹茶碾子一枚此数物不足见珍意者欲君子如玉之贞敝志如环不解泪痕在竹愁绪萦丝因物达诚永以为好耳幽愤所锺千里神合春风多厉强饭为佳  

与王驾【`司空圗`】  

吾适已自编一鸣集且撑霆裂月劼作者之肝脾亦当吾言之不怍也  

荅田告南【`唐徐铉`】  

负鼎叩角顾庐筑岩各由其时不失其道在我而已何常之有  

## 文章辨体彚选卷二百六十三

（明）贺复征 编  

○尺牍五  

与谢希深欧阳永叔【`宋钱维演`】  

山行良佳少留龙门赏雪无遽归也  

寓书夷简【`王至清`】  

仆初与坦夫读书山寺论家人一卦坦夫独以孔子反身二字为此卦入证语乃今天子第有取于威如之吉使天下夫妇之主不得终始其义坦夫独不可以反身之说谏之而将顺至此乎安在其有证于尼父之一言也仆今知读书与仕宦自是两截事幸哉天以布衣终我身也虽然坦夫自今永保禄位矣何者有所废必有所爱能従人主所爱处有勲力焉亦必不爱爵禄以爱其人于众人之外也此一牍也先为相业唁后为相位贺惟坦夫两受之  

与范尧夫【`司马光`】  

久絶荣进之心委顺田里凡朝廷事未尝挂虑数年以来昏忘特甚诚不意一旦冒居此地故事多所遗忘朝中士大夫百人中所识不过三四如一黄叶在烈风中几何其不危坠也又为世俗妄被以虚名不知其人实无所有上下责望不轻如何应副深望教督以所不及随时示谕勿复形迹此不敢望于他人者也  

荅蔡天启【`王安石`】  

近附书想达此日安否如何何时南来日以企伫得书说同生基以色立是也所谓犹如野马熠熠清扰者日光入隙所见是也众生以识精水合此而成身众生为想所阴不依日光则不能见想阴既尽心光发宣则不假日光了了见此此即所谓见同生基也  

滁上与梅圣俞书【`欧阳修`】  

去年夏中因饮滁水甚甘问之有一土泉在城东百步许遂往访之乃一山谷中山势一面髙峯三面竹岭回抱泉上旧有佳木一二十株乃天生一好景也遂引其泉为石池甚清甘作亭其上号丰乐亭亦宏丽又于州东五里许灵溪上有二怪石乃冯延鲁家旧物移以至亭前广陵韩公闻之以细芍药十株见遗亦植于其侧其它花竹不可胜纪山下一径穿入竹筱蒙宻中豁然露尽遂得幽谷  

与仲仪书【`欧阳修`】  

新岁晴和不审尊体何似湖园清旷春物向荣然尚在遏音必未欲会聚其如闲适之趣幽静尤佳每苦纷劳但深倾羡也老年相知无几尺书相问畧亦无嫌余暇何惜数字少慰病翁然以自久无书不敢奉怪也  

上宋舍人书【`李觏`】  

觏不肖窃谓文之于化人也深矣虽五声八音或雅或郑纳诸聴闻而沦入心窍不是过也尝试従事于简策间其读虚无之书则心颓然而厌于世观军阵之法则心奋起而轻其生味縦横之说则思谲诡而忘忠信熟刑名之学则憙苛刻而泥廉隅诵隠遁之篇则意先驰于水石咏宫体之辞则志不出于奁匣文见于外心动乎中百变而百従之矣谅非淳气素具通识旁照则为其所败壊如覆手耳韩子有言曰儒以文乱徳岂谓是乎然则圣君贤辅将以使民迁善而逺罪得不谨于文哉  

与王安国【`冯京`】  

并门歌舞妙丽闭目不窥日以谈禅为事  

答冯京【`王安国`】  

若如所论未达禅理闭目不窥便是一重公案  

与王庆源【`苏轼`】  

髙宻风土食物稍佳但省租公库减削索然贫俭始至值岁饥人豪剽刼无虚日凡督捕奸凶五七十人近始肃然斗讼颇简稍葺治园亭居之亦粗可乐但值登髙西南引领即怅然终日近稍能饮酒终日可饮十五银盏他日粗可奉陪于瑞艹桥路上放謌倒载也  

与王定国【`苏轼`】  

数日卧病在告不审起居佳否知今日会两婿清虚阴森正好剧饮坐无狂客冰玉相对得无少澹否扶病暂起见与子由简大骂书尺往还正是搅人可憎之物公乃以此为喜怒乎仙人王逺云得此书当复剧口大骂之固应尔然而不可以徒骂也知公澹甚往发一笑  

与蔡景繁【`苏轼`】  

承爱女微疾今已必全安矣某病咳逾月不已虽无可忧之状而无憀甚矣临皋南畔竟添却屋三间极虚敞便夏蒙赐不浅胊山临海石室信如所谕前某尝携家一游时家有胡琴婢就室中作濩索凉州凛然有冰车铁马之声婢去久矣因公复起一念若果游此当有新篇果尔者亦当破戒奉和也呵呵  

其二  

近来颇佳徤一病半年无所不有今又一时失去无分毫在者足明忧喜浮幻举非真实因此颇知卫生之经平日妄念杂好扫地尽矣公比来诸况何如刬刷之来不少劳乎思渴之至非笔墨所能尽  

与毛维瞻【`苏轼`】  

岁云暮矣风雨凄然纸窻竹屋灯火青荧时于此间得少佳趣无由持献独享为愧想当一笑也  

与耘老【`苏轼`】  

今日无别事舟中十指如悬槌适有人致嘉酒遂独饮一杯醺然径醉念贾处士贫甚无以慰其意乃为作怪石古木一纸每遇饥时辄以开看还能饱人否若吴兴有好事者能为君月致米三石酒三斛终君之世者便以赠之不尔可令双荷叶收掌须添丁长以付之也  

答王敏仲【`苏轼`】  

轼垂老投荒无复生还之望昨与长子迈诀已处置后事矣今到海南首当作棺次当作墓仍留手疏与诸子死即塟海外庶几延陵季子嬴博之义生不挈棺死不扶柩此东坡家风也此外宴坐内照而已  

与滕达道书【`苏轼`】  

某闲废无所用心専治经书一二年间欲了却论语书易舍弟亦了却春秋诗虽拙学自谓颇正古今之误粗有益于世瞑目无憾往往又笑不会取快活是措大余业闻令子手笔甚髙见其写字想见其人超然者也  

其二  

示谕宜甫梦遇于传无有某闻见不广何足以质然冷暖自知殆未可以前人之有无为证也自闻此事而士大夫多异论意谓中途必一见得相叅扣竟不果此意众生流浪火宅纒遶爱贼故为饥火所烧然其间自有烧不着处一念清浄便不服食亦理之常无足怪者方其不食不可强使食犹其方食不可强使之不食也此间何必生异论乎愿公以食不食为旦暮以仕不仕为寒暑此外黙而识之若以不食为胜觧则与异论者相去无几矣偶蒙下问辄此奉广而已不罪不罪  

与王元直书【`苏轼`】  

黄州真在井底杳不闻乡国信息不审此日起居何如郎娘各安否此中凡百粗遣江边弄水挑菜便过一日每见一邸报须数人下狱得罪方朝廷综核名实虽才者犹不堪其任况仆顽钝如此其废弃固冝但有少望或圣恩许归田里得欵段一仆与子众丈杨宗文之流往来瑞草桥夜还何村与君对坐庄门吃瓜子炒豆不知当复有此日否存道奄忽使我至今酸辛其家亦安在人还详示数字余惟万万保爱  

与鲁直书【`苏轼`】  

晁君寄骚细看甚竒信其家多异材耶然有少意欲鲁直以已意微箴之凡人文字务使平和至足余溢为竒怪葢出于不得已尔晁文竒怪似差早然不可直云尔非谓其讳也恐伤其迈往之气当为朋友讲磨之语乃宜不知公谓然否  

与徐得之书【`苏轼`】  

得之晚得子闻之喜慰可知不敢以俗物为贺所用砚一枚送上须是学书时矣知似太早然俯仰间便自见其成立但催促吾侪日益潦倒耳恐得之惜别又复前去家中阙人抱孩儿深为不皇呵呵  

答吕熈道书【`蘓轼`】  

南都住半月恍然如一梦耳思企徳义每以怅然舎弟朴讷寡徒非长者轻势重徳谁肯相厚者湖州江山风物不类人间加以事少睡足真拙者之庆有干不外  

答参寥书【`苏轼`】  

専人逺来辱手书并示近诗如获一笑之乐数日喜慰忘味也某到贬所半年凡百粗遣更不能细说大畧祗似灵隠天竺和尚退院后却在一个小村院子折足铛中罨糙米饭吃便过一生也得其余瘴疠病人北方何尝不病是病皆死得人何必瘴气但苦无医药京师国医手里死汉尤多参寥闻此一笑当不复忧我也故人相知者即以此语之余人不足与道也未会合间千万为道善爱自重  

答言上人书【`苏轼`】  

去岁吴兴仓卒为别至今耿耿谴居穷陋往还断尽逺辱不遗尺书见及感怍殊深比日法体佳胜扎翰愈精健诗必称是不蒙见示何也雪斋清境发于梦想此间但有荒山大江修竹古木每饮村酒酢后曳杖放脚不知逺近亦旷然天真与武林旧游未见议优劣也何时会合一笑惟万万自爱  

与径山长老【`苏轼`】  

岭南万里不能死而归宿田野遂有不起之忧岂非命也夫然死生亦细故耳无足道者唯为佛为法为众生自重  

寄子瞻书【`佛印`】  

尝读退之送李愿归盘谷序愿不遇于主上者犹能坐茂树以终日子瞻中大科登金门上玉堂逺放寂寞之滨权臣忌子瞻为宰相耳人生一世间如白驹之过隙三二十年功名富贵转盼成空何不一笔勾断寻取自家本来面目万刼常在永无堕落縦未得到如来地亦可以骖驾鸾鹤翱翔三岛为不死人何乃胶柱守株待入恶趣昔有问师佛法在甚么处师云在行住坐卧处着衣吃饭处没理没会处死活不得处子瞻胸中有万卷书笔下无一点尘到这地位不知性命所在一生聪明要做甚么三世诸佛则是一个有血性的汉子子瞻若能脚下承当把一二十年富贵功名贱如泥土努力向前珍重珍重也  

答陈师仲【`苏辙`】  

辙少好为诗与家兄子瞻所为多少相若也子瞻既已得罪辙亦不复作诗然今世士大夫自亦不喜为诗以诗名世者葢无几人间有作者尤足贵也故仆得其所为辄讽咏终日譬如新病瘖人口不复歌闻有歌者犹能手足舞蹈以自慰释足下尚能以五百篇见惠耶茍有以慰我不必矜自口出也  

与胡少汲书平【`黄庭坚`】  

庭坚叩头晁嫂必孝友解事家居惟雍睦则不以细故伤大义亦使亡者无憾于下泉矣念兄当此多难能自奋发否公学道颇得力耶治病之方当深求禅悦照破生死之根则忧畏淫怒无处安脚病既无根枝叶安能为害投子聪老是出世宗师海会演老行不愧古人皆可亲近殊胜从文章之士学妄言绮语増长无明种子也聪老尤喜接髙明士大夫渠开卷论说便穿得诸儒鼻孔若于义理得宗趣却观旧所读书境界廓然六通四辟极省心力也然有道之士须以至诚恳恻归向古人所谓下人不精不得其真此非虚语  

答晦夫衡州使君书【`黄庭坚`】  

望之去后想令弟必将沂国入城其人亦肯调伏成家否诸子弟有従学之所否人生须辍生事之半养一佳士教子弟为十年之计乃有可望求得佳士既资其衣食温饱又当尊敬之而不倦乃可以尽君子之心而享其功每见士大夫家养门客畧与仆使同耳如此何縁得佳士蓺麻必不能为粟也向见令嗣眉目明秀但患未得师友耳厉之人夜半而生子求火甚急惟恐其似已也况长者乎无缘会面聊寄一笑  

与李端叔书【`黄庭坚`】  

数日来骤暖瑞香水仙红梅盛开明牕浄室花气撩人似少年时都下梦也但多病之余懒作诗耳公比来亦游戏翰墨间耶比得荆州一诗人髙荷极有笔力使之陵厉中州不减晁张但公不识耳  

与元不伐【`黄庭坚`】  

所谕家徒四壁应举蹉跎贫者士之常冨贵在天安可人力较耶知寸心不与万物俱尽则在此不在彼矣千万开拓胷次衡门之下古人不逺  

其二  

知命挟雌将雏下荆峡迎元明未得近音也文章殊不能下笔葢才智与齿发俱衰忧病又侵其半所谓吾犹昔人也有放浪石刻数种亦可以见其衰飒散诞矣  

投知已书【`张耒`】  

古之致精竭思以事一艺而其知不分者其心之所思意之所感必能自达于其技使人观其动作变态而逆得其悲欢好恶之微情故工乐者能使喜愠见于其声工舞者能使欣戚见于其容当其情见于物而意泄于外也葢虽欲自掩而不可得昔伯牙之所好者琴耳锺子期坐而聴之而伯牙不能藏其微情夫伯牙之情岂与情谋哉惟其専意一心以事其技故意之所动黙然相授而不自知也  

答汪信民书【`张耒`】  

抑闻古之文章虽制作之体不一端大扺不过记事辨理而已记事可以垂世而辨理足以开物皆辞达者也虽然有道辞生于理理根于心茍邪气不入于心僻学不记于耳目中和正大之气溢于中发于文字言语未尝不明白条畅盍观于语者乎直者文简事核而理明虽使妇女童子聴之而喻曲者枝词游说文繁而事晦读之三反而不见其情此无待而然者也  

与黄鲁直书【`陈师道`】  

迩来起居何如不至乏絶不何以自存有相恤者不令子能慰意不风土不甚恶不平居有可与语者不仕者不相陵不何以遣日亦著书不近有人传谒金门词读之爽然便如侍语未知此生亦复能相从如前日不  

与胡枢宻【`孙觌`】  

新第落成市声不入耳俗轨不至门客至命坐青山当户流水在左辄谈世事便当以大白浮之使不得言也  

与李尚书【`孙觌`】  

省书喜闻眠宿大佳觌已遂首丘而公亦安于闲寂相望耿耿如太白之配残月也  

与陈同甫书【`吕祖谦`】  

人至辱示字欣审秋晚气清尊喉万福某官次粗遣而沈迷书册中他无所预粗可藏拙但冗食极不遑安耳垂谕偹悉雅意再三玩绎辞气乐和殊少感慨悲壮之意极以为喜驱山塞海未足为勇惟收敛不可敛之气伏槽安流乃真有力者也人回匆匆作此他祈厚为道义护爱  

答汪尚书书【`朱熹`】  

中国所恃者徳夷狄所恃者力今虑国事者大扺以审彼已较强弱为言是知夷狄相攻之策而未尝及中国治夷狄之道也葢以力言之则彼常强我常弱是无时而可胜不得不和也以徳言之则振三纲明五常正朝廷厉风俗皆我之所可勉而彼之所当服者是乃中国治夷狄之道而今日所当议也诚能自厉以此则亦何以讲和为哉愚之所忧独恐力既不振徳又不修则曰战曰和俱无上策耳  

答陈肤仲书【`朱熹`】  

承以家务丛委妨于学问为忧此固无可奈何者然亦只此便是用功实地但毎事看得到理不令容易放过更于其间见得平日病痛痛加剪除则为学之道何以加此若起一脱去之心生一排遣之念则理事却成两截读书亦无用处矣但得少间隙时不可闲坐说话过了时日须偷些小功夫看些小文字穷究圣贤所说底道理乃可以培植本原庶几枝叶自然长王耳  

刘伯协【`陆九渊`】  

人家之兴替在义理不在富贵假令贵为公相富等崇恺而人无义理正为家替若箪食瓢饮肘见缨絶而人有义理正为家兴吾人为身谋为子孙谋为亲戚谋皆当如此然后为忠其自谋者或不然亦是不忠于吾身矣  

与缪知府【`文天祥`】  

天祥茅屋三间在万山深处借书沽酒外一毫不以公私挠独莳松百亩日骑牛扣角其间天惠仁侯自此吏不打门犬不夜吠猿呼虎啸各适其适则某受赐多矣  

与朱太博【`文天祥`】  

闻车骑在郊外政欲嗣讯韩星忽来伟然朶云之赠故人渠渠劳苦行役诸儿那识此意晓起入山新流没岸棋声未尽石骨依然人生往往如此可超然一笑承有访沙之约上已前后拟山行数日须主人在竹所可乗兴分沙一席已戒白鸥退避矣呼灯走笔驰意泬寥  

与赵子昻评书【`元鲜于枢`】  

张长史懐素髙闲皆名善草书长史颠逸时出法度之外懐素守法特多古意髙闲用笔粗十得六七耳至山谷乃大壊不可复理  

与张伯雨【`虞集`】  

承舎福真便向江东西名山縦游此最上竒事惟在勇为仙真神人即未便居天上要亦不肯来尘中汩汨山水胜处多所恒游愿吾伯雨早有玄遇某俗缘未了此事但输一筹先耳  

与介石【`倪瓉`】  

瓉奉别后従兰陵东郭门外人家少憩三日待荆溪发行李来即归田舎到家稍稍休歇而州县科差迫促骚然因叹那能复以愦愦従彼之榛榛乎便命扁舟入吴寓村落中调气静坐得以少抒其中磊磊者一日従一二林下人登灵岩山览观天池石壁之胜寻姑胥台古迹若司马子长苏长公悲世愤俗有不胜其哀后百世而不及见古人则求古迹观以自解惜不肖非其人回望太湖之西诸山依约指点数螺若芥舟泛泛杯水中者当是铜云离墨因并吾寄止公政着白云灭没处杜门著书降屈其心志不能以道表见于当世真为泣下沾襟也  

## 文章辨体彚选卷二百六十四

（明）贺复征 编  

○尺牍六  

答郡守【`明宋濂`】  

自婴祸患以来得怔忡疾见一夫负戟而趋心輙惊怖杵击下上面无色泽近来衰孱益甚自度亦不久在人世者所居之北有一峯峻甚俗以其如冯翊夏阳之山因号曰小龙门其间多闲旷之地思诛茅架草屋三间以奉老亲此足一出众事皆弃  

与郑叔度【`方孝孺`】  

拙益甚家益落有田数十亩小民见其不足为轻重弃不为佃菜棘盈畴家人报絶粮辄笑曰古人有三旬九食缾无储粟者岂我独耶且天下之不得其愿者皆是也吾縦自忧其如众人何因相与大笑而止  

与徐少詹溥【`杨守陈`】  

平昔才无半斗而喜作文饮仅可数合而喜与宾客燕酣行不能里计而喜游涉今皆不复尔入朝班满前皆少年新贵人独以一白髪青衫厕其后虽未谋引去宦况已索然矣  

答李鐩【`何乔新`】  

归田以来忧患不干其心毁谤不入于耳视陆宣公在忠州葢过之矣方少壮时犹不如人况老且疾岂可再起以取后生描画哉倘相知有问及者烦告之曰老病日侵不堪当世用矣自古及今再起者孰能善其终哉寇莱公王三原且然况其它乎  

与钱与谦【`李东阳`】  

屡得书并所寄诗文知造诣益深博但辞旨漫衍势难精择且中间时一作聱牙语则又失之险怪观与谦数年前所撰述眀白顿挫动中机会者却似不同夫珠虽善走要不可令跃出盘外水虽就下若止于非所当止则溢为横流与谦之明非不及此也无乃以易心发之如柳柳州所戒者乎  

答李白洲宪长【`陈献章`】  

郁丞来得手书并近稿二幅元日扶醉等作殊有意思非但言语之工而已也来喻所以处病夫至矣病夫何徳以堪之顷答张主事书尚未闻于左右耶北门园池之胜孰与漳州山泉先生富马之惠孰与弘农公今且使病夫为邵尧夫乎为戴简乎病夫得附骥尾为羊城添胜迹于后代岂假言哉破数百金先生不惜与人顾受之者未易耳病夫平生山水稍癖待明年服阕后采药罗浮访医南岳上下黄龙洞啸歌祝融峯少偿夙愿然后归拜先生之赐未晩也河洛后天数过九九病夫一生不受人间供养或者其超出六合乎顾别驾送契来且与领状若委人承管则未也先生亮之  

答弟徳克上书【`康海`】  

白七弟晩且寝矣览尔所上书深有意致即尔不知吾意在所然其言自多爱敬欣然终日且知弟由是以往能改过亮徳也益大喜饮酒数杯至大醉卧矣恐尔不知吾乐故以此告尔  

答寇子惇【`康海`】  

放逐后流连声伎不复拘检垂二十年虽乡党自好者莫不耻之又安可与士大夫同日语者阮籍之志在日获酩酊耳三公万户非所愿也  

答王徳征【`王九思`】  

九思者当世之狂人也翰林不容出为吏部吏部获罪左迁寿州寿州不可罢归田里当世之士自负豪杰者耳其姓名罔不怒骂而执事之书曰吾何愧此可发英雄一笑也  

复河南宪司【`崔铣`】  

诸公欲立后渠书院理负郭官田俾塞户为业仆山东人自王父以来皆沾一命家于相者七十余禩先人所遗屋不华可以容膝田不饶可以餬口仆又蚤失偶一婢给洒扫一子能自力食财一孙甫成童自费一饭一蔬一褐一葛所玩止易论语亭下修竹千个又爱古人好生非祭不宰鸡鸭此外皆长物也自知福薄分足敢固以辞望钧令勿再布以动渔者之妄幸愿诸公扩此心更加惠于疲民寒士则愚老式同大庆  

复文温州【`徐祯卿`】  

枉手书垂慰谓当以三代人士自期仆何人敢奉明诲窃闻之人性不同譬之牛羊自有顺逆但贵无邪耻而合大雅耳仆虽好小技亦非大垢恶即遭挫辱殊不愧此心三代人士固非所望有知我者亦当置我于名士间矣  

荅张秀才【`祝允明`】  

大都欲务为文者先勿以耳目奴心守人餲食偎人脚汗不能自得观宋人文无若观唐文观唐文无若观六朝晋魏等而上之以极六籍元与本朝虽佳者亦毋必多视其否者请遂絶迹毋令厕我面侧终日跨蹇驴不越数堠一乗飞黄便自千瑞安可忽诸  

答黄起亨【`魏校`】  

久不挹碧梧翠竹之姿时入懐抱鉴湖风月无恙否云霞出海其乐何如校多病杜门聊以拙自修时出观化俯仰宇宙氤氲寥廓欣然会心物我俱忘观来书似犹以旧事芥蔕愿开拓万古心胸虚名在人间世譬犹闲云在天浮沤在海聚散起灭何常之有语曰达人大观无物不可狂言何如常甫久不闻起居烦叱姓名致意  

与霍渭先【`魏校`】  

别后有懐髙风退而赋桑隰以见志不识以何日觐天颜对天第一义安出信向何如傥有未合愿益存诚潜思以求感悟天下之事若従愤世嫉邪起端未免偏于肃杀必也従太和中发出则四时之气咸偹春而生常为之主乃可合徳造化也  

与张含书【`杨慎`】  

年来万虑冰冷惟文字结习未忘颇以此自累招罪用是勇念书壁云老境病磨难侵笔砚神前发愿不作诗文自今以始朝粥一盌夕灯一盏作在家僧行径惟持龎公空诸所有四字  

与刘脍书【`杨慎`】  

策发以还颇厌进取幸兹荒戍瑟居得以息黥补刖自惟千钧之弩一发不鹄则可永弢矣故无寜效昔人放于酒放于赏物且文有仗境生情诗或托物起兴如崔延伯毎临阵则召田僧超为壮士歌宋子京修史使丽竖■〈难上灬下〉椽烛吴元中起草令逺山磨隃麋是或一道也走岂能执鞭古人聊以耗壮心遣余年所谓老颠欲裂风景者良亦有之不知我者不可闻此言知我者不可不闻此言  

答汤子重【`王宠`】  

家本酤徒生长鄽市入则楣柱塞目出则蹄足摄履呌筹握箕之声彻昼夜毎一焦烦心膓沸热以故山水之好倍于侪辈徜徉湖上乐而忘返荘周言逃蓬藋者闻人足音则跫然喜仆虽日羣鹿豕壌断径絶愈觉心神俱爽耳且生平无他好颇躭文辞登临稍倦则左图右书与古人晤语縦不能尽解片言会心莞然独笑饥而食饱而嘻人生适意耳须富贵何时诚日夕私贺恐后之不如今也尚安望哉  

答李东冈书【`王维桢`】  

士人平居誓志期自表见不宜俛首人役此一跌折足壮图尽灰何者知所愿之难伸也近世若此者往往而有桢睹之惋且叹焉彼山林幽寂蝉蜕尘壒之士既不能従而驱驰世路环转指随又丧所本性功名之际可不谓难哉是言本为东冈而设惧人以为我为托寓也  

与平田管公书【`王维桢`】  

桢读赐至集三复矣他家皆临帖字模粉画耳独翁自吐胸臆披冩情性所不能离者古人体裁耳以传久逺睹者自有定议谁能私之乎桢滥竽词曹久矣卒未有窥然顾乐称作者之美竢抵南中更欲缀一言于卷末明修词之道贵精不贵多其词传世以人不以言也  

与陆芝秀才书【`黄省曽`】  

弘治间有罗公玘者好为竒古而率多怪险饾饤之辞居金陵时每有所造必栖踞于乔树之巅霞思天想以构脉意或时闭坐一室客有于隙间窥者见其容色灰槁有死人气皆缓屦以出吾苏都公少卿与伊乞厥考墓铭铭成告少卿曰吾为此铭瞑去四五度矣今其所传圭峯稿者大抵皆树巅死去之所得也  

与杨东滨【`陆深`】  

仆出巡将千里往返山川有极佳者大率太行西麓为山西万山中得一平旷有水处便立州县城堞外四面皆山也五台尤灵怪而长松乔木髙下森矗如虬龙肩舆只行树杪也六月须挟纩都无暑气尚欲抵云中观汉武帝五将军出塞之地上医巫闾然后南还耳  

又与杨东滨【`陆深`】  

仆夜归宿山中晨起观初日散影遥田满地皆白云以软舆经过弥漫霡沐俯见城郭此身真在天上须臾扁舟乱流还坐南荣映日従儿子冩汉书一两段方啜新稻饭一盂此乐恨不与东滨共之急足报去能乗兴来此一话何如  

寄余懋昭【`王廷陈`】  

仆林居无容自惟丈夫树立已矣莫冀词赋小技亦无足烦其思惟纾其悰寄也毎引曲自适上不慕古下不肖俗为疎为懒不敢为狂为拙为愚不敢为恶髙竹林之贤而丑其放懐三闾之忠而过其沈智鸱夷之逝而污其富每景物会意辄命酒自歌酒不尽量歌不尽调倦则偃卧卧不为梦厌苦俗途寜独无与复究心老荘保爱性命江湖乗兴涨则不舟雅好云峤苔滑磴危鲜不缓却此仆大畧也子亦欲闻之耶  

答刘储秀【`王廷陈`】  

冬首复闻旌节暂驻江干仆以卧痾无縁蒲伏候谒乃冀返棹必得扳留野人理钓临江磨刀向鲜侵晨起除饬内治具玉趋在瞻松桂含色而执事又以间道直趋会城云雨虚无延伫徒切使我林壑无光罂罍见嗤世路莽荡再觌何日  

答人【`王廷陈`】  

执事结侣张筵虚左为敬崇榭曲房绮席屡改伎俩杂陈丝肉竞奏宫征暗移羲和既逝兰膏嗣辉逸兴狎悰干霄薄云礼废罚弛履遗缨絶侠气溢于四座余欢庇于胥舆斯贵人靡丽之极娱非寒客迂儒之所希也  

上楚王【`王廷陈`】  

献岁发春元夕且及华灯预制火树夙成辉焰藴而俟扬丝肉奋而思御将使月现重轮烟呈五色笼飞星于几席生彩雾于櫩楹透惊电于绮疏偹生品于采绘而又敦崇大雅招集楚材于是汉水为醪大别化肉弃余之沾舆台鼔腹诚君王壮丽之极娱也陈何人斯亦获滥竽书币至门仓皇拜受即以告诸先庙侈诸亲交巾车既脂征徒已饬而节神妬贱寒疾忽膺呻吟伏枕神驰念往若以君王之恵得免沟壑之忧则伏谒殿庭周旋观沼因以状朝云而誉雄风固有日矣  

答袁永之【`髙叔嗣`】  

金门多暇持戟自适勉事圣君流声当世使仆夫得髙枕丘中逃名世外耕稼以输王税采樵以奉亲颜于时新谷既升田家大治肥羜烹以享神枯鱼燔而召友蓑笠在户桔槔空悬浊醪相命击缶长歌兹亦鄙人之自快而故人之所与也言不尽意努力自爱  

答陈鹤【`孙升`】  

诗如画意兴所到形神毕具称善画诗又如乐羽干在列节奏比和称偹乐故诗不得舎声调而専气骨画不得遗色相而事模临乐不得废音响而寻条理诗本难言然可意求格由深造亦従调入足下其谓何  

与李少卿中麓【`唐顺之`】  

弟数年来闭门乡居谢遣业縁交游既简铅椠亦疎暧暧虚里桑梓满眼自是天壌间乐事时复据小楼隠几兀坐一种枯木寒灰趣味更别乃知造物者置我于此意良不薄且端居多暇更有丹丘羽人之想闻牢山海岛仙灵窟宅思欲一往焉且将道齐鲁之间得与兄一剧谈而老父髙年势难逺出会稽禹穴之间龙门太史踪迹所在兄倘亦有意乎  

与华郎中补庵【`唐顺之`】  

仆不能为义而窃好人之为义古者有无相通以成一体二记文中颇尽之尝见世间富人惜财如惜血茍出其槖中朽腐弃余尚足以活宗戚闾里无限垂絶之命乃睽睽相视不少动乎其心以为生财之道宜如此葢财生而心死焉久矣以此仆于执事义田及史君荒渰二事心窃慕之凡求余文者多莫之与而此二文者虽两君不以余诿而余固乐为之役也  

与人论祀乡贤【`唐顺之`】  

乡贤之祀闗闾巷万口公论闗国家彰瘅大典非势位可得而干非子孙可得而私若可以势位干则鲁国之祭乡先生于社者当太牢于三桓而不当太牢于一栖栖伐树削迹之人矣若子孙可得而私则三桓之有力皆当奉其祖父以従祭于社与祭于大烝矣孔子之作春秋以垂不朽当大书特书弗何叔纥之名于郑侨吴札之上矣故曰称足以诔之称足以谥之此臣子事其君亲如事天之心而不敢以一毫之私与焉者也此之谓古道也今日之弊大率出于有力子孙遮掩门户及无耻生员餔醊之计相共成之絶无足为重轻罗念庵以吉水乡祠驳杂所祠非类耻其父与之同列欲奉其主以归此仁人孝子事亲如天之心亦是视死如生之心也乡党自好者生时必不肯与乡里无赖为伍死而魂气有知何独不然乎  

与胡青崖同知书【`唐顺之`】  

向承枉顾草堂极荷见教兄之莅民事又三四月矣不知一体之爱今日真实试验处自觉何如平时意见议论试之烦琐艰难处自觉已是实受用否古人问学只従实地着工夫不涉言说亦无玄妙不弄聪明不卑阶级苦心志劳筋骨庸言信庸行谨是真实不诳语也兄之髙明愿更有以教我  

与洪方洲书【`唐顺之`】  

近来觉得诗文一事只是直写胸臆如谚语所谓开口见喉咙者使后人读之如真见其面目瑜瑕俱不容掩所谓本色此为上乗文字杨子云闪缩鬼怪欲说不说不说又说此最下者其心术又畧可知眉山子极有见不知韩子荆国何取焉近来作家如吹画壶糊胡涂涂不知何调又如村屠割肉一片皮毛斯益下矣试质之兄其有会焉否  

与继津兄书【`杨继盛`】  

夫识时势者在俊杰此等时势兄识之久矣而必欲为此者葢一念为国之诚故利害有所不暇顾耳然欲干天下之事当思其如何下手如何收煞事成如何结果不成落何名目死生虽不计必竟果不徒死不思之思之又重思之弟非阻兄忠贞之为若损友者葢真见事必不可成故耳况此时兄十分小心回避犹恐祸及何乃自投祸机乎  

其二  

仰读手教足见兄以天下为己任敬羡敬羡宣大系天下安危弟岂不知使弟在部必为兄之所为者乃阻抑若此者何葢以兄处最嫌疑之地耳况老贼报复害人之巧入于至神者乎此弟之所甚虑而知己溺爱迫切之情如何能已此事在他人为之如何不可而在兄为之则甚不可况才尚有大展时节此时且敛锋蓄鋭俟时可为则轰烈一场勿徒求尽其心而不计事之成否皆知致身为忠不知为天下爱其身尤为忠之大者请兄更思  

与王元美【`李攀龙`】  

秋髙酒熟极思携元美子与辈饮燕市中醉为吴歌相枕籍股掌间也而不可得又不能奋飞为奈何郡甚迩邺滑每能闻谢客新诗滑令张佳胤亦美士也尝扼腕自恨不得见王生嗟嗟一时倾葢遂成旷代之遇精元契合气数适值当今之世舍我其谁吾弟少年名家子激清风于千仞愈益振响矣唯时掖进勿负聫璧之约不朽者文不晦者心  

其二  

真定邸中开椷知元美病殊甚即惊愕不识所措手不觉吞声霣涕矣元美素健如啮马何至此哉嫂免身一男子大自慰情幸无恙当强粥也示诗哀激如秋雨真不可读竟歌诸婢怆然矣惫困之余非此人无此语也  

其三  

向见紫髯魏従事并念足下不识玄徳夫人当如孙仲谋面孔否也  

其四  

徂夏之月葢不佞祗役上郡道中忽隶自山东来持元美报书及邮卒自陇西以小冯君所致元美遗仆书各至发之如见元美也诗凡十有四章咄咄生色矣时攀龙披髪据胡床髙坐以奏江湖太华之篇则飞霜自塞外来朔气逼人肌骨胡笳顿咽代马踯躅也悲哉岂齐音故有驺生之风耶秦汉以还三千载乃有物如此攀龙且归矣许长史犹在人间得足下书辄驰示攀龙云足下视管鲍直贾竖耳  

其五  

某不幸中于流言足下爱我乃能缕缕为语如污已者是犹不以某为非人足下曩固虑及于此仆虽倔强亦已郡国一吏矣方且局促辕下也元美自信仆岂能以伯乐望众人即间及仆他事某一不敢知某惰民茍升斗粟餬口即饮河之愿不欲为卢至长者仆亦名为守哉迹仆所御一朱轓而抱闗者尔犹尚不免于流言胡为尔日薾然磬折路傍早晩解绶去已定矣一州如斗大日出而视事即不崇朝闭阁卧也燕赵南北殆千里人相食盗贼啸聚白日出御人即邢襄之间有牦犬我辈何谓无益时理乱何谓于吏治厌薄也足下不示仆谁复言者今仆亦独为足下言耳  

其六  

日为候足下者小祗园清斋辟疟坐谈名理孰与相视海岱之间雄饮尽石旁若无人也遂不知别时作何状既抵西郭茵冯之上恍惚拍浮之态元美在前褰帷四顾月出之光耿耿流思耳千古一快惟足下念焉今遣仆泗追谢足下不逺数百里命驾者是役也不佞敢忘所以图报乎奏记诸台幸假一掾属与仆泗共之恃足下为代益依依于此  

与许殿卿书【`李攀龙`】  

某抵东居且二月日夜望殿卿来甚急而意不能待愈成契阔殿卿殿卿万里生还不当日鼔饮乐邪洪使君力疾视事又安在哉人苦不知足初某守巨鹿时又焉知有三秦之役也徒以谓它迁行为不茍去尔栖栖入闗乃日夜与二三孺子妾缉芦而处等于幕燕一行校阅帖括成山精神既疲披咏渐废何为者乎安得与殿卿缩秫嚼苦驩然道故握手景阳之滨以弄白云元美天下才也然愿一当某久矣兄其为我职志  

与宗子相书【`李攀龙`】  

元美来亟谓子相出遇都门之外信宿而去萧然各有江湖之气也壮哉邢州太守奉职无似囹圄空虚一日治牍十日为布衣之饮斋合海内旁若无人郡城之楼不下百尺西望太行东望漳水北眺神京一瞬千里归复雷雨乃歌黄榆诸篇以敌其势则响振大陆秋色漂飒颓乎就醉遂极千载品物五子于中原右宗左徐哀吴郎之去国悼梁生之不禄是时也曽晢牧皮为未狂他岂暇论哉月晦兴尽骊驹在道握手洺水之上黯淡不语某虽僻惰旋亦自失也  

报髙子明【`宗臣`】  

卧痾江干频得故人来讯雨中连榻花下飞觞进艇长波散髪弄月紫箫玉笛飒起中流白露可飡天河在袖此人间至胜而仆得与故人共之  

报张助甫【`宗臣`】  

鄙人兹归请家君倘果五岳之志则武夷天台之上有丹灶在焉足下能早遂初服仆将遣白龙而候之浮世纷华已尽耳目即使白头于此亦何佳况草木同腐壮士耻之故人知我当不讶其言之迂也  

奉徐公书【`徐渭`】  

曩儿枚归自塞垣伏承推恩兼赐教示捧诵之后懐在袖中出入既频纸毛字退而后归于箧笥迨于北上谓得更沾熏沐庶几桑榆而台下遂逺承明失所依庇某衰老荒塞无王粲杜甫之才时既太平又非避乱投安之比徒腼颜毛颖博十年粟藿为羽衣入山一往不返之计故低头沙漠顾复蹋翅而归行道不省饥鹰便谓得兔悉虚声耳猎者自知也  

与马策之【`徐渭`】  

发白齿揺矣犹把一寸毛锥走数千里道营营一冷坑上此与老牯踉跄以耕拽犂不动而泪渍肩疮者何异噫可悲也每至菱笋候必兀坐神驰而尤揺揺者策之之所也厨书幸为好收藏归而尚健当与吾子读之也  

与季友书【`徐渭`】  

韩愈孟郊卢仝李贺诗近颇阅之乃知李杜之外复有如此竒种眼界始稍寛润不知近日学王孟人何故伎俩如此狭小在他面前说李杜不得何况此四家耶殊可怪叹菽粟虽常嗜不信有却龙肝凤髓都不理耶  

答许北口书【`徐渭`】  

公之选诗可谓一归于正复得其大矣此事更无他端即公所谓可兴可观可羣可怨一诀尽之矣试取所选者读之果能如冷水浇背陡然一惊便是兴观羣怨之品如其不然复不是矣然有一种直展横铺麤而似豪质而似雅可动俗眼如顽块大脔入嘉筵则斥在屠手则取者不可不慎之也鄙本盲于诗偶去取无甚异同于公然有异同亦恃公之知不敢诡随也不妨更尔惟子安采莲长安等篇涉艳者愚意在所必选比之真西山文章正宗附李斯逐客书可也如何如何  

答李叅戎书【`徐渭`】  

乍捧手教继拜盛仪回思往日衔杯蒲谢树石之间谈说鼓鼙眄睐弓劔日沈月升而犹不忍别去乗醉拂袂球骑杂扬尘缕缕起道上醺然几坠真昨日事耳旧景殢人继今新雅驰想可知矣潇然到都解装便思挿羽顾以三百里之遥裹足可至傥再勤圉人付以一策则事济矣然岂仆所当自言耶  

与两画史书【`徐渭`】  

竒峯絶壁大水悬流怪石苍松幽人羽客大抵以墨汁淋漓烟岚满纸旷如无天宻如无地为上  

百丛媚萼一干枯枝墨则雨润彩则露鲜飞鸣栖息动静如生悦性弄情工而入逸斯为妙品  

## 文章辨体彚选卷二百六十五

（明）贺复征 编  

○尺牍七  

答吴尧山【`明张居正`】  

吴子感公相知之素故为公不平然不思渠昔因仆而后见知于公今若此所谓食其粒而弃其本者矣仆平生所厚士大夫甚多见背者亦不少然终不以是而易其好贤之心即今日内狱之事可以观矣二十年前曽有一弘愿愿以其身为蓐荐使人寝处其上溲溺之垢秽之吾无间焉此亦吴子所知有欲割取吾耳鼻我亦欢喜施与况诋毁而已乎愿公勉慰之相见非逺诸容面悉  

与闽中巡抚刘凝斋【`张居正`】  

闽中数年无警当事者务沽节省虚民以致缓急无措误事非小公所请者已属该部一一覆行俞帅老奸志意已隳难以复用非新壮将军不能办此胡君旧在闽中颇着战功鋭于功名惟公结以诚信激以忠义必能有所建立也用兵机宜难以遥度瓯岭以东一付于公  

答延镇巡抚张太石【`张居正`】  

顷面奏主上延镇所修邉工与常不同公杖履跋涉身亲督工故特遣兵部司属往勘冀获实也主上睿明事事核实振举邉事之机实在于此  

答两广殷石汀【`张居正`】  

鲸鲵尽戮地方敉寜公之功可能也驱见在之兵当率然之变在自战之地御必死之贼兵不别调役不淹时而全师奏捷其功不可能也荫赉之典尚未足酬简在帝心大畀有日  

答邉镇巡抚【`张居正`】  

北藩既败于西复挫于东自此以后奉约束当益谨邉患可少纾矣但在我犹当坚守恩信益务以徳懐之葢在彼虽弱既已附属犹足为我外藩若使塞外瓦剌得志非中国之利也其所定约法至为简当彼即不果西行亦可循而勿改今边镇所急惟在广积贮兴屯利畜壮勇休士力以待他日之变其它皆虚文耳惟公加意焉  

答江西巡抚王又池【`张居正`】  

捕盗就擒足消地方隠祸石佥宪昔守寜州屡获巨盗故即畀以该道之重今其効乃尔天下之事岂不在用人哉泰和盗发于公未任之前今愆期未获似亦用非其任耳  

吴悟斋【`王锡爵`】  

世人之忌名与台下之逃名类有物两成之不可知也抑仆又闻逃名之名忌者愈众  

林呆秀才【`王锡爵`】  

大抵时文至嘉隆之间为极盛虽风尚殊轨其以射策取名一禀于气气者受于冥冥不可为也不可言也然机牙在得失之际足下试揣之胸中能老至不忧否能人不知不悔否能独弦哀歌不落莫否有一于此皆足折伤壮夫之气故思将抽而若断词欲前而且却不得不出于脂韦软熟以幸无败而不知骐骥之敝策不如■〈罒之〉驾之得路也仆志力已衰喜足下尚未涉世三月聚粮千里不难至因为效其所闻如此  

顾膺寰【`王锡爵`】  

大教中所云愚之一字朝事用着山林用着如公妙龄髙誉能尽铲机锋龈腭而守之以愚何事不可为不肖若早闻道于汉阴愚叟之门当亦无近者之纷纷矣  

李及泉【`王锡爵`】  

此时政府言路大动之后各冝稍镇以安静凡事有余快必有余忧壮阳之下一阴濳起亦不可不早计也  

赵定宇【`王锡爵`】  

吾兄数年静养当自知酌量于二者之间凡事遇发舒处慎毋忘霜降水落时什九在心什一在口则豪杰而圣贤矣天下无全人而君子尚亦欲有待而为兄责之毋甚苛操之毋甚急即有意见不妨屏人苦心谕之去泰去甚可也  

张念华御史【`王锡爵`】  

世事奕棋非占次所宜及但愿庙堂乗此更新之会痛加意民生吏治一畨以事权尽付之九卿公论尽付之台谏则唐虞之理不难致也向主国论凡痴小人不能害天下而彻小人方能害天下今之所去比比皆小人而痴者若朝秦暮楚之优倡易姓变名之贱隶与舆金辇玉之大豪未见拔去病根杞人忧天方自此始公以为何如  

余同麓相公【`王锡爵`】  

主上亲决事台省争进言据宋儒之论意甚美然所论决事者非决之禁中而决之宰相造膝时也所谓进言者不搏死虎而搏活虎不争小失而事大体也安危之机间不容发  

张崌崃总督【`王锡爵`】  

别札示及内外忧端皆不肖与琅琊兄弟日夜腐心者首铛敛迹避权于彼计为是却外廷不得其力江陵生而伊周殁而莽操翁试谓人臣而承望相指与傅会上怒者其有辨乎否也老成诸公未调停事体而先追颂功徳此又似同浴讥裸裎天下事难得适中如此  

徐彭二太学【`王锡爵`】  

今两兄相见无他言当劝舎弟于养身中兼外身小儿于屏事中兼练事若父兄之成败利钝总不必挂心也  

梅鹤洲总督【`王锡爵`】  

外示师中同气推刅自来边事之衰未有不起于内扰者汉之呼韩唐之颉利是也苐今日塞内饥窘非汉唐全盛之时幸执事者小喜益戒可矣  

周二鲁【`王锡爵`】  

翰至前一节则国家大计正触同然而后一节为不肖谋出处以为爱之则爱之而不欲其生使人何敢求爱以为责之则责之而不量其力使人何所受责嗟乎政府之地使精神化而为作用作用又化而为口舌岂不可忧可愧之甚哉  

王麟泉操台【`王锡爵`】  

捧教不胜惊惋海刚翁天下竒男子汲长孺元鲁山之流有传其衰蹇倦游状者仆谨对曰如此公不必归不必不归故衣一箧饥仆数人在在皆逆旅息息皆婴儿也可怜哉遇知之晩而天复忌之今一木戢形烝尝无主而庙堂徒借地下以风地上恐深山大泽间毕竟有舞鳅鳝而号狐狸者台下代陈一疏髙义薄云览之亦淫淫涕下矣  

邓定宇【`王锡爵`】  

儿子衡叨隽不佞阴识此儿情恬太甚恐终非爵禄器将来使受学兄门则农山言志汾河鼔瑟或可与共之耳  

叶龙潭总督【`王锡爵`】  

顷贵阳借重则不佞间语所知如门下磊落之才寜缓而为之择地毋急而为之择官葢至今日鄙言始验然千盘鸟道万里狼烟以累贤者劳于奔命则生幸毋任怨敢任徳乎  

李养愚【`王锡爵`】  

方今之世下官攻上官以为名上官媚下官以为厚乡宦胁有司以为威有司又胁乡宦以为巧真极乱世界吾台不幸而处此且归之数耳  

陈五岳【`王锡爵`】  

捧教怃然今之従政者真如着敝絮行荆棘中权臣重臣两无所处然门下徒知人情借权以齮重之可忧而不知重者之未必重也方今主断尚独朝论尚众一柄而左右掣一铛而水火争循而行之虽伊周复起欲下盐梅甚难无论不肖五日京兆矣  

黄毅庵【`王锡爵`】  

大抵人情一有物于胸中则九域之外千岁以往无不可罗织为案今日之事且安知不有见牛喘而追勘丙吉者吾丈莫漫以君子之心遂作世人咋舌想司马公所谓要之死日是非乃定聊以此奉慰并自慰耳  

沈蛟门【`王锡爵`】  

中使虽四出然变随机数起主上决有轮台追悔时我翁吃紧知人使中外吏不走卖官一途庶几政乱官清尚可救得一半疲癃所见不过如此  

萧玄圃【`王锡爵`】  

主上真神明其向倚老成往往外踈冷而中胶漆若老兄一旦得地当痛扫名根一以精诚感格为本太平可朞月望也  

与吕甥玉绳论诗文书【`孙矿`】  

尝妄谓商以前止尚书上卷二十余篇此先秦也浑而雅周易周书周仪礼其周之旧乎奥而则戴记老子春秋经管子三传国语美哉周之盛也其若此文文而巧新而无穷皆西京也荘列策骚其周之东乎竒而肆韩公子文信侯其周之衰乎峭而辨皆东京也若以近代方之经为韩荘骚为柳马班则永叔子瞻耳今拟欲祖篇法于尚书间及章字句祖章法于戴记老子三传国语间篇字句祖意字于易周礼春秋经间章句不获已乃两之以荘策其纵而驰也乃任途于韩吕最后而陆沈于马班然亦慎言其余矣  

其二  

诗止建安以前虽若未尽然三百篇及古歌辞竒变固其十五唐歌行五七言长篇新变声虽足喜要之非诵唐诗所构待吐语逼曹刘时然后博及未暮也李杜二家是宋诗之魔尤当姑舎如近日文体俱沿韩柳顾不枕籍于二集此可知其觧矣  

其三  

世人皆谈汉文唐诗王元美亦自谓诗知大歴以前文知西京而上愚今更欲进之古诗则建安以前文则七雄而上文则以易书周礼礼记三春秋论语为主两之语策参之老荘管诗则三百篇为主兼之楚骚风雅广逸汉魏诗乗一意精诣大约已定志今以告吾甥共臻斯路如何更得二三同志鞭弭櫜鞬以相周旋更大善自前所列书外可一切置勿观即此一笈篇帙亦尽富次第进以娱目尽不厌也  

其四  

偶因汪司马坟雅之说妄品古籍窃以为易诗书此乃三坟周礼礼记春秋三传此乃五典仪礼管老列荘国语策骚此之谓八索荀韩孙吕淮南史记汉书文选诗纪此之谓九丘学文者读此足矣即不读穆天子传等不记祈招之诗无伤也  

其五  

所云五车一笈若待删削始出恐汗青无日愚意但取十三经注益之以汲冢周书史则国语国策史记汉书子则老列荘荀管韩孙吕佛氏则取圆觉楞严维摩骚则楚辞诗则诗纪无已则更加之文选或再附以十二家李杜此则可为五车一笈余皆可不观矣  

其六  

若立程愚以为文一家则易书三传周礼礼记语孟语策老荘管韩至史记止诗一家则诗骚古逸汉魏诗纪选诗至杜集止皆一年一周必不可缺其余则程外及之或即更立程外程免致泛滥尤为善计也作与读互为进益作亦须立程每月文则三二篇诗则十首且多作五言七言姑缓今人诗不如古者正坐竞务七言耳  

其七  

寄来书程大约即曩所欲精心十余种天下佳书原无多许但所限书似尚觉多恐力不能徧即徧亦恐属涉猎禅家丹家书于文章家不甚切即欲观只楞严维摩圆觉三种足矣其余愚不能知要之岂能过荀韩管吕若取以博竒醒目谓胜于说海玉露诸书固善然却不必限之程内也语孟精奥语更奥而竒若洗眼静坐以观妙处自见人但以其大熟忽畧之耳杂看最冝戒即欲有所游息以娱心目亦不出前程中数书可也史记可与杜诗同看汉书可与李诗同看  

其八  

戒杂看看必动笔如此不惟心细所深得且异日足有所考也闻之昔人有云再看时别换一色笔如此亦自一法愚近看书觉比往日有得但苦无相商确者  

其九  

诗可以兴其道最近人而亦可以断续为之与宦情不碍然须深沉求之乃觉有味今且将三百篇及风雅广逸及诗乗置簏中碎摘其佳句信手录一帙日讽咏之自能令诗思勃勃此事须求自得不必逐时好又须觅不经人道语然亦不可强索情神合自有入妙处得一首合作便足引满自庆胜作影套子语百首也  

其十  

诗宜自选入然不得唐调终不响若立意髙古如徐昌谷则不唐可矣近来吟者拾于鳞残芳多以巧对相属殊不佳要须脱此乃可耳此事甚渊微日玩味则自得还従选入为髙也  

其十一  

厌济南亦是迩来轻俊常态勿得妄认为竒诗道自有正路不必为优孟之抵掌亦不必为伊川之好色也欲脱济南不若求之王孟常建为得  

其十二  

弇州文玩数过真切于举业初谓此公文失之率易今似不然大抵此公才是如此能急而不能缓能竒而不能正能佻而不能荘足鼓舞后生而不能追縦古先也  

其十三  

立已固贵文尤须敦行文而轻浮者难与亲■〈目匿〉然良友自不可少才不必果髙但得勤学有识可实心商确者即其人矣  

与张肖甫司马【`屠隆`】  

连朝冻云垂垂都城雪花如手含香之署凄然懐冰矣日与二三同心拥榾柮煨蹲鸱而啖之有少黄米酒佐名理差遣寂寥一出门骑马冲泥手皲肤折马毛猬缩仆夫冻且欲僵朔风有权浊酒无力此时念明公正在邉徼人烟萧踈积雪大许寒气当十倍于都城胡马一鸣铁衣不解绣旗夜卷笳吹乱发按垒行营想见凄絶帐中取琥珀大椀侍儿进羊羔酒而聴歌者歌出塞入塞之曲朝提猛士夜接词人虽凄其亦大雄豪有致哉不知幕下颇有差足当明公鼔吹如昔陈琳孟嘉其人者不此时恨小子不得奉么么六尺而侍明公床头捉刀之旁国家倚明公如长城驱明公如劳薪亦以雄略不世出此荘生所以有栎社之嗟也  

与陆君策【`屠隆`】  

往与足下醉西冷桥上醉我家东湖醉虎丘醉峯泖为日亦久为欢亦畅乃别来终抱耿耿何耶再别吴王试剑石下与大帝陵口之别微觉不同陵口之别握手踟蹰数视日影河梁之义足为千秋凄凉姑苏之别追随竟日撒手即行差近草草然仆以为草草之别深于踟蹰何也畏别也所畏者别小迟则生情生恨益不可任故忍而断之一麾辄往然而别后之恨又何可言  

在京与友人【`屠隆`】  

燕市带面衣骑黄马风起飞尘满衢陌归来下马两鼻孔黒如烟突人马屎和沙土雨过淖泞没鞍膝百姓竞策蹇驴与官人肩相摩大官传呼来则疾窜避委巷不及狂奔尽气流汗至踵此中况味如此遥想江村夕阳渔舟投浦返照入林沙明如雪花下晒网罟酒家白板青帘掩映垂柳老翁挈鱼提瓮出柴门此时偕三五良朋散步沙上絶胜长安骑马冲泥也  

归田与友人【`屠隆`】  

一出大明门与长安隔世夜卧絶不作华清马蹄梦家有采芝堂堂后有楼三间杂植小竹树卧房厨灶都在竹间枕上常聴啼鸟声宅西古桂二章百数十年物秋来花发香满庭中隙地凿小池栽红白莲傍池桃树数株三月红锦映水如阿房迷楼万美人尽临妆镜又有芙蓉蓼花令秋意瑟更喜贫甚道民景态清冷都无吴越间士大夫家华艳气  

答沈茂仁【`冯夣祯`】  

己悉足下相为状弟信浩荡如野鸥鸟亦乌能忘知己之感耶要之此事不必详求徒溷人耳方蜡天目游屐不暇作多语所欲语亦了  

答王逸季【`溤夣桢`】  

去冬浒墅鹢首立语而别不能一吐衷情毘陵晤长公幸奉数字见勉因事建明爱人以徳良感厚意拥青毡以来忽忽春暮不知何日报足下耳顷得手书并仲季经义新刻二帙君家兄弟妙有才情所谓伏龙凤雏二人得一可以纵横天下乃萃于一门又为二王先生子令人叹羡不已但此道虽一技其分量亦自无穷初住菩萨能断一品无明现身百物世界八相成道小果人天视之有顶礼讃叹而已岂知其向去尚有四十一品无明未断乎足下经义如快马斫阵所向披靡此道中飞将军也一旦遇运筹帏幄决胜千里者能无屈膝不恃爱及此惟尽拨外縁斋心槁形以进之仆此言不但千里鹅毛也  

答李生宪可【`冯夣祯`】  

献岁雨雪谈艺诸生多休沐未至又不能出游日坐竹窻焚香瀹茗拥万卷为乐古人所谓不减南面百城真不虚也此日得生书问讯寂寥良以自慰生才致吾所钦悦东海之鹍终当化而为鹏击水搏风直上九万里在俛仰间耳幸勉之向所授楞严幸不忘却百衲絮裘似无功于长夏岂无冰厚雪飞时一笑  

与包道济【`冯夣祯`】  

佳作附归初见首作遂以众人意足下故久置箧中昨夕清旧逋遂得卒业不觉失惊两和氏相见犹然若此况荆王乎何怪两刖足也须新作乞付老苍头  

与李道甫【`汤显祖`】  

知仙舟今日客满明当一出夫用人者主人之才为人用者必非主人也长者常能诱人诱于人者必少年儿也难动者精竒易动者必蚩蚩之民也目中谁当语此  

别沈太仆【`汤显祖`】  

明公渡江急不得见不知明公更得渡江否虎以躁亏龙以静全花以上披根以下存名不可以多取行不可以累危虚以居之可以待时  

答吕玉绳【`汤显祖`】  

承问弟去春稍有意嘉隆事诚有之忽一竒僧唾弟曰严徐髙张陈死人也以笔缀之如以帚聚尘不如因任人间自有作者弟感其言不复厝意赵宋事无不可理近芟之纪传而止志无可如何也  

答冯永安【`汤显祖`】  

天之生才多少遂亦有以置之弟才少官之易而安兄才多官之难而危东吴不已徙而南溟努力士非短长坎坷无竒非数迁不能所在有迹君家敬通岂不遇主岂非旷材而至摈里恚妇泣子兄犹能慷慨断儿女色赴崖瘴县差为愈于敬通耳徭杂如憨雉幸好驯之  

答屠纬真【`汤显祖`】  

读足下手笔所未能忘懐是山人口语一事天下固有此人初莫胗其鸱也取之雏毻之中生其羽毛立其魂魄乍能飞跳便作愁胡但我辈终当醉以桑椹噤其饥啸耳寜人负我无我负人江海萧条大是羣鸥之致  

寄王弘阳冏卿【`汤显祖`】  

列子荘生最喜天机天机者马之所以千里而人之所以深深机深则安机浅则危性命之光相为延息此旨令人憯焉恍焉大病月余益知有此北望琅琊醉翁何似  

寄帅惟审膳部【`汤显祖`】  

人生有限之年岂给无穷书籍但用深心取适于妙弟去岭海如在金陵清虚可以杀人瘴疠可以活人此中杀活之机于界局何与邪归苦热瘅魄几易宅痁危之后身寄转轻语云本见而草木节解此时然也兄无甚酒幸为我留少许情神相老而嬉  

与岳石梁【`汤显祖`】  

石梁过我风雨黯然酒频温而易寒烛累明而似暗二十余年昆弟道义骨肉之爱半宵倾尽明日送之郡西章渡险而汔济两岸相看三顾而别知九月当更尽龙沙之概见石梁如见石帆终不能了我见石帆之愿也  

答岳石帆【`汤显祖`】  

兄书谓弟不知何以辄为世疑正以疑处有佳若都为人所了趣义何云似弟习气矫厉蚩蚩者故当忘言即世喜名好事之英弟亦敬之未能深附也徃徃得其疑何伤当自有不疑于行者在  

复刘郡伯【`汤显祖`】  

辱以郡乗下询意三十年中人物皆在耳目之前乡贤官以媚人何得依乡作传名宦人以媚官未审以何而名大可忘言细复何述若兵食杂志祗取各县规条浃夕而成又无需立局也  

寄马心阳比部【`汤显祖`】  

兄出县为郎能再坚否弟素不习为吏喜遂昌无事弟之懒云窝也时念故人宛转梅花水际达人所至皆为彼岸兄于世相万无过嗔  

答王子声【`汤显祖`】  

来朝官禁与朝士通徒阻我良晤彼暮夜者亦何能禁也风雪邸中白昼拥卧正尔为佳直是旬许聴钟鼔鸣筲都不似十年前长安同少妇时五更惊梦也  

答习之【`汤显祖`】  

平昌令得意处别自有在苐借俸著书亦自不恶耳  

答马心阳【`汤显祖`】  

南皋书来慰弟云茫茫海宇遂不能容一若士倘若士此中又不能容一海宇即便为所弄矣此语虽非其至差足豁人亦足转奉兄破蹙为笑  

答李洙山【`汤显祖`】  

前无瑕来自言能折门下西河之疑弟心笑无瑕髙资又谁当折之者大事甚细非死数度不能生非生数度亦不能死也此中甘苦节度谁能证之欲杀众何意千秋某在斯门下一过敬亭订此大事何如  

与熊芝冈【`汤显祖`】  

读大疏始知巨人在邉不在庭也玉光剑气时有白虹上见于天行召公矣郴州有竒士曰陈元石愿一趋风门下与谈必有当也天下士须有气力者承之幸强食自爱  

柬门人陈元石【`汤显祖`】  

客従海上来使我闻所未闻如泉舂瓮不足浇其磊块也  

柬陈如吉给谏【`汤显祖`】  

形成于疑气生于激贤者正不免耳若夫人有南北为一人者有何南北也  

答牛春宇中丞【`汤显祖`】  

知兄已为逺志如近事何天下忘吾属易吾属忘天下难也  

答丁右武【`汤显祖`】  

乱世思才治世思徳惟中世无所思然吾辈不能不为世思也髙卧北窻亦何可便得  

答马心阳【`汤显祖`】  

三惠良书阙然不报此时男子多化为妇人侧行俛立好言巧笑乃得立于时不然则如海母目虾随人浮沈都无眉目方称盛徳想自古如斯非今独抚膺矣眼中人如陆太宰何可更见右武居会城终不甚适一丘一壑乃可着吾辈耳  

与但直生【`汤显祖`】  

良书亹亹知一意时文字殊慰矫儿儿女偶尔流态不待饰妆青衣有遇知殆如梦中婉娈耳老女施褵必湏荘严精晓尊章鉴之姒媪睨之俱可而后君子安焉此如醒时迎别故难易若夐耳总之男女遇合有命也直生正当醒时未能免俗聊复为之为之则得矣  

答王相如【`汤显祖`】  

长卿故自多情加以凌云之笔随在当为重客何烦不佞饶舌也养田近业何如秀才念佛如秦皇海上求仙是英雄末后偶兴耳  

寄李孺徳【`汤显祖`】  

闻孺徳成进士殊快以孺徳恂恂孝友他日当不负此科名也吾辈初入仕路眼宜大骨冝劲心冝平勿乗一时意兴便轻落足后费洗沷也顾仆一生拙宦而教宦人乎然亦以拙教也  

与兰泽云泽叔【`袁宏道`】  

金阊自繁华令自苦耳何也画船箫鼔歌童舞女此自豪客之事非令事也竒花异草危石孤岑此自幽人之观非令观也酒坛诗社朱门紫陌振衣莫厘之峯濯足虎丘之石此自游客之乐非令乐也令所对者鹑衣百结之粮长簧口利舌之刁民及虮虱满身之囚徒耳然则苏何有于令令何闗于苏哉聚首村中一樽一杓便足自快身非木石安能长日折腰俯首去所好而従所恶语语实际一字非迂若复不信请看来春吴县堂上有袁知县脚迹否  

李季宣【`袁宏道`】  

世有耳甚热而目不识闻名若古人而生实同时者若仆于兄是已仆投冠西归江水如沸汤不可行姑欲卜邻真州仆南中交游甚少不得不告之尊兄夫士未有道魏不见信陵入洛不投张华者也敬遣一介先之  

刘子威【`袁宏道`】  

走非不愿作官奈事与心违耳怀令伯报刘之情薄太真絶裙之忍髙弘景挂冠之致抱元亮五斗之惭无安仁河阳之花有长卿文园之病兼此数者可能一日安于地方耶一字非欺髙明体察  

与龚惟学先生【`袁宏道`】  

某此回得请甚快今年粗了匡山此外别无分毫想儿孙块肉耳田舍邮也身体手足偶而已皆不足安顿计校客居柳浪馆晓起看水光緑畴顿忘栉沐晨供后率穉川诸闲人杖而入村落日晡棹小舟以一桡划水多载不过三人晩则读书尽一二刻灯下聚诸衲掷十法界谱敛负金放生暇即指韵赋题率尔倡和不拘声律闲中行径如此聊述之去牍以当一夕佳话也  

游华山与杨长安书【`袁宏道`】  

骊山佳处在燕子龛舍身岩一带路稍诘曲移山潭水平如镜过碧照轩题石而去华山竒险宿絶顶两夕皆佳月枝静吹歇是为竒值耳拙诗数章求教题辞数语如命当勒于未央宫大字之旁耳  

与潘景升书【`袁宏道`】  

客自吴中来道景升髙兴如昨弟谓世人但有殊癖终不易便是名士如和靖之梅元章之石使有一物易其所好便不成家縦使易之亦未必有补于品格也闻长孺近在燕以大赌得钱买小青娥然以弟度之然亦未穏何故长孺以荡子名家者冝负不冝胜也近作想益佳去岁读扇头诸作竒进在七子中遂为破律人矣觞政一册寄览  

与徐州夏守【`袁宏道`】  

徐郡大都会也古来战伐与文人风流之迹满眼往见燕子楼甚颓落即子房山上祠亦仅蔽风日耳仁兄游刃之暇能一改创之乎苏子瞻有祠否  

答李元善书【`袁宏道`】  

斋头杨柳青翠若在眼前入春以来醉树下几回同社几人作诗文几篇此皆弟时时形于梦想者京师此时霜风尚割人地皮枯裂山无寸毛非厚貂不得出真辜却好时节也近日与舍弟日课诗文一篇暇则读书胸中浩浩如涨水忽决云卷雷奔每一篇成兄弟自相叹赏如蛣蜋之自爱其转人固以为臭秽勿之恤也家兄近作比往大进弟才虽绵薄至于扫时诗之陋习为末季之先驱辨欧韩之极寃捣钝贼之巢穴自我而前未见有先发者亦弟得意事也  

陶周望祭酒【`袁宏道`】  

入春见邸报喜甚谓今秋北发可得合并不意仁兄竟以疾辞黄平倩久未得耗数日有传其病者然亦不确昨遣人于通涂往访尚未回复果尔是天之厄道人甚也公望兄今冬定得晤语山居久不见异人思旧游如岁青山白石幽花美箭能供人目不能解人语雪齿娟眉能为人语而不能解人意盘桓未久厌离已生唯良友朋愈久愈宻李龙湖以友为性命真不虚也数拟入越又以道逺不能发此髙兴不知何时得请益兄念之  

答梅客生书【`袁宏道`】  

宋儒有腐学而无腐人今代有腐人而无腐学宋时讲理学者多腐而文章事功不腐今代讲文章事功者腐而理学独不腐宋时君子腐小人不腐今代君子小人多腐故仆谓当代可掩前古者惟阳明一泒良知学问而已其它事功之显赫若于肃愍王文成辈文章之灿烂若北地太仓辈岂曰无才然尚不敢与有宋诸君子敌遽敢望汉唐也  

春寒答客生书【`袁宏道`】  

一春寒甚西直门外柳尚无萌蘖花朝之夕月甚明寒风割目与舎弟闲步东直道上兴不可遏遂由北安门至药王庙观御河水时冰皮未解一望皓白冷光与月相磨寒气酸骨趋至崇国寺寂无一人风铃之声与猧犬相应答殿上题额及古牌字了了可读树上寒鸦拍之不惊以砾投之亦不起疑其僵也忽大风吼檐阴沙四集拥面疾趋齿牙涩涩有声为乐未几苦已百倍数日后又与舎弟一观满井枯条数茎略无新意京师之春如此穷官之兴可知也冬间闭门着得广荘七篇谨呈教  

与郁季雅【`袁宏道`】  

往别时以为复有竟岁之盟忽得信为陈大夫掖之而去丈夫须眉落地时便以此身同长矢往矣岂若鹿豕终日相聚足下万里之翮而为六月之息长卿四壁足下四壁都尽便须寻一变更雀之化蛤也剑之化飞龙也英雄雌伏而化为九天九地也大都酰鸡秋虫则终止瓮灶间耳足下之腹笥五经乃竟老于蒯缑不向陈大夫一吐气寜何之乎  

与袁六休【`陶望龄`】  

此事如磨镜当投药时反益其暗及药垢并尽光莹自然胜前乃知华严五十位与尼父志学従心年进岁益本无了期本无止法此后又不知作何进步耳向来将许多好诗沈没在胸中今此自觉媿负如大量人不饮饮乃知大五七律皆昔时所畏今试为之辄敏而佳已亦莫测所以但目前无知音者自哦而已  

寄君奭弟【`陶望龄`】  

近课何若稍得寓一目于古人否吾向时为流俗所诖误意亦薄唐宋以下文今畧看之多所赏惬以此为小进益吾弟读古书能得其符会处千花万草总出一杼则知白云黄泽即今山歌科斗篆籀法同行草尚何古文时义之别乎不通古而欲袭今如拾人败缯可作锦段否  

报夏习池孝廉【`郝敬`】  

天台鴈荡寒盟十五载每一兴至振锡欲飞而家山风月欵曲留人一丘百亩负髙山面广原两泉交注盛之以大壑波光环碧宛在中央迭石架木为台为亭为阁为轩为花榭为月廊为曲河为浮梁为佛舎为道房云峤风渚畧尽烟霞之变主人时时泛小艇揺漾于菰芦水竹之间春夏髙柳障天杂花映户飞鸟游鱼自来亲人乗兴而往聴洞中山僧说法兴尽而归课庭下儿子学诗以是因縁蹉跎夙约惟吾兄龙卧江东南面万卷提盟骚雅领袖玄风千秋之业就不壊之果成所谓龙象髙蹴于云表斥鷃学飞于榆枋焉敢相颉颃哉  

寄缪大质茂才【`郝敬`】  

大质足下天地阨寰宇窄流光驶生死迫羡足下能以一斗酒销磨块垒箕踞蓬头侬侬作吴语数声捧腹一笑而世上机穽填塞都尽足下人哉人哉别来生计如何好事如何杖头不索莫否酒债寻常行处有否博士先生呼唤去否督学使者坐明伦堂掣籖唱缪某讲书应否端午中秋岁除酒钱三五文饷博士先生否先生嫌少否念此为足下短气一生旷浪如天马神龙而龌龊处此辕下负盐车被鞭策而不得骋牵纒之长实累千里矣  

答小修【`梅国桢`】  

贯城之旁有日中之市焉虽无竒瑰异物而抱所欲者各恣取以去求友亦若是耳公欲于此处求友显灵宫古栢婆娑委地作虬龙形东便门外柰子花如锦幄可容二十余人晋阳庵中有唐铸观世音相沙窝水葛道士球顺城门守门老中宫射亦不佞数十年内所得友也公傥欲之便以相赠  

复吴用修【`黄汝亨`】  

懐足下意非楮墨可了彼此穷愁亦复黙会姑与足下陈说两境泉声咽石月色当户修竹千竿芭焦一片或探名理时对佳客清旷则弟蓄嵇阮飞扬则奴隶原尝萧然四壁傲睨千古此一境也采薇颇艰辟纑不易内窘中馈之奉外虚北海之尊更复好义先人守雌去道食指如林多口若棘风雅之趣既减往来之礼务苛此又一境也两境迭进终归扰扰半是阿堵小贼坐困英雄耳吾与足下俱不免故敢及之此未可示俗客也  

答冯开之【`黄汝亨`】  

邑非难治治邑者自难耳世法中所谓贤不肖者与我辈意大别世法在华其椟而我辈在有其璞世法在堂帘之上而我辈在阶墀之下是以难耳此言亦触忤世人但可为先生道发一叹息而已山海罄矣将无忧闾戍乎此又非一县事不敢言不敢言河阳无花亦无看花人思湖头桃叶如先生辈屐齿所向真逍遥游也十余年寤寐李本寜先生逺在天上乃幸属其部民而不得一登龙门且往者先处士之徼惠甚大先生晤时乞为道意此方瘠甚不肖于此亦久不开他窦彦平来又值旱禁屠不但不能如长卿临卭且在齐闻韶矣一笑  

与项于王【`黄汝亨`】  

近览于王之文与鹿豕游与鬼神合二作大畅玄致非但才美其余或有执意成理斩生为熟縁心性未彻为流趣所染机锋未迅为磨勘所隔静虚以观动而顺行使经传无龃龉之嫌心口有相喻之妙然后长短浅深随縁赴笔竒正髙下与时委蛇乃为佳耳大都独坐则以心为鉴出户则以人为鉴忌狭才以强合防忽众而成骄仆每自反亦或不免其在于王分数谅多至于讲解经书弗明弗措宜宻宜真好髙之心犹不可有仆本浅劣苦无髙足玄甫于王心爱特甚岂能无谆谆之言也  

答介山和尚【`黄汝亨`】  

仆辈不能作佛门金汤断不敢作道场荆棘前者之过实欲以平等心行和合事来札所云相嫌慢去非但仆素钦公即二三君子絶无此念当由仁者自为动心或従傍人误作飞语耳要之世本无事以疑心迎之则杯蛇丘草何事不疑以虚心忘之则聚沫浮沤何机不化故廉蔺可为雷陈仇雠无殊骨肉火不烧空波従水灭吾儒所云万物得所之道亦公家寃亲平等法门耳傥赐记存涓埃之补暇公与公一笑论之并领未闻之教不一  

答倪宪卿【`黄汝亨`】  

尊萱可以无忧则宪卿方寸可复整顿总宜亲切简贵使生机跳荡如仰沫之鱼出岫之云然必他心死则本心活每见宪卿之文务思而枯欲精而乱縁气不壹根不沃也努力慰我  

答罗玄父【`黄汝亨`】  

读读过书如逢故人惟理伊吾旧帖如周处入礼法后犹遇少年恶客便欲低头耳仆湖上亦复碌碌度日知不如玄父静妙雨窻病枕政了会三昧时耳痔药俟检奉忌心火下注冝清凉也  

与张异度【`黄汝亨`】  

自北方趣归欲作遣女事日迫一物无办昨泊舟不敢登岸拜一客痛逸季甚买小船过娄江哭之素业雕落凉风凄凉三尺之绢白晳而瘦者非生逸季也五尺之童拥衰苴杖而面嘻嘻者非子也嗟乎伤哉逸季之才疏阔可以千秋而用其全心于业举一技傥此技如汉策唐诗逸季即未起霄汉不失登坛之名闻兄已拾其遗稿刻之又闻坊肆有全稿之刻兄逸季之牙生也虽然弇州富拥万卷已等幻尘即逸季一技何加用我辈寄托之情犹贤于中郎虎贲耳  

与陈眉公书【`锺惺`】  

相见甚有竒縁似恨其晩然使前十年相见恐识力各有未坚透处心目不能如是之相发也朋友相见极是难事鄙意又以为不患不相见患相见之无益耳有益矣岂犹恨其晩哉  

与郭笃卿书【`锺惺`】  

弟平生不喜星相尤不喜星相之极验者凡以人生祸福妙在不使人前知若一一前知便觉索然且多事矣弟所知陈生则星家之极验者也以弟不喜其术欲去而之他邑想兄与弟同好恶亦应不喜此术而世人如我两人趣尚者百无一二则陈生之遇者百而不遇者亦一二也幸随分推广但莫荐之锺伯敬一流人耳一笑  

与谭友夏【`锺惺`】  

竒俊辨博自是文之一种以施之书牍题跋语林说部当是本色至于鸿裁大篇深重典雅又当别论正恐口头笔端机锋圆熟渐有千篇一律之意如子瞻所称斥卤之地弥望皆黄茅白苇此患最不易疗又文章一篇中佳事佳语必欲一一使尽亦是文之一病不为大家国朝工诗者自多而文不过数家且不无遗憾以此知文之难于诗也兄兼才大力故不觉偹责而厚望之  

其二  

轻诋今人诗不若细看古人诗细看古人诗便不暇诋今人也思之  

与谭素臣兄弟【`锺惺`】  

本求素臣先作太易状为志文地读素臣状反使我揺手不得小巫行径如此然又不敢不佳太易才鬼寜不畏其尸视也太易平生坎■〈土禀〉惟有作诗一快最不当讳言诗舎此无可志矣又不必讳其罢诸生他人诸生不可罢太易诸生可不必不罢生太易诸生不可罢死太易诸生何不可罢且太易罢诸生自是世界不平事不平便是竒竒事当传平事不必传也又不当讳其罢诸生作六等吟人闲最不得意之事太易取为最得意之题最得意之诗此一段尤紧要不当讳凡一切口语罪过弟当任之太易闻此亦当鼔掌地下足下兄弟在太易死友中为宻戚故不惜刺刺不已记曰必诚必信勿之有悔恐不独为周身周衣计也  

与张太学【`锺惺`】  

足下为雷先生后事至忠至宻弟所刻骨不能报者雷先生一字一笔落人家者皆当广捜之不要紧处偏有深致即作者亦不自知弟往夷陵一日而従笔工处获其一赞一跋従黄山人处获其二诗皆妙有风骨逺过古人则其遗落者多矣在着意捜求之耳世间大有意思人生前文字不肯留稿此其名根淡薄不沾滞处为其后死者却不可如此也  

与弟恮【`锺惺`】  

诗合一篇读之句句妙矣总看有一段说不出病痛须细看古人之作诗归一书便是师友也慧处勿织幻处勿离清处勿薄可惜此种才情骨韵当练之成家功名富贵皆有尽时此物终是路逺味长晩年骨肉便用此为安乐窝也近来非惟嗜欲淡薄即生子一念亦付之天命矣舍生报国固其本念幸而得全即图为乐生之计所谓乐生者此物是也可存此纸以见我志并与谭友夏看之近看五弟草书不减古人画亦必传之业书牍朴而有法此皆天赐非人力也顶戴顶戴惟念及骨肉逝者五内俱裂  

寄六侄【`袁中道`】  

存亡徂迁倐忽易岁惟夜夜入梦有若平生耳海内第一知己既去复何心世缘玉泉清溪山水幽絶将有终焉之志归期都未可定想已入社矣酌寛严之中以处家酌丰俭之中以理财寡欲养身修名避讥是所望也  

寄梅长公【`袁中道`】  

天下事不可知先兄捐弃之后家严继之四五年后弟便是一白发老翁与栖隠有分与进取似无縁矣然以絶意世路之故微得些淡泊闲静消息彼造物者能穷我矣然不能使我不读书使我不看山水使我不学道也得其一已足消遣况兼有之乎居山了不知都门消息不知近况若何古梅来附一字草率不既  

与劳君人【`方应祥`】  

文字阅去如此思理笔骨划然当成一家言者顾凡理之邃必醇气以载之和然后经吾之思言自风发凡骨之勍必融识以披其窍然后出吾之笔心自花开此妙具考工檀弓二书熟读精研明师良友日磅礴吾膺间耳长公诸得意作时时助之如稻饭而调以蒪羮名茶而■〈氵龠〉之活水精神専敏胸次旷衍自觉平日千言万语所不可了心亭气结所不能吐沛然水流鸟鸣矣  

与万孔思伯仲【`方应祥`】  

往岁获读佳文会心之际如接眉宇当今之气王于江右生所服膺无能尽齿即君家羣従触目琳琅两贤濯濯相得益章矣大刻叙目下可图奉览佳文欲借光枫林集义须觅人录之且少需驰归耳文章之道竒则不可一语使人晓平则不可一语经人道过盈虚消息操自当机我之瑕瑜熟自见也  

付濓儿【`魏大中`】  

县试遂首儿此不幸事道试而售人不谓儿售也道试不售人谓儿不售也其丑俱不可以消磨消磨之法何在汲汲求通求通之法何在汲汲穷理随题穷理到活泼泼地是好消息一切俱禀大哥嘱嘱  

答魏肖生【`魏大中`】  

于鳞云文章千古事得失寸心知以不肖知不肖非无苦处非无乐处要其所成就譬如三家村舍枯芦满溪夕阳映树杳然无人时复雅雅蛙蛙一部鼔吹破其閴寂而已无当于大方即过荷痂嗜不甚鄙弃要之不肖自心自知如此如此而已  

## 文章辨体彚选卷二百六十六

（明）贺复征 编  

○启一【`散体`】  

刘勰曰启者开也开陈其意也一云跪也跪而陈之也分古体今体二种  

为河南令上留守郑相公启【`唐韩愈`】  

愈启愈为相公官属五年辱知辱爱伏念曾无丝毫事为报答効日夜思虑谋画以为事大君子当以道不冝茍且求容恱故于事未尝敢疑惑冝行则行冝止则止受容受察不复进谢自以为如此真得事大君子之道今虽蒙沙汰为县固犹在相公治下未同去离门墙为故吏为形迹嫌疑改前所为以自踈外于大君子固当不待烦说于左右而后察也人有告人辱骂其妹与妻为其长者得不追而问之乎追而不至为其长者得不怒而杖之乎坐军营操兵守御为留守出入前后驱从者此真为军人矣坐坊市卖饼又称军人则谁非军人也愚以为此必奸人以钱财赂将吏盗相公文牒窃注名姓于军籍中以陵驾府县此固相公所欲去奉法吏所当嫉虽捕系杖之未过也昨闻相公追捕所告受辱骂者愚以为大君子为政当有权变始似小异要归于正耳军吏纷纷入见告屈为其长者安得不小致为之之意乎未敢以此仰疑大君子及见诸从事说则与小人所望信者少似乖戾虽然岂敢生疑于万一必诸从事与诸将吏未能去朋党心盖覆黤黮不以真情状白露左右小人受私恩良乆安敢闭蓄以为私恨不一二陈道伏惟相公怜察幸甚幸甚愈无适时才用渐不喜为吏得一事为名可自罢去不啻如弃涕唾无一分顾藉心顾失大君子纎芥意如丘山重守官去官惟今日指挥愈惶惧再拜上  

上大理崔大卿应制举启【`栁宗元`】  

古之知巳者不待来求而后施德举能而已其受德者不待成身而后拜赐感知而已故不叩而享不介而合则其举必至而其感亦甚斯道遁去辽阔千祀何为乎今之世哉若宗元者智不能经大务断大事非有恢杰之才学不能探奥义穷章句为腐烂之儒虽或寘力于文章勤勤恳恳于岁时然而未能极圣人之规矩恢作者之闻见劳费翰墨徒尔拖逄掖曳大带游于朋齿且有愧色岂有能乎哉阁下何见待之厚也始者自谓抱无用之文戴不肖之容虽振身泥尘仰晞云霄何繇而能哉遂用收视内顾俯首絶望甘以没没也今者果不自意他日琐琐之著述幸得流于衽席接在视听阁下乃谓可以蹈逺大之途及制作之门决然而不疑介然而独德是何收采之特达而顾念之勤偹乎且阁下知其为人何如哉其貌之美陋质之细大心之贤不肖阁下固未知也而一遇文字志在济拔斯盖古之知已者已故曰古之知已者不待来求而后施德者也然则亟来而求者诚下科也宗元向以应博学宏辞之举会阁下辱临考第司其升降当此之时意谓运合事并适丁厥时其私心日以自负也无何阁下以鲲鳞之势不容尺泽悠尔而自放廓然而髙迈其不我知者遂排逐而委之委之诚当也使古之知已犹在岂若是求多乎哉夫仕进之路昔者窃闻于师矣太上有专达之能乗时得君不繇乎表着之列而取将相行其政焉其次有文行之美积能累荣不繇乎举甲乙歴科第登乎表着之列显其名焉又其次则曰吾未尝举甲乙也未尝歴科第也彼朝廷之位吾何修而可以登之乎必求举是科也然后得而登之其下不能知其利又不能务其往则曰举天下而好之吾何为独不然繇是观之有爱锥刀者以举是科为恱者也有争寻常者以登乎朝廷为恱者也有慕权贵之位者以将相为恱者也有乐行其政者以理天下为恱者也然则举甲乙歴科第固为末而已矣得之不加荣丧之不加忧茍成其名于逺大者何补焉然而至于感知之道则细大一矣成败亦一矣故曰其受德者不待成身而后拜赐然则幸成其身者固末节也盖不知来求之下者不足以收特达之士而不知成身之末者不足以承贤达之遇审矣伏以阁下德足以仪世才足以辅圣文足以当宗师之位学足以冠儒术之首诚为贤达之表也顾视下辈岂容易而收哉而宗元朴野昧劣进不知退不可以言乎德不能植志于义而必以文字求达不可以言乎才秉翰执简败北而归不可以言乎文登场应对剌缪经旨不可以言乎学固非特达之器也忖省陋质岂容昜而承之哉切冐大遇秽累髙鉴喜惧交争不克宁居窃感荀罃如实出已之德敢希豫譲国士遇我之报伏候门屏敢俟招纳谨奉启以代投刺之礼伏惟以知已之道终抚荐焉不宣宗元谨启  

贺赵江陵宗儒辟符载启【`栁宗元`】  

某启伏闻以武都符载为记室天下立志之士杂然相顾继以叹息知为善者得其归向流言者有所间执直道之所行义风之所扬堂堂焉实在荆山之南矣幸甚幸甚夫以符君之艺术志气为时闻人才位未会盘桓固乆中间因縁蹈在危邦与时偃仰不废其道而为见忌嫉者横致唇吻房给事以髙节特立明之于朝王吏部以清议自任辨之于外然犹小人浮议困在交戟凡诸侯之欲得符君者城聨壤接而惑于腾沸环视相让莫敢先举及受署之日则皆开口垂臂怅望悼悔譬之求珠于海而径寸先得则众皆怏然罢去知竒寳之有所归也呜呼巧言难明下流多讪自非大君子出世之气则何望焉瞻望清风若在天外无任感激欣跃之至轻渎陈贺不胜战越不宣  

上令狐相公诗启【`元稹`】  

某启某初不好文章徒以仕无他技强由科试及有罪谴弃之后自以为废滞潦倒不复以文字有闻于人矣曾不知好事者抉摘刍芜尘渎尊重窃承相公直于廊庙间道某诗句昨又面奉教约令献旧文战汗悚踊惭忝无地某始自御史府谪官于外今十余年矣闲诞无事遂用力于诗章日益月滋有诗可千余首其间感物寓意可偹朦瞽之讽达者有之词直气麤罪戾是惧固不敢陈露于人唯杯酒光景间屡为小碎篇章以自吟畅然以为律体卑痹格力不扬茍无姿态则陷流俗常欲得思深语近韵律调新属对无差而风情自逺然而病未能也江湘间多有新进小生不知天下文有宗主妄相仿效而又从而失之遂至于支离褊浅之词皆自谓为元和诗体某又与同门生白居易友善居易雅能为诗就中受驱驾文字穷极声韵或为千言或为五百言律诗以相投寄小生自审不能有以过之徃徃戏排旧韵别创新词名为次韵相酬盖欲以难相挑耳江湘间为诗者复相效力或不足则至于颠倒语言重复首尾韵同意等不异前篇亦自谓为元和诗体而司文者考变雅之由往往归咎于某尝以为雕虫小事不足自明闻相公记忆累旬已来实惧粪土之墙庇以大厦便不复摧壊实为版筑者之误輙故撰冩古体歌诗一百首百韵至两韵律诗又一百首合为五卷奉启跪陈或希构厦之余一赐观览知小生于章句中栾栌榱桷之材尽曾量度则十余年之邅廽不为无用矣词旨琐劣冐渎尊严俯伏刑书不敢逃让死罪死罪  

荐王宁启【`杜牧`】  

前渭南县令王宁前件官实有吏才称于众口年少强力一也遇事必能裁割二也既藴智能无头角夸诞三也亷直可保四也处于骄将内臣之间必能和同五也今者邉将生事杂虏起戎不忧兵甲唯在馈运某过承恩奬敢辱荐才伏惟取舍之间特赐恕察谨启  

上知已文章启【`杜牧`】  

某启某少小好为文章伏以侍郎文师也是敢谨贡七篇以为视听之污伏以元和功德凡人尽当咏歌纪叙之故作燕将录往年吊伐之道未甚得所故作罪言自艰难来始卒伍佣役辈多据兵为天子诸侯故作原十六卫诸侯或恃功不识古道以至于反侧叛乱故作与刘司徒书处士之名即古巢由伊吕辈近者往往自名之故作送薛处士序寳歴大起宫室广声色故作阿房宫赋有庐终南山下常有耕田著书志故作望故园赋虽未能尽窥古人得与揖让笑言亦或的的分其状貌矣自四年来在大君子门下恭承指顾纳束于政理簿书间永不执卷上都有旧第唯书万卷终南山下有旧庐颇有水树当以耒耜笔砚归其间及齿髪甚壮冀有成立他日捧持一游门下为拜谒之先或希一奬今者所献但有轻渎尊严之罪亦何所取伏少假诛责生死幸甚谨启  

上李太尉论北邉事启【`杜牧`】  

某启伏以圣主垂衣太尉当轴威德上显和泽下流诸侯无异心百姓无怨气星辰顺静日月光明天业益昌圣统无极既功成而理定实道尊而名垂今则未闻纵东山之游乐后园之醉惕惕若不足兢兢而如无岂不以邉障尚惊殊虏未殄防其入冦犹湏征兵伏以廽鹘种落人素非多校于突厥絶为小弱今者国破众叛逃来漠南为羁旅之魂食草菜之实白髪骊骍之骑凋耗已无湩酪皮毳之资饥寒皆尽寄命杂种藏迹阴山取之及时可以一战今者度彼之计不出二者时去时来徊翔不决必有所在西戎已得要约伺其气势同为侵扰此其一也心胆破壊马畜残少且于美水荐草暖日广川牧马养习以俟强大此其二也今者征中国之兵与之首尾乆戍则有师老费财之忧深入则有大寒瘃坠之苦示戎狄之弱生奸杰之心今者不取恐贻后患敢以管见上干尊重自两汉伐虏皆是秋冬不过百日驱中国之人入苦寒之地此时匈奴劲弓折胶童马免乳畜肥草壮力全气盛与之相校胜少败多故匈奴云汉实大国也但其人不能辛苦尔此所谓避虚而击实逃短而攻长至于后魏崔浩因见其理蠕蠕强盛屡犯北邉浩请讨之曰蠕蠕恃其地逺自寛已乆故夏则散众放畜秋肥乃聚背寒向暄南来冦抄今出其虑表揜其不备大兵卒至必惊骇星分向尘奔走牡马护牧牝马恋驹驱驰难制不得水草未过数日则聚而困毙可一举而灭矣武帝从之及军入境蠕蠕先不设备民畜布野惊怖四奔莫相收摄于是分军扑讨东西五千里南北三千里凡所俘虏及获畜产弥漫山泽髙车因杀蠕蠕种类归降者三十余万落虏遂散乱帝沿弱水西行至涿邪山诸大将虑深入有伏兵劝帝停止不追浩先劝穷追之不从后闻凉州贾胡言若更前行三日则尽灭之矣帝深恨之以某所见今若以幽并突阵之骑酒泉教射之兵整饬诫誓仲夏潜发计阴山与涿邪之逺近十不一二校蠕蠕回鹘之强弱犹如虎鼠五月节气在中夏则热到阴山尚寒中国之兵可以施展行军于枕席之上翫冦于掌股之中■〈车亢〉轠悬瓶汤沃晛雪一举无类必然之策今冰合防秋冰消觧戍行之已乆虏为长然出其意外实为上策议者或云北取黠戞令讨逥鹘伏以黠戞起于别种超为可汗必是英杰天峕必助贤材必用法令必明灭廽鹘之后便是勍敌况示之以弱必为所轻今者四海九州岛同风共贯诸侯用命年榖丰熟可以瘗玄玉于常山孑遗人于河陇顾兹疲虏岂遗子孙伏惟太尉相公文德素昭武功复着画地而兵形尽见按琐而邉事无遗唯一指踪即可扫迹昔汉武帝之求贤也有上书不足采者輙报罢去未尝罪之故能羁越臣胡大兴礼乐今太尉与仁圣天子同德有志之士无不愿死伏惟特寛狂狷不赐诛责生死荣幸无任感恩  

上宰相求湖州启【`杜牧`】  

某启人有爱某者言于某曰吏部员外郎例不为郡子不可求假使已求慎勿坚恳至于再三答曰某虽不学按六典令式及诸故事全无此例国史复无贤相名卿悬之以为格言此乃急于进趋之徒自为其说若以例言贞元初故相国卢公迈由吏部员外郎出为滁州近者澶王傅李凝为塩铁使江淮留后岂曰无例人曰卢事太逺李为擢用此不足征某曰不知今者视之古事在书取为今证逺自三代两汉近至隋氏国初尚可援引况前十五年名相故事反不足为例乎况卢公迈止以骨肉寒饥来守滁阳非如某以亲弟废痼寒饿仍之是卢公有一某有二与卢公所切复为不同仲尼曰雍也可使南面今刺史古之南面诸侯行天子教化刑罚者江淮塩铁留后求利小臣校量轻重与刺史相悬求利小臣乃可吏部员外郎为之十万户州天下根本之地曰吏部员外郎不可为其刺史即是本末重轻颠倒乖戾莫过于此某弟顗世胄子孙二十一举进士及第尝为上裴相公书遒壮温润词理杰逸贾生司马迁能为之非班固刘向辈亹亹之词流于后辈人皆藏之朱崖李太尉廹以世旧取为浙西团练使廵官李太尉贵骄多过凡有毫髪顗必疏而言之后谪袁州于仓惶中言于亲吏曹居实曰如杜廵官爱我之言若门下人尽能出之吾无今日李太尉在袁州顗客居淮南牛公欲辟为吏顗谢曰荀爽为李膺御以此显名今受命为幕府下执事御李膺矣然李公困谪逺地未愿仕宦牛公叹美之聪明隽杰非常人也某自省事已来未闻有后进名士丧明废弃穷居海上如顗比者今有一兄仰以为命复不得一郡以饱其衣食尽其医药非今日海内无也言于所传闻亦未有也自古言喜莫若虢国太子以其死而复生言恳莫若申包胥求救于秦七日七夜哭声不絶某今恳如包胥但未哭耳若蒙恩悯特遂血恳其喜也不下虢太子词语烦碎频干尊重足及轩闼神惊汗流不胜忧恐恳悃之至谨启  

第二启【`杜牧`】  

某启某幼孤贫安仁旧第置于开元末有屋三十间而已去元和末酬偿息钱为他人有因此移去八年中凡十徙其居奴婢寒饥衰老者死少壮者当面逃去不能呵制止有一竖恋恋悯叹挈百卷书随而养之奔走困苦无所容庇归死于延福私庙支拄欹壤而处之长兄以一驴游丐于亲旧某与弟顗食野蒿藿寒无夜烛黙念所记者凡三周岁遭遇知已各及第得官文宗皇帝改号初年某为御史分察东都顗为镇海幕府吏至二年间顗病眼暗无所睹故殿中侍御史韦楚老曰同州有眼医石公集劔南少尹姜沔丧明亲见石生针之不一刻而愈其神医也某迎石生至洛告满百日与石生俱东下见病弟于扬州禅智寺石曰是状也脑积毒热脂融流下盖塞瞳子名曰内障法以金针旁入白睛穴上斜拨去之如蜡塞管蜡去管明然今未可也后一周岁脂当老硬如白玉色始可攻之某世攻此疾自祖及父某所愈者不下二百人此不足忧其年秋末某载病弟与石生自扬州南渡入宣州幕至三年冬某除补阙石生自曰明年春眼可针矣视瞳子中脂色玉白果符初言堂兄慥守浔阳泝流不逺刺史之力复可以饱石生所欲令其尽心此即家也京中无一亩田岂可同归遂如浔阳四年二月某于浔阳北渡赴官与弟顗决执手哭曰我家世德汝复无辠斯疾也岂遂痼乎既有石生慎无自挠其年四月石生施针九月再施针俱不效五年冬某为膳部员外郎乞假往浔阳取顗西归顗固曰归不可议俟兄慥所之而随之会昌元年四月兄慥自江守蕲某与顗同舟至蕲某其年七月卽归京师明年正月出守黄州在京峕诣今虢州庾使君问庾眼状庾云同州有二眼医石公集是一也复有周师达者即石之姑子所得当同周老石少其术深妙似石不及某常病内障愈于周手岂少老间工拙有异某至黄州以重币卑词致周至蕲周见弟眼曰嗟乎眼有赤胍凡内瘴脂凝有赤胍缀之者针拨不能去赤胍赤胍不除针不可施除赤胍必有良药某未之知是石生业浅不达此理妄加施针周不针而去时西川相国兄始镇扬州弟儿谋曰扬州大郡为天下通衢世称异人术士多游其间今去值有势力可为乆安之计冀有所遇其年秋顗遂东下因家扬州与顗一相见别八年矣坐一室中不复有再生意住三十日而西临岐与决曰此行也必祈大郡东来谋汝医药衣食庶几如志近闻九疑山南有隠士綦母弘者人言异人能愈异疾忠州酆都县有仙都观后汉时仙人阴长生于此白日升天今闻道士龚法义年踰八十精严其法人之所谓有前世负累今世还以痼疾者奉章于上帝能为觧之刺史之力二人或可致是以去岁闰十一月十四日輙献长启乞守钱唐盖以私恳有素非敢率然言念病弟丧明坐废十五年矣但能识某声音不复知某髪已半白颜貌衰改是某今生可以见顗而顗不能复见某矣此天也无可柰何某能见顗而不得去此岂天乎而悬在相公若小人微恳终不能上动相公相公恩悯终不下及小人是日月下亲兄弟终无相见期况去岁淮南小旱衣食益困目无所覩复困于衣食即海内言穷困人无如顗者今敢以情事再书恳廹上干尊重伏料仁者必为悯恻然某早衰多病今春耳聋积四十日四月复落一牙耳聋牙落年七八十人将谢之候也今未五十而有七八十人将谢之候盖人生受气坚强脆弱品第各异也坚强者七八十而衰脆弱者四五十而衰其不同也亦与草木中蒲栁松栢同也某今生四十八年矣自今年来非惟耳聋牙落兼以意气错寞在羣众欢笑之中常如登高四望但见莾苍大野荒墟废垄怅望寂黙不能自觧此无他也气衰而志散真老人态也自省人事已来见亲旧交游年未五十尚壮徤而死者众矣况某早衰敢望至六七十而后死乎愿未死前一见病弟异人术士求其所未求以甘其心厚其衣食之地某若先死使病弟无所不足死而有知不恨死早湖州三岁可遂此心伏惟仁悯念病弟望某东来之心察某欲见病弟之志一加哀怜特遂血恳披剔肝胆重此告诉当盛暑时敢以私事及政事堂启干丞相治其辠可也伏纸流涕俯俟严命不胜忧惶激切之至谨启  

上梅龙图启【`宋苏轼`】  

右轼启轼闻古之君子欲知是人也则观之以言言之不足以尽也则使之赋诗以观其志春秋之世士大夫皆用此以卜其人之休咎死生之间而其应若影响符节之宻夫以终身之事而决于一诗岂其诚发于中而不能以自蔽耶传曰登高能赋可以为大夫矣古之所以取人者何其简且约也后之世风俗薄恶渐不可信孔子曰今吾于人也听其言而观其行知诗赋之不足以决其终身也故试之论以观其所以是非于古之人试之策以观其所以措置于今之世而诗赋者或以穷其所不能策论者或以掩其所不知差之毫毛輙以摈落后之所以取人者何其详且难也夫惟简且约故天下之士皆敦朴而忠厚详且难故天下之士虚浮而矫激伏惟龙图执事骨鲠大臣朝之元老忧恤天下慨然有复古之心亲校多士存其大体诗赋将以观其志而非以穷其所不能策论将以观其才而非以掩其所不知使士大夫皆得寛然以尽其心而无有一日之间仓皇扰乱偶得偶失之叹故君子以为近古轼长于草野不学时文词语甚朴无所藻饰意者执事欲抑浮剽之文故宁取此以矫其弊人之幸遇乃有如此感荷悚息不知所裁  

## 文章辨体彚选卷二百六十七

（明）贺复征 编  

○启二【`以下律体`】  

答赵王启【`北周庾信`】  

仰承张幕全韩连营上地渑池置阵觧邓禹之围凾谷开闗削王元之印蜂旗朝上刁斗夜鸣弥雄壮士之心足起横行之志况复才人出娉还得贤夫塞外有夫人之城军中有女子之气都尉青旗实时春色将军大树已复花开云气浮垒流星泛枕细舞长歌横箫直笛当乎此时青云之上信不学无术本分泥沉忽逢天造捜扬仄陋今者遂总宪司预闻刋鼎献岁刑书既应悬法上春木铎方湏徇人但年髪已秋性灵乆竭嘉石肺石无以测量舌端笔端惟知繁拥乖展一月遂涉两年倾首东瞻山河千里风尘未尽霜露沾衣仰愿珍冝以为身寳谨启  

谢赵王示新诗启【`庾信`】  

某启郑叡至奉手教累纸并示新诗八体六文足惊毫翰四始六义实动性灵落落词高飘飘意逺文异水而涌泉笔非秋而垂露藏之山嵓可使云雾欝起济之江浦必当蛟龙绕■〈舟召〉首夏清和圣躬怡裕疏璃彤管鹊顾鸾廽婉转绿沉猿惊雁落下风倾首以日为年犍为舍人实有诚愿碧鸡主簿亡由遂心寂寞荆扉踈芜兰径骖驾来梁未期卜日遣骑到邺希垂枉道  

谢赵王赉马并伞启【`庾信`】  

某启奉教垂赉紫骝马并银钉乗具紫紬伞一张上天降雨特垂深泽若木流光偏蒙私照廽兹翠盖事重刘基之恩降此青骊荣深李忠之赐北部丹帷便湏髙卷西河竹马即已郊迎在命之轻鸿毛浮于弱水知恩之重鳌背负于灵山况复惊鸿别水但见徘徊黄鹤去闗唯知反顾栖恋之心事同于此  

谢赵王赉犀带等启【`庾信`】  

某启奉教垂赉犀装带钱十贯魏君寳带特赐刘桢赵王国租偏资裴楷贯藏文马如烧安息之银带挿通犀似猎云南之兽北郭骚之长贫是所甘惬南宫敬之载寳殊非念望花开四照唯见其荣鳌载三山深知其重昔沈羲将尽逢司命而还生士爕行埋直仙人而更活今日慈矜斯之谓矣马前驱而导路或似识恩鸡未晓而开闗容能报主谨启  

谢赉米启【`庾信`】  

某启奉教垂赉米十石丹乌衘穟既集西周黄雀随车还飞东市渍而为种不无霜雪之精取以论兵即有山川之势某陋巷箪瓢栉风沐雨剥榆皮于秋塞掘蛰燕于寒山仰费国租遂开尘甑非丹灶而流珠异荆台而炊玉东方朔之捧米既息长饥西门豹之垦田方惭此赉  

谢赉干鱼启【`庾信`】  

某启蒙赉干鱼十番醴水朝浮光疑朱鳖文鳐夜触翼似青鸾况复洞庭鲜鲋温湖羙鲫波澜成雨鳞甲防寒某本呉人常想江湖之味及其饥也唯资藜藿之余慈赉渥恩膏腴流灶不劳狮子之亭即胜雷池之长翻惊河伯独不爱人足笑任公终年垂钓谨启  

谢滕王集序启【`庾信`】  

某启伏览制垂赐集序紫微县映如传阙里之书青鸟遥飞似送层城之璧若夫甘泉宫里玉树一丛玄武闗前明珠六寸不得譬此光芒方斯照烛有节有度即是能平八风愈唱愈高殆欲去天三尺殿下雄才盖代逸气横云济北颜渊闗西孔子譬其毫翰则风雨争飞论其文彩则鱼龙百变蒲桃绕馆新开碣石之宫修竹夹池始作睢阳之苑疏璃泛酒鹦鹉承杯鳯穴歌声鸾林舞曲况复行云逐雨廽雪随风湖阳之尉既成为喜之因舂陵之候便是销忧之地某本乏才用亡多述作加以建邺阳九劣免儒硎江陵百六几从士陇至如残编落简并入尘埃赤轴青箱多从灰烬比年疴恙弥留光阴视息桑榆已逼蒲栁方衰不亡秋气之悲实有途穷之恨是以精采瞀乱颇同宋玉言辞蹇吃更甚扬雄一吟一咏其可知矣好事者不求知音者不用非有班超之志遂已弃笔未见陆机之文乆同烧砚至于凋零之后残缺之余又已杂用补袍随时覆醤圣慈怜愍遂垂存录始知揄扬过差君子失辞比拟从横小人迷惑荆玉抵鹊正恐轻用重寳龙渊削玉岂不徒劳神虑匠石廽顾朽材变于雕梁孙阳一言奔蹄成于骏马故知假人延誉重于连城借人羽毛荣于尺玉溟池九万里亡踰此泽之深华岳五千仞终愧斯恩之重即日金门细管未动春灰石壁轻雷尚藏冬蛰伏愿圣躬与峕纳豫南阳寳雉幸足观瞻郦县菊泉差能延寿伏迟至邺可期从梁有日同杞子之盟会必欲瞻仰风尘共薛侯而来朝谨当逢迎冠盖鱼肠尺素鳯足数行书此谢辞终知不尽谨启  

## 文章辨体彚选卷二百六十八

（明）贺复征 编  

○启三  

上皇甫常伯启【`唐王勃`】  

某启自恭陈薄技祇奉话言咳唾成恩眄睐为饰征夫击节方思孤竹之风壮士寒心实有长杨之作谨凭严命轻呈干元殿颂一首将冀导江至海常以笔札见知南馆西园遂与簮缨为伍德虽无尽攀骥尾而方摇生也有涯比鸿毛而非重谨启  

上武侍极启【`王勃`】  

某启某闻玄螭掩耀光销赤堇之芒白鹤催辉影灭青胡之寳由是紫氛霄耿指牛汉而忘归丹水神迷道骊泉而罔悔其有龙文已逺轻图剸兕之功鱼目滥持自拟灵蛇之色循荣览分朝闻夕可君侯缔华椒合席宠芝扄粲貂冕于金轩藻龟章于玉署月开鸾镜懐精鉴以分形霜湛虬钟藴希声而待物吞九溟于笔海若控牛涔抗五岳于词峯如临蚁垤驰魂雾谷忻逢紫岫之英驿思霞丘伫接青田之响某北巗曲艺东皋下节攀翰苑而思齐傃文风而立至迹疲千里未陪丹毂之游叶契三英尚隔黄衣之梦谨凭洪贷輙录旧文轻敢上呈列之如右涓波有托望日谷以驰诚钟鼓无施伏雷门而假息谨启  

其二  

某启某昨不缘媒绍轻承盻饰祇宠相惊俯仰无地何则循方极弊尚亏风雨之间抚翼濡鳞犹失江湖之上况乎九天鹏术一代龙门荣枯舛致山川在目而可以追腾白日忘言于咫尺之书干突青云投迹于寻常之境徒以北林増秀弱翰知归东壑流谦纎鳍未已神交道合君侯昭片善之荣千载一时下走得长鸣之所是用谬凭髙奨曲撰芜音游海无际过雷自詟虽黄金激愤指秦路而方穷苍璧惭恩伏焦原而未逺谨启  

和学士闺情诗启【`骆宾王`】  

某启学士袁庆奉宣教旨垂示闺情诗并序跪发珠韬伏膺玉札类秦西之镜照彻心灵同指南之车导引迷误切惟诗之兴作兆基邃古唐歌虞咏始载典谟商颂周雅方陈金石其后言志縁情二京斯甚含毫沥思魏晋弥繁布在缣简差可商略李都尉鸳鸯之词纒绵巧妙班婕妤霜雪之句发越清廽平子桂林理在文外伯喈翠鸟意尽行间河朔词人王刘为称首洛阳才子潘左为先觉若乃子建之牢笼羣彦士衡之藉甚当时并文苑之羽仪诗人之龟镜爰逮江左讴谣不辍非有神骨仙材专事玄风道意颜谢特挺风乏典丽自兹以降声律稍精其间沿改莫能正本天纵明睿卓尔不羣听新声鄙师涓之作闻古乐笑文侯之睡以封鲁之才追自卫之迹弘兹雅奏抑彼滛哇澄五际之源救四始之弊固可以用之邦国厚此人伦俯屈高调聊同下里思入态巧侯调惭其曼声文随手变延年愧其新曲走以不敏谬蒙提及谨申奉和轻以上呈未近咏歌伏深悚恧谨启  

上司列太常伯启【`骆宾王`】  

侧闻鲁泽祥麟希委质于宣父呉坂逸骥实长鸣于孙阳是则所贵在乎见知所屈伸乎知已故雕其璞峄山有半死之桐赏其声柯亭无永枯之竹伏惟明太伯公仪天耸构横九霄而拓基浸地开源控四纪而疏泒自赤文荐祉曲阜分帝子之灵紫气浮仙函谷诱真人之秀本支百代君子万年道叶神交黄石授帝师之畧德由天纵白云降王辅之精峰秀学山列三坟而仰止澜清碧海委九流以朝宗登小鲁之巗辨练光于曳马临大呉之国识寳气于连牛垂秋实于谈丛绚春花于词苑辨河飞箭激流翻白马之津文江散珠圆波潄骊龙之穴是用德茂麟趾削桐叶以分珪道焕鹓池映桃花而曳绶既而揆留皇鉴忠简帝心奉职春宫烁离光于青殿代工天府明台耀于紫宸综理玄风爕调元气含辉礼乐皎爱日以流光毓彩文章映德星而开照若乃识度弘逺器宇疏通明允笃诚盛业隆于厚土惠和忠肃玄功格于上天则伊陟谢其缉熈巫咸惭其保乂举才应器与士无私水镜澄花炫金波于灵府冰壶彻鉴朗玉烛于神机则邓攸莫际其澜卢毓罕窥其术故使妍媸各安其分轻重不失其权五教克敷百揆时叙折冲千里鲁连谈笑之功师表一时郭泰人伦之度加以分庭让士虚席礼贤片善经心揖仲宣于蔡席一言合道接然明于郑阶某蓬庐布衣桑枢韦帯自弱龄植操本谢声名中年誓心不期闻达上则执鞭为士王庭希干禄之荣次则奉檄入官私室庻代耕之禄然而忠不闻于十室学无专于一经退异善藏进殊巧宦抟羊角而高翥浩若无津附骥尾以上驰邈焉难托实欲投竿垂饵晦幽迹于渭濵抱瓮灌园絶心机于汉渚幸属乾坤浩大与观乌兎光华嵩山动万岁之声德水应千年之色虽无为光宅欣预比屋之封而有道贱贫耻作归田之赋于是朅来瓮牖利见金门指帝乡以望云赴长安而就日美芹之愿徒有献于至尊蟠木之姿谁为容于左右明公决几成务论道经邦一顾之隆骀足逾于仙鹿片言之事鱼目轶于灵虵庻望顾兎离箕动薫风于舜海从龙润楚霈甘泽于尧云则鲙余之鱼希振鳞于呉水膳后之豕翻化龟于鲁津拜伏阶墀増其冰谷谨启  

上兖州刺史启【`骆宾王`】  

侧闻未遇孙阳盐车无絶尘之迹时逢和氏荆山有连城之珍岂若听清音于爨余则枯桐发响收夜光于玄璧则怪石腾辉在物犹然况于含识者矣伏惟明使君公鳯穴振仪龙门标峻琼姿岳立表秀干云霞焕霜飞瑶贞镜鉴既而代工天府忠简帝心拥熊盖而抚百城建隼旟而临千里坐棠敷惠恩纒去思剖竹垂仁式歌来暮清凝夜烛化警晨乌外朂九农内弘五教道之以礼乐齐之以刑书约法遵寛误示蒲鞭之耻发言惟信结控竹马之期甘雨随车云低轻重之盖珠还合浦波含逺近之星至如卧理称难坐啸匪易披裳问疾垂爱景以字人褰帷广聪穆薫风以扇物飞霜秋降叶隼击而防小人零雨春濡饰羔旌而礼君子于是仁风革俗吏不忍欺美誉鬰于三齐芳猷胜于万古若乃清规逺镜皎月色于灵台玄鉴虚凝穆松风于智府研机十箧探赜九流缛绮蕚于词林綷仙花于笔苑文江飜浪织玉潋以韬霞学海惊澜缀珠连于濯锦加以悬榻待士拥篲礼贤汲引志疲奨提不倦懐经味道之客望范围以骇奔兼流包畧之夫窥义园而遐集求小善于毫芥顾正礼于二龙振幽滞于泥沙许公明于一骥某淹中故俗休列朴厚之清规稷下遗氓祇陶礼义之余化颇游简素少阅缣缃每蟋蟀凄吟映素雪于书帐莎鸡振羽截翠蒲于翰池既而学异懐蛟才非梦鸟价乍齐于南汉芳不重于东山幸属日月光华云霞纷郁方结羡鱼之网将謡扣角之词奋短翮于榆枋希髙标之余拂跃纎鳞之涓滴望鸿泽之微沾所冀顾盻曲流翦拂増价则铅刀起一割之用跛鳖致千里之行是以窃混吹于齐竽滥飞声于郢唱抱山鸡而自恧顾辽豕以多惭轻触威颜不遑流汗谨启  

上髙长史述和诗启【`李峤`】  

某启近于录事参军杜延昌处伏见公秋月遥想洛城十韵之作曲中之妙传乎郢客之声天下之珍得自隋侯之掌鳯鸣六吕龙文九光骇属竒观相趋动色若乃政理余隙翱翔多暇临八水之髙秋企三河之上国衣冠济济入青琐而步丹墀车马諠諠下铜衢而赴金谷人物仙舟之会风尘侠窟之游莫不属想心目托情謡咏九廽灵府遥驰雨露之郊千里神畿近接风云之思雕文将锦绣同美惠气与芝兰等馥用廹秦肆悬轻吕氏之金持入周京即贵洛阳之纸足使两都宾主羞谈翰墨二陆兄弟耻论词赋死者可作贾生为入室之徒来者难诬潘子得扶轮之地某学异通敏才非沉欝刀笔为吏趋驰之岁月已多黼藻成文雅颂之风流尚缺平原从者终惭入楚之游阙里门人空积后陈之叹徒以夙承光彩早延提拂曾将薄技见知思以庸音自効輙忘固陋敢有和歌登卞肆而论寳入夔门而抚节拟托非伦揣摩增腼谨启  

## 文章辨体彚选卷二百六十九

（明）贺复征 编  

○启四  

谢李吉甫相公示手札启【`唐桞宗元`】  

宗元启六月二十九日衡州刺史吕温道过永州辱示相公手札省录狂瞽收抚羁绁沭以含弘之仁忘其进越之罪感深益惧喜极增悲五情交战不知所措宗元性质庸塞行能无取著书毎成于废疾进德且乏其馨香常愿操篲医门掬溜兰室良辰不与夙志多违昨者踊跃残魂奋扬蓄念激以死灰之气陈其敝箒之辞致之烟霄分絶流盻今则垂露在手清风入懐华衮滥褒于赭衣龙门俯收于埳井藻镜洞开而秋毫在照文律傍畅而寒谷生辉化幽鬰之志若觌秋风换兢危之心如承抚荐非常之幸岂独此生伏以淮海据九天之遥潇湘参百越之俗倾心积念长悬星汉之上流形委骨永沦魑魅之羣何以报恩惟当结草无任喜惧感恋之至  

上中书李相公启【`刘禹锡`】  

某启去年国子主簿杨归厚致书相庆伏承相公言及发锢愍色甚深哀仲翔之乆谪恕元直之方寸思振淹之道广锡类之仁逺聆一言如受华衮伏自不窥墙仞九年于兹髙卑邈殊礼数悬絶虽身居废地而心恃至公伏以相公乆以吁谟参于宥宻材既为时而出道以得君而专令发于流水之源化行犹偃草之易习强抗者自纳于轨物困杼柚者咸跻于仁寿六辔在手平衡居心运思于陶冶之间宣猷于鱼水之际然能轸念废物逺哀穷途嗟哉小生有足悲者内无手足之助外乏强近之亲为学苦心本求营养得辠由已翻乃贻忧扪躬自劾愧入肌骨祸起蜚语刑极沦胥心因病怯气以愁耗近者否运将泰仁人持衡伏惟推曾闵之懐怜乌鸟之志处夔龙之位伤屈贾之心沛然垂光昭振幽蛰言出口吻泽濡寰区昔者行苇勿伤枯骼犹掩哀老以出币愍穷而开懐亡情异类尚或婴虑顾惟污士逐客曽是相府故人言念材能诚亡所取譬诸飞走庸或知恩呜呼以不驻之光阴抱无涯之忧悔当可封之至理为永废之穷人■〈悉，耳代心〉弦尚惊危心不定垂耳斯乆长鸣孔悲肠回涙尽言不宣意谨启  

贺裴相公破淮西启【`元稹`】  

某启伏见当道节度使牒伏承相公生擒呉元济归斩阙下功髙振古事絶称言亿兆讙呼天下幸甚某闻举世非之而心不惑者谓之明羣疑未亡而计先定者谓之智日者天弃淮蔡蓄为污潴五十年间三后垂顾眇尔元济继为凶妖谓君命可逃以父死为利圣上以垂谟庙筭方议剪除羣下守见习闻咸懐阻沮公英猷独运卓立不回内排疑惑之词外辑异同之旅三军保任一意诛锄投石之卵虽危拒轮之臂犹奋赖阁下忠诚愤激亲自拊廵灵旗一临余沴电扫此所谓俟周公而后淮夷服得元凯而后呉冦平凡在陶甄孰不忻幸况某早趋门馆抃跃尤深僻守遐荒不获随例拜贺无任踊跃徘徊之至  

谢所知赉集贤墨启【`温庭筠`】  

竹山竒制上蔡轻烟色掩缁帷香含漆简虽复三台故物贵重相传五両新胶干轻入用犹怨于潜旷逺建业尫羸韦曜名方即求鸡木傅玄佳致别染龟名恩加于兰省郎官礼偹于松棂介妇汲妻衡弟所未窥观广记汉仪何尝着列况又玄州上苑青琐西垣雠字犹新疑籖尚整帐中女史毎袭清香架上仙人常持缥帙得于华近辱在庸虚岂知夜鹤频惊殊惭志业秋蛇屡绾不称精研唯忧■〈疒母〉物虚投蜡盘空设晋陵虽譲正握铜兵王诏徒深惟磨正砚捧受荣佩不任下情  

贺髙相公除荆南启【`胡曾`】  

伏以相公承家业峻开国勲髙术妙六竒图精八阵生民皎日圣主迅雷才成破赵之功旋告下齐之捷故得威成破竹力号拔山弛张七德之中舒卷五车之内东周士庻咸居沸鼎之中西蜀蒸民悉在春台之上盖由人事岂属天时昔汉得韩信而兴楚失陈平遂灭今者江腾海沸山动岳摇荆门告累卵之危淮楚陈剖胎之难赤眉卷地黄巾滔天公侯无匡合之好藩镇乏纵擒之术若不预咨贤哲早托英雄则何异鱼游宋池燕巢卫幕昆冈火发玉石俱焚歴阳水来智愚同陷虽思尝胆何补噬脐且擘断华山冝假巨灵之力决平洪水湏凭大禹之才是以上自一人下同百辟佥云非相公不能定荆楚非相公不能绾货泉既无易于肩尧遂有成于命说伏计即离犀浦遽赴龙山销唐尧旰食之忧解黎庶倒悬之急某家在湖水即出闗中遂假道于荆闗获起居于梅鼎仰将军之大树敢托营巢窥丞相之巨川唯希在藻伏惟照鉴  

上时相启【`李商隠`】  

商隠启暮春之初甘泽仍降既闻沾足又欲开晴实闗爕和克致丰阜繁阴初合则傅说为霖媚景将开则赵衰呈日获依恩赏定见升平絶路左之喘牛用惊丙吉无廐中之恶马以役任安偃仰兴居惟有歌咏瞻仰闱闼不胜肺肝谨启  

为栁珪谢京兆公启【`李商隠`】  

某启伏蒙荣示赐及前件衣服段及束绢等谨依处分捧授讫伏以大人自处通班弥修俭德田园惟恐芜没子弟不免饥寒去春成名首秋归觐虽才非张载未刋剑阁之铭而志慕胡威敢问荆州之绢岂谓相公复以简书召署篚筐加恩古者赎百里奚纔持五羖诮程不识犹惜一钱况某碌碌无竒庸庸自守敢邀厚币来自雄藩品目难名珍纎可玩仰李膺之德尚未登门读戴圣之书已惊润屋下情无任戴荷悚惧之至谨启  

献河东公启【`李商隠`】  

商隠启伏奉手笔猥赐奏署某少而孱懦长则艰屯有志为文无资就学虽杂赋八首或庻于马迁而读书五车逺惭于惠子契阔湖岭凄凉路岐罕遇心知多逢皮相昔鲁人以仲尼为佞淮阴以韩信为怯圣哲且犹如此寻常安能免矣是以艮背却行求心自处罗含兰菊仲蔚蓬蒿见芳草则怨王孙之不归抚髙松则叹大夫之虚位不可终否属于髙明伏惟尚书春日同和秋霜共冽叔子则九代清德稚春则七叶素儒君子立言永为周礼正人得位长作岁星今日初渉将坛始敷宾席射江奥壌潼水名都俗擅繁华地多材隽指巴西则民皆谯秀访临卭则客有相如举纎缴以下冥鸿执定镜而求西子唯所指命便为丹青若某者又安可炫露短材叨尘记室盐车欵段徒逢伯乐而鸣土鼔迂踈恐致文侯之卧承命知忝抚懐自惊终无喻蜀之能但誓依刘之愿未获谒谢下情无任感激攀恋之至谨启  

上河东公启【`李商隠`】  

商隠启两日前于张评事处伏覩手笔兼评事传指意于乐籍中赐一人以偹纫补某悼伤已来光阴未几梧桐半死才有述哀灵光犹存且兼多病眷言息胤不暇提携或小于叔夜之男或幼于伯喈之女检庾信荀娘之启常有酸辛咏陶潜通子之诗毎嗟漂泊所頼因依德宇驰骤府庭方思効命旌旄不敢载懐乡土锦茵象榻石馆金台入则陪奉光尘出则揣摩铅钝兼之早岁志在玄门及到此都更敦夙契自安衰薄微得端倪至于南国妖姬丛台妙伎虽有渉于篇什实不接于风流况张懿仙本自无双曾来独立既从上将又托英僚汲县勒铭方依崔瑗汉庭曵履犹忆郑崇寜复河里飞星云间坠月窥西家之宋玉恨东舍之王昌诚出恩私非所冝称伏惟克从至愿赐寝前言使国人尽保展禽酒肆不疑阮籍则恩优之理何以加焉干冐尊严伏用惶灼谨启  

又上河东公启【`李商隠`】  

伏奉荣示伏蒙仁恩撰金字法华经记一首正冠荐笏跪捧伏读听仪鳯之箫管祇恐曲终对仙客之棊枰仍忧路尽欣荣羡慕造次失常昨者爰托翠珉将飜贝叶方资护念粗翼标题换骨惟望于一丸剜身止求于半偈岂谓尚书载持梦笔仰拂文星入不二法门住第一义谛儒童菩萨始作仲尼金粟如来方为摩诘铺舒于无上藻辉于至真而又以七喻之微较五常之典脗然合契永矣同涂既令弟子言诗又与声闻受记一佛出世万人所望不知孱微何以负荷便当刻之鸟篆置彼龙宫此则吹之以宋玉之风照之以谢荘之月彼则传之于赤髭疏主示之于白足禅师然后负箒趋门前刍入廐以铃奴为劝友与车御为良朋冀必从公以谢嘉命过此而往不知所图下情无任  

为河东公谢相国京兆公启【`李商隠`】  

某启伏奉荣示伏蒙辟署某第二子前乡贡进士珪充摄劔南西川安抚廵官并赐公牒举者某去月得杨侍御书题微传风旨初如吉梦终谓戏谈非不寻思莫得端绪今乃竟询仲胤果降嘉招伸纸发缄悸魂流汗何者某顷居班列已奉陶甄口里雌黄屡加雕焕胷中云梦过沐涵濡掀之以顺风暖之以爱日兹辰议报不在他门一昨叨裂土田谬分旗盖适当东道获事西邻岂望信在言前荣流意外坤维接畛何酬上相之知坎卦成占遂报中男之喜且渠誉乖郄桂名媿谢兰未学周南召南纔得一科一第纵觧问绢不能负薪将何以与先生并行从大夫之后仰尘帷幄伫杂簮缨况襟带禺同咽喉巴濮求于安抚必也机谋深虑异时莫副虚伫然窃寻史传所载语父子之间虽石苞独异石崇而山涛不知山简亦岂敢保其孱陋遽遣退藏但当授以一经训之大杖庻将寡过以谢明恩染翰衔情封践冩抱小人多事拜台席以犹赊童子何知上宾阶而在即曕望阍闼死生以之伏惟深赐鉴信谨启  

为同州任侍御史上崔相国启【`李商隠`】  

某质异楚材寳同燕石重以羁丱即丁悯凶瞻遗构以阙然不堪多难奉成书而未就无处求生藐是流离屡经寒暑逮于既冠犹恤无家叨承师友之规获忝簮缨之列此皆相公推孔李之素分念国髙之旧家锼朴雕顽披聋抉瞶沐膏雨以令植假顺风而使飞不然则安得获骊龙之珠假獬豸之角荣皆过望感岂胜言而犹长望下风徘徊髙义望贺燕以难去抚栖鸟而不宁者盖以相公以伊皋之事业佐大君以杨马之文章辅昌运一登宣室遂借前筹以有征无战之方彰明下武以永逸暂劳之势恢拓中华不舞梯■〈车童〉不鸣金鼓复数千里之沃野刷十五圣之包羞彼围糓而糓人不知入郑而郑陴皆哭方兹决胜彼有多惭今百战聿修九功咸叙万国伫登封之礼五山倾望幸之祥鲽至鹣来茅归楛入驰汤骤夏轹汉陵周若某者虽不能行舞舜戈坐耕尧壤至于献千歳河清之序裁二王助祭之诗歌咏相庭发挥帝载则其志愿亦或庻几伏希孙阁时开邴茵多恕克懋山公之德终全赵氏之孤拥篲瞻门封函即路苑沙宫树虽吟左辅之风烟良夜庆霄唯望中台之晷度感恩抚已誓志投诚仰惟辉光终赐埏埴下情无任  

寄尚书彭城公启【`李商隠`】  

福启福闻雀辞杨馆常懐寳箧之恩燕别张巢永结雕梁之恋推诚况物某有类焉始者尚书晞髪丹山腾身紫府晓趋清禁则琼树一枝夜直黄闱则金釭二等人寰莫见尘路难逢而某志在讳穷勇于求益辄干皁隶自露菲葑寳肆廽肠只期和氏医门投足永念仓公果蒙愍彼颛愚溢为题品勾萌始达依周囿以扬翘滴沥纔分托灵光而振响遥轻短羽骤化穷鳞每欲陶冶肺肝耕耘笔砚粗调宫征以谢阳秋而义有多涂情非一概辞烦转野意宻弥赊虽途逭如韩遂之书反复类葛洪之纸终无髣髴可得端倪去岁洛阳获陪良宴频趋綘帐累坐青毡况闻恳拒台阶请从藩屏举郗超之幕画数阮瑀之军书悬以嘉招形于善谑何言违阻复贺光阴潼水千波巴山万嶂接漏天之露雨隔嶓冡之烟霜皓月圆旹树有何依之鹊悲风起处巗无不断之猿煎向义之初心轸懐仁之劲气窃惟秦镜当察卫桃堪嗤伏承拥节浚郊建牙隋岸将求捧币申好裂裳就涂接枚叟之余光奉邹生之末座又伏虑旋登殷梦俄奉周畋征诏已行拜尘无及徘徊失措鬰悒谁聊必也华榻长悬简书无废即割任安之席堪哂无图负田叔之铃可嗟非据伏惟慎安寝膳勉获兴居早秉信圭速调大鼎至于祷祝实倍等伦半菽思贮于神仓一勺愿投于灵海道之云逺更开殷浩之函书不尽言重洒杨朱之泪攀恋感激不知所裁伏惟俯赐鉴照谨启  

投礼部郑员外启【`罗隠`】  

某启某前月十八日辄以所荐恶文上干严重寻婴疾劣遂旷门墙伏以皎镜无私虽容屡照医门多病应倦施功忍随翔鸟之姿更望不龟之术某沧州舍钓紫陌迷尘徒欲信书不能知命道薄而鱼腮昜曝计疎而鳬胫难加所以寗戚叩歌不惟长夜魏舒对筴近至中年丹霄无独上之期双须有相轻之色而员外芝田养秀桂苑摛华口里雌黄旋成典故座中薤白早避风流敢因诱善之初仰兾嘘枯之便傥一掬华阴之土聊拭苏文则数升泾水之泥永依清济谨启  

谢屯田金郎中启【`罗隠`】  

某启某揣摩不至蹇剥无图爰自畵虎贻讥掇蜩逞技轗轲于风尘之际流离于灰管之间虽沥胆隳肝竟将谁诉而煎皮熬髪终不自医已甘与物沉浮随波上下今月某日见某官伏知郎中玉壶委鉴金口开谭驱云于道士梁间校籍于真官笔下欲使余杭美酒必醉蔡经昆峤仙桃先沾曼倩承吉兆而心神骇越对嘉音而涕泗纵横某散拙非才牵纒失计通衢十二惟弊黒貂故里三千但劳黄耳欲索身而莫可将问路而愈迷若非郎中暖律傍吹和风外扇擢之于枯荄之侧致之于芳英之中则蝶舞莺啼空缄永恨春来秋去便过此生谨启  

投前夏口韦尚书启【`罗隠`】  

某启某今月二日辄以近文一通上凭阍侍辞违既乆僣越是虞勤蹇步以戴恩舍医门而奚适伏念随计渚宫之日求闻汉浦之年王俭望髙芙蓉比幕陈琳笔徤瑇瑁为簮因务窥豹之能遂窃登龙之誉习池侍燕岘岭从游许之以向者为文颇胜张诩戒之以偶然成事恐似李滂其后岁月煎熬轮蹄颓秃仅逾十上幸免一鸣角羸而只有困时矢尽而未知降处间者尚书理兵夏汭栽栁武昌文聘江山粗资吟玩费祎栏槛聊奉登临某此时尝驻征桡仰趋畵戟方知叩洪锺而待教指坠履以明恩而疾恙所牵依投不暇伏枕而初惭数蹇扬帆而竟叹途穷今则颍水政成旋为故事中台位缺已副急征风云将聘于康衢神鬼肯论于宣室辄预提勃帚先立丘墙虽哲匠抡材则湏良木而洪锺许叩岂独兼金谨启  

谢刑部萧郎中启【`罗隠`】  

某启某伏以内揣荒芜早乖投献近者某官曲传尊旨伏蒙郎中赐及卷纸令冩近诗捧对忧荣莫知所处某利非楚鐡钝甚燕锥濩落危枝低摧壮节藏豹之功夫不至屠龙之事业愈踈爰自南国辞耕东堂奉贡剑迷船畔胶在柱间摩旗而何啻再奔绕树而岂惟三匝所以骚人避热不忘吹虀玄客求闻长忧盖醤姑息于舆台之类殷勤于阍侍之徒而犹往往拒阙时时毁椟岂谓郎中俯敦吾道欲偃颓波不惮客嘲先从隗始寓歘苏而下授指巴句以旁征荣异当年事殊近俗而况风流渐冺翰墨难言别路万般中堂千里虽欲壊虞卿之履讵肯动心哭羊陟之门何尝留意复安有对纷华而辍玩叩寂寞以捜遗因使斯文亦归清鉴揣厚旨而时犹可待荷殊私而力欲不任宁惟玄晏吟诗空增纸价兼冀武卿窥后免逐灰寒谨启  

谢湖南于常侍启【`罗隠`】  

某启某今月十九日已至界首廽望旌棨涕泗不任某庄栎粗疎庾膏昏钝不能量力尝欲干名随贡部以恓惶将怜十上看时人之颜色岂止一朝进则刺灭许都退则歌终汉垒地虽至大人莫用容凭执爨以无由假邻光而不得常侍独于此际降以深仁奏仇览之官资近陈遵之尺牍福由无妄荣亦何酬近者以江表歳饥具中力困旨甘既阙晨夕系懐常侍不顾人言将逾事例给使府留州之物代衡阳计歳之资俾以东归救其西旅蔡泽北游之日缾甑不存陆生南返之年槖装皆满聊将自衒粗可讳穷但以感切违梁情深去鲁辞畵戟而心犹似醉上孤舟而涙始如流盖以非故旧之由縁无强近之慰荐祗因奬善便与致身如某之孤贱者则多似某之遭逄者则少以兹自誓安可暂忘今则尚有廽期犹寛旅思石尤风定桥口浪衰展片席以髙飞指重湖而直过地名北渚长牵楚客之心水到东呉敢忘湘波之色谨启  

投秘监韦论书启【`罗隠`】  

某启某月日以所著谗书一通寓于阍吏退量僣越伏积忧惶某闻樊子昭之处屠沽发光辉于许劭郭林宗之游巩洛张声价于符融其后物态乖讹风流委败下有自谋之诮上无相汲之由某由是反袂兴懐扪心注恨又安得不属耳于舆人之论倾懐于长者之谈而尚书以盛名镇乎当旹以盛德传乎奕世不趦趄于阍葺不浮泛于奸回动则致圣主而活苍生以为己任静则导冲襟而养和气以守家声恭惟大朝属在吾道若某者燎薪就学掷楯攻文一则以神气低凡不足动王侯之瞻视一则以家门寒贱不足辱卿相之搜扬十年索米于京都六举随波而上下永言浮世堪比多岐所以览稽叔夜之书则伏膺户外读张季鹰之传则大嚼窗间长恐一旦月桂情衰江苹思起不得揖兖国山庭之相不得窥汉朝王佐之才是以重拂尘衣聊希藻鉴傥尚书以孺子可教则随洛下之书生傥尚书以斯人若狂则访江东之钓叟灵蓍神蔡惟祷所从谨启  

上太常房博士启【`罗隠`】  

某启某前月二十五日以所著谗书一通上献近见某官某乙伏承博士曲乗题品俯及孤危某闻孙阳以一顾之恩骐骥不为驽马宣父以一言之重夷齐不作饿夫茍吾道之末忘谅斯人而何逺某也爇薪就学阅市计功偶不自量因思妄动舍五湖之高蹈事九陌之穷途为良工不度之才为要路不容之物所以嵇康奏乐与魑魅争光刘子营生柰鬼邪相笑恭惟咸通之初大中之末故荆南余正字以博士为轩镜庖刀今渭北徐端公以博士为灵蓍神蔡但言薄伎合在殊私其后某则困踬于龙津博士则廽翔于鸳侣虽心祈目祷不忘斯须而天上人间凭何讯问宁知此日属在明恩岂一旅人之遭遇有时而二作者之言语斯中永为负荷适足忧惭况复风讹俗败之初辙乱旗奔之际讲学则卫刀削树论文则嬴火烧人家家无相保之心处处有自媒之口而博士独持大斾高坐危城招既散之师徒复已亡之土地顾兹隆替尤属尊严某也虽赋命以多竒或因人而成事愿将所贽以贺明时谨启  

上宰相启【`罗隠`】  

某闻日丽于天洪纎必及月丽于毕枯槁皆苏斯则推拔无私彰于大信茍闗于宰匠咸仰以生成其或润接西郊流金未已光承北陆丰蔀犹深则亦分作穷人甘为弃物岁华超越京洛风尘忽尔号咷固非阮籍泫然沾洒不为杨朱畧忘腼冒之辜惟以哀矜为主伏愿三余简堕六尺伶俜临济辉华昔悬陈榻洛阳羁旅今造膺门已惊于自叶流根敢望于裒多益寡但以谢家故墅事属临川陆氏先畴名迁好畤同气虽均于昭泰连枝或累于荣枯是以更就洪钧来呈琐质虽戴逵之弟志尚无闻而何凖之兄恩辉已遍岂冝茍希河润更望余波投骥尾以容身执豚蹄而望歳然则迹同水子质异山郎梓柱云楣独居蜗舍绮襦纨袴已卧牛衣若乃清旦问安长筵称寿貂珰必集少长俱来膏沐之余则飞蓬作鬓银簧之末则青草为袍莫不顾影包羞填膺茹叹傥或王庭辨贵许厕九疑京县坐曹令悬五色校于同列未越彛章则卫馆孤遗常闻出涕山阳旧曲不独伤心誓将居必在勤行惟鞭后潜知寄托所望于江州必効忠贞得酬于吏部无任惶惧之至  

## 文章辨体彚选卷二百七十

（明）贺复征 编  

○启五  

上张侍郎启【`宋范仲淹`】  

某启闻汉相出守遽彰集鳯之仁蜀客寓言适起攀鸿之志是则感深者惠来而执间希逺者景附以诚冝矧尝赫赫之瞻敢昧菁菁之乐恭惟留守侍郎崇宣古道茂冠人彛浚雅量于玉渊耀勲华于金册经纬抗鲁云之作论思倾丹石之衷仁助南薫下觧吾民之愠道侔东易旁洗庻物之心由是仙贯日升天姿昼接皇坟帝典奉国府之咨询周纪汉纲振宪司之风议台霜载厉心水弥清故得穆穆顾懐师师属望叅万微之景业升九序之康歌象先以清净加人元崇以应变成务梓人之政大斵于周邦金鉴之功景锵于唐室翌宣帝问钦叙彛伦羲鼎载羮既观于烹养鲁巵在庙俄鉴于欹盈不尽君子之余乃起达人之观剧言黼扆牢让台衡天章开均逸之慈国论仰知荣之躅今则倚毗载重名教荐登鸣玉比门实奉观书之座分珪南阙崇司受箓之都弥重国威益严庙寄萧侯关内郁隆炎汉之基旦相陜东雅布崇周之化一人为之安抚四国为之承流莫不凝养粹灵惠绥美俗东阳之扇动揖清风武昌之楼静延明月仪刑乎仁寿之域啸歌乎逍遥之墟浩气载盈仁声允塞然而三辅之隩适贺帯安庻懐之邦未忘高仰伫见日围迅命星驾严归兎苑风移爱甘棠而益茂龙池天近着温树之重芳浃丽泽于百灵蔼英声于亿载如某者艺疎芳润行愧直清蜉蝣之术未充蝘蜓之嘲奚解依经敏学耻读非圣之书约史徇名勉附青云之士实偶登三之盛获从旅百之光洽呦呦之鸣误膺于宸选循婉婉之书谬厕于宾荣讵兴沈后之嗟尚冀腾夷之遇伏遇留守侍郎燕金募秀蔡屣延才铎宣百世之文旌集四方之善逺者近者鼓之舞之某颙若望风惠然入国六经之教郁郁成文三月之韶洋洋在耳而况某将趋列镇实附宏都弗为鸡犬之音宻奉马牛之境小国之仰大国舋亹诚敦先知之觉后知循循岂倦窃效封人之请愿观魏相之威虽才异唐英未入晋安之幕而时同汉秀庶登梁孝之园如此则慕孤飞之云或为霖而有助効百年之干幸构厦以无遗迹预洪钧惠闻函夏某卑情无任俟恩激切知归之至  

免奉使启【`夏竦`】  

比膺使指往奉欢盟选授至艰道涂差近况多侑币实济空拳然念顷岁先人没于行阵春初母氏始弃孤遗义不戴天难下单于之拜哀深陟屺忍闻禁佅之音车府露章槐庭泣血王姬筑馆接仇之礼既嫌曾子回车胜母之游遂辍荷两宫之大庇戴三事之昌言退安四壁之贫如获万金之赐某官力持名教素奨孤寒属商利于摘山阙言心于奏记何图驿置先坠书筠俯哀蹈义之心不辱资忠之训永惟佩服何但铭藏  

贺欧阳枢宻启【`苏洵`】  

伏审光奉帝诏入持国枢士民讙哗朝野响动恭惟国家所以设枢宻之任乃是天下未能忘威武之防虽号百岁之承平未尝一日而无事兵不可去职为最难任文教则损国威专武事则害民政伏自近岁屡更大臣皆由省府而来以答勲劳之旧一歴二府遂超百官既无跂足之求仅若息肩之所自闻此命欣贺实深盖因物议之所归以慰民心之大望伏惟某官一时之杰举代所推经世之文服膺已乆致君之畧至老不衰顾惟平昔起于小官曷尝湏臾忘于当世以为天下之未大治盖自贤者之在下风自今而言夫复何叹愿因千载之遇一新四海之瞻洵受恩至深为喜冝倍尝谓未死之际无由知王道之大行不意临老之年犹及见君子之得位阻以在外阙于至门仰祈高明俯赐亮察  

谢相府启【`苏洵`】  

朝廷之士进而不知休山林之人退而不知反二者交讥于世学者莫获其中洵幼而读书固有意于从宦壮而不仕岂为异以矫人上之则有制策诱之于前下之则有进士驱之于后常以措意晩而自惭盖人未之知而自衒以求用世未之信而有望于効官仰而就之良亦难矣以为欲求于无辱莫若退听之自然有田一廛足以为养行年五十复将何为不意贫贱之姓名偶自彻闻于朝野向承再命以就试固以大异其本心且召试而审观其才则上之人犹未信其可用未信而有求于上则洵之意以为近于强人遂以再辞亦既获命以匹夫之贱而必行其私意岂王命之宠而敢望其曲加昨承诏恩被以休宠退而自顾愧其无劳此盖伏遇昭文相公左右元君舒惨百辟德泽所畅威刑所加不旸而熈不寒而栗顾惟无似或谓可收不忍弃之于庶人亦使与列于一命上以慰夫天下贤侯之望下以解其终身饥寒之忧仰惟此恩孰可为报昔者孟子不愿召见而孔子不辞小官夫欲正其所由得之之名是以谨其所以取之之故盖孟子不为矫孔子不为卑苟穷其心则各有说虽自知其不肖常愿附其下风区区之心唯所裁择  

登州谢两府启【`苏轼`】  

迂愚之守没齿不移废逐之余归田已幸岂谓承宣之寄忽为枯朽之荣眷此东州下临北徼俗近齐鲁之厚迹皆秦汉之陈宾出日于丽谯山川炳耀传夕烽于海峤鼓角清闲顾静乐之难名笑妄庸之滥据此盖伏遇某官股肱元圣师保万民才全而德不形任重而道愈逺谓使功不如使过而观过足以知仁特借齿牙曲成羽翼轼敢不服勤簿领祇畏简书策蹇磨铅少答非常之遇息黥补劓渐收无用之材过此以还未知所措  

贺杨龙图启【`苏轼`】  

伏审新改直职擢司諌垣传闻迩遐竦动观听咸谓国家之巨福乃用諌诤之真才必能深言以补大化方今朝廷之上号为无讳而太平之美终不能全台諌之列岁不乏人而众弊之原犹或未去岂听之者徒能容而不能用言之者但为名而不为功歴观古人之効忠皆因当世而用智不务过直期于必行右尹子革因坟典而道祈招之诗左师触龙语饘粥而及长安之质徒尽拳拳之意不求赫赫之名此仁人及物之休功忠臣爱君之至分伏自顷岁所更几人席未暖而辄迁踵相蹑而继去然一身之讥固足以免矣而积岁之病当使谁去之恐习惯以为常遂因循而不振虽在僻陋顾常隠忧以为必得朴忠忧国之人而又加以辨智得君之术言茍获用国其庶几伏惟谏院龙图才雄于世而常若不胜节过于人而未尝自异素练邉事深知兵骄顷持铨衡实识官冗必将举大体而不论小事务实効而不为虚名轼最蒙深知愧无少补方倾耳以听愿续书谏苑之篇若有待而言或能着诤臣之论阻以在外无由至门踊跃之懐实倍伦等  

谢中书舎人启【`苏轼`】  

起于贬所未及期年擢置周行遽参法从省躬无所被宠若惊窃惟人材进退之间实为风俗隆替之渐必欲致治在于得贤虽一薛居州齐言不能移楚而用范武子晋盗可使奔秦崔琰进而亷俭成风杨绾用而淫侈改度诚国是以先定虽民散而可收拔茅茹者以彚而征附马栈者必先其直用舎既见好恶自明人知所趍势有必至今朝廷方讲当世之务力追前代之隆虽改定法令足以便事而未足以安民寛弛赋役足以安民而未足以成俗是以登进耆老捜求隽良将使士知向方民亦有耻如轼者山林下士轩冕弃材少而学文本声律雕虫之技出而从仕有狂狷婴鳞之愚沟中不顾于青黄爨下无心于宫征误蒙收拾已出优恩荐履禁严殊非素望此盖伏遇某官德配前哲望隆本朝名重圭璋上助庙堂之用言为蓍蔡下同卿士之谋余论所加虚名増重知丹心之尚在怜白首之无归特借宠光以寛衰病任隆才下恩重报轻直道而行恐非所以安愚不肖之分充位而已又不足以解卿大夫之忧蚤夜以思进退惟谷恐惧战越不知所裁  

贺吕副枢启【`苏轼`】  

伏审近膺告命入总枢机中外耸观朝廷増重窃以古之为国权在用人德厚者辅其才而名益隆望重者无所为而人自服是以淮南叛国先止谋于长孺汾阳元老尚改观于公权樽俎可以折冲藜藿为之不采哀此风流之莫继久矣寂寥而无闻天亦厌于凡才上复思于旧德恭惟枢密侍郎性资仁义世济忠嘉岂惜清节以镇浮固已直言而中病出领数郡若将终身小人谓之失时君子意其复用迨兹显拜夫岂偶然然而荷三朝两世之恩当春秋贤者之责推之不去凛乎其难进伯玉而退子瑕人皆望于门下烹桑羊而斩樊哙公无愧于古人莫若尽行畴昔之言庶几大慰天下之望轼登门最旧称庆无縁踊跃之懐实倍伦等  

谢南省主文与欧阳内翰启【`苏轼`】  

窃以天下之事难于改为自昔五代之余文教衰落风俗靡靡日以涂地圣上慨然太息思有以澄其源疏其流明诏天下晓谕厥旨于是招来雄俊魁伟敦厚朴直之士罢去浮巧轻媚丛错绣采之文将以追两汉之余而渐复三代之故士大夫不深明天子之心用意过求深者或至于迂务竒者怪僻而不可读余风未殄新弊复作大者镂之金石以传乆逺小者转相模冩号称古文纷纷肆行莫之或禁盖唐之古文自韩愈始其后学韩而不至者为皇甫湜学皇甫湜而不至者为孙樵自樵以降无足观矣伏惟内翰执事天之所付以收拾先王之遗文天下之所待以觉悟学者恭承王命亲执文柄意其必得天下之竒士以塞明诏轼也逺方之鄙人家居碌碌无所称道及来京师乆不知名将治行西归不意执事擢在第二惟其素所蓄积无以慰士大夫之心是以羣嘲而聚骂者动满千百亦惟恃有执事之知与众君子之议论故恬然不以动其心犹幸御试不为有司之所排使得搢笏跪起谢恩于门下闻之古人士无贤愚惟其所遇盖乐毅去燕不复一战而范蠡去越亦终不能有所为轼愿长在下风与宾客之末使区区之心长有所发夫岂惟轼之幸亦执事将有取一二焉  

贺欧阳少师致仕启【`苏轼`】  

伏审抗章得谢释位言还天眷虽隆莫夺已行之志士流太息共高难继之风凡在庇休共増庆慰伏以懐安天下之公患去就君子之所难世靡不知人更相笑而道不胜欲私于为身君臣之恩系縻之于前妻子之计推荷之于后至于山林之士犹有降志于垂老而况庙堂之旧欲使辞禄于当年有其言而无其心有其心而无其决愚智共弊古今一涂是以用舍行藏仲尼独许于颜子存亡进退周易不及于贤人自非智足以周知仁足以自爱道足以忘物之得丧志足以一气之盛衰则孰能见机祸福之先脱屣尘垢之外常恐兹世不见其人伏惟致政观文少师全德难名巨材不器事业三朝之望文章百世之师功存社稷而人不知躬履艰难而节乃见纵使耄期笃老犹当就见质疑而乃立辞于未及之年退托以不能而止大勇若怯大智如愚至贵无轩冕而荣至仁不导引而寿较其所得孰与昔多轼受知最深闻道有自虽外为天下惜老成之去而私喜明哲得保身之全伏暑向阑台候何似伏冀为时自重少慰舆情  

谢应中制科启【`苏轼`】  

临轩策士方搜絶异之才随问献言误占乆虚之等忽从佐县擢与评刑内自顾于无堪凛不知其所措恭惟制治之要惟有取人之难用法者畏有司之不公故舍其平生而论其一日通变者恐人材之未尽故详于采听而略于临时兹二者之相形顾两全而未有一之于考试而奄之于仓卒所以为无私也然而才行之迹无由而深知委之于察举而要之于久长所以为无失也然而请属之风或因而滋长此隋唐进士之所以为有弊魏晋中正之所以为多奸惟是贤良茂异之科兼用考试察举之法毎中年辄下明诏使两制各举所闻在家者能孝而恭在官者能亷而慎临之以患难而能不变邀之以宠利而能不回既已得其行已之大方然后责其当世之要用学博者又湏守约而后取文丽者或以用寡而见尤特于万人之中求其百全之美凡与中书之召命已为天下之选人而又有不可测知之论以观其黙识之能无所不问之策以考其博通之实至于此而不去则其人之可知然犹使御史得以求其疵谏官得以考其素一陷清议辄为废人是以始由察举而无请谒公行之私终用考试而无仓卒不审之患盖其取人也如此之密则夫不肖者安得而容轼才不迨人少而自信治经独传于家学为文不愿于世知特以饥寒之忧出求斗升之禄不谓诸公之过听使与羣豪而并游始不自量欲行其志遂窃俊良之举不知才力之微论事迂阔而不能动人读书疏畧而无以应敌取之甚愧得之益惭此盖伏遇某官以尧舜之道辅吾君以伊周之业为己任恐一夫不获自尽以为庙堂之忧思天下所以太平必用刍荛之说亟收末学以辅大猷然志卑处高德薄宠厚歴观前辈由此为致君之资敢以微躯自今为许国之始  

贺致仕赵少保启【`王安石`】  

窃审抗言辞宠得谢归荣繇西省諌诤之官序东宫师保之位殿廷鸣玉尚仍前日之班里舎挥金甫遂高年之乐伏惟资政少保懋昭贤业寅亮圣时伯夷之直惟清仲山之明且哲所居之名赫赫岂独后思尔瞻之节岩岩方当上辅遂从雅志实激贪风未即披承徒深钦仰  

上郭侍郎启【`王安石`】  

伏蒙过采浮议使承乏官借宠则荣循涯而惧愿留平听得究下情顽疏之人滞固于事席先子之绪业玷太常之等名备位于兹歴年无状安全者幸废去乃宜何言误知欲观小试审处私计追惟旧闻不越俎以代庖盖言有守未操刀而使割可必无伤辄敢用是固辞诚愿易而他使依违王事虽名理之未安妄冒人知亦生平之不欲高明在上悃愊发中临启怔忪果于得请  

上梅戸部启【`王安石`】  

某一涯承乏自晦于尘容百舎懐贤坐倾于风美钦想承流之暇妙均安节之休恭惟某官奥学丕天懿文华国跻荣膴仕逢吉太辰由郡署之阶擢台端之要公毅执法而邪孽不奸谟明尽规而权纲自正畴咨心术之具徃貮计侯之司式是均劳遂淹补外朱轓问俗访山水之昔游文石疏恩即枫槐而入见入持政柄允副三瞻属临懐气之辰尚远隆堂之拜愿臻頥卫前对宠光  

贺韩魏公启【`王安石`】  

伏审判府司徒侍中宠辞上宰归荣故乡兼两镇之节麾备三公之典策贵极富溢而无亢满之累名遂身退而有褒加之崇在于亲瞻孰不庆羡伏惟某官受天秀气为世元诚节表于当时德望冠乎近代典司密勿命揽中权毁誉几至于万端夷险常持于一意故四海以公之用舍一时为国之安危越执鸿枢遂跻元辅以人才未用为大耻以国本不建为深忧言众人之所未尝任大臣之所不敢及臻变故果有成功英宗以哀疚荒迷慈圣以谦冲退托内揆百官之众外当万事之微国无危疑人以静一周勃霍光之于汉能定策而终以致疑姚崇宋璟之于唐善致理而未尝遭变记在旧史号为元功未有独运庙堂再安社稷弼亮三世敉宁四方崛然在诸公之先焕乎如今日之懿若夫进退之当于义出处之适其时以彼相方又为特美安石久于庇赖实预甄收职在近臣欲致尽规之义世当大有更懐下比之嫌用自絶于高闳非敢忘于旧德逖闻新命窃仰遐风  

贺文太师致仕启【`苏辙`】  

右某启伏审得谢中朝归老西洛位极师保望隆古今止足之风中外所叹伏惟致政太师躬夔皋之伟业兼方召之壮猷翼亮三朝始终一节百辟共传于遗事四夷想闻于风声民恃以安士思为用尚父虽老而鹰扬未衰猛虎在山而藜藿不采况复坐而论道本无黄髪之嫌出以济时何负赤松之约而能去如脱屣名重太山近世以来一人而已方将翱翔嵩少之下泝回伊洛之间身寄白云堂开緑野释鼎锺之重负收竹帛之余光虽使图之丹青奉以尸祝众之所愿谁复间然某蚤以空疎误辱知奬尝欲借润于河海庶几自効于锱铢而蹇拙多艰漂流歴岁誓将归扫坟墓絶意功名罪籍得除或成过洛之幸旧恩未弃尚许登门之游一听话言永毕微愿犹能作为歌颂传示无穷俯慰平生仰答恩遇瞻望台屏不胜区区谨奉启陈贺  

与孙观文启【`强至`】  

局守陋邦坐赊宾馆谁谓河广曾微杭苇之艰畏此简书居积道跻之叹恭惟节宣时若启处用康伏以某官德崇国华智兼人杰几深开物以成务倜傥扶义而济功内参帷幄之谋外膺方面之寄夫倚伏之效巧歴犹知其必然污隆之期贤者盖有以无闷是故称子文之美为其去令尹而弗忧言仲华之贤亦曰禠龙章而无愠矧以全德迈众达生徇天宜其捐芥蔕而何疑寓逍遥而自得推数循理已符倾否之占求旧记功方尽乐终之义勉祈善毓以副祷词  

谢馆职启【`秦观`】  

法同博士阅五载而迁官例比编书通三年而改秩宠灵既逮愧惧实深伏念观族系单微器能浅陋少时好赋仅成童子之雕虫中岁穷经未究古人之糟粕始荣名于进士俄充赋于直言滥居方物之前叨被传车之召文章末伎固非道义之尊箕斗虚名祗取谤伤之速亟从引避几至颠隮褒未就于衮华恶已成于疮痏三期之内王遵乍佞而乍贤七年之中鲁田一与而一夺但以偏亲垂老生计屡空聊复腼颜以居未能投劾而去日期沙汰分絶进升岂期积日以累劳辄亦逢年而遇合束缊还妇虽蒙假借之私惩羮吹虀尚虑谴诃之及窃观前史具见鄙悰西蜀中郎孔明呼为学士东海钓客建封任以校书虽为将相之品题实非朝廷之选用夫何寡陋遽有遭逢此盖伏遇某官道欲济时仁能钖类始怜贫女稍分秦壁之光终念巨波为邀越江之水矧兹竒蹇亦与甄收敢不以古人行已之方为国士报君之义千金弊帚聊依翰墨以自娯一割铅刀或冀事功之可立  

谢及第启【`秦观`】  

光灵遽被愧幸特深窃以圣神临御之初实维祖宗熈洽之后戈兵收偃经蓺着明风俗莫荣于为儒材能咸耻乎未仕圜冠方履求自试者几千万焉血指汗颜获见收者纔四百耳既甚严其程度冝尽得于豪英如某者淮海孤生衣冠末系志在流水尝辱子期之知困于盐车颇为伯乐之顾徒以为养而求仕故虽被黜以忘惭惩于羮者吹虀自知其妄不量凿而正枘人指为狂岂意力田而逢年亦称长袖而善舞太羮焉用以贵本而不遗昌歜甚微縁嗜偏而见取方贤书之上献俄吏议之旁连窃铁致疑事非在我解骖见赎世鲜其人尚赖平反卒蒙昭雪折剑既以重铸死灰因而复燃究其倚伏之难常益信穷通之有定属皇明之继照推睿泽以横流特免试言径跻仕版技能莫効初如不战而屈人名宦亟成更类无功而受禄退而省察殆有夤縁此盖伏遇某官诱进人材主张士类离竒蟠木素为左右之先璀璨余光复自比邻之借致兹寒陋亦预采收敢不慎操修之方明出处之致庶期末路获报明恩过此以还未知所措  

贺潘奉议致仕启【`张耒`】  

伏审亲家致政奉议上还印绶退即里闾已私知止之安将受永年之福凡居亲旧实助欣愉窃以人之多难在于儒者尤甚壮年讲学谓富贵利禄之可期出试多遗信功名遇合之有命加以岁月荏苒时不待人目顾簮裳义则当止彼贪冒无耻者率皆优佚而老惟进退顾义者不免饥寒之忧未余汉庭之赐金复休故社之乔木追计宦游之廪禄何有一毫复与平生之箪瓢相从三径莫非命也谓之何哉伏惟某官奥学源渊懿行金玉久栖迟于末路遂高退于明时清誉益隆多祥有在耒自怜罪戾久困泥涂延企高风但懐景仰  

答林学士启【`张耒`】  

伏审光膺宸綍进直兰堂荣命始行儒林增重窃惟馆阁之选盖待儒学之臣既非典领之权几于冗散又无议论之责少补丝毫宜非仕者之愿居而为一出之所尚盖学问者君子之事职卑而待之不轻诗书非俗远所知禄薄而意则甚厚虽厌居寂寞夸者至谓之病坊而脱落等夷赤尉均称于宰相名既如此人犹贵之而况将相之选踵武相寻祖宗以来抡择为重故本朝之宠儒者虽他官必假此名伏惟某官文丽而用长才周而学富父子济美兄弟有声行实着于家庭跄济冠于朝右冠豸弹击风霜凛然揽辔按行窽窦立解已进登于卿棘复入直于道山岂专足止之功实示超腾之渐耒淮楚晩进场屋后来辱登门墙尝备官属当趋风于末坐乃首贽于长笺为礼则勤循分而惧孔鸾同列庸鲁钝之卑飞珠玉藏家腾辉光于贫屋永为好也何日忘之  

贺翰林曾学士启【`陈师道`】  

内翰文丈召从西掖入直北门岂惟儒者之荣实系朝廷之重恭惟论思纳献之任必须道德文学之流不杂用于他材故专收于夙望成命既下欢声大同虽图任未快于羣情而天下已被其阴赐兄弟相望召平世之荣光鲁卫同升亦熈朝之故事顾惟庸妄早辱知怜虽老弃诸侯乃下流之自取而早亲文席顾遗迹之尚存侧闻新命之传倍有舆人之庆秋阳尚炽禁直云初伏冀上为庙朝精调寝寤  

谢解启【`李廌`】  

古之士重今之士轻时世使然风俗乃尔贩牛版筑奚必诗书钓渭耕莘何曾科目盖君子之学以道义为己任故古之仕者以卿相为当然有三顾五聘而未从或千驷万锺而不受今以言取士但愧空文凡应举觅官邻于自鬻宾兴久废法禁益严徒以困穷之身愿入英雄之彀廌行年二十有九蚤苦衰残著书十万余言常懐忠愤谋已甚拙许国惟坚虽频待诏于公交车未得为郎于金马屡作逐客毎叹虚生第深没世而无名以累青云之知已比縁秋试偶尔计偕辄生妄心窃有荣幸此盖伏遇某官久垂教诲曲赐题评恩等丘山义同卵翼致兹昧陋有望亨衢敢不益励进修上副眷予  

答贺李祥改宣德启【`晁补之`】  

延对宸廷改荣京秩从游兹旧慰喜良多恭以宣德懿行不羣令仪可度粤从幼学夙有俊声下帷未省窥园持竿宁悟流麦其精如此故资之深珠玉藴含山川辉媚自当名世岂独传家补之气合相求心均莫逆絣■〈糹辟〉洸之何取橛株枸之自留临水送将牛羊方下望风懐想鸿雁欲来庶几逢声子之班荆且复过孟公而投辖未遑驰庆先辱流音尚阻盍簮惟期强饭  

永兴提刑谢到任启【`李昭玘`】  

委辔下车勤吏民之趋走据桉涉笔拥文墨之纷纭将何补于事功徒有惭于面目伏念昭玘迂疎末学鄙野孤生赋才不长闻道最晩栖迟日月仅成九转之功蹭蹬风尘未蒙一顾之价再预充庭之贡谩为入格之游敢意斐文偶尘精鉴初乏青钱之作宜置下陈误经黄绢之评遽超数等叨从禄仕擢备儒官讵能握管以窥天良愧奔蜂之化蠋属大明之继照延旧德以亮功博收人才盛集册府开阁之始岂乏异能备员者谁乃出下客人共荣于入彀时皆谓之登瀛正始诸贤滥陪武步石渠秘籍顿发见闻惟知反已以自求敢觊因人而幸进谓有昭昭之明者必有冥冥之志无赫赫之热者亦无凛凛之寒欲寡过而未能恐修名之不立以愚自信曷尝称博而毁丹与世何尤不暇去婴而归蚡安有本同而末异奚尝先病而后瘳处冲季孟之间仅知所立甘陵南北之部适幸两忘能不能各自其人得不得必尸诸命洋然迎饵讵为宓氏之鱼兀若畏人反类羊公之鹤叹源泉之有本惊蒲栁之先衰一传未终恍已迷其姓氏片文屡过几不辨其偏旁但縻廪粟以偷安何罪书鱼之成蠧久玷外庭之列聊从别乘之行迨及更书复还旧直竟无他异莫追终贾之才名必有可观窃预赵张之政事舎丹铅之点勘视鞭扑之喧嚣精神仅及于目前智虑或遗于意表蝇纷诉牒驱即复来雁集吏行守之不置间闗畏罪黾勉赴功入水必濡毎忧揭厉遇风知退冀免摧頺虽殚十驾之劳蔑有尺寸之补间以私门艰窘多事侵陵禄未逮于孤穷岁已惊于迟暮田无附郭久负陶潜之归盗不过门素多张禹之爱屡申愚恳愿守方州猥沾造物之私特假祥刑之任地占河闗之胜道连雍陜之雄小民尚气而喜争巨猾濒山而为盗素称剧部尤藉长才自非水镜无疵权衡不挠则何以吏知守法人不称寃顾庸闇之无堪适选抡之误及此盖某官元功播物一德亮天见远业于有为期太平之可致论事必同于善使人乐尽其才引伛偻以升高徒烦假手削轮囷而成器几误挥斤敢不慎守官箴勉思民事不近名而邀福无倚法以作威概以中平得之安静少图补报土副陶成美荫方休曾未虞于巨臂不才自养终愿托于长年过此以还未知所措  

## 文章辨体彚选卷二百七十一

（明）贺复征 编  

○启六  

上仓使荐举启【`宋李播芳`】  

铁砚闗心莫续盘洲之地脉绣衣具眼好开泮水之天荒虽离音了无先事之容而啐啄或有同时之理不孤此志端系其逢昔者东坡之门卓然北斗之望惟斯文之宗主尽在是故当世之豪杰皆归之陈后山之在徐尝赋稻田待公秧之句黄山谷之游魏亦哦小草有远志之诗皆由郡文学之臣自负墨客卿之列品题一出声价培增遂令四学士之名等华岳而俱重以至六君子之选与星日以并埀此风无传吾道谁属必宗正巨儒之继作则文人才士之争趍轩轾系于一堂荣辱着于万世赐之许可得所归依伏念某骨相郊寒性资参鲁付悲歌于长铗毎思看剑之文成甘活计于短檠自喜床头之易在重亲白髪一第青衫将盘跚于棰楚之尘又长转于虀盐之壑两需瓜熟七见梅春访三洪之谋于故国之中拜一范之像于公堂之上枕湖光而醒梦何嫌书懒望之嘲餐山色以疗饥敢为饭不足之叹顾此游之不恶知其命之将通道日中明使星下烛宗武精文选之奥谓休觅于彩衣渊明读山海之经俾顾言于春酒凡博我以文之意皆教之为善之思矧当行部见学官之时得与抠衣侍先生之教权舆有主料理无难虽殿奔策马之不前然见弹求鸮之贵早尽驱穷鬼坐待东君伏遇某官盛世模型清朝柱石探邃喆之丘索巽心洙泗之间抽秘府之图书步武蓬莱之顶斜飞肖日夙驾观风以胸中之镜而照世吏之百奸以肘后之方而起疲氓于九殒且力扶于公议毎乐得于英髦已多桃李之芬芳肯使茆芹之冷落遂忘跃冶有觊赏音能为点头收作侯邦之下客想应藉手追随相馆之翘材祷恳惟深铺陈莫既  

上史丞相启【`李播芳`】  

索长安之米拟就辟书伏光范之门尚干宾谒特有惓惓之意未敢察察而言輙以万分冩之四六仪图爱助此周人待山甫之情翕受敷施亦虞舜举皋陶之意它无求者公幸听之窃惟国家闲暇之时当思文武长久之术况外敌之云扰贵内治之日严讵云行李之通可缓苞桑之虑国虚难动民困易摇岂特谋国之数公知讳用兵之两字然能应则乃可谓定故欲翕者未始不张令徒千里而畏人未思四境之不治一气先竭百为弗开羣材付之乍佞以乍贤正论听其自鸣而自息耳目之受既狭心腹之委亦偏为赤子为龙虵未始得敌情之实以皮币以犬马但云量自力之宜军籍既隠于蔽蒙将材又阨于媢嫉舟师未练马政不修凿斯池筑斯城岂可无九攻之具鍜乃戈厉乃刅孰能遏再鼔之衰仰而思之无非事者上作而下不应朝廷毎有是言外呼而内不闻郡国亦为此论惟事事备乃可无患言人人殊何以成功周得上汉得中策将安决蠡治内种治外责恐宜分试考先朝立四总管之谋及观诸儒分三大镇之说皆欲取之人望从而假以事权一用孔明陆逊之规模力行晁错充国之论议移江上之屯于淮上实闗表之粟如闗中使权守御之方渐讲招懐之略众犬方狺则养威持重两虎既伤则取乱侮亡是为屈羣策以共图奚至无寸功之可论与其待一朝之患始出于兹孰若折千里之冲早为之所若任人而疑疑人而任则闻事不实实事不闻何怪草野之私言动违槐棘之成筭日月逝矣风雨萃之无谓天变不足虑人言不足从庶几君子有所恃小人有所畏恭惟某官堪舆间气社稷世臣砥柱不移回平原黄河之决终风且曀洗咸池白日之光力调更化琴瑟之弦复享和戎金石之乐如将道古今而誉德亦可纪简策以垂功然太师维垣辅隆兴不满一岁今西平有子相嘉定行且十年此非门户之私荣实负乾坤之重寄用药莫先于无病止车当在于未奔相亦惟终邦其无斁如某者拙由地禀狷不时宜独窃考治乱之原知当谨几微之会贫贱不能以达志忧患又从而熏心昔在服中欲上范文正之书而无路今来门下顾作石徂徕之颂而难言荐之吾相欲令主金耀之书谋及乃心则姑愿应铜梁之辟仰勤大播盍进小忠敢输肺腑之微诚尽告腹心之元老一毫有补万死亦甘平津之招贤有三惜难受汲生之戅洛阳之太息者六实欲全周勃之功  

上曾枢密启【`李播芳`】  

读阿房之赋早累殊知投光范之书今无他觊特以门墙之旧得观鼎鼐之新欲输愚虑之千往抵贺钱之万譬诸大海岂有待而增加然在细流固不嫌于倾冩某闻交邻有道寝兵固帝王之功制胜无形销患在庙堂之上今犬羊之交噬久鹬蚌以相持残喘傥苏怒将移于水蟹新兵稍逼殃易及于池鱼至如归附之民亦是分争之衅战守和之未决难察察言兵食信之何先宜事事备今徒惩创已徃之失遂至阔畧方来之忧本恶张皇事反流于怠弛初来镇静弊乃至于蔽蒙最是民困易摇乃觉兵虚必溃言之唇腐识者心寒城非不高池非不深险谁与守饥者欲食劳者欲息怨岂在明藉令有效死之民亦未见决胜之将外忧纵缓内蠧已多愿察积薪厝火之形亟为彻桑未雨之计通民气于士气参天心于人心收拾羣材恢张众志戒牧守之忮刻斥将帅之骄残亟厚邦储速搜军实无非事者纲既举则目张不蚤图之枝未害而本拨和羮固异于济水同舟况逼于遇风公辅居两社之间相尊等耳大臣不四方之虑人望谓何恭惟某官恭懿而惠和弘深而肃括荣进素定夙瞻魁下之曰台昭晰无疑岂待日中之见斗信儒者有益于国见天之将任是人未尝扬已以取名殆欲格王而正事自参宥密益懋弼谐古所谓邻哉之臣人将责贤者之备诚能归草茆之公议置在本朝从而散廊庙之泰和达之薄海此真汉相矣岂忧匈奴哉上将恨无官以酬公公亦可有辞于永世某戅由气禀拙不时宜顷因场屋之文特蒙伟视继修竿牍之敬又沐赏音回回州县之尘梦梦功名之会本谓伯乐之既顾羣马皆空宁知乌获之难逢匹雏莫举窃料黒头之宰相亦怜白脚之门生然愿广万间以庇寒讵敢私升斗之活涸卷珠帘于未老勿疑惊燕之呢喃令江水兮安流庶遂闲鸥之浩荡  

贺龚参政启【`陆游`】  

恭审光膺明诏进贰政机为治不难其道顾何如耳用人若此吾国其庶几乎传闻四境驩喜一意某闻公论未尝尽废常恐不在于朝廷小人岂必无材惟患与闻于国事诚使元老大臣守纪纲而不紊近习外戚保富贵而有终政一出于庙堂权弗移于贵幸岂独坐消于外侮固将驯致于太平孰成伊尹格天之功其在孟子敬王之学恭惟某官材负超轶器局恢闳造道深故能泛应而不穷进身正故敢尽言而无讳建久安之势成长治之业已收効于立谈开众正之路塞羣枉之门曾不劳于变色荐绅相贺史册有光然而仁人先天下而忧重矣自任贤者备春秋之责艰哉克终某十年独荷于异知万里敢虚于忠告輙因尺牍罄冩寸诚未死殊方或见丕天之伟绩犹期末路终为盛世之幸民  

谢葛丞相启【`陈亮`】  

平生险阻宁一事之称心晩节遭逢当上圣之信目况更新于爰立方共耸于具瞻适丁斯时当有甚幸敬惟大丞相国公山立玉峙地负海涵才非求竒贵其可用事去已甚取其适冝不自知其同心宁更防于异已是非毁誉肯概于胷中小大短长自安于度外虽干旋之功毎极其妙而归宿之地卒底于平士守常心物无觖望百年旧典当渐见于施行一日俊功宜不忧于震动其赞朝廷之拔士亦令草莾之逢时亮少不自量谓功名差易耳晩更多难虽性命其如何忽从死灰之中腾上烈熖之表栽培倾覆天亦何心嘘枯吹生人焉有助猥以门墙之旧物加之场屋之陈人忍使白头常作如新之态当令赤子曾微直上之嫌为知已而狂言亦无心于任运  

上呉畏斋启【`岳珂`】  

骑虹过贺曾亲謦欬之承仓鼠叹斯尚堕尘埃之梦喜拜重来之命试伸一得之愚窃以宋受天命何啻百庚申敌据中原又阅一甲子自崇观撤籓篱之蔽而炎兴纷和战之谋诞谩败事而巽懦则有余浮躁大言而矜夸之无实有志者以拘挛而废无庸者以积累而升牢笼易制之人才玩愒有为之岁月肉食者鄙亡秦当可进而失机骨狺而争逆亮以难从而求衅遂致蟠固狡兔之窟犹欲睥睨化龙之都决策和亲姑谓奉春之熟计卧薪自厉谁为勾践之盛心金汤恐喝于豫图玉帛聨翩于远馈百年弃置亦已乆矣万口和附以为当然不特手足混于无别而反使有加将见膏血困于常输而未知所止有识毎一寘念终夕为之寒心今虽欲为后乃益甚窃闻九世之大议仅积三时之成规踪迹张皇已同兽斗议论噂■〈口沓〉坚辟狐疑徒欲快一决而侥前功讵曰计万全而为后虑畎亩有懐于忧国匦旌无路而陈情敢忘末学之激衷试请丈人之静听尝观古昔中兴之业或因东南全盛之基模规虽狭于未宏功业亦随其所就孙氏北无淮而西无蜀距江尚固于周防晋室内有冦而外有戎渡水亦成于克捷彼皆未尽有今日之所有我乃类欲为当时之不为邉草未摇纷纷抵掌塞尘一警惴惴奉头弛张以道固曰随时勇怯任情料必至此未尝有十年之生聚但闻以千里而畏人惟昧于天下转移之机所以成流落衰頺之弊愿姑寘寻常以破未识时之说特欲举一二以释妄乗势之疑夫江淮为唇齿之邦闗陜乃腹心之地欲近守则不当固其内而舎其外欲逺攻则安可即所后而忘所先况天险可守共守则险亦均地利可据能据则利必倍此皆不易之常理具有已行之旧规襄阳闗中之喉兵易进而亦易退京师海内之腹守可暂而不可常通秦蜀两道之势则兵力不宜轻居陈梁四战之郊则守备不必泥使灵旗再图北指讵不先出岘之师而大驾一日东归似难执居汴之策盖设险象存于习坎而趋时患在于用常诚由泗宿以下灵璧之师因登莱而济海道之众淮西则出寿春而窥许境闗外则道大散而瞰雍郊是谓正兵皆为危道盖河南虽可得而难于持久舟师虽可用而未为全谋即平壤以制敌蹉跌则不支用险道以出兵馈饷则难继故显忠卒成符离之衂而至于溃李寳仅济胶西之捷而不敢留水路贻明彻之忧陆运制武侯之出非陈言之是袭亦商监之可稽若夫运上流之竒此端系大贤之责一军下虢洛中原之势已摇万骑出颍昌京畿之地旋复南城分徇而首尾互应朱仙进击而手足猖披惟是时之举偶困于谤书而此日之功难言于覆篑茍尽得策岂复至今自两河而言则铜梁为旧疆由九郡而论则金坡为限塞平州与三闗异路而不豫计真儿戏哉白沟仅一水累世而不敢踰亦幸安耳今欲为能胜而必不可胜固当审所图而弃其难图岂徒舎败绩而趋成功庶不因空名而受实祸宣和之捷所以贻靖康之变隆兴之战所以成干道之盟惟思之远而虑之深庶功可成而忧可弭大姑少置小亦未安招携固上策而纳归正乃自困之资用间诚至谋而遣妄谍乃无益之费伪官换授是当诛而蒙赏厚赀轻畀是以实而易虚虽至愚犹且知其非岂在廷顾甘循其弊许移治者是许其弃地令择利者是令其退师徒使全家保妻子之臣用以借口窃爵禄之宠邉城保障以庙堂使阙而不免于屡迁戎阃事机以主帅豢安而常淹于难达偃然以承平文饰之体巍乎居要境藩维之权塞下之粟反内徙以自虚军中之币犹日朘而不止岁市骏而不能偿耗谁兴开元监牧之谋日计漕而未足馈军孰启神爵屯田之策民兵文具禁籍虚员柰何欲兴不世之儁功尚尔未革易知之宿弊此特言其梗概初未効于涓埃已不胜贾生痛哭之私矧欲致臧宫鸣剑之议试抒闷闷毋谓平平恭惟某官以世大儒助国正论贯兼资于文武视一节于险夷归自乘轺公议浩然而归重畀之专阃天心昭若以可知上方勤西顾之忧公特任北门之寄风露三神之顶洊尔褰裳旌旗千骑之来跫然望履耸列城之观望屹外阃之蕃宣当尽远猷庶稍过计某辱知最渥因事有言屡矣蹉跎虽粗有少年之志斐然狂简得毋贻小子之嗤或可执鞭愿供磨盾其诸软熟之贡徒致高明之烦嗣听策勲别当修贽  

贺赵侍郎月山启【`文天祥`】  

选表扬纶归中持槖来石洲之明月光照海山通明殿之红云影摇河汉介圭觐只会弁驩如恭惟某官玉粹金刚冰悬雪跨清庙生民之作脍炙诸公干将莫邪之锋指麾余子自傍天而行斗牛之渚便拔地而起湖海之楼出入兵间月柝灯碁之耿耿驱驰江上参旗井钺之堂堂儒臣知兵从古所少天子谋帅必在其中方建纛而前千军遶帐而不动及还笏而去二童随马而有余悠悠四顾于山河落落一麾于江海啸吟水石酬谪仙捉月之魂上下风樯访舎人麾军之迹慨然有神州陆沉之叹发而为中流击楫之歌属传风景于岘山忽骇波涛于天堑长江为备不数处可共险于敌人朝廷养兵三十年当成功于儒者乃畴庸于东掖乃趋貮于西曹太乙灵旗出陪貂尾钩陈玉槛进逼鳌头青天白日鳯凰之声名高山深林龙虎之气势前行为兵部小舒帷幄之谋大本在中书亟正钧枢之拜某滥巾剧部望履修门班汉从于甘泉宫喜称知已勒唐功于浯溪石已戒有司  

谢何枢密梦然启【`文天祥`】  

范质传衣曾侈和公之遇仲淹入馆复蒙元献之知使诸公而与同升岂门生而不知报輙伸下悃庸叩中枢伏念某石室孤寒青原落魄幼被家庭之训颇欲得其本心尝读圣贤之书初无补于当世从事一研起身诸生偶持觚翰于南宫获遇鉴衡于北面鸾鳯杞梓举集权公之门欵段驽骀误登伯乐之廏名姓虽尘于函丈足迹未造于仞墙山斗之望弥久而弥穹畎畆之踪愈踈而愈隔闭门自守知尚口之乃穷遯世无求惟观頥而自养凡窃禄奉祠之日皆省身念咎之时承明之庐著作之庭未尝意想寂寞之滨寛闲之野遽拜宠光胡为乎来哉是有其故矣想木天之清峻望丹池以凌竞顾非麒麟鸑鷟之英其如亥豕鲁鱼之谬深有惭于负乘敢自已于循墙兹盖躬遇某官名世巨公清朝良弼持枢赞化共调傅鼎之梅报国荐贤不种狄门之李遂令公选亦及凡材某敢不勉企前修恪持素节就中书而见座主将求一介之先容以进士而为名臣尚頼终身之保任  

谢江枢密古心启【`文天祥`】  

领祠宫之香火敢望弹冠掌册苑之丹铅误蒙推毂荐非由于识面事真可以语人顶踵衔恩额首奉记切以观远臣以所主孟子以言进退之间遇大贤而相知韩公以为遭逢之盛盖受恩非天下所少而知已得君子为难乃若初无左右之先容独受门墙之隆遇此古道之相与尤人生之至荣伏念某执经而后承恩以来念景行在四海之达尊而科第非终身之能事颇欲自拔于常人之类庶几无负于上帝之衷顷趋阙下之时适际江干之警主忧臣辱念我生之不辰外阻内讧繄祸至之无日因拊躬而思奋遂投匦而献言当时破脑而剖心何啻焦头而烂额有仓卒等死之虑无毫髪近名之心六太息之陈岂曰贾生少年之过三千字之献幸寛郇谟东市之诛逮时事之既平滋人言之无据小体者戚其失措好事者高其得名痛痒亡知者以文采为贤操挟不正者以哗竞为议匪躬之故俱莫谅于初心尚口乃穷嗟难行于直道既奉祠而窃禄端闭门而读书未可与俗人言姑尽我分内事不谓见知于长者遂勤延誉于诸公非华衮有一字之褒何敝帚増千金之重虽深惭于负乘然幸出于钧陶求坚乃心欲报之德兹盖伏遇某官清朝硕望昭代真儒胸中括石渠东观之藏海内仰天球河图之瑞睠惟世道深属我公整顿乾坤共屹江流之柱献纳日月入旋斗极之枢非徒耀不老之功名将有意太平之礼乐凡今小往大来之会皆前推后挽之功遂使踈庸例叨蒙擢某敢不力持素节勉企前修称彦博于都堂幸借郇公之誉荐仲淹于馆职敢忘元献之知  

## 文章辨体彚选卷二百七十二

（明）贺复征 编  

○启七  

谢李郡伯建三元坊启【`明商辂`】  

三元及第今为隔世之虚名刺史表闾又作他时之故事未尝忘我何以报公昔高密为郑康成建通德门颍阴为荀朗陵改高阳里皆邑令崇一乡之虚誉与时流为千载之美谈孰若抡魁之坊出自相公之笔如坐会同馆而张冰篆如游法华寺而覩邕碑波弋峙金鳯而欲飞闾巷疑蓍龟而再转虽进士之科未复然化民之意已多某因念平生真堪一笑衮龙殿上尝夸独对之三千朱雀桥邉今作寻常之百姓进不得陈箕子之洪范退而发挥郭氏之中庸开山学効嘉眉之规借时文明孔孟之思松间倡道岂无考德问业之人花外小车亦有事亲从兄之乐然或预司徒之役则又如举子之时伐树削迹之仇吾知免矣毁瓦画墁之咎谁能兴之不图三十年金榜之名增重二千石银钩之字成前日部使欲为之志动昔年乡人助喜之心十字街头如浮图之起废一千年后与华表以俱存何荣如焉可感多矣兹盖伏遇某官坤维间气河右俊人泉府培风善计江西之财赋翰林借径饱看天上之图书肯为朱幡皁盖而来大是碧嶂清江之福论振文诛奸之政季弟元兄用留耕救荒之心召父杜母使七八月遂雩坛之望使三百川无溱洧之忧一日而百废俱兴三年而四境皆治遂令迂阔亦属作新某虽奉几筵敢忘棨戟武陵太守屡许访于桃花黎家小童竟空吹于葱叶未由晋晤曷尽多言某敢不佩此寸衷铭之百世薛少保三大字长如甘棠蔽芾之春杨文贞一瓣香愿祝仙李蟠根之盛其为皈向无任敷荣  

南都八坐贺元驭相公启【`王世贞`】  

迩者巽书洊至涣汗频颁当九重特达之知亲书上考覃八命穹崇之寄晋领孤卿马鬛荣施曾祖承华之峻秩鱼轩骈集姑妇长乐之崇班兹日之李赞皇屈从齿冑他时之韦都尉无忝象贤缙绅已倍恒欣乡国尤传盛事伏惟某官阁下中呉孕秀东海涵灵智崇礼卑动由成性言规行矩妙合自然左氏之业就素臣仍公好恶董生之书成繁露始对天人国士无双褎然南宫之选首廷魁第二允矣太史之呈祥再领成均多士皆其陶冶两裁帝纪一时赖以权衡自鲁连拂莱海之衣而严陵系桐江之鼎南阳隠士独称为卧龙洛下儿童皆知有司马傅岩特召无藉金张之援汉殿同升共推丙魏之媺清标着于平日故中夜无可却之金白麻播于内庭而外朝减征声之宴上不枉道以求合下毋养交而惜名人皆望之植同已排异已公不谓尔涣小羣成大羣为国则举不避雠逺嫌则恩无归已若水若旱必与圣人同其忧一话一言务安社稷以为悦当慈颜之底豫或少展其愁眉若睿听之转圜庶几缓其归念此盖一人之有庆以致三后之协心虽临轩之眷命有隆而循墙之让德弥着谓青宫一品已坚辞于达书之辰彼素丝五絁实远隃于章甫之贵匪故夺公之守殆将伸国之经某等素切仪型遥深踊跃惟诏功诏德自古则然而有君有臣于斯为盛皇天之产名世已过五百余年贤者之在中书何妨二十四考  

谢督府胡公启【`徐渭`】  

渭失欢帷幙动逾十年俯托丝萝歴辞三姓过持已见遂骇众闻诋之者谓矫激而近名高之者疑隠忍以有待明公宠以书记念及室家为之遣币而通媒遂使得妇而养母然渭于始议之日曾陈再让之辞蒙召中军托以斯事久而不报付之无縁畴知白璧之双遗竟践黄金之一诺传闻始觉坐享其成昔孙明复号称大儒以相国为之媒而后娶杜祁公荐登高第乃孙令坚其议而始婚若渭则实非其人偶遭其遇夙蒙国士之待既思何以酬恩今受王孙之怜益愧不能自食徒知母在而喜顽然捧檄之情豫拟身教所先遵以齐眉之敬岂敢言兄弟家邦之仪法庶以答父母国人之盛心  

上新乐王启【`徐渭`】  

山人某顿首顿首谨奏记新乐殿下伏念某陪骖作赋本无梁苑之才下狱上书乃有呉宫之阨逡巡解网憔悴非人偃蛰自幽乡间不齿恭惟殿下秉陈思曹氏之丽藻兼河间献王之大贤待飞盖者岂止应刘登秘函者悉皆经史宜其高视一世卑俯百家顾复远揽之余不遗葑菲文石之宠重以珠玑出袖迸霞入齿飞雪是诚东海之上与员峤而争竒西苑之滨偕芙蓉而并逸者也矧以二生颂述五夜欢娯谐笑所及风雨杂陈挥洒不停骅骝失骤野人闻此益复靡然遥想髙风便欣授简顾兹修路曷由裁营聊布尺书托诸鱼腹兼呈小刻真愧虫雕  

启诸南明侍郎【`徐渭`】  

某生来蠢躁动輙颠迷当其在外而纵也譬如虾蠏跳踯于苇萧瞚瞚然不知远害而全身及今戴盆而锢也譬如雉兔触罥于笼牢盻盻焉不知伏处而待命是以过求非分屡干台严而寛宥有加闵怜无已垂头倾耳继之以泣盖雉兔之待鼎铛但知号已之急而云雨之救枯槁自有乘时之施某敢不驯伏躁迷勉体德意忍死以待傥承照于收榆即复就烹亦安心于结草  

其二  

伏念渭小人立身无状堕囚有年等诸分数爱欲其生不胜恶欲其死之多然在乡人不善恶之犹有善者好之之幸但怜惜之心或夺于顾忌扶持之力遂阻于回翔非有大慈悲具菩萨之行兼以猛担当全龙象之雄岂肯舎已而耘田终于道旁之筑室此盖伏遇门下霄表星辰朝端麟鳯一言一动而天下倚为重轻万举万当而斯世无所猜忌猥以死灰加之嘘息得诸秘寄感而涕零非曰尺笺之上敢书谢悰特以方寸之倾不能缄黙譬如虫瘵在床虽至亲视为恶疾而有共弃之谋迨和缓入户则病者一闻药香而兴必起之念道义所在天地共临恩德罔酬结衔犹负自今已往庶几终于玉成从此余生并是付之再造  

谢某【`徐渭`】  

百顷澄潭平铺縠皱万丈古木上拂云光莾沙苇之龙葱纷水禽之交戞双阑虹卧下捧蛟鼍五彩翚飞上织乌兔如斯絶景岂曰人间回讯良朋始知天上宛乗槎以犯斗俨骑鲤以拂波网得巨鳞吸甘露之仙酝俎烹伏卵杂温汤之早瓜曜灵西驰朗魄东陟乘凉殿角赠芍药以言归拂袖渔舟怅桃花之旧路高枕忽动爽梦莫追述之以呈不敢自快也  

答某【`徐渭`】  

结辔西郊倾觞北海咏歌絶胜不减兰亭花竹流光讵云梓泽既飞球于归路明月随人乃吐雪于行喉彩烟扑扇眷言兹会其乐何如迄旦尚酲欹枕裁谢  

答王荆石启【`冯琦`】  

祇奉王程言旋子舎当藩服投簮之日遂家庭舞彩之欢解组悬车未及冯唐之老赐金给驿偶同疏傅之归展乌鸟于庭闱俨骖騑于道路父母倚闾而见望乡邻策杖以来观若非藉东壁之光何以遂南陔之养天涯芳草喜游子之初还阙下红云觉仙班之渐隔爰从祖道忆在师门千载遭逢十年教训某在门人之内独蒙国士之知至于濒行促膝之谈具悉出格推心之爱侈仪文而载锡枉车骑以过存更邀华衮之章如奉夜光之璧青黄见借谬蒙空北之称苍素不迷赖有指南之诲将永垂于琬琰愧难报于琼瑶惟天上夔龙永师师而共济俾堂中燕雀得姁姁以相安方同薄海之民共仰格天之业  

候申相公启【`冯琦`】  

顷以骄敌渝盟冲邉告急庙畧普收于羣策荐章谬及于非才念惟九列之明扬实本三台之汲引铭心知感抚臆难酬旧縁塞上之驱驰粗见敌中之机变欲陈固陋罪莫大于侵官仰辱甄收士固伸于知已逖听盈庭之议争谈出塞之师奉社稷之宠灵冯庙堂之指授虽使先声所至可收不战之功乃自上古以来未闻必征之策越从欵贡久戢干戈将吏之迁调不常邉备之废弛已极克剥四出苦役百端兵不识将而将不识兵用非所养而养非所用堑山湮谷尚云乘塞之难敝甲凋兵何遽出车之易以我军之不教值勍敌之方张欲举三年市贡而罢之一朝是尽七镇生灵而付之一掷遽声边方之罪则助敌益坚尽罢诸部之封则犯顺必速彼有所必争而党合我无所不备而力分且大兴絶漠之师必尽转中原之饷国虚难动民困易摇上兵惟贵于伐谋下策莫危于浪战欲建外宁之业无如内治之图秣马厉兵椎牛飨士下见恩而后用法上持法而后用兵寛文网以破拘挛考功能而甄壮烈惟我兵能奋于固圉彼强邻自顿于坚城先未败而后图功先亡害而后徼利进固可以制胜退亦足以自完且邉臣在赏罚之中然后肯尽心力庙廊在功罪之外然后能知权衡若借为倾宰相之阶恐遂至贻国家之祸人心若此政体为何惟白日既照其精诚即青天可征其心事社稷之事为重虽髪肤其可捐邉疆之衅已开在金革而无避忧患忍遗之君父方畧无踰于老成在今塞上之范韩孰若禁中之颇牧崇论宏议决策当如执玉之坚元老大人同心乃有断金之利是谓筹运于帷幄即可战胜于朝廷则四塞之胆常寒而三军之气自倍矣  

与敬一长君中秋启【`蔡复一`】  

八公丛桂是王家招隠之山五夜月明偏帝子忘忧之馆此读骚所以入楚而应教在于游梁者也况佩浦生风接兰台之秋爽洞庭观水胜杨子之银涛广殿开樽长筵撤烛度霓裳之曲曼别人间錬蟾杵之丸疑分天上十二楼台在堆瑶之境而三千世界为弄珠之游矣不佞葭渚苍苍感伊人之倍远梁蟾片片恍仙客之可亲敢酌露尊遥供霞帐此生此夜尽教皓魄共圆明月明年何处紫箫相忆  

答武官中秋启【`蔡复一`】  

玉帐秋严冰壶夜净鹤应鼗而鸣露挟爽气于青冥龙为剑以摇霜洗寒光于碧海惟桞营月霁缓带有真将军俾桂殿风清卷帘堪娯客子邉声已静于砧杵候宴遥赠于壶觞南吕律中倚蟾蜍而送醉西庚照外立鵰鹗以横空惭无彩笔比照乘之蚌珠愿取金精铸封侯之鹊印  

答史心源启【`蔡复一`】  

日下谭兵马曹久聨于伯仲星来作镇鹑次重缔于弟兄寻旧盟以可温遗素书而相忆某官胷吞雁塞手辟龙门韵宇清云人伦归其水镜韬钤黄石材官赖以权衡既壮方叔之猷爰试伏波之畧阵图飞挽一身兼领萧韩控岭襟溪千里平临黔楚比文公之开衡岫旗卷蛮烟歌召伯之纪汉江车随春雨维风贞度则令秩先后之庚揽胜罗竒则山穷大小之酉报国堪歌于棠芾懐人更赠乎梅花鸾影带霞奚啻织襄之采鸿声度雪兼赋受餐之诗某求梦频迷依光忽近读骚宿业时搜车渚之萤囊傍药微躯欲访床砂之鸦井被青飔而觉爽传明月以寄愁文绮合欢故人之心尚尔芷兰共味公子之思何忘  

## 文章辨体彚选卷二百七十三

（明）贺复征 编  

○奏记一  

刘勰曰记者志也谓进巳志也  

奏记大将军霍光【`汉丙吉`】  

将军事孝武皇帝受襁褓之属任天下之寄孝昭皇帝早崩亡嗣海内忧惧欲亟闻嗣主发丧之日以大谊立后所立非其人复以大谊废之天下莫不服焉方今社稷宗庙羣生之命在将军之一举窃伏聴于众庶詧其所言诸侯宗室在列位者未有所闻于民间也而遗诏所养武帝曾孙名病已在掖庭外家者吉前使居郡邸时见其幼小至今十八九矣通经术有美材行安而节和愿将军详大议叅以蓍龟岂宜褒显先使入侍令天下昭然知之然后决定大策天下幸甚  

奏记霍光【`杜延年`】  

吏纵罪人有常法今更诋吴为不道恐于法深又丞相素亡所守持而为好言于下尽其素行也至擅召中二千石甚亡状延年愚以为丞相久故及先帝用事非有大过不可弃也间者民颇言狱深吏为峻诋今丞相所议又狱事也如是以及丞相恐不合众心群下讙哗庶人私议流言四布延年窃重将军失此名于天下也  

奏记王畅【`张敞`】  

五教在寛着之经典汤去三面八方归仁武王入殷先去炮烙之刑高祖鉴秦惟定三章之法孝文皇帝感一缇萦蠲除肉刑卓茂文翁召父之徒皆疾恶严刻务从温厚仁贤之政流闻后世夫明哲之君网漏吞舟之鱼然后三光明于上人物悦于下言之若迂其效甚近登屋伐树将为严烈虽欲惩恶难以闻逺以明府上智之才日月之耀敷仁惠之政则海内改观实有折枝之易而无挟山之难郡为旧都侯甸之国园陵出于章陵三后生于新野士女沾教化黔首仰风流自中兴以来功臣将相继世而隆愚以为恳恳用刑不如行恩孳孳求奸未若礼贤舜举皋陶不仁者逺随会为政晋盗奔秦虞芮入境让心自生化人在徳不在用刑  

奏记萧望之【`郑朋`】  

将军体周召之徳秉公绰之质有卞庄之威至乎耳顺之年履折冲之位号至将军诚士之高致也窟穴黎庶莫不欢喜咸曰将军其人也今将军规橅云若管晏而休遂行日昃至周召乃留乎若管晏而休则下走将归延陵之皋修农圃之畴畜鸡种黍竢见二子没齿而已矣如将军昭然度行积思塞邪枉之险蹊宣中庸之常政兴周召之遗业亲日昃之兼聴则下走其庶几愿竭区区底厉锋锷奉万分之一  

奏记王凤论冯野王【`杜钦`】  

窃见令曰吏二千石告过长安谒不分别子赐今有司以为予告得归赐告不得是一律两科失省刑之意夫三最予告令也病满三月赐告诏恩也令告则得诏恩则不得失轻重之差又二千石病赐告得归有故事不得去郡亡着令传曰赏疑从子所以广恩劝功也罚疑从去所以慎刑阙难知也今释令与故事而假不敬之法甚违阙疑从去之意即以二千石守千里之地任兵马之重不宜去郡将以制刑为后法者则野王之罪在未着令前也刑赏大信不可不慎  

奏记东平王苍【`班固`】  

永平初东平王苍以至戚为骠骑将军辅政开东阁延英雄时固始弱冠奏记说苍曰  

将军以周召之徳立乎本朝承休明之策建威灵之号在昔周公今也将军诗书所载未有三此者也传曰必有非常之人然后有非常之事有非常之事然后有非常之功固幸得生于清明之世豫在视聴之末私以蝼蚁窃观国政诚美将军拥千载之任蹑先圣之踪体弘懿之姿据高明之势博贯庶事服膺六艺白黑简心求善无厌采择狂夫之言不逆负薪之议窃见幕府新开广延羣俊四方之士颠倒衣裳将军宜详殷唐之举察伊皋之荐令逺近无偏幽隠必达期于总览贤才收集明智为国得人以宁本朝则将军养志和神优游庙堂光名宣于当世遗烈着于无穷窃见故司空掾桓梁宿儒盛名冠徳州里七十从心行不踰矩葢清庙之光辉当世之俊彦也京兆祭酒晋冯结发修身白首无违好古乐道玄黙自守古人之美行时俗所莫及扶风掾李育经明行着教授百人客居杜陵茅室土阶京兆扶风二郡更请徒以家贫数辞病去温故知新论议通明亷清修洁行能纯备虽前世名儒国家所器韦平孔翟无以加焉宜令考绩以参万事京兆督邮郭基孝行着于州里经学称于师门政务之绩有絶异之效如得及明时秉事下僚进有羽翮奋翔之用退有杞梁一介之死凉州从事王雍躬卞严之节文之以术艺凉州冠葢未有宜先雍者也古者周公一举则三方怨曰奚为而后已宜及府开以慰逺方弘农功曹史殷肃达学洽闻才能絶伦诵诗三百奉使专对此六子者皆有殊行絶才徳隆当世如蒙征纳以辅高明此山梁之秋夫子所为叹也昔卞和献宝以离断趾灵均纳忠终于沈身而和氏之璧千载垂光屈子之篇万世归善愿将军隆照微之明信日昃之聴少屈威神咨嗟下问令尘埃之中永无荆山汩罗之恨  

奏记大司空王邑【`范升`】  

王莽大司空王邑辟升为议曹史时王莽频发兵役征赋繁兴升乃奏记大司空邑曰  

升闻子以人不间于其父母为孝臣以下不非其君上为忠今众人咸称朝圣皆曰公明葢明者无不见圣者无不闻今天下之事昭昭于日月震震于雷霆而朝云不见公云不闻则元元焉所呼天公以为是而不言则过小矣知而从令则过大矣二者于公无可以免宜乎天下归怨于公矣朝以逺者不服为至念升以近者不悦为重忧今动与时戾事与道反驰骛覆车之辙探汤败事之后后出益可怪晩发愈可惧耳方春岁首而动发逺役藜藿不充田荒不耕谷价腾跃斛至数千吏人陷于汤火之中非国家之福也如此则胡貊守闗青徐之冦在于帷帐矣升有一言可以解天下倒悬免元元之急不可书传愿蒙引见极陈所懐  

奏记邓隲【`龎参`】  

比年羌冦特因陇右供徭赋役为损日滋官负人责数十亿万今复募发百姓调取谷帛衒卖什物以应吏求外伤羌虏内困征赋遂乃千里转粮逺给武都西郡涂路倾阻难劳百端疾行则钞暴为害迟进则谷食稍损运粮散于旷野牛马死于山泽县官不足輙贷于民民已穷矣将从谁求名救金城而实困三辅三辅既困还复为金城之祸矣参前数言宜弃西域乃为西州士大夫所笑今茍贪不毛之地营恤不使之民暴军伊吾之野以虑三族之外果破凉州祸乱至今夫拓境不宁无益于强多田不耕何救饥敝故善为国者务怀其内不求外利务富其民不贪广土三辅山原旷逺民庶稀疏故县丘城可居者多今宜徙边郡不能自存者入居诸陵田戍故县孤城絶郡以权徙之转运逺费聚而近之徭役烦数休而息之此善之善者也  

奏记梁商【`霍谞`】  

将军天覆厚恩愍舅光寃结前者温教许为平议虽未下吏断决其事已蒙神明顾省之聴皇天后土实闻徳音窃独踊跃私自庆幸谞闻春秋之义原情定过赦事诛意故许止虽弑君而不罪赵盾以纵贼而见书此仲尼所以垂王法汉世所宜遵前修也传曰人心不同譬若其面斯盖谓大小窳隆丑美之形至于鼻目众窍毛发之状未有不然者也情之异者刚柔舒急倨敬之间至于趋利避害畏死乐生亦复均也谞与光骨肉义有相隠言其冤滥未必可谅且以人情平论其理光衣冠子孙径路平易位极州郡日望征辟亦无瑕秽纎介之累无故刋定诏书欲以何名就有所疑当求其便安岂有触冒死祸以解细微譬犹疗饥于附子止渇于酖毒未入肠胃已絶咽喉岂可为哉昔东海孝妇见枉不辜幽灵感格天应枯旱光之所坐情既可原守阙连年而终不见理呼嗟紫宫之门泣血两观之下伤和致灾为害滋甚凡事更赦令不应复案夫以罪刑明白尚蒙天恩岂有冤谤无征反不得理是为刑宥正罪戮加诬侵也不偏不党其若是乎明将军徳盛位尊人臣无二言行动天地举厝移阴阳诚能留神沛然晓察必有于公高门之福和气立应天下幸甚  

奏记梁商【`李固`】  

春秋褒仪父以开义路贬无骇以闭利门夫义路闭则利门开利门开则义路闭也前孝安皇帝内任伯荣樊丰之属外委周广谢恽之徒开门受赂署用非次天下纷然怨声满道朝廷初立颇存清净未能数年稍复堕损左右党进者日有迁拜守死善道者滞涸穷路而未有改敝立徳之方又即位以来十有余年圣嗣未立羣下继望可令中宫博简嫔媵兼采微贱宜子之人进御至尊顺助天意若有皇子母自乳养无委保妾医巫以致飞燕之祸明将军望尊位显当以天下为忧崇尚谦省垂则万方而新营祠堂费功亿计非以昭明令徳崇示清俭自数年以来灾怪屡见比无雨润而沈阴郁决宫省之内容有阴谋孔子曰智者见变思刑愚者覩怪讳名天道无亲可为祇畏如近者月食既于端门之侧月者大臣之体也夫穷高则危大满则溢月盈则缺日中则移凡此四者自然之数也天地之心福谦忌盛是以贤达功遂身退全名养寿无有怵迫之忧诚令王纲一整道行忠立明公踵伯成之高全不朽之誉岂与此外戚凡辈耽荣好位者同日而论哉固狂夫下愚不达大体窃感古人一饭之报况受顾遇而容不尽乎  

又奏记梁商【`李固`】  

今旦闻下太尉王公勅令自实未审其事深浅何如王公束修厉节敦乐艺文不求茍得不为茍行但以坚贞之操违俗失众横为谗佞所构毁众人闻知莫不叹栗夫三公尊重承天象极未有诣理诉寃之义纎微感慨輙引分决是以旧典不有大罪不至重问王公沈静内明不可加以非理卒有他变则朝廷获害贤之名羣臣无救护之节矣昔绛侯得罪袁盎解其过魏尚获戾冯唐诉其冤时君善之列在书传今将军内倚至尊外典国柄言重信着指伪无违宜加表救济王公之艰难语曰善人在患饥不及餐斯其时也  

奏记外黄令【`申屠蟠`】  

伏闻大女缑玉为父报雠狱鞠以法不胜感悼已情敢陈所闻昔太原周党感春秋之义辞师复雠当时论者犹高其节况玉女弱息内无同生之谋外无交游之助直推父子之情手刅莫大之雠当时闻之人无勇怯莫不张胆增气轻身重义攘臂高谈称羡其美今闻玉幽执牢槛罪名巳定皆心低意阻惆怅悲叹蟠以玉之节义歴代未有足以感无耻之孙激忍辱之子若其在昔尚当旌闾表墓以显后嗣况事在清听不加以义  

奏记梁冀【`朱穆`】  

古之明君必有辅德之臣规諌之官下至器物铭书成败以防遗失故君有正道臣有正路从之如升堂违之如赴壑今明将军地有申伯之尊位为羣公之首一日行善天下归仁终朝为恶四海倾覆顷者官人俱匮加以水虫为害京师诸官费用增多诏书发调或至十倍各言官无见财皆当出民榜掠割剥强令充足公赋既重私敛又深牧守长吏多非德选贪聚无厌遇人如虏或絶命于棰楚之下或自贼于迫切之求又掠夺百姓皆托之尊府遂令将军结怨天下吏人酸毒道路叹嗟昔秦政烦苛百姓土崩陈胜奋臂一呼天下鼎沸而面谀之人犹言安耳讳恶不悛卒至亡灭昔永和之末纪纲少弛颇失人望四五岁耳而财空户散下有离心马免之徒乗敝而起荆扬之间几成大患幸赖顺烈皇后初政清静内外同力仅乃讨定今百姓戚戚困于永和内非仁爱之心可得容忍外非守国之计所宜久安也夫将相大臣均体元首共舆而驰同舟而济舆倾舟覆患实共之岂可以去明即昧履危自安主孤时困而莫之恤乎宜时易宰守非其人者减省第宅园池之费拒絶郡国诸所奉送内以自明外解人惑使挟奸之吏无所依托司察之臣得尽耳目宪度既张逺迩清一则将军身尊事显徳耀无穷天道明察无言不信惟垂省览  

奏记刘焉【`秦宓`】  

昔百里蹇叔以耆艾而定策甘罗子竒以童冠而立功故书美黄髪而易称颜渊固知选士用能不拘长幼明矣乃者以来海内察举率多英隽而遗旧齿众论不齐异同相半此乃承平之翔步非乱世之急务也夫欲救危抚乱修已以安人则宜卓荦超伦与时殊趋震惊邻国骇动四方上当天心下合人意天人既和内省不疚虽遭凶乱何忧何惧昔楚叶公好龙神龙下之好伪彻天何况于真今处士任安仁义直道流名四逺如今见察则一州斯服昔汤举伊尹不仁者逺何武贡二龚双名竹帛故贪寻常之髙而忽万仞之崇乐面前之饰而忘天下之誉斯诚往古之所重慎也甫欲凿石索玉剖蚌求珠今乃随和炳然有如皎日复何疑哉诚知昼不操烛日有余光但愚情区区贪陈所见  

奏记诣蒋公【`晋阮籍`】  

籍死罪死罪伏惟明公以含一之徳据上台之位羣英翘首俊贤抗足开府之日人人自以为掾属辟书始下下走为首子夏处西河之上而文侯拥篲邹子居黍谷之阴而昭王陪乗夫布衣穷居韦带之士王公大人所以屈体而下之者为道存也籍无邹卜之徳而有其陋猥烦大礼何以当之方将耕于东皋之阳输黍稷之税以避当涂者之路负薪疲病足力不强补吏之日非所克堪乞回谬恩以光清举  

奏记诣南徐州新安王【`梁江淹`】  

伏惟明公殿下列誉椒壁飞声冲汉爰求儒雅傍招异人削赤野之玉翦燕山之金至如淹者东国之徒步耳方敛影逃形匡坐编蓬之下遂遭烟露余彩日月末光惟恩知泰变色熏心淹闻齐石既抚无待巴人之唱檀台已构宁俟不才之木淹愚幼乏乡曲之誉长匮芹藻之徳岂宜炫璞郑氏献凤楚门哉愿避职吏缓其召书  

奏记宰相【`唐刘知几`】  

仆自策名仕伍待罪朝列三为史臣再入东观竟不能勒成国典贻彼后来者静言思之其不可有五何者古之国史皆出一家未闻藉功于众惟汉东观大集群儒然纂述无主条章靡建由是伯度讶其不实公理以为可焚今史司取士有倍东京人自为荀袁家自为政骏每记一事载一言阁笔相视含毫不断头白可期汗青无日一不可也前汉郡国计书先上太史副上丞相后汉公卿所撰先集公府乃上兰台故史官载事为广今史臣编录惟自询采二史不注起居百家罕通行状即仲尼犹且管窥况中材岂能博物二不可也史局通籍禁门幽居九重所以杜颜面防请谒也今馆中作者如林皆愿长喙无闻齚舌一示褒贬曾未絶口而朝野具知孙盛取嫉权门王隐见雠贵族常人之情不能无畏三不可也古者史氏各有指归故尚书以疏通知远为主春秋以惩恶劝善为先今史官记注类禀监修或谓尚须直辞或谓宜当隠恶十羊九牧其令难行一国三公适从谁在四不可也夫言监者葢总领之义耳宜明立科条审定区域庶人思自免庶可立成今监者不肯指授修者又不遵奉用使争学茍且务相推避坐变炎凉徒延岁月五不可也凡此不可其流实多虽威以刺骨之刑朂以悬金之赏终不能得仆所以屡辞载笔之官愿罢记言之职者正为此耳当今朝号得人国称多士蓬山之下良直差肩芸阁之中英竒接武仆既功亏刻鹄笔未获麟徒殚大官之膳虚索长安之米乞以本职还其旧居多谢简书请避贤路唯明公哀而许之  

## 文章辨体彚选卷二百七十四

（明）贺复征 编  

○私笺一  

刘勰曰笺者表也表识其情也  

与窦宪笺【`汉崔骃`】  

主簿崔骃言今旦汉阳太守棱吏卒数十人皆臂鹰牵狗陈于道侧云欲上幕府骃闻传曰禽兽之皮不足以备器用其肉不可以将献养则公不举焉礼公侯非糜兕射且以服猛为民除害因以登临器械也故晋唐叔射兕于徒林以为大甲夫鹰犬所获不过雉兔而有歴险阻之难斯乃细人匹夫之事非王侯大人所为要资也骃幸得充下馆序在众贤后乗是以竭其惓惓敢进一言  

与太子笺【`魏繁钦`】  

正月八日壬寅领主簿钦死罪死罪近屡奉笺不足自宣顷诸鼔吹广求异伎时都尉薛访车子年始十四能喉啭引声与笳同音白上呈见果如其言即日故共观试乃知天壤之所生诚有自然之妙物也潜气内转哀音外激大不抗越细不幽散声悲旧笳曲美常均及与黄门鼔吹温胡迭唱迭和喉所发音无不响应曲折沈浮寻变入节自初呈试中间二旬胡欲傲其所不知尚之以一曲巧竭意匮既已不能而此孺子遗声抑扬不可胜穷优游转化余弄未尽暨其清激悲吟杂以怨慕咏北狄之遐征奏胡马之长思凄入肝脾哀感顽艶是时日在西隅凉风拂衽背山临溪流泉东逝同坐仰叹观者俯聴莫不泫泣陨涕悲懐慷慨自左■〈马真〉史妠謇姐名倡能识以来耳目所见佥曰诡异未之闻也窃惟圣体兼爱好竒是以因笺先白委曲伏想御闻必含余欢兾事速讫旋侍光尘寓目阶庭与聴斯调燕喜之乐葢亦无量钦死罪死罪  

与刘靖笺【`应璩`】  

入作纳言出临京任富民之术日引月长藩落高峻絶穿窬之心五种别出逺水火之灾农器必具无失时之阙蚕麦有苫备之用无雨湿之虞封符指期无流连之吏鳏寡孤独蒙廪振之实加之以明摘幽微重之以秉宪不挠有司供承王命百里垂拱仰辨虽昔张赵三王之治未足以方也  

与曹昭伯笺【`应璩`】  

空城寥廓所闻者悲风所见者鸟雀昔陈司空为邑宰所宰幽闲独坐愁思幸赖游蚁以娱其意以今况之知不虚矣损书及逺若从云坠  

与郄鉴笺【`庾亮`】  

昔于芜湖反复谓彼罪虽重而时弊国危且令方岳道胜亦足有所镇压故共隠忍解释陶公自兹及今曾无悛改主上自七八岁以及成人入则在宫人之手出则惟武官小人读书无从受音句顾问未尝遇君子侍臣虽非俊士皆时之良也知古今顾问岂与殿中将军司马督同年而语哉不云当高选侍臣而云高选将军司马督岂合贾生愿人主之美翼以成徳之意乎秦政欲愚其黔首天下犹知其不可况乃欲愚其主哉主之少也不登进贤哲以辅导圣躬春秋既盛宜复子明辟不稽首归政甫居师傅之尊成人之主方受师臣之悖主上知君臣之道不可以然而不得不行殊礼之事万乗之君寄坐上九亢龙之爻有位无人挟震主之威以临制百官百官莫之敢忤是先帝无顾命之臣势屈于骄奸而遵养之也赵贾之徒有无君之心是而可忍孰不可忍且往日之事含容隠忍谓其罪可宥良以时弊国危兵甲不可屡动又冀其当谢往衅惧而修已如顷日之纵是上无所忌下无所惮谓多养无赖足以维持天下公与下官并蒙先朝厚顾荷托付之重大奸不扫何以见先帝于地下愿公深维安国家固社稷之逺算次计公之与下官负荷轻重量其所宜  

与陶侃笺【`慕容廆`】  

明公使君毂下振德耀威抚宁方夏劳心文武士马无恙钦高仰止注情弥久王涂险逺隔以燕越每瞻江湄延道遐外天降艰难祸害屡臻旧都不守奄为虏庭使皇舆迁幸假势吴楚大晋启基祚流万世天命未改玄象着明是以义烈之士深懐愤踊猥以功薄受国殊宠上不能扫除羣羯下不能身赴国难仍纵贼臣屡逼京辇王敦倡祸于前苏峻肆毒于后凶暴过于董卓恶逆甚于傕汜普天率土谁不同忿深怪文武之士过荷朝荣不能灭中原之寇刷天下之耻君侯植根江阳发曜荆衡伏叶公之权有包胥之志而令白公伍员殆得极其暴窃为丘明耻之区区楚国子重之徒犹耻君弱羣臣不及先大夫厉已戒众以服陈郑越之种蠡尚能弼佐句践取威黄池况今吴土英贤比肩而不辅翼圣主陵江北伐以义声之直讨逆暴之羯檄命旧都之士招懐存本之人岂不若因风振落顿坂走轮哉且孙氏之初以长沙之众摧破董卓志匡汉室虽中遇寇害雅志不遂原其诚心乃忽身命及权据扬越外伏周张内冯顾陆拒魏赤壁克取襄阳自兹以降世主相袭咸能侵逼徐豫令魏朝旰食不知今之江表为贤儁匿智藏其勇略邪将吕蒙凌统高纵旷世哉况今凶羯虐暴中州人士逼迫势促其颠沛之危甚于累卵假号之强众心所去敌有衅矣易可震荡王郎袁术虽自诈伪皆基浅根微祸不旋踵此皆君侯之所闻见者矣王司徒清虚寡欲善于全已昔曹参亦崇此道着画一之称也庾公居元舅之尊处申伯之任超然高蹈明智之权廆于寇难之际受大晋累世之恩自恨絶域无益圣朝徒系心万里望风懐愤今海内之望足为楚汉轻重者惟在君侯若戮力尽心悉五州之众据兖豫之郊使向义之士倒戈释甲则羯寇必灭国耻必除廆在一方敢不竭命孤军轻进不足使勒畏首畏尾则懐旧之士欲为内应无由自发故也故逺陈写言不尽宣  

与韩伯康笺【`俞益期`】  

惟槟榔树最南游之竒观子既非常木亦特异余在交州时度之大者三围髙者九丈余叶聚木端房栖木下华秀房中子结房外其擢穗似黍其缀实似榖其皮似桐而厚其节似竹而穊其中空其外劲其屈如覆虹其伸如缒绳本不大末不小上不倾下不斜调直亭亭千百若一步其林则寥廓庇其荫则萧条信可以长吟可以逺想矣但性不耐霜不得北植必当遐立海南辽然万里不遇长者之目自令人恨深  

其二  

尝对飞鸟恋土増思寄意谓此鸟其背青其肠赤丹心外露鸣情未达终日归飞飞不十千路有万里何繇归哉  

其三  

马文渊昔立两铜柱于林邑岸北有遗兵十余家不反居寿冷岸南而对铜柱悉姓马自为昏姻今有二百戸交州以其流寓号曰马流言语饮食尚与华同山川移易铜柱今没在海中正赖此民以识故处也  

其四  

外国老胡说众香共是一木木花为鸡舌香木节为青木香胶为熏陆根为栴檀叶为藿香心为沈水  

## 文章辨体彚选卷二百七十五

（明）贺复征 编  

○私笺二  

与天公笺【`晋刘谧之`】  

体战身噤脱衣冻坐赖公借袍南越送火  

其二  

昔申酉之际遭汤旱流烟今子亥之岁值尧水滔天火延烧其庐水突壊其田何小人兮顿偷双船由是行无担石室如磬悬  

与天公笺【`宋晁道元`】  

道居在城南接水墟草木幽郁蚊虻所藏茅茨陋宇纔容数床积污累熏体貌萎黄冬则两幅之薄被心有牵黎与敝絮撤以三股之丝綖袷以四升之麤布狭领不掩其巨形促缘不覆其长度伸脚则足出挛卷则脊露  

其二  

奴曰高安两手并残指如竹筒畏风恶寒小者家生厥名曰饶腹中瘕坚大如饭捎饱食终日不能作劳借一小儿伧公吴母近因冬节暂诣其舅狗咬一胫肉落如手挛筋彻骨跂而不愈长婢来成左目失明动则入井已死复生次婢良信有桓公司马之■〈疒尔〉行步虽旷了无前进隠疾难明辞不尽韵小婢从成南方之奚形如惊麞言语偻■〈亻离〉声音骇人惟堪駈鸡它无所役遣诣阿嵇复被狗咋困熟如泥  

## 文章辨体彚选卷二百七十六

（明）贺复征 编  

○简一  

刘勰曰简者畧也言陈其大畧也　复征曰简竹板也古者执简记事故单执一札亦谓之简后人以事情反复非简可尽乃直名曰书也  

与人手简【`晋王羲之`】  

吾前柬粗足作佳观吾为逸民之懐久矣足下何以方复及此似梦中语邪无缘言面为叹书何能悉  

其二  

去夏得足下致卭竹杖皆至此士人多有尊老者皆即分布令知足下远惠之至【`二帖文体明辨题曰与人手简入简类中想自有见故仍之`】  

简沈驎士【`梁沈约`】  

独往之业虽闻前载高尘逸轨罕或共时未尝不拊袠兴懐望古遐瞩尊贤拔俗遥然沈冥自逺幽贞之操义高篆策虽蒋诩不窥城市郑真名动京师何逺之有名山既乡内所丰清川亦坐卧可对不出户庭而与禽鸟齐美哉约少不自涯早爱虫鸟逐食推迁未谐宿愿兾幽期可托克全素履与尊弋钓泉皋以慰闲暮则生平之心于此遂矣  

与吕晦叔苐二简【`宋司马光`】  

介甫文章节义过人处甚多但性不晓事而喜遂非致忠直疏逺谗佞辐辏败壊百度以至于此今方矫其失革其弊不幸介甫谢世反复之徒必诋毁百端光意以谓朝廷特宜优加厚礼以振起浮薄之风茍有所得輙以上闻不识晦叔以为何如更不烦答以笔札扆前力言则全仗晦叔也  

与王介甫简【`欧阳修`】  

某再拜相别忽焉遂见新岁中间尝得一附书其如忽遽不尽鄙懐于今犹以为恨虽然遂使不忽遽区区之懐亦不能尽也贤弟来得相见备审动止即日春寒奉太夫人万福喜慰无限贤者不能留之朝衰病者不得放去皆失其分归咎何所某自新春来目益昏耳亦不聪大惧难久于笔砚平生所懐有所未毕遂恐为庸人以死尔其它细故不足道惟奉亲自爱  

回苏子瞻简【`王安石`】  

某启承诲谕累幅知尚盘桓江北俯仰踰月岂胜感怅得秦君诗手不能舍叶致远适见亦以为清新妩丽与鲍谢似之不知公意如何余卷正冒眩尚妨细读尝鼎一脔旨可知也公竒秦君数口之不置吾又获诗手之不舍然闻秦君尝学至言妙道无乃笑我与公嗜好过乎未相见跋踄自爱书不尽悉  

答李文叔为兄立谥简【`张耒`】  

耒顿首昨日辱示尊兄墓铭即当书纳而蒙问以所未安既有所疑不敢黙也为兄作谥固善但古者贱不诔贵幼不诔长诔与谥一道也自下议上不顺又以尊临卑则公议不得尽伸俾无以尽善恶之实况于骨肉宗族而可以相为立谥耶古之私谥者甚多如王通死门人私谥文中孟郊死韩愈张籍谥以贞曜然后读通所著书续经其狂诞野陋乃可为学者发笑郊以饿士偶工于诗耳世之言通与郊之实不过如此文中贞曜竟何补哉古者生无爵死无谥孔孟颜闵不闻有谥虽其门人朋友尊爱之如此亦不敢为作谥此数君子后世岂以无谥而遂不传哉繇是观之谥不能使欺者传无谥不能使实者没贤兄之懿人实闻之其不至公卿而死不得使有司显议而公谥之其为不幸无可言者但其徳美之实茍不可泯灭自应传世而今乃兄弟生徒为之易名则失薄俗之喜以嫌处物者久矣孰肯为弟不私其兄哉既嫌于私则闻者不信不信则并与其实而败之矣所为爱之正以害之也愿更审度此一节其它尚有一二事容面论之蜡纸且留此俟改定即当下笔僭易死罪  

简李汝弼侍御【`明马中锡`】  

谢病以来孟湾旧业外置得薄田二三顷见有茅屋数间前后杂树数百株别号东田以此入首夏赍酒时往择繁阴席地以坐与一二客小杯徐酌商晴较雨兴阑饮犊卫流聴莺官栁放浪移时寻复旧所再呼余沥尽欢乃罢不取衣冠文字之辈往往皆村翁社友此无拘束彼无计较日夕巾车而归矮床凹枕■〈鼻勾〉■〈鼻勾〉美睡无趂朝之累坐衙之扰日将三丈始起科头未及理髪而酒伴已候门矣衰迟之年何幸得此回视宦途职务勤劬不遑寝食得失荣辱祸福之几当必有辨之者不敢多赘也  

## 文章辨体彚选卷二百七十七

（明）贺复征 编  

○帖一  

贺复征曰按说文曰帖者帛书署也又广韵曰劵帖也选举志明经试帖尚书故实王逸少有与蜀郡守求来禽青李樱桃日给滕子帖则称帖从来旧矣今于阁帖中前有题致某某者仍入尺牍失题如月仪栖闷之类选十余则以备一体  

月仪帖【`晋索靖`】  

山川路限不能翻飞登彼崇丘逍遥长望延伫莫及思积情疲不胜眷然之感裁复具书不悉  

栖闷帖【`谢安`】  

每念君一旦知穷烦寃号慕触耳悲踊寻绎荼毒岂可为心奈何奈何临书栖闷  

破羌帖【`王羲之`】  

知虞帅云桓公以至洛即摧破羌贼破羌重命想必擒之王略始及旧都使人悲慨深此公威略实着自当求之于古真可以战使人叹息知仁祖小差此慰可言适范生书如其语无异故须后问为定今以书示君  

安西帖【`王羲之`】  

一昨得安西六日书无他无所知说故不复付送譲都督表亦复常言耳  

进镇帖【`王羲之`】  

稚恭遂进镇东西齐举想克定有期也【`稚恭庾安西字也　黄伯思云按庾翼镇荆州以石虎衰暴屡表请北伐康帝及朝士皆遣使譬止孙绰辈亦致书谏之则逸少所见之表殆亦论北伐事也翼之此举朝论弗以为然故逸少以为常言及闻其迁襄阳乃云克定有期则始虽同众议而终以为当亦犹赵充国之计■〈罒干〉羌初是之者十三中十五最后十八有诏诘前言不便者皆顿首服无足怪也然翼有志无年徒奋十倍之气而蔑一统之功此志士所为嗟嘅也　二帖散见今遂为一此帖有闗于江左国事不徒笔语之工而已昔人谓子美为诗史若右军此帖谓之字史亦可也`】  

盐井帖【`王羲之`】  

彼盐井火井皆有不足下目见不为欲广异闻具示  

去冬帖【`王羲之`】  

去冬在东鄮因还便白笺伏想至自顷公私无信使故不复承动静至于咏徳之深无日有坠省告荷眷顾之至寻领三四但有悲慨民年以西夕而衰疾日甚自咨无复蹔展语平生理也以此忘情将无其人何以复言惟愿珍重为时笔絶情塞  

辞举帖【`王羲之`】  

前得君书即有反想至也谓君前书是戏言耳亦或谓君当举不失亲在安石耳省君今示颇知如何老仆之懐谓君体之方复斯言愧诚心之不着若仆世懐之不尽前者自当端坐视时直方其道不因放恕之会奉身而退又为年几何而逝者相寻此最所懐之重者药石之资如有一方欲尽颐养过此以往未之敢闻言尽于今也  

成都帖【`王羲之`】  

往在都见诸葛颙曽具问蜀中事云成都城池门屋楼观皆是秦时司马错所修令人逺想慨然  

清晏帖【`王羲之`】  

知彼清晏岁丰又所使有丰乡故是名处且山川形势乃尔何可以不游目  

石脾帖【`王羲之`】  

石脾入水即干出水便湿独活有风不动无风独揺天下物理岂可以意求唯上圣乃能穷理  

荀葛帖【`王羲之`】  

羲之死罪荀葛各一国佐命宗臣观其辙迹实竒士也然荀获讥于忧卒意长恨恨谓其弘济之心宜被大道诸葛经国达治无间然处事而无玷累获全名于数代至于建鼎足之势未能忘已所谓命世大才以天下为心者容得尔乎前试论意久欲呈多疾愦愦遂忘致今送愿因暇日可试垂省大期贤达兴废之道不审谓粗得阡陌不  

七十帖【`王羲之`】  

足下今年政七十耶知体气常佳此大庆也想复懃加頥养吾年垂耳顺推之人理得尔以为厚幸但恐前路转欲逼耳以尔要欲一游目汶领非复常言足下但当保护以俟此期勿谓虚言得果此缘一段竒事也  

奉橘帖【`王羲之`】  

奉橘三百枚霜未降不可多得  

采菊帖【`王羲之`】  

不审复何以永日多少看未九日当采菊不至日欲共行也但不知当晴不耳  

送梨帖【`王羲之`】  

今送梨三百颗晩雪殊不能佳言叙卒何期但有长叹  

青李帖【`王羲之`】  

青李来禽樱桃日给藤子皆囊盛为佳函封多不生足下所疏云此菓佳可为致子当种之此种彼胡桃皆生也吾笃喜种菓今在田里唯以此为事故逺及足下致此大惠也  

秋月帖【`王羲之`】  

七月一日羲之白忽然秋月但有感叹信反得去月七日书知足下故羸疾而触暑逺渉忧卿不可言吾故羸乏力不具  

羣从帖【`王羲之`】  

羣从雕落将尽余年几何而祸福至此举目摧丧不能自喻且和方左右时务公私所赖一旦长逝相为痛惜岂唯骨肉之情言及摧惋永往奈何  

小差帖【`王羲之`】  

顷小差欲极游目之娱而吏卒守之可叹东阳花果自小可何日得卿诸人  

御世帖【`王羲之`】  

古之御世者乃志小天下今封域区区一方任耳而恒忧不治为时耻之  

辞郡帖【`王羲之`】  

笃不喜见客笃不堪烦事此自死不可化而人理所重如此都郡江东所聚自非复弱干所堪足下未知之耳  

镜湖帖【`王献之`】  

镜湖澄澈清流泻注山川之美使人应接不暇  

辞中令帖【`王献之`】  

外出谓公私可安耳勲赏既凑亦已息望但使明公不遗有会不忘亦何忧便餧耶民志不慕髙情不忘荣恳恳祈诉惟愿离今任耳余无所择王懐祖先辈名流作此职可谓佥允桓宣武窥尚书门犹言此中无人固知当之未易也  

答渭厓霍公小帖【`明吕柟`】  

生平日以公为正人也今此疏如此可谓阿私所好不知人之甚矣圣主聪明睿智足以追复尧舜乃公所敛祭二人掩蔽行私引进匪人至今令黄河以南大江以北僵尸数千里卖子女不直百数钱危乱至此公宠信重臣不能上告圣主乃欲党一亡奸归炎凉于乡里良民此何故也然则一二千年百姓无告受害非公而谁公多学有志一变而为正人有何不可  

重过崇国寺帖【`袁宏道`】  

昨日与诸友看花复至崇国寺见井床半落葡桃枝仅存其半老干略已伐尽向来红衫老僧寂寞影堂中尘灰满面而一二沙弥皆已老几不识刘郎吾犹昔人人非昔也此地何异黄公垆今日视此邈若山河此情千古同之谚曰老人好述逺事夫老人阅歴多触目生感自无暇及近事尊兄见此帖便知弟老态可掬也  

保母帖【`王献之`】  

琅琊王献之保母姓李名意如广汉人也在母家志行髙秀归王氏柔顺恭懃善属文能草书解释老旨趣年七十兴宁三年岁在乙丑二月六日无疾而终仲冬季望塟会稽山阴之黄阏冈下殉以曲水小砚交螭方壶树双松于墓上立贞石而志之悲夫后八百余载知献之保母宫于兹土者尚勿毁焉  

## 文章辨体彚选卷二百七十八

（明）贺复征 编  

○私状一  

刘勰曰状者貌也陈列事情如人之貌昭然可见也分古体今体二种  

贺徐州张仆射白兔状【`唐韩愈`】  

伏闻今月五日营田巡官陈从政献瑞兔毛质皦白天驯其心其始实得之符离安阜屯屯之役夫朝行遇之迫之弗逸人立而拱窃惟休咎之兆天所以启觉于下依类托喻事之纎悉不可图验非睿智博通孰克究明愈虽不敏请试辨之兔阴类也又窟居狡而伏逆象也今白其色絶其羣也驯其心化徳也人立而拱非禽兽之事革而从人且服罪也得之符离符离实戎国名又附丽也不在农夫之田而在军田武徳行也不战而来之之道也有安阜之嘉名焉伏惟阁下股肱帝室藩垣天下四方其有逆乱之臣未血斧锧之属畏威崩析归我乎哉其事兆矣是宜具迹表闻以承答天意小子不惠猥以文句微识蒙念睹兹盛美焉敢避不让之责而黙黙耶愈再拜奉状以闻  

皇帝即位降赦贺观察使状【`韩愈`】  

二月五日恩赦今月二十四日卯时到州当时集百官僧道百姓宣示讫圣上以继明之初垂惟新之泽曲成不遗于万物大赉遂延于四海寰宇斯泰品类皆苏渥恩普沾逺近同庆愈以藩条有制拜贺无由不胜欣忭之至谨差萍乡县丞李某奉状以闻  

贺分淄青诸州为三道节度状【`柳宗元`】  

右某伏见某月日制分淄青诸州为三道节度都团练观察等使者害气尽除和风溥畅裂壤既分其形胜经野必正其提封河济异宜海岱殊服八命作牧无闻威福之原十国为连已肃澄清之政鼠无夜动鸮变好音惠泽岂俟于崇朝仁化宁期于必世遂使琅琊即墨田生无虑其异谋聊摄姑尤晏子但闻其善祝恭以相公谟参禹绩制出萧规光辅圣神永康黎献某获逢开泰忝守方隅抃跃之诚倍百恒品  

## 文章辨体彚选卷二百七十九

（明）贺复征 编  

○私疏一  

刘勰曰疏者布也布置物类撮题近意故小劵短书号为疏也今分古体今体二种  

与父恭疏【`魏张就`】  

大人率厉炖煌忠义显然岂以就在困厄之中而替之哉昔乐羊食子李通覆家经国之臣宁懐妻孥耶今大军垂至但当促兵以犄之耳愿不以下流之爱使就有恨于黄壤也【`炖煌太守马艾卒功曹张恭遣子就诣太祖请太守时酒泉黄华张掖张进各据其郡欲与恭艾并势就至酒泉为华所拘执刼以白刅就终不回私与恭疏恭即攻华华恐诣金城苏则降就竟平安`】  

与子俨等疏【`晋陶潜`】  

告俨俟份佚佟天地赋命生必有死自古圣贤谁能独免子夏有言死生有命富贵在天四科之人亲受音旨发斯谈者将非穷达不可妄求寿夭永无外请故耶吾年过五十少而穷苦每以家敝东西游走性刚才拙与物多忤自量为已必贻俗患僶俛辞世使汝等幼而饥寒余尝感孺仲贤妻之言败絮自拥何惭儿子此既一事矣但恨邻靡二仲室无莱妇抱兹苦心良独内愧少学琴书偶爱闲静开卷有得便欣然忘食见树木交荫时鸟变声亦复欢然有喜常言五六月中北窓下卧遇凉风暂至自谓是羲皇上人意浅识罕谓斯言可保日月遂徃机巧遂疎缅懐在昔渺然如何病患以来渐就衰损亲旧不遗每以药石见救自恐大分将有限也汝辈稚小家贫每役柴水之劳何时可免念之在心若何可言然汝等虽不同生当思四海皆兄弟之义鲍叔管仲分财无猜归生伍举班荆道旧遂能以败为成因丧立功他人尚尔况同父之人哉颍川韩元长汉末名士身处卿佐七十而终兄弟同居至于没齿济北汜稚春晋时操行人也七世同财家人无怨色诗曰髙山仰止景行行止虽不能至心向往之汝其慎哉吾复何言  

遗族子凯疏【`陈谢贞`】  

吾少罹酷罚十四倾外荫十六锺太清之祸流离絶国二十余载号天蹐地遂同有感得还侍奉守先人坟墓于吾之分足矣不悟朝廷采拾空薄累致清阶纵其陨絶无所酬报今在忧棘晷满将尽敛手而归何所多念气絶之后若直弃之草野依僧家尸陁林法是吾所愿正恐过为独异耳可将薄板周身载以灵车覆以苇茨坎山而埋之又吾终尠兄弟无他子孙靖年幼小未娴人事但可三月施小床设香水尽卿兄弟相厚之情即除之无益之事勿为也  

上百里昌言疏【`唐王勃`】  

勃言乡人奉五月一日诲子弟各陈百里之术宣于政者承命惶灼伏増悲悚勃闻古人有言明君不能畜无用之臣慈父不能爱无用之子何则以其无益于国而累于家也呜呼如勃尚何言哉辱亲可谓深矣诚宜灰身粉骨以谢君父复何面目以谈天下之事哉所以迟回忍耻而已者徒以虚死不如立节茍殒不如成名悔过倘存于己为仁不假于物是以孟明不屑三奔之谊而罢匡秦之心冯异不羞一败之失而摧辅汉之气故其志卒行也其功卒就也此言虽小可以喻大此勃所以懐既往而不咎指将来而骏奔割万恨于生涯进一篑于平地者今大人上延国谴逺宰边邑出三江而浮五湖越东瓯而度南海嗟乎此皆勃之罪也无所逃于天地之间矣然勃尝闻之大易曰人之所助者信也天之所助者顺也是以君子不以否屈而易方故屈而终泰忠臣不以固穷而丧志故穷而必亨今交趾虽逺还珠者尝用之矣书不云乎弗虑胡获弗为胡成不胜愤激之至谨上百里昌言一部列为十八篇分为上下卷庶谒私款少俾公政追思罪戾若投氷谷谨奉言疏不备勃再拜  

## 文章辨体彚选卷二百八十

（明）贺复征 编  

○私令一  

刘勰曰令者命也王祥训子孙遗令李暠戒诸子手令是也  

训子孙遗令【`晋王祥`】  

夫生之有死自然之理吾年八十有五启手何恨不有遗言使尔无述吾生值季末登庸歴试无毗佐之勲没无以报气絶但洗手足不须沐浴勿纒尸皆澣故衣随时所服所赐山玄玉佩卫氏玉玦绶笥皆勿以敛西芒上土自坚贞勿用甓石勿起坟垄穿深二丈椁取容棺勿作前堂布几筵置书箱镜奁之具棺前但可施床榻而已糒脯各一盘玄酒一杯为朝夕奠家人大小不须送丧大小祥乃设特牲无违余命髙柴泣血三年夫子谓之愚闵子除丧出见援琴切切而哀仲尼谓之孝故哭泣之哀日月降杀饮食之宜自有制度夫言行可覆信之至也推贤引过徳之至也扬名显亲孝之至也兄弟怡怡宗族欣欣悌之至也临财莫过乎让此五者立身之本颜子所以为命未之思也夫何逺之有  

遗令【`杜预`】  

古不合塟明于终始之理同于无有也中古圣人改而合之葢以别合无在更缘生以示教也自此以来大人君子或合或否未能知生焉能知死故各以已意所欲也吾往为台郎常以公事使过宻县之邢山山上有冡问耕父云是郑大夫祭仲或云子产之冢也遂率从者祭而观焉其造冢居山之顶四望周达连山体南北之正而邪东北向新郑城意不忘本也其隧道唯塞其后而空其前不填之示藏无珍寳不取于重深也山多美石不用必集洧水自然之石以为冢藏贵不劳功巧而此石不入世用也君子尚其有情小人无利可动歴千载无毁俭之至也吾去春入朝因郭氏丧亡缘陪陵旧义自表营洛阳城东首阳之南为将来兆域而所得地中有小山上无旧塜其髙显虽未足比邢山然东奉二陵西瞻宫阙南观伊洛北望夷齐旷然逺览情之所安也故遂表树开道为一定之制至时皆用洛水圆石开隧道南向仪制取法于郑大夫欲以俭自完耳棺器小敛之事皆当称此  

## 文章辨体彚选卷二百八十一

（明）贺复征 编  

○序一【`以下经类`】  

吴讷曰尔雅云序绪也序之体始于诗之大序首言六义次言风雅之变又次言二南王化之自其言次第有序故谓之序也东莱云凡序文籍当序作者之意如赠送燕集等作又当随事以序其实也大抵序事之文以次第其语善序事理为上近世应用惟赠送为盛当须取法昌黎诸作庻为有得古人赠言之义而无枉已徇人之失也徐师曾曰序亦作叙言其次第有序若丝之绪也又谓之大序则对小序而言也其为体有二一曰议论二曰叙事宋真氏常分列于正宗之编其序事又有正变二体至唐栁氏又有序畧之名则其体稍变而其文益简矣　复征曰序东西墙也文而曰序谓条次述作之意若墙之有序也又曰宋真氏文章正宗分议论序事二体今叙目曰经曰史曰文曰籍曰骚赋曰诗集曰文集曰试录曰时艺曰词曲曰自序曰传赞曰艺巧曰谱系曰名字曰社会曰游宴曰赠送曰颂美曰庆贺曰寿祝又有排体律体变体诸体种种不同而一体之中有序事有议论一篇之中有忽而叙事忽而议论苐在阅者分别读之可尔  

毛诗序【`周卜商`】  

关雎后妃之徳也风之始也所以风化天下而正夫妇也故用之乡人焉用之邦国焉风风也教也风以动之教以化之诗者志之所之也在心为志发言为诗情动于中而形于言言之不足故嗟叹之嗟叹之不足故永歌之永歌之不足不知手之舞之足之蹈之也情发于声声成文谓之音治世之音安以乐其政和乱世之音怨以怒其政乖亡国之音哀以思其民困故正得失动天地感鬼神莫近于诗先王以是经夫妇成孝敬厚人伦美教化移风俗故诗有六义焉一曰风二曰赋三曰比四曰兴五曰雅六曰颂上以风化下下以风刺上主文而谲谏言之者无罪闻之者足以自戒故曰风至于王道衰礼义废政教失国异政家殊俗而变风变雅作矣国史明乎得失之迹伤人伦之废哀刑政之苛吟咏情性以风其上达于事变而懐其旧俗者也故变风发乎情止乎礼义发乎情民之性也止乎礼义先王之泽也是以一国之事系一人之本谓之风言天下之事形四方之风谓之雅雅者正也言王政之所由废兴也政有小大故有小雅焉有大雅焉颂者美盛徳之形容以其成功告于神明者也是谓四始诗之至也然则闗雎麟趾之化王者之风故系之周公南言化自北而南也鹊巢驺虞之徳诸侯之风也先王之所以教故系之召公周南名南正始之道王化之基是以闗雎乐得淑女以配君子忧在进贤不淫其色哀窈窕思贤才而无伤善之心焉是闗雎之义也  

尚书序【`汉孔安国`】  

古者伏羲氏之王天下也始画八卦造书契以代结绳之政由是文籍生焉伏羲神农黄帝之书谓之三坟言大道也少昊颛顼髙辛唐虞之书谓之五典言常道也至于夏商周之书虽设敎不伦雅诰奥义其归一揆是故歴代寳之以为大训八卦之说谓之八索求其义也九州岛之志谓之九丘丘聚也言九州岛所有土地所生风气所宜皆聚此书也春秋左氏传曰楚左史倚相能读三坟五典八索九丘即谓上世帝王遗书也先君孔子生于周末覩史籍之烦文惧览之者不一遂乃定礼乐明旧章删诗为三百篇约史记而修春秋赞易道以黜八索述职方以除九丘讨论坟典断自唐虞以下迄于周芟夷烦乱剪截浮辞举其宏纲撮其机要足以垂世立教典谟训诰誓命之文凡百篇所以恢弘至道示人主以轨范也帝王之制坦然明白可举而行三千之徒并受其义及秦始皇灭先代典籍焚书坑儒天下学士逃难解散我先人用蔵其家书于屋壁汉室龙兴开设学校旁求儒雅以阐大猷济南伏生年过九十失其本经口以传授裁二十余篇以其上古之书谓之尚书百篇之义世莫得闻至鲁共王好治宫室壊孔子旧宅以广其居于壁中得先人所藏古文虞夏商周之书及传论语孝经皆蝌蚪文字王又升孔子堂闻金石丝竹之音乃不壊宅悉以书还孔氏蝌蚪书废已久时人无能知者以所闻伏生之书考论文义定其可知者为隶古定更以竹简写之增多伏生二十五篇伏生又以舜典合于尧典益稷合于皋陶谟盘庚三篇合为一康王之诰合于顾命复出此篇并序凡五十九篇为四十六卷其余错乱摩灭弗可复知悉送上官藏之书府以待能者承诏为五十九篇作传于是遂研精覃思博考经籍采摭羣言以立训传约文申义敷畅厥旨庻几有补于将来书序序所以为作者之意昭然义见宜相附近故引之各冠其篇首定五十八篇既毕会国有巫蛊事经籍道息用不复以闻传之子孙以贻后世若好古博雅君子与我同志亦所不隠也  

春秋左氏传序【`晋杜预`】  

春秋者鲁史记之名也记事者以事系日以日系月以月系时以时系年所以纪逺近别异同也故史之所记必表年以首事年有四时故错举以为所记之名也周礼有史官掌邦国四方之事达四方之志诸侯亦各有国史大事书之于策小事简牍而已孟子曰楚谓之梼杌晋谓之乗而鲁谓之春秋其实一也韩宣子适鲁见易象与鲁春秋曰周礼尽在鲁矣吾今乃知周公之徳与周之所以王韩子所见盖周之旧典礼经也周徳既衰官失其守上之人不能使春秋昭明赴告策书诸所记注多违旧章仲尼因鲁史策书成文考其真伪而志其典礼上以遵周公之遗志下以明将来之法其教之所存文之所害则刋而正之以示劝戒其余则皆即用旧史史有文质辞有详畧不必改也故传曰其善志又曰非圣人孰能修之盖周公之志仲尼従而明之左丘明受经于仲尼以为经者不刋之书也故传或先经以始事或后经以终义或依经以辨理或错经以合异随义而发其例之所重旧史遗文畧不尽举非圣人所修之要故也身为国史躬览载籍必广记而备言之其文缓其旨逺将令学者原始要终寻其枝叶究其所穷优而柔之使自求之餍而饫之使自趋之若江海之浸膏泽之润涣然冰释怡然理顺然后为得也其发凡以言例皆经国之常制周公之垂法史书之旧章仲尼従而修之以成一经之通体其微显阐幽裁成义类者皆据旧例而发义指行事以正褒贬诸称书不书先书故书不言不称书曰之类皆所以起新旧发大义谓之变例然亦有史所不书即以为义者此盖春秋新意故传不言凡曲而畅之也其经无义例因行事而言则传直言其归趣而已非例也故发传之体有三而为例之情有五一曰微而显文见于此而义起于彼称族尊君命舎族尊夫人梁亡城縁陵之类是也二曰志而晦约言示制推以知例参会不地与谋曰及之类是也三曰婉而成章曲従义训以示大顺诸所讳辟璧假许田之类是也四曰尽而不污直书其事具文见意丹楹刻桷天王求车齐侯献捷之类是也五曰惩恶而劝善求名而亡欲盖而章书齐豹盗三叛人名之类是也推此五体以寻经传触类而长之附于二百四十二年行事王道之正人伦之纪备矣或曰春秋以错文见义若此所论则经当有事同文异而无其义也先儒所传皆不其然荅曰春秋虽以一字为褒贬然皆须数句以成言非如八卦之爻可错综为六十四也固当依传以为断古今言左氏春秋者多矣今其遗文可见者十数家大体转相祖述进不成为错综经文以尽其变退不守丘明之传于丘明之传有所不通皆没而不说而更肤引公羊糓梁适足自乱预今所以为异专修丘明之传以释经经之条贯必出于传传之义例总归诸凡推变例以正褒贬简二传而去异端盖丘明之志也其有疑错则备论而阙之以俟后贤然刘子骏创通大义贾景伯父子许惠卿皆先儒之美者也末有颕子严者虽浅近亦复名家故特举刘贾许颕之违以见同异分经之年与传之年相附比其义类各随而解之名曰经传集解又别集诸例及地名谱第歴数相与为部凡四十部十五卷皆显其异同従而释之名曰释例将令学者观其所聚异同之说释例详之也或曰春秋之作左传及糓梁无明文说者以为自卫反鲁修春秋立素王丘明为素臣言公羊者亦云黜周而王鲁危行言孙以避当时之害故微其文隠其义公羊经止获麟而左氏经终孔丘卒敢问所安荅曰异乎余所闻仲尼曰文王既没文不在兹乎此制作之本意也叹曰凤鸟不至河不出图吾已矣夫盖伤时王之政也麟凤五灵王者之嘉瑞也今麟出非其时虚其应而失其归此圣人所为感也絶笔于获麟之一句者所感而起固所以为终也曰然则春秋何始于鲁隠公荅曰周平王东周之始王也隠公让国之贤君也考乎其时则相接言乎其位则列国本乎其始则周公之祚胤也若平王能祈天永命绍开中兴隠公能弘宣祖业光启王室则西周之美可寻文武之迹不坠是故因其厯数附其行事采周之旧以会成王义垂法将来所书之王即平王也所用之厯则周正也所称之公即鲁隠也安在其黜周而王鲁乎子曰如有用我者吾其为东周乎此其义也若夫制作之文所以彰往考来情见乎辞言髙则旨逺辞约则义微此理之常非隠之也圣人包周身之防既作之后方复隠讳以避患非所闻也子路欲使门人为臣孔子以为欺天而云仲尼素王丘明素臣又非通论也先儒以为制作三年文成致麟既已妖妄又引经以至仲尼卒亦又近诬据公羊经止获麟而左氏小邾射不在三叛之数故余以为感麟而作作起获麟则文止于所起为得其实至于反袂拭面称吾道穷亦无取焉  

尔雅序【`郭璞`】  

夫尔雅者所以通诂训之指归叙诗人之兴咏总絶代之离词辨同实而殊号者也诚九流之津涉六艺之钤键学览者之潭奥摛翰者之华苑也若乃可以博物不惑多识于鸟兽草木之名者莫近于尔雅尔雅者盖兴于中古隆于汉氏豹鼠既辩其业亦显英儒赡闻之士洪笔丽藻之客靡不钦玩耽味为之义训璞不揆梼昧少而习焉沈研鑚极二九载矣虽注者十余然犹未详备并多纷谬有所漏畧是以复缀集异闻会粹旧说考方国之语采謡俗之志错综樊孙博闗羣言剟其瑕砾搴其萧稂事有隠滞援据征之其所易了阙而不论别为音图用袪未寤辄复拥篲清道企望尘躅者以将来君子为亦有涉乎此也  

谷梁传序【`范宁`】  

昔周道衰陵干纲絶纽礼壊乐崩彝伦攸斁弑逆簒盗者国有淫縦破义者比肩是以妖灾因衅而作民俗染化而迁阴阳为之愆度七曜为之盈缩川岳为之崩竭鬼神为之疵厉故父子之恩缺则小弁之刺作君臣之礼废则桑扈之讽兴夫妇之道絶则谷风之篇奏骨月之亲离则角弓之怨彰君子之路塞则白驹之诗赋天垂象见吉凶圣作训纪成败欲人君戒慎厥行增修徳政盖诲尔谆谆听我藐藐履霜坚冰所繇者渐四夷交侵华戎同贯幽王以暴虐见祸平王以微弱东迁征伐不繇天子之命号令出自权臣之门故两观表而臣礼亡朱干设而君权丧下陵上替僣逼理极天下荡荡王道尽矣孔子观沧海之横流乃喟然而叹曰文王既没文不在兹乎言文王之道丧兴之者在已于是就太师而正雅颂因鲁史而修春秋列离黍于国风齐王徳于邦君所以明其不能复雅政化不足以被羣后也于时则接乎隠公故因兹以托始该二仪之化育赞人道之幽变举得失以彰黜陟明成败以着劝诫拯頺纲以继三五鼓芳风以扇游尘一字之褒宠踰华衮之赠片言之贬辱过市朝之挞徳之所助虽贱必伸义之所抑虽贵必屈故附势匿非者无所逃其罪潜徳独运者无所隠其名信不易之宏轨百王之通典也先王之道既弘麟感化而来应因事备而终篇故絶笔于斯年成天下之事业定天下之邪正莫善于春秋春秋之传有三而为经之旨一臧否不同褒贬殊致盖九流分而微言隠异端作而大义乖左氏以鬻拳兵谏为爱君文公纳币为用礼榖梁以卫辄拒父为尊祖庄公不纳子纠为内恶公羊以祭仲废君为行权妾母称夫人为合正以兵谏为爱君是人主可得而胁也以纳币为用礼是居丧可得而婚也以拒父为尊祖是为子可得而叛也以不纳子纠为内恶是仇雠可得而容也以废君为行权是神器可得而窥也以妾母为夫人是嫡庻可得而齐也若此之类伤教害义不可强通者也凡传以通经为主经以必当为理夫至当无二而三传殊说庸得不弃其所滞择善而従乎既不俱当则固容俱失若至言幽絶择善靡従庸得不并舎以求宗据理以通经乎虽我之所是理未全当安可以得当之难而自絶于希通哉而汉兴以来瓌望硕儒各信所习是非纷错凖裁靡定故有父子异同之论石渠分争之说废兴繇于好恶盛衰继之辨讷斯盖非通方之至理诚君子之所叹息也左氏豓而富其夫也诬榖梁清而婉其失也短公羊辩而裁其失也俗若能富而不诬清而不短裁而不俗则深于其道者也故君子之于春秋没身而已矣升平之末岁次大梁先君北蕃回轸顿驾于吴乃帅门生故吏我兄弟子侄研讲六籍次及三传左氏则有服杜之注公羊则有何严之训释谷梁传者虽近十家皆肤浅末学不经师匠辞理典据既无可观又引左氏公羊以解此传文义违反斯害也已于是乃商畧名例敷陈疑滞博示诸儒同异之说昊天不吊大山其頺匍匐墓次死亡无日日月逾迈跂及视息乃与二三学士及诸弟子各记所识并言其意业未及终严霜夏坠従弟雕落二子冺没天实丧予何痛如之今撰诸子之言各记其姓名名曰春秋谷梁传集解  

三传指要序【`唐刘轲`】  

先儒以春秋之有三传若天之有三光然然则春秋盖圣人之文乎圣人之文天也天其少变乎故诗有变风易有变体春秋有变例变之为义也非介然温习之所至赜乎其粹者也轲尝病先儒各固所习互相矛楯学者凖裁无所岂先圣后经以辟后生者邪抑守文持论败溃失据者之过邪次又病今之学者涉流而迷源舍经以习传摭直言而不知其所以言此所谓去经纬而従组缋者矣既传生于经亦所以纬于经也三家者盖同门而异户庸得不要其终以会其归乎愚诚颛蒙敢会三家必当之言列于经下撰成十五卷目之曰三传指要冀始涉者开卷有以见圣贤之心焉俾左氏富而不诬公羊裁而不俗谷梁清而不短幸是非殆乎息矣庻儒道君子有以相期于孔氏之门  

龙图序【`宋陈抟`】  

且夫龙马始负图出于羲皇之代在太古之先也今存已合之位或疑之况更陈其未合之数耶然则何以知之荅曰于仲尼三陈九卦之义探其旨所以知之也况夫天之垂象的如贯珠少有差则不成次序矣故自一至于盈万皆累累然如系之于缕也且夫龙图本合则圣人不得见其象所以天意先未合而形其象圣人观象而明其用是龙图者天散而示之伏羲合而用之仲尼黙而形之始龙图之未合也惟五十五数上二十五天数也中贯三五九外包之十五尽天三天五天九并十五之用后形一六旡位又显二十四之为用也兹所谓天垂象矣下三十地数也亦分五位皆明五之用也十分而为六形坤之象焉六分而几四象地六不配在上则一不用形二十四在下则六不用亦形二十四后既合也天一居上为道之宗地六居下为气之本天三干地二地四为之用三若在阳则避孤阴在阴则避寡阳大矣哉龙图之变岐分万涂今畧述其梗槩焉  

中庸章句序【`朱熹`】  

中庸何为而作也子思子忧道学之失其传而作也盖自上古圣神继天立极而道统之传有自来矣其见于今则允执厥中者尧之所以授舜也人心惟危道心惟微惟精惟一允执厥中者舜之所以授禹也尧之一言至矣尽矣而舜复益之以三言者则所以明夫尧之一言必如是而后可庻几也盖尝论之心之虚灵知觉一而已矣而以为有人心道心之异者则以其或生于形气之私或原于性命之正而所以为知觉者不同是以或危殆而不安或微妙而难见耳然人莫不有是形故虽上智不能无人心亦莫不有是性故虽下愚不能无道心二者杂于方寸之间而不知所以治之则危者愈危微者愈微而天理之公卒无以胜夫人欲之私矣精则察夫二者之间而不杂也一则守其本心之正而不离也従事于斯无少间断必使道心常为一身之主而人心每听命焉则危者安微者着而动静云为自无过不及之差矣夫尧舜禹天下之大圣也以天下相传天下之大事也以天下之大圣行天下之大事也而其授受之际丁宁告戒不过如此则天下之理岂有以加于此哉自是以来圣圣相承若成汤文武之为君皋陶伊傅周召之为臣既皆以此而接夫道统之传若吾夫子则虽不得其位而所以继往圣开来学其功反有贤于尧舜者然当是时见而知之者惟颜氏曾氏之传得其宗及曾氏之再传而复得夫子之孙子思则去圣远而异端起矣子思惧夫愈久而愈失其真也于是推本尧舜以来相传之意质以平日所闻父师之言更互演绎作为此书以诏后之学者盖其忧之也深故其言之也切其虑之也远故其说之也详其曰天命率性则道心之谓也其曰择善固执则精一之谓也其曰君子时中则执中之谓也世之相后千有余年而其言之不异如合符节厯选前圣之书所以提挈纲维开示藴奥未有若是其明且尽者也自是而又再传以得孟氏为能推明是书以承先圣之统及其没而遂失其传焉则吾道之所寄不越乎言语文字之间而异端之说日新月盛以至老佛之徒出则弥近理而大乱真矣然而尚幸此书之不泯故程夫子兄弟者出得有所考以续夫千载不传之绪得有所据以斥夫二家似是之非盖子思之功于是为大而微程夫子则亦莫能因其语而得其心也惜乎其所以为说者不传而凡石氏之所辑录仅出于其门人之所记是以大义虽明而微言未析至其门人所自为说则虽颇详尽而多所发明然倍其师说而淫于老佛者亦有之矣熹自蚤岁即尝受读而窃疑之沉潜反复盖亦有年一旦恍然似有以得其要领者然后乃敢会众说而折其中既为定着章句一篇以竢后之君子而一二同志复取石氏书删其繁乱名以辑畧且记所尝论辨取舎之意别为或问以附其后然后此书之旨支分节解脉络贯通详畧相因巨细毕举而凡诸说之同异得失亦得以曲畅旁通而各极其趣虽于道统之传不敢妄议然初学之士或有取焉则亦庻乎行逺升髙之一助云尔  

周礼订义序【`真徳秀`】  

周礼之难行于后世也久矣不惟难行而又难言然则终不可行乎曰有周公之心然后能行周礼无周公之心而行之则悖矣然则终不可言乎曰有周公之学然后能言周礼无周公之学而言之则戾矣孟子曰周公思兼三王以施四事其有不合者仰而思之夜以继日幸而得之坐以待旦公之心禹汤文武之心而其学则禹汤文武之学也以此之心布而为政以此之学着而为书故能为成周致太平而为万世开太平盖自古祻乱之源非一而大畧有四焉君心縦于逸乐而羣下不敢言也贤才壅于疏逖而在位非其人也元元愁痛而上不闻蔽耳目之近而逺弗察也六官之属凡能尊人主以侈欲者一以冢宰统之三公之论道师保氏之诏谏又皆以辅导为职而君者立于无过之地矣士之有徳行道艺者民自兴之而因使长与治焉修于家者莫不达于朝廷则人才无陆沈天官弗私予矣居民有法养民有政敛民有制刮民有典举天下疲癃惸独无不乐其生者又自王畿之近至于六服之远地之相去或千万里而情之相通如一家凡此皆禹汤文武之政公之所思而得者毕着于此书非有公之心者其能行非有公之学者其能言乎新室盗也宇文狄也其所经营皆自私也志先王之道者莫如唐太宗然无端身刑家之本而欲观井田议封建宜其卒莫能行也自刘歆用之既悖儒者哗而攻之王安石用之复悖儒者又哗而攻之曰周礼不可行也吁歆之王田安石之众府直窃其一二以自益尔安得累吾圣经耶彼何休者指以为六国阴谋之书既几于非圣无法而近世之辟荆舒者又谓其废孔子之春秋用刘歆之周礼也独不思春秋固出于周礼耶使周礼常行于天下则春秋不作矣盖后世之行周礼者其悖如彼而言者又甚戾如此故曰不惟难行而又难言也郑贾诸儒析名物辨制度不为无功而圣人微指终莫之睹惟洛之程氏闗中之张氏其所论说不过数条独得圣经精微之藴盖程张之学公之学也有公之学故能得公之心而是书所赖以明也永嘉王君次点其学本于程张而于古今诸儒之说莫不深究着为订义一编用力甚至然未以为足也方将早夜以思深原作经本指以晓当世其心抑又仁矣以是心而为是学周礼一书其遂大明矣乎呜呼使是书而果大明在上者以周公之心行三王之事则太平之路开祸乱之源塞岂空言哉予嘉次点之志故为序于篇端而勉使益用力焉绍定五年閠九月甲戌建安真某书  

大学衍义序【`真徳秀`】  

臣始读大学之书见其自格物致知诚意正心修身齐家至于治国平天下其本末有序其先后有伦盖尝抚卷三叹曰为人君者不可以不知大学为人臣者不可以不知大学为人君而不知大学无以清出治之源为人臣而不知大学无以尽正君之法既又考观在昔帝王之治未有不本之身而达之天下者然后此书所陈实百圣传心之要典而非孔氏之私言也三代而下此学失传其书虽存槩以传记目之而已求治者既莫之或考言治者亦不以望其君独唐韩愈李翱常举其说见于原道复性之篇而立朝论议曽弗之及盖自秦汉以后尊信此书者惟愈及翱而亦未知其为圣学之渊源治道之根祗也况其它乎臣尝妄谓大学一书君天下者之律令格例也本之则必治违之则必乱近世大儒朱熹尝为章句或问以析其义宁皇之初入侍经帷又尝以此书进讲愿治之君傥取其书玩而绎之则凡帝王为治之序为学之本洞然于胸次矣臣不佞窃思所以羽翼是书者故剟取经文二百有五字载于是编而先之以尧典皋谟伊训与思齐之诗家人之卦者见前圣之规模不异乎此也维之以子思孟子荀况董仲舒扬雄周敦頥之说者见后贤之议论不能外乎此也【`以上论帝王为治之序`】尧舜禹汤文武之学纯乎此者也商髙宗周成王之学庻几乎此者也汉唐贤君之所谓学已不能无悖乎此矣而汉孝元以下数君之学或以技艺或以文辞则其谬乎此者也上下数千载间治乱存亡皆繇是出臣故断然以为君天下之律令格例也虽然人君之学必知其要然后有以为用力之地盖明道术辨人才审治体察民情者人君格物致知之要也崇敬畏戒逸欲者诚意正心之要也谨言行正威仪者修身之要也重妃匹严内治定国本教戚属者齐家之要也四者之道得则治国平天下在其中矣每条之中首以圣贤之明训参以前古之事迹得失之鉴炳焉可观昔时入侍迩英盖尝有志乎是比年以来屏居无事乃得翻阅经传彚而辑之畎亩微忠朝思暮绎所得惟此秘之巾衍以俟时而献焉其书之指皆本大学前列二者之纲后分四者之目所以推衍大学之义也故题之曰大学衍义云  

## 文章辨体彚选卷二百八十二

（明）贺复征 编  

○序二  

周礼考次目录序【`明方孝孺`】  

周室既衰圣人之经皆见弃于诸侯而周礼独为诸侯之所恶故周礼未歴秦火而先亡吏将舞法而为奸必藏其法俾民不得见使家有其法而人通其意吏安得而舞之周之制度详矣严上下之分谨朝聘之礼而定其诛赏教民以道使民以义恤邻而尊上此尤战国诸侯之所深恶而不忍闻者也故去其籍为尤甚今之所传者盖出于诸侯毁黜之余而成于汉儒之所补非周之全书也是以畧于大而详于细烦碎不急之职多而经世淑民之政少周公之意不若是疏也其章明切要者以不合于诸侯见削而不关政治之得失者仅而获存然亦纷乱失序错杂而不可省书之周官言六卿之职美矣冢宰者治之所从出也宗伯典礼司马主兵司冦掌禁司空掌土皆听于冢宰者也冢宰治之本天下之大政宜见于冢宰今周礼列于冢宰之下者预政之臣不过数人而六十属皆庖厨之贱事攻医制服之浅技夫王之膳服固冢宰之所宜知然以是寔冢宰之职则陋且亵矣此必非周公之意司徒以五典施教其为事至重不宜复预他事也而自乡师以下近于教者止十二属其余皆春秋二官之事而冬官为最多盖定其序者不知地官在乎主教而以土官之事属之土地冬官职也何与乎教教之大法及冢宰之大政皆已亡矣其不亡者间见于他官司马司冦纂入者甚众惟宗伯稍存多为他官所掠而礼之系乎邦国者亦亡其亡者皆诸侯之所恶而去者也而其失序者汉儒之谬也余喜读周礼忧周公之心不明于后世以书周公之言为准考六卿之属更次之自宗伯归于冢宰者五自司马归者三自司冦归者二合宫正以下为五曰宫正归于司徒之舍曰膳夫曰医师曰内宰曰司农曰典妇功曰内司服附于冢宰之左重变古也司徒去其非教事者八十存者四以司马之诸子训方氏匡人撢人司冦之掌交归焉宗伯自司徒归者十自司马归者十有九自司冦归者十有二司马之存者三十有一司冦之存者二十有三而以司徒之司虣司稽司救调人归焉于是取土地之事财赋之则在司徒者五十有五在司马者八在司冦者十有三为司空土地不可无治之之道也故有载师闾师县师均人治民无法不可以治地也故有遂人遂师遂大夫县正鄙师酇长里宰邻长旅师稍人委人土均树艺地之所宜先也故有草人焉有稻人焉有司稼焉地图方志王者所宜知也故有土训诵训山林川泽地之宝也故有泽虞有川衡金玉锡石角羽茶炭染草葛蜃山泽之所产也故各有主之者以致其用苑囿场圃鸟兽草木所萃也故有迹人囿人场人榖粟土地所入守之宜有制也故有廪人仓人民者土地之本不可无恤也故有遗人以振其凶荒财用者生于地而取之有节故市有司廛有人肆有长贾有师泉有府质人胥师司门司关职方土方怀方合方形方山师川师邍师所以辨土地而致称异也故自司马而归焉逹道路除不蠲有野庐氏蜡氏掌害稼者有雍氏掌水禁者有萍氏除毒虫猛鸟兽蠧物鼃黾有冥氏庶氏穴氏翨氏硩簇氏翦氏赤犮氏蝈氏壶涿氏庭氏攻木杀草有柞氏薙氏亦皆司空之事也故自司寇归焉六卿之属由是复其始其不能皆六十者亡者众也而亦不必以六十为率也卿之所掌有小大其事有烦简奚必皆止于六十乎谓六十者汉儒之言也非周公制也周公之典孔子尝学焉今之存者此书尔学者宜尽心而不敢忽安可疑其有未至乎然余非疑周公之经也求周公之意而不得故辨其失以求合于周公之意而后已也夫茍能合周公之意则余何敢避乱经之名而不为哉  

夏小正集解序【`王袆`】  

夏小正世以为夏书其书在大戴礼中传之者戴氏也郑康成为之注或曰卢辨注谓为郑氏非也颍川韩元吉氏尝以范太史家蔵旧本校定之然与故所传闗本讹舛不同会稽傅崧卿氏又据闗本而为训释实多所补正及考亭朱子集仪礼尊信小正而用之经其论定者旨益加明矣今括苍赵君复集诸家之说而为之解于是为尤详密者也以予论之小正之谓夏书不可无疑者孔子定书断自唐虞虞书以厯象日月星辰敬授人时为重事小正其遗法也孔子尝曰我欲观夏道是故之杞而不足征也吾得夏时焉及答颜渊以为邦曰行夏之时而作春秋用夏时以冠月其有取于夏时如此设小正诚夏书则在孔子所必取然而不与禹贡同列于百篇何耶郑氏谓夏时者夏四时之书其书存者有小正则以小正为夏书者郑氏也不信圣人而汉儒是信可不可耶礼记月令汉儒皆以为周公作而其中杂有虞夏商周秦汉之制殆汉末诸儒采吕氏十二月纪淮南子时则训等书为之耳大戴礼之有小正小戴礼之有月令乌知其非类耶或曰吕氏据夏小正以正四时或曰小正具十二月而无中气有应候而无日数至时训乃五日为候三候为气六十日为节因小正而加详也意者小正特出于月纪时训之前者耶是则以小正为夏书诚有可疑者也赵君之言谓郑氏以小正为夏书本无左验所纪昏旦中星与星之见伏率与月令月纪时训不合唐一行推以厯术知其实在夏时其为夏书无疑是又不然天虽高星辰虽远茍求其故则精厯数者悉所能考盖自上古以来天行日至星辰之次舍其度数无不可知况在夏后之世安知非精厯数者逆考而遡推之求其故以着于书亦岂可遂信之而不疑乎世以本草为神农之书素问为黄帝之书其果出于神农黄帝否耶本草素问不可必其出于神农黄帝月令不可必其出于周公则小正之为夏书予固不敢不致疑其间也惜乎赵君已不可作不得以予所疑者质之然君之为此书则既考核详而论辨密卓见絶识往往而是不其有可传者欤苐其真本及所著他书皆厄于兵而此书者乃其伯氏掇拾遗藁重所缮录章句字书之脱误不能无之览者择焉而已君讳友桂诜仲其字学行志业具载宋太史所为墓志兹故弗道而论予所疑者序其书焉  

大学衍义补序【`丘浚`】  

臣惟大学一书儒者全体大用之学也原于一人之心该夫万事之理而闗系乎亿兆人民之生其本在乎身其则在乎家其功用极于天下之大圣人立之以为教人君本之以为治士君子业之以为学而用以辅君是盖六经之总要万世之大典二帝三王以来传心经世之遗法也孔子承帝王之传以开百世儒教之宗其所以立教埀世之道为文二百有五言凡夫上下古今百千万年所以为学为教为治之道皆不外乎是曾子亲受其教既总述其言又分释其义以为大学一篇汉儒杂之礼记中至宋河南程颢兄弟始表章之新安朱熹为之章句或问建安真德秀又剟取经传子史之言以填实之各因其言以推广其义名曰大学衍义献之时君以端出治之本以立为治之则将以垂之后世以为君天下者之律令也然其所衍者止于格致诚正修身齐家盖即人君所切近者而言欲其举此而措之于国天下耳臣窃以为儒者之学有体有用体虽本乎一理用则散于万事要必析之极其精然后合之尽其大是以大学之教既举其纲领而复列其条目之详而其条目之中又各具其条理节目者焉其序不可乱其功不可阙夫茍缺其一节则既不足以成其用之大而体之为体亦有所不全矣然用之所以为大者非合众小又岂能以成之哉是知大也者小之积也譬则网焉网固不止乎一目然一目或解则网有不张譬则室焉室固不止乎一榱然一榱或亏则室有不具此臣所以不揆愚陋窃仿真氏所衍之义而于齐家之下又补以治国平天下之要也其为目凡十有二曰正朝廷【`其目六`】曰正百官【`其目十有一`】曰固邦本【`其目十有一`】曰制国用【`其目十有一`】曰明礼乐【`其目六`】曰秩祭祀【`其目七`】曰崇教化【`其目十有一`】曰备规制【`其目十有六`】曰慎刑宪【`其目十有四`】曰严武备【`其目十有六`】曰驭夷狄【`其目九`】曰成功化【`其目一`】先其本而后末由乎内以及外而终归于圣神功化之极所以兼本末合内外以成夫全体大用之极功也真氏前书本之身家以达之天下臣为此编则又将以致夫治平之效以收夫格致诚正修齐之功因其所余而推广之补其畧以成其全故题其书曰大学衍义补云非敢并驾先贤以取不韪之罪也臣尝读真氏之序有曰为人君者不可以不知大学为人臣者不可以不知大学而继之以为人君而不知大学无以清出治之源为人臣而不知大学无以尽正君之法是盖就其本体而言尔若即其功用而究竟之君臣所当知者则固有在也粤自古昔圣贤为学之道帝王为治之序皆必先知而后行知之必明其义行之必举其要是以欲行其要者必先知其义茍不知其义之所在安能得其要而行之哉故臣之此编始而学之则为格物致知之方终而行之则为治国平天下之要宫阙高深不出殿廷而得以知夫邑里边鄙之情状草泽幽遐不履城闉而得以知夫朝廷官府之政务非独举其要资出治者以御世抚民之具亦所以明其义广正君者以辅世泽民之术譬之医书其前编则黄帝之素问越人之难经后编则张仲景金匮之论孙思邈千金之方也一方可以疗一证随其方以已其疾惟所用之何如也前书主于理而此则主乎事真氏所述者虽皆前言往事而实専主于启发当代之君亦犹孔孟告鲁卫齐梁之君而因以垂后世之训臣之此编校之前书文虽不类意则贯通苐文兼雅俗事杂儒吏其意盖主于众人易晓而今日可行所引之事类多重复所修之辞不能雅典弗暇计也臣逺方下士叨官禁近当先皇帝在御之日首开经筵即缀班行之末亲睹儒臣以真氏之书进讲陛下毓德青宫又见宫臣之执经者日以是书进焉臣于是时盖已有志于是既而出教太学暇日因采六经诸史百氏之言思以补其阙也缮写适完而陛下嗣登大宝盖若有待焉者惓惓一念之忠傥为圣明所不弃焉未必无少补于初政之万一也  

三礼考注序【`罗伦`】  

先王之道不行于天下夫岂人心异于古哉上之所以为教下之所以为学非其道尔礼也者先王之所以为教也天之经也地之义也民之行也是故圣人则之以化成天下士有定习民有定志官有定守国有定制天下之治运于掌矣周衰坏于战国毁于秦穿凿附会于汉先王之典未坠于地者存什一于千百也宋大儒朱文公尝考定易诗书春秋四经以三礼体大未能叙正元临川呉文正公用继其志考周官以正六典以大司徒之半补冬官之阙盖取陈氏俞氏之论也以仪礼为经礼记为传盖取朱子之论也考三王而不谬俟后圣而不惑其公之志乎我朝东里杨文贞公曰吾邑康宗武受学于公元季兵乱书蔵康氏乱后郡人晏壁彦文从康之孙求得之掩为已作以公支言叙录考之逸礼八篇今存者六篇仪礼十篇今增者五篇传外又増曲礼八篇凡增十三篇又闻长老言文正晩年于此书欲复加考订不及临没授其意于孙当当尝为之而未就今此书增入礼仪率混淆无别决非当所为岂壁所增耶文贞之疑是矣伦尝因其言考之士相见义公食大夫义叙录用刘原甫所补今此书二义所补者皆出戴记叙录成于蚤年此不载年谱先后不可考而纂言之成明年公易箦矣其可征无疑也凡考注所取经若诸侯衅庙取诸大戴而小戴丧大记亦载之传若冠义等取诸小戴者纂言悉寘不录今此书增入若服义丧大记丧义祭法祭义学记乐记诸篇皆复出先后取舍矛楯特甚凡叙录所载若冠义昏义等篇编注精审文义粲然其余士相见公食大夫二义及所増十三篇者综彚混淆注释粗畧悉取陈氏集说中语割裂而补缀之可考也非公手笔无疑矣独其以曲礼补士相见公食大夫二义以丧义祭义等五篇补丧祭二礼之传传外曲礼八篇盛德言人君之礼入官言人臣事君之礼立孝言人子事亲之礼内则言女妇事父母舅姑之礼少仪言少事长之礼表记言揖让进退之礼而学记乐记为是书之终又与纂言不异其名篇取义似非后人所能及者疑公定其篇目未及成书临没授其意于孙当其谓是欤故后人因而窜入文贞所闻其诚然耶然与纂言不合又未可深考也公著述之功未有大于此者惜其书未及成而为后人所乱者如此且属伦校雠之乃访善本于临川文正之子孙已不知有是书矣书蔵康氏文贞所闻其亦然耶伦时卧病深山僻无书籍仲仁乃取通解注疏诸书旁证而订之使圣贤之遗经因是而传焉三公之用心亦可尚矣河南监察使何廷秀谓予曰沅州刘有年永乐初守太平府进仪礼逸经十八篇逸礼唐初已亡宋元大儒皆未之见有年何从而得哉然廷秀之言非妄也好古君子上请逸经继类成编传以戴记其不入传者从纂言所类别为记以附焉则先王之典庶乎无遗矣于戏礼仪三百威仪三千待人而行君子尊德性以立其体道学问以效其用如有用我执此以往文武之政其庶矣乎  

礼记纂言序【`王守仁`】  

礼也者理也理也者性也性也者命也维天之命于穆不已而其在于人也谓之性其灿然而条理也谓之礼其纯然而粹善也谓之仁其截然而裁制也谓之义其昭然而明觉也谓之知其浑然于其性也则理一而已矣故仁也者礼之体也义也者礼之宜也知也者礼之通也经礼三百曲礼三千无一而非仁也无一而非性也天叙天秩圣人何心焉盖无一而非命也故克己复礼则谓之仁穷理则尽性以至于命尽性则动容周旋中礼矣后之言礼者吾惑焉纷纭噐数之争而牵制刑名之末穷年矻矻弊精于祝史之糟粕而忘其所谓经纶天下之大经立天下之大本者礼云礼云玉帛云乎而人之不仁也其如礼何哉故老庄之徒外礼以言性而谓礼为道德之衰仁义之失既已堕于空虚漭荡而世儒之说复外性以求礼遂谓礼止于噐数制度之间而议拟仿像于影响形迹以为天下之礼尽在是矣故凡先王之礼烟蒙灰散而卒以煨烬于天下要亦未可専委罪于秦火者僭不自度尝欲取礼记之所载扬其大经大本而疏其条理节目庶几噐道本末之一致又惧其德之弗任而时亦有所未及也间尝为之说曰礼之于节文也犹规矩之于方圆也非方圆无以见规矩之用非节文则亦无从而睹所谓礼矣然方圆者规矩之所出而不可遂以方圆为规矩故执规矩以为方圆则方圆不可胜用舍规矩以为方圆而遂以方圆为之规矩则规矩之用息矣故规矩者无一定之方圆而方圆者有一定之规矩此学礼之要盛徳者之所以动容周旋而中也宋儒朱仲晦氏慨礼经之芜乱尝欲考正而删定之以仪礼为之经礼记为之传而其志竟亦弗就其后吴幼清氏因而为纂言亦不数数于朱说而于先后轻重之间固已多所发明二子之见其规条指画则既出于汉儒矣其所谓观其会通以行其典礼之原则尚恨吾生之晩而未及与闻之也虽然后圣而有作则无所容言矣后圣而未有作也则如纂言者固学礼者之箕裘筌蹄也而可以少之乎姻友胡汝登忠信而好礼其为宁国也将以是而施之刻纂言以敷其说而属序于余余将进汝登之道而推之于本也故为序之若此云  

五经臆说序【`王守仁`】  

得鱼而忘筌醪尽而糟粕弃之鱼醪之未得而曰是筌与糟粕也鱼与醪终不可得矣五经圣人之学具焉然自其已闻者而言之其于道也亦筌与糟粕耳谓糟粕之为醪犹近也糟粕之中而醪存求鱼于筌则筌与鱼远矣龙场居南夷万山中书卷不可携日坐石穴黙记旧所读书而录之意有所得輙为之训释期有七月而五经之旨畧遍名之曰臆说盖不必尽合于先贤聊写其胸臆之见而因以娯情养性焉耳则吾之为是固又忘鱼而钓寄兴于曲蘖而非诚旨于味者矣呜呼观吾之说而不得其心以为是亦筌与糟粕也从而求鱼于醪焉则失之矣夫说凡四十六卷经各十而礼之说尚多缺仅六卷云  

古小学序【`湛若水`】  

王者之风息而教弛教弛而后二学亡小学亡而王宫党遂之教无传焉大学亡而辟雍泮宫之教无传焉辟雍泮宫之教不传而圣学无所终王宫党遂之教不传而圣学无所始学无终始则人道不立人道不立则天地不和天地不和则万物不遂万物不遂则天理或几乎息矣夫二学未尝亡也自二教弛而皆逸于戴记也大学之逸也其篇全而程氏表之小学之逸也其篇散未有会而聚之以复古者夫能始而不能终者有之矣未有不能于始而能终者也若彼考室弗惟其堂曷能构构则圮若农力穑弗惟其畮曷能播播则不实吾惧焉乃因读礼采而集之复为蒙养洒扫应对进退事亲敬长隆师亲友礼乐射御书数凡七篇其文则古其事则小子之事不敢以大人之事参之恐其躐也不敢以今文参之恐其混古彝鼎也呜呼斯文也自夫王侯之子以至庶人之子上下达之者也呜呼元子小子茍能习其文行其实立其诚诚立而圣学可基矣是用成书行之家塾传之子孙云尔  

檀弓丛训序【`杨慎`】  

杨慎曰医者有四术神圣工巧予欲借之以喻文矣易之文神诗书春秋圣也檀弓三传考工记工矣庄列九流而下其巧有差复以檀弓斠诸明高赤德又羣工中都料匠也予谓檀弓可孤行而每病训之者未能犁然有当于人之心也经犹招也训犹射也一人射招或中或否未若众人射之中之多也若郑康成之简奥或以三字而括经文之数十字盖寡而不可益也亦传注之神已孔颕达之明偹或即经之一言而衍为百十言盖多而不可省也亦疏义之圣已贺陆黄吴补缉胪列亦各殚述者之心工已陈骙谢枋得二家批评亦稍窥作者之天巧已澔乎曷其没矣兹训也于诸家撷其英华纪载之蒙发焉于二家昭其甄藻修辞之阶循焉藂之不亦可乎虽其嘿传妙筌恧乎子休与子玄至于旁摉幽蔵累味集珍何遽不若咸阳之悬金淮南之鸿宝哉  

中庸辑畧序【`唐顺之`】  

中庸辑畧凡二卷初宋儒新昌石■〈山上敦下〉子重采两程先生语与其高第弟子游杨谢侯诸家之说中庸者为集解凡几卷朱子因而芟之为辑畧其后朱子既自采两程先生语入集注中其于诸家则又着为或问以辨之自集注或问行而辑畧集解两书因以不着于世友人御史新昌吕信卿宿有志于古人之学且谓子重其乡人也因购求此两书而余以所蔵宋板辑畧本授之已而吕子廵按江南则属武进李令板焉而集解则不可复见矣序曰盖古之乱吾道者常在于六经孔氏之外而后之乱吾道者常在乎六经孔氏之中昔者世教衰而方术竞出阴阳老墨名法尝与儒并立而为六家为九流其道不相为谋而相与时为盛衰佛最晩出其说最盛至与吾儒并立而为儒佛然其不相谋而相盛衰也则亦与六家九流同夫彼之各驾其说而其盛也至与儒亢而六而九而二也斯之悖矣虽然其不相谋也则是不得相乱也呜呼六经孔氏之教所以别于六家九流与佛而岂知其后也六家九流与佛之说窜入于六经孔氏之中而莫之辨也说易者以阴阳或以老庄是六经孔氏中有阴阳家有老家矣说春秋者以法律说礼者以刑名数度是六经孔氏中有名家有法家矣说论语者以尚同之与兼爱尚贤明鬼是六经孔子中有墨家矣性不可以善恶言其作用是性之说乎心不可以死生言其真心常住之说乎是六经孔氏中有佛家矣六家九流与佛之与吾六经孔氏并也是门外之戈也六家九流与佛之说窜入于六经孔氏之中而莫之辨也是室中之戈也虽然六家九流之窜于吾六经孔氏也其为说也粗而其为道也小犹易辨也佛之窜于吾六经孔氏也则其为道也宏以阔而其为说也益精以密儒者曰体用一原佛者曰体用一原儒者曰显微无间佛者曰显微无间其孰从而辨之嗟乎六经孔氏之旨与伊洛之所以讲于六经孔氏之旨者固具在也茍有得乎其旨而超然自信乎吾之所谓一原无间者自信乎吾之所谓一原无间者而后彼之所谓一原无间者可识矣儒者于喜怒哀乐之发未尝不欲其顺而达之其顺而达之也至于天地万物皆吾喜怒哀乐之所融贯而后一原无间者可识也佛者于喜怒哀乐之发未尝不欲其逆而销之其逆而销之也至于天地万物泊然无一喜怒哀乐之交而后一原无间者可识也其机常主于逆故其所谓旋闻反见与其不住声色香触乃在于闻见色声香触之外其机常主于顺故其所谓不睹不闻与其无声无臭者乃即在于睹闻声臭之中是以虽其求之于内者穷深极微几与吾圣人不异而其天机之顺与逆有必不可得而强同者子程子曰圣人本天释氏本心又曰善学者却于已发之际观之是中庸之旨而百家之所不能驾其说羣儒之所不能乱其真也彼游杨谢侯诸家之说其未免于疵矣乎吾弗敢知然而醇者大矣其未能不浸淫于老与佛乎吾弗敢知然而师门之绪言盖多矣学者精择之而已矣则是书其遂可废乎是信卿所谓刻以待学者之意也  

季彭山春秋私考序【`唐顺之`】  

春秋之难明也其孰从而求之曰求之圣人之心圣人之心其孰从而求之曰求之愚夫愚妇之心春秋者儒之所累世而不能殚其说者也而曰求诸愚夫愚妇之心不亦迂乎孔子尝自言之矣吾之于人也谁毁谁誉斯民三代之所以直道而行者也春秋者圣人有是非而无所毁誉之书也直道之所是春秋亦是之直道之所非春秋亦非之春秋者所以寄人人直道之心也人人之心在焉而谓其文有非人人之所与知者乎儒者则以为圣经不如是之浅也而往往谓之微辞是以说之过详而其义益蔽且夫春秋之谓春秋以诛乱讨贼而已子而严父臣而敬君人人有不知其为是而弑君簒父人人有不知其为非者哉人人知其为是非而或陷于弑逆焉者昔人所谓以意为之也虽其以意陷于弑逆而其直道而行之心固隠然而在也圣人早为之辨醒其隠然而在之心以消其勃然敢动于邪之意是以乱臣贼子惧焉而能自还也其使之惧者不逆之于勃然而动者之不可忍而牖之于隠然而在者之不容息是以能使之惧也非书其弑以惧之之谓也其惧者但觉其隠然而在者之忽露而不觉其勃然而动者之暗消是以惧也非惧其书我而不敢为之谓也故曰孔子惧作春秋春秋成而乱臣贼子惧孔子之惧心斯人直道而行之心一也斯人直道而行之心乱臣贼子之惧心一也人人之心在焉而谓其文有非人人所与知者乎善说春秋者则不然曰无义战人人可以知其为无义战也而奚问其有钟鼓无钟鼓云尔也曰某三王之罪人某五霸之罪人人人可以知其罪之在也而奚问其功与过云尔也曰乱臣贼子惧人人知其为讨乱贼也而奚问其君之有以取之无以取之云尔也以是说春秋岂不简约而易知也哉可谓以愚夫愚妇之心求春秋而不蔽于圣经者也或曰然则游夏何以不能赞也曰高与赤者世传以为游夏氏之徒也师说固宜有在焉者其犹未免于说之过详欤其诸家之纷纷者又可知矣可谓蔽于圣经而不以愚夫愚妇之心求春秋者也余为是说久矣儒者牵于旧闻迂焉而莫予信也间以语彭山季君君欣然是之于是出其所著春秋私考示余则公榖之义例左氏之事实诸家纷纷之说一切摧破而独身处其地以推见当时事情而定其是非虽其千载之上不可亿知然以斯人直道而行之心凖之要无甚相远者余是以益自信余之说有合于君也君尝师阳明王先生闻致知之说为能信斯人直道之心与圣人无毁誉之心同其春秋大旨亦多本之师说故其所见直截如此至于地里古今之沿革姓名氏族之派星厯之数度禘郊甞社礼乐兵赋之纤悉古今之所聚讼皆辨析毫厘务极该贯昔人所称经师莫之及也以非大义所闗故不摘之序中盖余尝闻李愿中言罗仲素说春秋初未甚晓然及住罗浮后其说不知何如夫罗浮何与于春秋也岂不以此心空洞无物而后能好恶与人同好恶与人同而后能说春秋也欤君老矣方且隠云门之邃厌文字之支离兀然洗心以游于无物其所说春秋又当于是者余尚得而见之  

诗说序【`徐渭`】  

予尝阅孟德所解孙氏十三篇及李卫公与唐太宗之所谈说者其言多非孙子本意至论二人用兵随其平日之所说解而以施之于战争营守之间其功反出孙子上以知凡书之所载有不可尽知者不必正为之解其要在于取吾心之所通以求适于用而已用吾心之所通以求书之所未通虽未尽释也辟诸痒者指摩以为搔未为不济也用吾心之所未通以必求书之通虽尽释也辟诸痹者指搔以为搔未为济也夫诗多至三百篇孔子约其旨乃曰兴而已矣曰思无邪而已矣此则未尝解之也而其所以寓劝戒使人感善端而惩逸志者自蔼然溢于言外至于所解见于鲁论邹书者有若淇澳烝民裁数语耳他若棠棣志怀也而以警遗巧笑美质也而以订礼雄雉思君子也而以激门人之进善是皆非正解者矣会稽季先生所著诗说解頥凡四十卷吾取而读之其大槩实有得于是其志正其见远其意悉本于经而不泥于旧闻是以其为说也卓而専其成书也勇而敢虽古诗人与吾相去数千载之上诸家所注无虑数十百计未可以必知其彼之尽非而吾之尽是至论取吾心之通以适于用深有得于孔氏之遗者先生一人而已夫以孟德与卫公擿其所述兵家者流耳有济于用而吾犹然取之矧是书也距邪说正人心上发先儒所未明下有禆于后学者哉吾读之解頥焉因为之刻刻成而请序遂序之若其剔隠伏刺缺漏按驳禁持胃掐而肾擢之虽善避者无所逃如子唐子所谓古经师不及者多散见于诸所著述不独是书已也  

经序录序【`归有光`】  

予昔承乏汴藩因识宗室西亭公修学好古有河间大雅之风尝得唐李鼎祚周易集传椠版行于世又为诸经序录几为经之传注训诂者皆载其序之文使世之学者不得见其书而读其序固已知其所以为书之意庶以广其见闻而不安于孤陋实嘉惠后学之盛心也昔孔子修述先王之经以教其门人传之世世不絶遭秦燔书汉儒存亡继絶不遗余力自此六艺稍稍备具太常之所总领凡四十愽士而古文尚书毛诗榖梁左氏春秋虽不立学官犹推高第为讲郎给事近署而天子时会羣儒都讲亲制临决所以网罗遗轶愽存众家其意远矣沿至末流旋复放失则郑王之易出自费氏而贾逵马郑为古文尚书之学孔氏之传最后出三礼独存郑注春秋公榖浸微传诗者毛诗郑笺而已唐贞观间始命诸儒析章句为义疏定为一是于是前世儒者仅存之书皆不复传如李氏易解后人仅于此见古人传注之一二至啖助以已意说春秋史氏极诋其穿凿盖唐人崇进士之科而经学几废故杨绾郑余庆郑覃之徒欲拯其弊而未能也宋儒始以其自得之见求圣人之心于千载之下然虽有书成而多所未尽赖后人因其端以推演之而淳佑之诏其书已大行于世胜国遂用以取士本朝因之而学校科举之格不免有唐世义疏之弊非汉人宏慱之规学士大夫循常守故陷于孤陋而不自知也予自屏居山林得以徧读诸经窃以意之所见常有与今之传注异者至如理象之殊而图书大衍用九用六之论未能定也古今文之别而豫章晩出之书未能厘也三百篇之全而桑间濮上之淫音未能黜也褒贬实录之淆乱而氏族名字日月地名之未能明也郊丘混而五天帝昆仑神州之一而始祖之祭不及羣庙也洪范以后金縢召洛二诰之疏脱非朱子之遗命也开庆师门之传非郑氏之奥义也绍兴进讲之书非三传之専学也则王柏金履祥吴澄黄泽赵汸卓越之见岂可以其异而废之乎欧阳子曰六经非一世之书其将与天地无终极而存也以无终极视千岁于其间顷刻耳则予之待于后者无穷也嗟夫士之欲待于无穷者其不拘牵于一世之说明矣道远不能与西亭公订正其疑义而存其畧如此云  

## 文章辨体彚选卷二百八十三

（明）贺复澄 编  

○序三【`以下史类`】  

三代世表序【`汉司马迁`】  

太史公曰五帝三代之记尚矣自殷以前诸侯不可得而谱周以来乃颇可着孔子因史文次春秋纪元年正时目月盖其详哉至于序尚书则畧无年月或颇有然多阙不可录故疑则传疑盖其慎也余读谍记黄帝以来皆有年数稽其厯谱谍终始五德之传古文咸不同乖异夫子之弗论次其年月岂虚哉于是以五帝系谍尚书集世纪黄帝以来讫共和为世表  

十二诸侯年表序【`司马迁`】  

太史公读春秋厯谱谍至周厉王未尝不废书而叹也曰呜呼师摰见之矣纣为象箸而箕子唏周道缺诗人本之衽席闗睢作仁义陵迟鹿鸣刺焉及至厉王以恶闻其过公卿惧诛而祸作厉王遂奔于彘乱自京师始而共和行政焉是后或力政强乗弱兴师不请天子然挟王室之义以讨伐为会盟主政繇五霸诸侯恣行淫侈不轨贼臣簒子滋起矣齐晋秦楚其在成周微甚封或百里或五十里晋阻三河齐负东海楚介江淮秦因雍州之固四国迭兴更为伯主文武所褒大封皆威而服焉是以孔子明王道干七十余君莫能用故西观周室论史记旧闻兴于鲁而次春秋上记隠下至哀之获麟约其辞文去其烦重以制义法王道备人事浃七十子之徒口受其传指为有所刺讥褒讳挹损之文辞不可以书见也鲁君子左丘明惧弟子人人异端各安其意失其真故因孔子史记具论其语成左氏春秋铎椒为楚威王傅为王不能尽观春秋采取成败卒四十章为铎氏微赵孝成王时其相虞卿上采春秋下观近势亦着八篇为虞氏春秋吕不韦者秦庄襄王相亦上观尚古删拾春秋集六国时事以为八览六论十二纪为吕氏春秋及如荀卿孟子公孙固韩非之徒各往往捃摭春秋之文以著书不可胜纪汉相张苍厯谱五德上大夫董仲舒推春秋义颇着文焉  

太史公曰儒者断其义驰说者骋其辞不务综其终始歴人取其年月数家隆于神运谱谍独记世谥其辞畧欲一观诸要难于是谱十二诸侯自共和讫孔子表见春秋国语学者所讥盛衰大指着于篇为成学治古文者要删焉  

六国年表序【`司马迁`】  

太史公读秦记至犬戎败幽王周东徙洛邑秦襄公始封为诸侯作西畤用事上帝僭端见矣礼曰天子祭天地诸侯祭其域内名山大川今秦杂戎翟之俗先暴戾后仁义位在藩臣而胪于郊祀君子惧焉及文公踰陇攘夷狄尊陈宝营岐雍之间而穆公修政东竟至河则与齐桓晋文中国侯伯侔矣是以陪臣执政大夫世禄六卿擅晋权征伐会盟威重于诸侯及田常弑简公而相齐国诸侯晏然弗讨海内争于战功矣三国终之卒分晋田和亦灭齐而有之六国之盛自此始务在强兵并敌谋诈用而从衡长短之说起矫称蠭出誓盟不信虽置质剖符犹不能约束也秦始小国僻远诸夏宾之比于戎翟至献公之后常雄诸侯论秦之德义不如鲁卫之暴戾者量秦之兵不如三晋之强也然卒并天下必非险固便形势利也盖若天所助焉或曰东方物所始生西方物之成孰夫作事者必于东南收功实者常于西北故禹兴于西羌汤起于亳周之王也以丰镐伐殷秦之帝用雍州兴汉之兴自蜀汉秦既得意烧天下诗书诸侯史记尤甚为其有所刺讥也诗书所以复见者多藏人家而史记独藏周室以故灭惜哉惜哉独有秦记又不载日月其文畧不具然战国之权变亦有可颇采者何必上古秦取天下多暴然世异变成功大传曰法后王何也以其近已而俗变相类议卑而易行也学者牵于所闻见秦在帝位日浅不察其终始因举而笑之不敢道此与以耳食无异悲夫余于是因秦记踵春秋之后起周元王表六国时事讫二世凡二百七十年着诸所闻兴坏之端后有君子以览观焉  

秦楚之际月表序【`司马迁`】  

太史公读秦楚之际曰初作难发于陈涉虐戾灭秦自项氏拨乱诛暴平定海内卒践帝祚成于汉家五年之间号令三嬗自生民以来未始有受命若斯之亟也昔虞夏之兴积仁累功数十年德洽百姓摄行政事考之于天然后在位汤武之王乃繇契后稷修仁行义十余世不期而会孟津八百诸侯犹以为未可其后乃放弑秦起襄公章于文缪献孝之后稍以蚕食六国百有余载至始皇乃能并冠带之伦以德若彼用力若此盖一统若斯之难也秦既称帝患兵革不休以有诸侯也于是无尺土之封堕坏名城销锋镝鉏豪杰维万世之安然王迹之兴起于闾巷合从讨代轶于三代乡秦之禁适足以资贤者为驱除难耳故愤发其所为天下雄安在无土不王此乃传之所谓大圣乎岂非天哉岂非天哉非大圣孰能当此受命而帝者乎  

汉兴以来诸侯年表序【`司马迁`】  

太史公曰殷以前尚矣周封五等公侯伯子男然封伯禽康叔于鲁卫地各四百里亲亲之义褒有德也太公于齐兼五侯地尊勤劳也武王成康所封数百而同姓五十五地上不过百里下三十里以辅卫王室管蔡康叔曹郑或过或损厉幽之后王室缺侯伯强国兴焉天子微弗能正非德不纯形势弱也汉兴序二等高祖末年非刘氏而王者若无功上所不置而侯者天下共诛之高祖子弟同姓为王者九国唯独长沙异姓而功臣侯者百有余人自鴈门太原以东至辽阳为燕代国常山以南太行左转度河济阿甄以东薄海为齐赵国自陈以西南至九疑东带江淮榖泗薄会稽为梁楚呉淮南长沙国皆外接于呉越而内地北距山以东尽诸侯地大者或五六郡连城数十置百官宫观僣于天子汉独有三河东郡颍川南阳自江陵以至西蜀北自云中至陇西与内史凡十五郡而公主列侯颇食邑其中何者天下初定骨肉同姓少故广强庶孽以镇抚四海用承卫天子也汉定百年之间亲属益疎诸侯或骄奢怵邪臣计谋为淫乱大者叛逆小者不轨于法以危其命殒身亡国天子观于上古然后加惠使诸侯得推恩分子弟国邑故齐分为七赵分为六梁分为五淮南分三及天子攴庶子为王王子支庶为侯百有余焉呉楚时前后诸侯或以适削地是以燕代无北边郡吴淮南长沙无南边郡齐赵梁楚支郡名山陂海咸纳于汉诸侯稍微大国不过十余城小侯不过数十里上足以奉贡职下足以供养祭祀以蕃辅京师而汉郡八九十形错诸侯间犬牙相临秉其阸塞地利强本干弱枝叶之势也尊卑明而万事各得其所矣臣迁谨记高祖以来至太初诸侯谱其下益损之时令后世得览形势虽强要之以仁义为本  

高祖功臣年表序【`司马迁`】  

太史公曰古者人臣功有五品以德立宗庙定社稷曰勲以言曰劳用力曰功明其等曰伐积日曰阅封爵之誓曰使河如带泰山如砺国以永宁爰及苖裔始未尝不欲固其根本而枝叶稍陵夷衰微也余读高祖侯功臣察其首封所以失之者曰异哉所闻书曰协和万国迁于夏商或数千岁盖周封八百幽厉之后见于春秋尚书有唐虞之侯伯歴三代千有余载自全以蕃卫天子岂非笃于仁义奉上法哉汉兴功臣受封者百有余人天下初定故大城名都散亡户口可得而数者十二三是以大侯不过万家小者五六百户后数世民咸归乡里户益息萧曹绛灌之属或至四万小侯自倍富厚如之子孙骄溢忘其先淫嬖至太初百年之间见侯五余皆坐法陨命亡国耗矣罔亦少宻焉然皆身无兢兢于当世之禁云居今之世志古之道所以自镜也未必尽同帝王者各殊礼而异务要以成功为统纪岂可绲乎观所以得尊宠及所以废辱亦当世得失之林也何必旧闻于是谨其终始表见其文颇有所不尽本末着其明疑者阙之后有君子欲推而列之得以览焉  

惠景间侯者年表序【`司马迁`】  

太史公读列封至便侯曰有以也夫长沙王者着令甲称其忠焉昔高祖定天下功臣非同姓疆土而王者八国至孝惠时唯独长沙全禅五世以无嗣絶竟无过为藩守职信矣故其泽流支庶无功而侯者数人及孝惠讫孝景间五十载追修高祖时遗功臣及从代来吴楚之劳诸侯子弟若肺腑外国归义封者九十有余咸表终始当世仁义成功之著者也  

建元以来侯者年表序【`司马迁`】  

太史公曰匈奴絶和亲攻当路塞闽越擅伐东瓯请降二夷交侵当盛汉之隆以此知功臣受封侔于祖考矣何者自诗书称三代戎狄是膺荆舒是惩齐桓越燕伐山戎武灵王以区区赵服单于秦缪用百里霸西戎吴楚之君以诸侯役百越况乃以中国一统明天子在上兼文武席卷四海内辑亿万之众岂以晏然不为边境征伐哉自是后遂出师北讨强胡南诛劲越将卒以次封矣  

建元以来王子侯者年表序【`司马迁`】  

制诏御史诸侯王或欲推私恩分子弟邑者令各条上朕且临定其号名  

太史公曰盛哉天子之德一人有庆天下赖之  

外戚世家序【`司马迁`】  

自古受命帝王及继体守文之君非独内德茂也盖亦有外戚之助焉夏之兴也以涂山而桀之放也以末喜殷之兴也以有娀纣之杀也嬖妲已周之兴也以姜原及太姙而幽王之禽也淫于褒姒故易基乾坤诗始闗雎书美厘降春秋讥不亲迎夫妇之际人道之大伦也礼之用唯婚姻为兢兢夫乐调而四时和阴阳之变万物之统也可不慎与人能弘道无如命何甚哉妃匹之爱君不能得之于臣父不能得之于子况卑下乎既驩合矣或不能成子姓能成子姓矣或不能要其终岂非命也哉孔子罕称命盖难言之也非通幽明之变恶能识乎性命哉  

儒林列传序【`司马迁`】  

太史公曰余读功令至于广厉学官之路未尝不废书而叹也曰嗟乎夫周室衰而闗雎作幽厉微而礼乐坏诸侯恣行政繇强国故孔子闵王路废而邪道兴于是论次诗书修起礼乐适齐闻韶三月不知肉味自卫返鲁然后乐正雅颂各得其所世以混浊莫能用是以仲尼干七十余君无所遇曰茍有用我者期月而已矣西狩获麟曰吾道穷矣故因史记作春秋以当王法其辞微而指博后世学者多录焉自孔子卒后七十子之徒散游诸侯大者为师傅卿相小者友教士大夫或隠而不见故子路居卫子张居陈澹台子羽居楚子夏居西河子贡终于齐如田子方段干木吴起禽滑厘之属皆受业于子夏之伦为王者师是时独魏文侯好学后陵迟以至于始皇天下并争于战国儒术既绌焉然齐鲁之门学者独不废也于威宣之际孟子荀卿之列咸遵夫子之业而润色之以学显于当世及至秦之季世焚诗书坑术士六艺从此缺焉陈涉之王也而鲁诸儒持孔子之礼噐在归陈王于是孔甲为陈涉慱士卒与涉俱死陈涉起匹夫驱瓦合适戌旬月以王楚不满半岁竟灭亡其事至微浅然而缙绅先生之徒负孔子礼噐往委质为臣者何也以秦焚其业积怨而发愤于陈王也及高皇帝诛项籍举兵围鲁鲁中诸儒尚讲诵习礼乐弦歌之音不絶岂非圣人之遗化好礼乐之国哉故孔子在陈曰归与归与吾党之小子狂简斐然成章不知所以裁之夫齐鲁之间于文学自古以来其天性也故汉兴然后诸儒始得修其经艺讲习大射乡饮之礼叔孙通作汉礼仪因为太常诸生弟子共定者咸为选首于是喟然叹兴于学然尚有干戈平定四海亦未暇遑庠序之事也孝惠吕后时公卿皆武力有功之臣孝文时颇征用然孝文帝本好刑名之言及至孝景不任儒者而窦太后又好黄老之术故诸博士具官待问未有进者及今上即位赵绾王臧之属明儒学而上亦乡之于是招方正贤良文学之士自是之后言诗于鲁则申培公于齐则辕固生于燕则韩太傅言尚书自济南伏生言礼则鲁高堂生言易自菑川田生言春秋于齐鲁自胡母生于赵自董仲舒及窦太后崩武安侯田蚡为丞相绌黄老刑名百家之言延文学儒者数百人而公孙弘以春秋白衣为天子三公封以平津侯天下之学士靡然乡风矣公孙弘为学官悼道之郁滞乃请曰丞相御史言制曰盖闻道民以礼风之以乐婚姻者居室之大伦也今礼废乐崩朕甚愍焉故详延天下方正博闻之士咸登诸朝其令礼官劝学讲议洽闻兴礼以为天下先太常议与博士弟子崇乡里之化以广贤才焉谨与太常臧博士平等议曰闻三代之道乡里有教夏曰校殷曰序周曰庠其劝善也显之朝廷其惩恶也加之刑罚故教化之行也建首善自京师始繇内及外今陛下昭至德开大明配天地本人伦劝学修礼崇化厉贤以风四方太平之原也古者政教未洽不备其礼请因旧官而兴焉为慱士官置弟子五十人复其身太常择民年十八已上仪状端正者补慱士弟子郡国县道邑有好文学敬长上肃政教顺乡里出入不悖所闻者令相长丞上属所二千石二千石谨察可者当与计偕诣太常得受业如弟子一岁皆輙试能通一艺以上补文学掌故缺其高第可以为郎中者太常籍奏即有秀才异等輙以名闻其不事学若下材及不能通一艺輙罢之而请诸不称者罚臣谨按诏书律令下者明天人分际通古今之义文章尔雅训辞深厚恩施甚美小吏浅闻不能究宣无以明布谕下治礼次治掌故以文学礼义为官迁留滞请选择其秩比二百石以上及吏百石通一艺以上补左右内史大行卒史比百石已下补郡太守卒史皆各二人边郡一人先用诵多者若不足乃择掌故补中二千石属文学掌故补郡属偹员请着功令佗如律令制曰可自此以来则公卿大夫士吏斌斌多文学之士矣  

酷吏列传序【`司马迁`】  

孔子曰导之以政齐之以刑民免而无耻导之以德齐之以礼有耻且格老氏称上德不德是以有德下德不失德是以无德法令滋章盗贼多有太史公曰信哉是言也法令者治之具而非制治清浊之源也昔天下之网尝密矣然奸伪萌起其极也上下相遁至于不振当是之时吏治若救火扬沸非武徤严酷恶能胜其任而愉快乎言道徳者溺其职矣故曰听讼吾犹人也必也使无讼乎下士闻道大笑之非虚言也汉兴破觚而为圜斵雕而为朴网漏于吞舟之鱼而吏治烝烝不至于奸黎民艾安由是观之在彼不在此高后时酷吏独有侯封刻轹宗室侵辱功臣吕氏已败遂禽侯封之家孝景时鼌错以刻深颇用术辅其资而七国之乱发怒于错错卒以被戮其后有郅都寗成之属  

游侠列传序【`司马迁`】  

韩子曰儒以文乱法而侠以武犯禁二者皆讥而学士多称于世云至如以术取宰相卿大夫辅翼其世主功名俱着于春秋固无可言者及若季次原宪闾巷人也读书怀独行君子之德义不茍合当世当世亦笑之故季次原宪终身空室蓬户褐衣疏食不厌死而已四百余年而弟子志之不倦今游侠其行虽不轨于正义然其言必信其行必果已诺必诚不爱其躯赴士之阨困既已存亡死生矣而不矜其能羞伐其德盖亦有足多者焉且缓急人之所时有也太史公曰昔者虞舜窘于井廪伊尹负于鼎俎傅说匿于傅险吕尚困于棘津夷吾桎梏百里饭牛仲尼畏匡菜色陈蔡此皆学士所谓有道仁人也犹然遭此葘况以中材而涉乱世之末流乎其遇害何可胜道哉鄙人有言曰何知仁义已向其利者为有德故伯夷丑周饿死首阳山而文武不以其故贬王跖蹻暴戾其徒诵义无穷由此观之窃钩者诛窃国者侯侯之门仁义存非虚言也今拘学或抱咫尺之义久孤于世岂若卑论侪俗与世沈浮而取荣名哉而布衣之徒设取予然诺千里诵义为死不顾世此亦有所长非茍而已也故士穷窘而得委命此岂非人之所谓贤豪间者邪诚使乡曲之侠与季次原宪比权量力効功于当世不同日而论矣要以功见言信侠客之义又曷可少哉古布衣之侠靡得而闻已近世延陵孟尝春申平原信陵之徒皆因王者亲属藉于有土卿相之富厚招天下贤者显名诸侯不可谓不贤者矣比如顺风而呼声非加疾其势激也至如闾巷之侠修行砥名声施于天下莫不称贤是为难耳然儒墨皆排摈不载自秦以前匹夫之侠湮灭不见余甚恨之以余所闻汉兴有朱家田仲王公剧孟郭解之徒虽时扞当世之文罔然其私义廉洁退让有足称者名不虚立士不虚附至如朋党宗强比周设财役贫豪暴侵凌孤弱恣欲自快游侠亦丑之余悲世俗不察其意而猥以朱家郭解等令与暴豪之徒同类而共笑之也  

滑稽列传序【`司马迁`】  

孔子曰六艺于治一也礼以节人乐以发和书以道事诗以达意易以神化春秋以道义太史公曰天道恢恢岂不大哉谈言微中亦可以解纷  

货殖列传序【`司马迁`】  

太史公曰夫神农以前吾不知已至若诗书所述虞夏以来耳目欲极声色之好口欲穷刍豢之味身安逸乐而心夸矜势能之荣使俗之渐民久矣虽户说以眇论终不能化故善者因之其次利道之其次教诲之其次整齐之最下者与之争夫山西饶材竹榖纑旄玉石山东多鱼盐漆丝声色江南出柟梓姜桂金锡连丹砂犀瑇瑁珠玑齿革龙门碣石北多马牛羊旃裘筋角铜铁则千里往往山出棊置此其大较也皆中国人民所喜好謡俗被服饮食奉生送死之具也故待农而食之虞而出之工而成之商而通之此宁有政教发征期会哉人各任其能竭其力以得所欲故物贱之征贵贵之征贱各劝其业乐其事若水之趋下日夜无休时不召而自来不求而民出之岂非道之所符而自然之验耶周书曰农不出则乏其食工不出则乏其事商不出则三宝絶虞不出则财匮少财匮少而山泽不辟矣此四者民所衣食之原也原大则饶原小则鲜上则富国下则富家贫富之道莫之夺予而巧者有余拙者不足故太公望封于营丘地舄卤人民寡于是太公劝其女工极技巧通鱼盐则人物归之襁至而辐凑故齐冠带衣履天下海岱之间敛袂而往朝焉其后齐中衰管子修之设轻重九府则桓公以霸九合诸侯一匡天下而管氏亦有三归位在陪臣富于列国之君是以齐富强至于威宣也故曰仓廪实而知礼节衣食足而知荣辱礼生于有而废于无故君子富好行其德小人富以适其力渊深而鱼生之山深而兽往之人富而仁义附焉富者得势益彰失势则客无所之以而不乐夷狄益甚谚曰千金之子不死于市此非空言也故曰天下熈熈皆为利来天下攘攘皆为利往夫千乘之王万家之侯百室之君尚犹患贫而况匹夫编户之民乎  

太史公自序【`司马迁`】  

昔在颛顼命南正重以司天北正黎以司地唐虞之际绍重黎之后使复典之至于夏商故重黎氏世序天地其在周程伯休甫其后也当周宣王时失其守而为司马氏司马氏世典周史惠襄之间司马氏去周适晋晋中军随会奔秦而司马氏入少梁自司马氏去周适晋分散或在卫或在赵或在秦其在卫者相中山在赵者以传剑论显蒯瞶其后也在秦者名错与张仪争论于是惠王使错将伐蜀遂拔因而守之错孙靳事武安君白起而少梁更名曰夏阳靳与武安君坑赵长平军还而与之俱赐死杜邮葬于华池靳孙昌昌为秦主铁官当始皇之时蒯瞶玄孙卬为武信君将而狥朝歌诸侯之相王王卬于殷汉之伐楚卬归汉以其地为河内郡昌生无泽无泽为汉市长无泽生喜喜为五大夫卒皆葬高门喜生谈谈为太史公太史公学天官于唐都受易于杨何习道论于黄子太史公仕于建元元封之间愍学者之不达其意而师悖乃论六家之要指曰易大传曰一致而百虑同归而殊涂夫阴阳儒墨名法道德此务为治者也直所从言之异路有省不省耳尝窃观阴阳之术大祥而众忌讳使人拘而多所畏然其序四时之大顺不可失也儒者慱而寡要劳而少功是以其事难尽从然其序君臣父子之礼列夫妇长幼之别不可易也墨者俭而难遵是以其事不可徧循然其强本节用不可废也法家严而少恩然其正君臣上下之分不可改矣名家使人险而善失真然其正名实不可不察也道家使人精神専一动合无形赡足万物其为术也因阴阳之大顺采儒墨之善撮名法之要与时迁移应物变化立俗施事无所不宜指约而易操事少而功多儒者则不然以为人主天下之仪表也主倡而臣和主先而臣随如此则主劳而臣逸至于大道之要去徤羡绌聦明释此而任术夫神大用则竭形大劳则敝形神骚动欲与天地长久非所闻也夫阴阳四时八位十二度二十四节各有教令顺之者昌逆之者不死则亡未必然也故曰使人拘而多畏夫春生夏长秋收冬蔵此天道之大经也弗顺则无以为天下纲纪故曰四时之大顺不可失也夫儒者以六艺为法六艺经传以千万数累世不能通其学当年不能究其礼故曰慱而寡要劳而少功若夫列君臣父子之礼序夫妇长幼之别虽百家弗能易也墨者亦尚尧舜道言其德行曰堂高三尺土阶三等茅茨不翦采椽不刮食土簋啜土刑粝粱之食藜藿之羮夏日葛衣冬日鹿裘其送死桐棺三寸举音不尽其哀敎丧礼必以此为万民之率使天下法若此则尊卑无别也夫世异时移事业不必同故曰俭而难遵要曰强本节用则人给家足之道也此墨子之所长虽百家弗能废也法家不别亲踈不殊贵贱一断于法则亲亲尊尊之恩絶矣可以行一时之计而不可长用也故曰严而少恩若尊主卑臣明分职不得相踰越虽百家弗能改也名家苛察缴绕使人不得反其意専决于名而失人情故曰使人险而善失真若夫控名责实参伍不失此不可不察也道家无为又曰无不为其实易行其辞艰知其术以虚无为本以因循为用无成势无常形故能究万物之情不为物先不为物后故能为万物主有法无法因时为业有度无度因物与合故曰圣人不朽时变是守虚者道之常也因者君之纲也羣臣并至使各自明也其实中其声者谓之端实不中其声者谓之窽窽言不听奸乃不生贤不肖自分白黒乃形在所欲用耳何事不成乃合大道混混冥冥光耀天下复反无名凡人所生者神也所托者形也神大用则竭形大劳则敝形神离则死死者不可复生离者不可复反故圣人重之由是观之神者生之本也形者生之具也不先定其神而曰我有以治天下何由哉太史公既掌天官不治民有子曰迁迁生龙门耕牧河山之阳年十岁则诵古文二十而南游江淮上会稽探禹穴窥九疑浮于沅湘北涉汶泗讲业齐鲁之都观孔子之遗风乡射邹峄戹困鄱薛彭城过梁楚以归于是迁仕为郎中奉使西征巴蜀以南南畧卭笮昆明还报命是岁天子始建汉家之封而太史公留滞周南不得与从事故发愤且卒而子迁适使反见父于河洛之间太史公执迁手而泣曰余先周室之太史也自上世尝显功名于虞夏典天官事后世中衰絶于予乎汝复为太史则续吾祖矣今天子接千岁之统封泰山而余不得从行是命也夫命也夫余死汝必为太史为太史无忘吾所欲论著矣且夫孝始于事亲中于事君终于立身杨名于后世以显父母此孝之大者夫天下称诵周公言其能论歌文武之德宣周邵之风达太王王季之思虑爰及公刘以尊后稷也幽厉之后王道缺礼乐衰孔子修旧起废论诗书作春秋则学者至今则之自获麟以来四百余岁而诸侯相兼史记放絶今汉兴海内一统明主贤君忠臣死义之士余为太史而弗论载废天下之史文余甚惧焉汝其念哉迁俯首流涕曰小子不敏请悉论先人所次旧闻弗敢阙卒三岁而迁为太史令紬史记石室金匮之书五年而当太初元年十一月甲子朔旦冬至天厯始改建于明堂诸神受纪太史公曰先人有言自周公卒五百岁而有孔子孔子卒后至于今五百岁有能绍明世正易传继春秋本诗书礼乐之际意在斯乎意在斯乎小子何敢让焉上大夫壶遂曰昔孔子何为而作春秋哉太史公曰余闻董生曰周道衰废孔子为鲁司寇诸侯害之大夫壅之孔子知言之不用道之不行也是非二百四十二年之中以为天下仪表贬天子退诸侯讨大夫以达王事而已矣子曰我欲载之空言不如见之于行事之深切着明也夫春秋上明三王之道下辨人事之纪别嫌疑明是非定犹豫善善恶恶贤贤贱不肖存亡国继絶世补敝起废王道之大者也易着天地阴阳四时五行故长于变礼经纪人伦故长于行书纪先王之事故长于政诗纪山川溪谷禽兽草木牝牡雌雄故长于风乐乐所以立故长于和春秋辨是非故长于治人是故礼以节人乐以发和书以道事诗以达意易以道化春秋以道义拨乱世反之正莫近于春秋春秋文成数万其指数千万物之散聚皆在春秋春秋之中弑君三十六亡国五十二诸侯奔走不得保其社稷者不可胜数察其所以皆失其本已故易曰失之毫厘差以千里故曰臣弑君子弑父非一旦一夕之故也其渐久矣故有国者不可以不知春秋前有谗而弗见后有贼而不知为人臣者不可以不知春秋守经事而不知其宜遭变事而不知其权为人君父而不通于春秋之义者必蒙首恶之名为人臣子而不通于春秋之义者必陷簒弑之诛死罪之名其实皆以为善为之不知其义被之空言而不敢辞夫不通礼义之旨至于君不君臣不臣父不父子不子君不君则犯臣不臣则诛父不父则无道子不子则不孝此四行者天下之大过也以天下之大过予之则受而弗敢辞故春秋者礼义之大宗也夫礼禁未然之前法施已然之后法之所为用者易见而礼之所为禁者难知壶遂曰孔子之时上无明君下不得任用故作春秋垂空文以断礼义当一王之法今夫子上遇明天子下得守职万事既具咸各序其宜夫子所论欲以何名太史公曰唯唯否否不然余闻之先人曰伏羲至纯厚作易八卦尧舜之盛尚书载之礼乐作焉汤武之隆诗人歌之春秋采善贬恶推三代之德襃周室非独刺讥而已也汉兴以来至明天子获符瑞封禅改正朔易服色受命于穆清泽流罔极海外殊俗重译欵塞请来献见者不可胜道臣下百官力诵圣德犹不能宣尽其意且士贤能而不用有国者之耻主上明圣而德不布闻有司之过也且余尝掌其官废明圣盛德不载灭功臣世家贤大夫之业不述堕先人所言罪莫大焉余所谓述故事整齐其世传非所谓作也而君比之于春秋谬矣于是论次其文七年而太史公遭李陵之祸幽于缧绁乃喟然而叹曰是余之罪也夫是余之罪也夫身毁不用矣退而深惟曰夫诗书隠约者欲遂其志之思也昔西伯拘羑里演周易孔子戹陈蔡作春秋屈原放逐着离骚左丘失明厥有国语孙子膑脚而论兵法不韦迁蜀世传吕览韩非囚秦说难孤愤诗三百篇大抵圣贤发愤之所为作也此人皆意有所欝结不得通其道也故述往事思来者于是卒述陶唐以来至于麟止自黄帝始  

维昔黄帝法天则地四圣遵序各成法度唐尧逊位虞舜不台厥美帝功万世载之作五帝本纪第一  

维禹之功九州岛攸同光唐虞际徳流苖裔夏桀淫骄乃放鸣条作夏本纪第二  

维契作商爰及成汤太甲居桐德盛阿衡武丁得说乃称高宗帝辛湛湎诸侯不享作殷本纪第三  

维弃作稷德盛西伯武王牧野实抚天下幽厉昏乱既丧酆镐陵迟至赧洛邑不祀作周本纪第四  

维秦之先伯翳佐禹穆公思义悼豪之旅以人为殉诗歌黄鸟昭襄业帝作秦本纪第五  

始皇既立并兼六国销锋铸鐻维偃干革尊号称帝矜武任力二世受运子婴降虏作始皇本纪第六  

秦失其道豪杰并扰项梁业之子羽接之杀庆救赵诸侯立之诛婴背怀天下非之作项羽本纪第七  

子羽暴虐汉行功德愤发蜀汉还定三秦诛籍业帝天下惟宁改制易俗作高祖本纪第八  

惠之早霣诸吕不台崇强禄产诸侯谋之杀隠幽友大臣洞疑遂及宗祸作吕太后本纪第九  

汉既初兴继嗣不明迎王践祚天下归心蠲除肉刑开通闗梁广恩慱施厥称太宗作孝文本纪第十  

诸侯骄恣吴首为乱京师行诛七国伏辜天下翕然大安殷富作孝景本纪第十一  

汉兴五世隆在建元外攘夷狄内修法度建封禅改正朔易服色作今上本纪第十二  

维三代尚矣年纪不可考盖取之谱牒旧闻本于兹于是略推作三代世表第一  

幽厉之后周室衰微诸侯専政春秋有所不纪而谱牒经略五霸更盛衰欲睹周世相先后之意作十二诸侯年表第二  

春秋之后陪臣秉政强国相王以至于秦卒并诸夏灭封地擅其号作六国年表第三  

秦既暴虐楚人发难项氏遂乱汉乃扶义征伐八年之间天下三擅事繁变众故详着秦楚之际月表第四  

汉兴以来至于太初百年诸侯废立分削谱纪不明有司靡踵强弱之原云以世作汉兴以来诸侯年表第五  

维高祖元功辅臣股肱剖符而爵泽流苖裔忘其昭穆或杀身殒国作高祖功臣侯者年表第六  

惠景之间维申功臣宗属爵邑作惠景间侯者年表第七  

北讨强胡南诛劲越征伐夷蛮武功爰列作建元以来侯者年表第八  

诸侯既强七国为从子弟众多无封爵邑推恩行义其势销弱德归京师作王子侯者年表第九  

国有贤相良将民之师表也维见汉兴以来将相名臣年表贤者纪其治不贤者彰其事作汉兴以来将相名臣年表第十  

维三代之礼所损益各殊务然要以近情性通王道故礼因人质为之节文略恊古今之变作礼书第一  

乐者所以移风易俗也自雅颂声兴则已好郑卫之音郑卫之音所从来久矣人情之所感远俗则怀比乐书以述来古作乐书第二  

非兵不强非德不昌黄帝汤武以兴桀纣二世以崩可不慎欤司马法所从来尚矣太公孙吴王子能绍而明之切近世极人变作律书第三  

律居阴而治阳厯居阳而治阴律厯更相治间不容翲忽五家之文怫异维太初之元论作厯书第四  

星气之书多杂禨祥不经推其文考其应不殊比集论其行事验于轨度以次作天官书第五  

受命而王封禅之符罕用用则万灵罔不禋祀追本诸神名山大川礼作封禅书第六  

维禹浚川九州岛攸宁爰及宣防决渎通沟作河渠书第七  

维币之行以通农商其极则玩巧并兼兹殖争于机利去本趋末作平准书以观事变第八  

太伯避歴江蛮是适文武攸兴古公王迹阖庐杀僚宾服荆楚夫差克齐子胥鸱夷信嚭亲越呉国既灭嘉伯之让作呉世家第一  

申吕肖矣尚父侧微卒归西伯文武是师功冠羣公缪权于幽番番黄发爰飨营丘不背柯盟桓公以昌九合诸侯霸功显彰田阚争宠姜姓解亡嘉父之谋作齐太公世家第二  

依之违之周公绥之愤发文德天下和之辅翼成王诸侯宗周隠桓之际是独何哉三桓争强鲁乃不昌嘉旦金縢作周公世家第三  

武王克纣天下未恊而崩成王既幼管蔡疑之淮夷叛之于是召公率德安集王室以宁东土燕易之禅乃成祸乱嘉甘棠之诗作燕世家第四  

管蔡相武庚将宁旧商及旦摄政二叔不飨杀鲜放度周公为盟太任十子周以宗强嘉仲悔过作管蔡世家第五  

王后不絶舜禹是说维德休明苖裔蒙烈百世享祀爰及陈杞楚实灭之齐田既起舜何人哉作陈杞世家第六  

牧殷余民叔封始邑申以商乱酒材是告及朔之生卫倾不宁南子恶蒯瞶子父易名周德卑微战国既强卫以小弱角独后亡嘉彼康诰作卫世家第七  

嗟箕子乎嗟箕子乎正言不用乃反为奴武庚既死周封微子襄公伤于泓君子孰称景公谦德荧惑退行剔成暴虐宋乃灭亡嘉微子问太师作宋世家第八  

武王既崩叔虞邑唐君子讥名卒灭武公骊姬之爱乱者五世重耳不得意乃能成霸六卿専权晋国以耗嘉文公锡珪鬯作晋世家第九  

重黎业之吴回接之殷之季世粥子牒之周用熊绎熊渠是续庄王之贤乃复国陈既赦郑伯班师华元怀王客死兰咎屈原好谀信谗楚并于秦嘉庄王之义作楚世家第十  

少康之子实宾南海文身断髪鼋鳝与处既守封禺奉禹之祀勾践困彼乃用种蠡嘉勾践夷蛮能修其德灭强呉以尊周室作越王勾践世家第十一  

桓公之东太史是庸及侵周禾王人是议祭仲要盟郑久不昌子产之仁绍世称贤三晋侵伐郑纳于韩嘉厉公纳惠王作郑世家第十二  

维骥騄耳乃章造父赵夙事献衰续厥绪佐文尊王卒为晋辅襄子困辱乃禽智伯主父生縳饿死探爵王迁辟淫良将是斥嘉鞅讨周乱作赵世家第十三  

毕万爵魏卜人知之及绛戮干戎翟和之文侯慕义子夏师之惠王自矜齐秦攻之既疑信陵诸侯罢之卒亡大梁王假厮之嘉武佐晋文申霸道作魏世家第十四  

韩厥阴德赵武攸兴绍絶立废晋人宗之昭侯显列申子庸之疑非不信秦人袭之嘉厥辅晋匡周天子之赋作韩世家第十五  

完子避难适齐为援阴施五世齐人歌之成子得政田和为侯王建动心乃迁于共嘉威宣能拨浊世而独宗周作田敬仲完世家第十六  

周室既衰诸侯恣行仲尼悼礼废乐崩追修经术以达王道匡乱世反之于正见其文辞为天下制仪法垂六艺之统纪于后世作孔子世家第十七  

桀纣失其道而汤武作周失其道而春秋作秦失其政而陈涉发迹诸侯作难风起云蒸卒亡秦族天下之端自涉发难作陈涉世家第十八  

成皋之台薄氏始基绌意适代厥崇诸窦栗姬偩贵王氏乃遂陈后太骄卒尊子夫嘉夫德若斯作外戚世家第十九  

汉既谲谋禽信于陈越荆剽轻乃封弟交为楚王爰都彭城以强淮泗为汉宗藩戊溺于邪礼复绍之嘉游辅祖作楚元王世家第二十  

维祖师旅刘贾是与为布所袭丧其荆吴营陵激吕乃王琅琊怵午信齐往而不归遂西入闗遭立孝文获复王燕天下未集贾泽以族为汉藩辅作荆燕世家第二十一  

天下已平亲属既寡悼惠先壮实镇东土哀王擅兴发怒诸吕驷钧暴戾京师弗许厉之内淫祸成主父嘉肥股肱作齐悼惠王世家第二十二  

楚人围我荥阳相守三年萧何填抚山西推计踵兵给粮食不絶使百姓爱汉不乐为楚作萧相国世家第二十三  

与信定魏破赵拔齐遂弱楚人续何相国不变不革黎庶攸宁嘉参不伐功矜能作曹相国世家第二十四  

运筹帷幄之中制胜于无形子房计谋其事无知名无勇功图难于易为大于细作留侯世家第二十五  

六奇既用诸侯宾从于汉吕氏之事平为本谋终安宗庙定社稷作陈丞相世家第二十六  

诸吕为从谋弱京师而勃反经合于权吴楚之兵亚夫驻于昌邑以戹齐赵而出委以梁作绛侯世家第二十七  

七国叛逆藩屏京师唯梁为扞偩爱矜功几获于祸嘉其能距吴楚作梁孝王世家第二十八  

五宗既王亲属恊和诸侯大小为藩爰得其宜僭拟之事稍衰贬矣作五宗世家第二十九  

三子之王文辞可观作三王世家第三十  

末世争利维彼奔义让国饿死天下称之作伯夷列传第一  

晏子俭矣夷吾则奢齐桓以霸景公以治作管晏列传第二  

李耳无为自化清净自正韩非揣事情循势理作老子韩非列传第三  

自古王者而有司马法穰苴能申明之作司马穰苴列传第四  

非信廉仁勇不能传兵论剑与道同符内可以治身外可以应变君子比德焉作孙子吴起列传第五  

维建遇谗爰及子奢尚既匡父伍员奔呉作伍子胥列传第六  

孔氏述文弟子兴业咸为师傅崇仁厉义作仲尼弟子列传第七  

鞅去卫适秦能明其术强霸孝公后世遵其法作商君列传第八  

天下患衡秦毋餍而蘓子能存诸侯约从以抑贪强作苏秦列传第九  

六国既从亲而张仪能明其说复散解诸侯作张仪列传第十  

秦所以东攘雄诸侯樗里甘茂之策作樗里甘茂列传第十一  

苞河山围大梁使诸侯敛手而事秦者魏冉之功作穰侯列传第十二  

南拔鄢郢北摧长平遂围邯郸武安为率破荆灭赵王翦之计作白起王翦列传第十三  

猎儒墨之遗文明礼义之统纪絶惠王利端列往世兴衰作孟子荀卿列传第十四  

好客喜士士归于薛为齐扞楚魏作孟尝君列传第十五  

争冯亭以权如楚以救邯郸之围使其君复称于诸侯作平原君虞卿列传第十六  

能以富贵下贫贱贤能绌于不肖唯信陵君为能行之作魏公子列传第十七  

以身狥君遂脱强秦使驰说之士南乡走楚者黄歇之义作春申君列传第十八  

能忍訽于魏齐而信威于强秦推贤让位二子有之作范雎蔡泽列传第十九  

率行其谋连五国兵为弱燕报强齐之雠雪其先君之耻作乐毅列传第二十  

能信意强秦而屈体廉子用狥其君俱重于诸侯作廉颇蔺相如列传第二十一  

愍王既失临淄而奔莒唯田单用即墨破走骑刼遂存齐社稷作田单列传第二十二  

能设诡说解患于围城轻爵禄乐肆志作鲁仲连邹阳列传第二十三  

作辞以讽諌连类以争义离骚有之作屈原贾生列传第二十四  

结子楚亲使诸侯之士斐然争入事秦作吕不韦列传第二十五  

曹子匕首鲁获其田齐明其信豫让义不为二心作刺客列传第二十六  

能明其画因时推秦遂得意于海内斯为谋首作李斯列传第二十七  

为秦开地益众北靡匈奴据河为塞因山为固建榆中作蒙恬列传第二十八  

填赵塞常山以广河内弱楚权明汉王之信于天下作张耳陈余列传第二十九  

收西河上党之兵从至彭城越之侵掠梁地以苦项羽作魏豹彭越列传第三十  

以淮南叛楚归汉汉用得大司马殷卒破子羽于垓下作黔布列传第三十一  

楚人廹我京索而信拔魏赵定燕齐使汉三分天下有其二以灭项籍作淮阴侯列传第三十二  

楚汉相距巩洛而韩信为填颍川卢绾絶籍粮饷作韩王信卢绾列传第三十三  

诸侯畔项王唯齐连子羽城阳汉得以间遂入彭城作田儋列传第三十四  

攻城野战获功归报哙商有力焉非独鞭策又与之脱难作樊郦列传第三十五  

汉既初定文理未明苍为主计整齐度量序律厯作张丞相列传第三十六  

结言通使约怀诸侯诸侯咸亲归汉为藩辅作郦生陆贾列传第三十七  

欲详知秦楚之事维周绁常从高祖平定诸侯作傅靳蒯成列传第三十八  

徙强族都闗中和约匈奴明朝廷礼次宗庙仪法作刘敬叔孙通列传第三十九  

能摧刚作柔卒为列臣栾公不刼于势而倍死作季布栾布列传第四十  

敢犯颜色以达主义不顾其身为国家树长画作袁盎鼌错列传第四十一  

守法不失大理言古贤人増主之明作张释之冯唐列传第四十二  

敦厚慈孝讷于言敏于行务在鞠躬君子长者作万石张叔列传第四十三  

守节切直义足以言廉行足以厉贤任重权不可以非理挠作田叔列传第四十四  

扁鹊言医为方者宗守数精明后世修序弗能易也而仓公可谓近之矣作扁鹊仓公列传第四十五  

维仲之省厥濞王吴遭汉初定以填抚江淮之间作呉王濞列传第四十六  

吴楚为乱宗属唯婴贤而喜士士乡之率师抗山东荥阳作魏其武安列传第四十七  

智足以应近世之变寛足用得人作韩长孺列传第四十八  

勇于当敌仁爱士卒号令不烦师徒乡之作李将军列传第四十九  

自三代以来匈奴常为中国患害欲知强弱之时设偹征讨作匈奴列传第五十  

直曲塞广河南破祁连通西国靡北胡作卫将军骠骑列传第五十一  

大臣宗室以侈靡相高唯弘用节衣食为百吏先作平津侯列传第五十二  

汉既平中国而佗能集杨越以保南藩纳贡职作南越列传第五十三  

吴之叛逆瓯人斩濞葆守封禺为臣作东越列传第五十四  

燕丹散乱辽间满收其亡民厥聚海东以集真藩葆塞为外臣作朝鲜列传第五十五  

唐蒙使略通夜郎而邛笮之君请为内臣受吏作西南夷列传第五十六  

子虚之事大人赋说靡丽多夸然其指风諌归于无为作司马相如列传第五十七  

黥布叛逆子长国之以填江淮之南安剽楚庶民作淮南衡山列传第五十八  

奉法循理之吏不伐功矜能百姓无称亦无过行作循吏列传第五十九  

正衣冠立于朝廷而羣臣莫敢言浮说长孺矜焉好荐人称长者壮有溉作汲郑列传第六十  

自孔子卒京师莫崇庠序唯建元元狩之间文辞粲如也作儒林列传第六十一  

民倍本多巧姧轨弄法善人不能化唯一切严削为能齐之作酷吏列传第六十二  

汉既通使大夏而西极远蛮引领内乡欲观中国作大宛列传第六十三  

救人于戹振人不赡仁者有乎不既信不倍言义者有取焉作游侠列传第六十四  

夫事人君能说主耳目和主颜色而获亲近非独色爱能亦各有所长作佞幸列传第六十五  

不流世俗不争势利上下无所凝滞人莫之害以道之用作滑稽列传第六十六  

齐楚秦赵为日者各有俗所用欲循观其大旨作日者列传第六十七  

三王不同龟四夷各异卜然各以决吉凶略窥其要作龟策列传第六十八  

布衣匹夫之人不害于政不妨百姓取与以时而息财富智者有采焉作货殖列传第六十九  

维我汉继五帝末流接三代统业周道废秦拨去古文焚灭诗书故明堂石室金匮玉版图籍散乱于是汉兴萧何次律令韩信申军法张苍为章程叔孙通定礼仪则文学彬彬稍进诗书往往间出矣自曹参荐葢公言黄老而贾生晁错明申商公孙弘以儒显百年之间天下遗文古事靡不毕集太史公太史公仍父子相续纂其职曰于戏余维先人尝掌斯事显于唐虞至于周复典之故司马氏世主天官至于余乎钦念哉钦念哉罔罗天下放失旧闻王迹所兴原始察终见盛观衰论考之行事略推三代录秦汉上记轩辕下至于兹着十二本纪既科条之矣并时异世年差不明作十表礼乐损益律厯改易兵权山川鬼神天人之际承敝通变作八书二十八宿环北辰三十辐共一毂运行无穷辅拂股肱之臣配焉忠信行道以奉主上作三十世家扶义俶傥不令已失时立功名于天下作七十列传凡百三十篇五十二万六千五百字为太史公书序略以拾遗补艺成一家之言厥恊六经异传整齐百家杂语蔵之名山副在京师俟后世圣人君子第七十  

太史公曰余述歴黄帝以来至太初而讫百三十篇  

## 文章辨体彚选卷二百八十四

（明）贺复征 编  

○序四  

异姓诸侯王表序【`汉班固`】  

昔诗书述虞夏之际舜禹受襢积德累功洽于百姓摄位行政考之于天经数十年然后在位殷周之王乃繇卨稷修仁行义歴十余世至于汤武然后放杀秦起襄公章文缪献孝昭严稍蚕食六国百有余载至始皇乃并天下以徳若彼用力如此其囏难也秦既称帝患周之败以为起于处士横议诸侯力争四夷交侵以弱见夺于是削去五等堕城销刅箝语烧书内锄雄俊外攘胡粤用一威权为万世安然十余年间猛敌横发乎不虞适戍强于伍伯闾阎偪于夷狄向应■〈疒朁〉于谤议奋臂威于甲兵乡秦之禁适所以资豪杰而速自毙也是以汉无尺土之阶繇一剑之任五载而成帝业书传所记未尝有焉何则古世相革皆承圣王之烈今汉独収孤秦之弊镌金石者难为功摧枯朽者易为力其势然也故据汉受命谱十八王月而列之天下一统乃以年数讫于孝文异姓尽矣  

诸侯王表序【`班固`】  

昔周监于二代三圣制法立爵五等封国八百同姓五十有余周公康叔建于鲁卫各数百里太公于齐亦五侯九伯之地诗载其制曰价人维藩大师维垣大邦维屏大宗维翰怀德维宁宗子维城毋俾城坏毋独斯畏所以亲亲贤贤褒表功德关诸盛衰深根固本为不可拔者也故盛则周召相其治致刑错衰则五伯扶其弱与共守自幽平之后日以陵夷至虖阸■〈阝区〉河洛之间分为二周有逃责之台被窃鈇之言然天下谓之共主强大弗之敢倾歴载八百余年数极德尽既于王赧降为庻人用天年终号位已絶于天下尚犹枝叶相持莫得居其虚位海内无主三十余年秦据势胜之地骋狙诈之兵蚕食山东一切取胜因矜其所习自任私知姗笑三代荡灭古法窃自号为皇帝而子弟为匹夫内亡骨肉本根之辅外亡尺土藩翼之卫陈吴奋其白挺刘项随而毙之故曰周过其歴秦不及期国势然也汉兴之初海内新定同姓寡少惩戒亡秦孤立之败于是割裂疆土立二等之爵功臣侯者百有余邑尊王子弟大启九国自雁门以东尽辽阳为燕代常山以南太行左转渡河济渐于海为齐赵谷泗以往奄有龟策为梁楚东带江湖薄会稽为荆吴北界淮濒略庐衡为淮南波汉之阳亘九嶷为长沙诸侯北境周帀三垂外接胡越天子自有三河东郡颍川南阳自江陵以西至巴蜀北自云中至陇西与京师内史凡十五郡公主列侯颇邑其中而藩国大者夸州兼郡连城数十宫室百官同制京师可谓矫枉过其正矣虽然高祖创业日不暇给孝惠享国又浅高后女主摄位而海内晏如亡狂狡之忧卒折诸吕之难成大宗之业者亦頼之于诸侯也然诸侯原本以大末流滥以致溢小者淫荒越法大者暌孤横逆以害身丧国故文帝采贾生之议分齐赵景帝用晁错之计削吴楚武帝施主父之册下推恩之令使诸侯王得分户邑以封子弟不行黜陟而藩国自析自此以来齐分为七赵分为六梁分为五淮南分为三皇子始立者大国不过十余城长沙燕代虽有旧名皆亡南北边矣景遭七国之难抑损诸侯减黜其官武有衡山淮南之谋作左官之律设附益之法诸侯惟得衣食租税不与政事至于哀平之际皆继体苗裔亲属疎逺生于帷墙之中不为士民所尊势与富室亡异而本朝短世国统三絶是故王莽知汉中外殚微本末俱弱亡所忌惮生其奸心因母后之权假伊周之称颛作威福庙堂之上不降阶序而运天下诈谋既成遂据南面之尊分遣五威之吏驰传天下班行符命汉诸侯王厥角稽首奉上玺韨惟恐在后或乃称美颂德以求容媚岂不哀哉是以究其终始强弱之变明鉴戒焉  

王子侯表序上【`班固`】  

大哉圣祖之建业也后嗣承序以广亲亲至于孝武以诸侯王疆土过制或僭差失轨而子弟为匹夫轻重不相凖于是制诏御史诸侯王或欲推恩分子弟邑者令各条上朕且临定其号名自是支庶毕侯矣诗云文王孙子本支百世信矣哉  

王子侯表序下【`班固`】  

孝元之世亡王子侯者盛衰终始岂非命哉元始之际王莽擅朝伪褒宗室侯及王之孙焉居摄而愈多非其正故弗录旋踵亦絶悲夫  

高惠高后文功臣表序【`班固`】  

自古帝王之兴曷尝不建辅弼之臣所与共成天功者乎汉兴自秦二世元年之秋楚陈之歳初以沛公总帅雄俊三年然后西灭秦立汉王之号五年东克项羽即皇帝位八载而天下乃平始论功而定封讫十二年侯者百四十有三人时大城名都民人散亡户口可得而数裁十二三是以大侯不过万家小者五六百户封爵之誓曰使黄河如带泰山若砺国以永存爰及苗裔于是申以丹书之信重以白马之盟又作十八侯之位次高后二年复诏丞相陈平尽差列侯之功录第下竟藏诸宗庙副在有司始未尝不欲固根本而枝叶稍落也故逮文景四五世间流民既归户口亦息列侯大者至三四万户小国自倍富厚如之子孙骄逸忘其先祖之艰难多陷法禁陨命亡国或亡子孙讫于孝武后元之年靡有孑遗耗矣罔亦少宻焉故孝宣皇帝愍而录之乃开庙藏览旧籍诏令有司求其子孙咸出庸保之中并受复除或加以金帛用章中兴之德降及孝成复加恤问稍益衰微不絶如线善乎杜业之纳说也曰昔唐以万国致时雍之政虞夏以之多羣后飨共已之治汤法三圣殷氏太平周封八百重译来贺是以内恕之君乐继絶世隆名之主安立亡国至于不及下车德念深矣成王察牧野之克顾羣后之勤知其恩结于民心功光于王府也故追述先父之志录遗老之筞高其位大其■〈宀禹〉爱敬饬尽命赐备厚大孝之隆于是为至至其没也世主叹其功无民而不思所息之树且犹不伐况其庙乎是以燕齐之祀与周并传子继弟及歴载不堕岂无刑辟繇祖之竭力故支庶頼焉迹汉功臣亦皆割符世爵受山河之誓存以着其号亡以显其魂赏亦不细矣百余年间而袭封者尽或絶失姓或乏无主朽骨孤于墓苗裔流于道生为愍隶死为转尸以往况今甚可悲伤圣朝怜悯诏求其后四方忻忻靡不归心岀入数年而不省察恐议者不思大义设言虚亡则厚德掩息遴柬布章非所以视化劝后也三人为众虽难尽继宜从尤功于是成帝复绍萧何哀平之世增修曹参周勃之属得其宜矣以缀续前纪究其本末并序位次尽于孝文以昭元功之侯籍云  

景武昭宣元成功臣表序【`班固`】  

昔书称蛮夷帅服诗云徐方既倈春秋列潞子之爵许其慕诸夏也汉兴至于孝文时乃有弓高襄城之封虽自外来本功臣后故至孝景始欲侯降者丞相周亚夫守约而争帝黜其议初开封赏之科又有吴楚之事武兴胡越之伐将帅受爵应本约矣后世承平颇有劳臣辑而序之续元功次云  

西域传序【`班固`】  

西域以孝武时始通本三十六国其后稍分至五十余皆在匈奴之西乌孙之南南北有大山中央有河东西六千余里南北千余里东则接汉阸以玉门阳闗西则限以葱岭其南山东出金城与汉南山属焉其河有两原一岀葱岭山一出于阗于阗在南山下其河北流与葱岭河合东注蒲昌海蒲昌海一名盐泽者也去玉门阳闗三百余里广袤三百里其水亭居冬夏不增减皆以为潜行地下南岀于积石为中国河云自玉门阳闗出西域有两道从鄯善傍南山北波河西行至莎车为南道南道西踰葱岭则出大月氏安息自车师前王庭随北山波河西行至疏勒为北道北道西踰葱岭则出大宛康居奄蔡焉耆西域诸国大率土著有城郭田畜与匈奴乌孙异俗故皆役属匈奴匈奴西边日逐王置僮仆都尉使领西域常居焉耆危须尉黎间赋税诸国取富给焉自周衰戎狄错居泾渭之北及秦始皇攘却戎狄筑长城界中国然西不过临洮汉兴至于孝武事征四夷广威徳而张骞始开西域之迹其后骠骑将军击破匈奴右地降浑邪休屠王遂空其地始筑令居以西初置酒泉郡后稍发徙民充实之分置武威张掖敦煌列四郡据两闗焉自贰师将军伐大宛之后西域震惧多遣使来贡献汉使西域者益得职于是自敦煌西至盐泽往往起亭而轮台渠犂皆有田卒数百人置使者校尉领护以给使外国者至宣帝时遣卫司马使护鄯善以西数国及破姑师未尽殄分以为车师前后王及山北六国时汉独护南道未能尽并北道也然匈奴不自安矣其后日逐王畔单于将众来降护鄯善以西使者郑吉迎之既至汉封日逐王为归德侯吉为安逺侯是歳神爵三年也乃因使吉并护北道故号曰都护都护之起自吉置矣僮仆都尉由此罢匈奴益弱不得近西域于是徙屯田田于北胥鞬披莎车之地屯田校尉始属都护都护督察乌孙康居诸外国动静有变以闻可安辑安辑之可击击之都护治乌垒城去阳闗二千七百三十八里与渠犂田官相近土地肥饶于西域为中故都护治焉至元帝时复置戊已校尉屯田车师前王庭是时匈奴东蒲类王兹力支将人众千七百余人降都护都护分车师后王之西为乌贪訾离地以处之自宣元后单于称藩臣西域服从其土地山川王侯户数道里逺近翔实矣  

货殖传叙【`班固`】  

昔先王之制自天子公侯卿大夫士至于皁隶抱闗击柝者其爵禄奉养宫室车服棺椁祭祀死生之制各有差品小不得僣大贱不得踰贵夫然故上下序而民志定于是辨其土地川泽丘陵衍沃原隰之宜教民树种畜养五谷六畜及至鱼鳖鸟兽雚蒲材干器械之资所以养生送终之具靡不皆育育之以时而用之有节草木未落斧斤不入于山林豺獭未祭罝网不布于壄泽鹰隼未击矰弋不施于徯隧既顺时而取物然犹山不茬蘖泽不伐夭蝝鱼麛卵咸有常禁所以顺时宣气蕃阜庶物稸足功用如此之备也然后四民因其土宜各任智力夙兴夜寐以治其业相与通功易事交利而俱赡非有征发期会而逺近咸足故易曰后以财成辅相天地之宜以左右民备物致用立成器以为天下利莫大乎圣人此之谓也管子云古之四民不得杂处士相与言仁义于闲晏工相与议技巧于官府商相与语财利于市井农相与谋稼穑于田壄朝夕从事不见异物而迁焉故其父兄之教不肃而成子弟之学不劳而能各安其居而乐其业甘其食而美其服虽见竒丽纷华非其所习辟犹戎翟之与于越不相入矣是以欲寡而事节财足而不争于是在民上者道之以德齐之以礼故民有耻而且敬贵谊而贱利此三代之所以直道而行不严而治之大略也及周室衰礼法堕诸侯刻桷丹楹大夫山节藻棁八佾舞于庭雍彻于堂其流至乎士庶人莫不离制而弃本稼穑之民少商旅之民多谷不足而货有余陵夷至乎桓文之后礼谊大坏上下相冒国异政家殊俗耆欲不制僭差亡极于是商通难得之货工作亡用之器士设反道之行以追时好而取世资伪民背实而要名奸夫犯害而求利簒弑取国者为王公圉夺成家者为雄桀礼义不足以拘君子刑戮不足以威小人富者木土被文锦犬马余肉粟而贫者裋褐不完唅菽饮水其为编户齐民同列而以财力相君虽为仆虏犹亡愠色故夫饰变诈为奸轨者自足乎一世之间守道循理者不免于饥寒之患其教自上兴繇法度之无限也故列其行事以传世变云  

游侠传叙【`班固`】  

古者天子建国诸侯立家自卿大夫以至于庶人各有等差是以民服事其上而下无觊觎孔子曰天下有道政不在大夫百官有司奉法承令以修所职失职有诛侵官有罚夫然故上下相顺而庶事理焉周室既微礼乐征伐自诸侯出桓文之后大夫世权陪臣执命陵夷至于战国合从连衡力政争强繇是列国公子魏有信陵赵有平原齐有孟尝楚有春申皆藉王公之势竞为游侠鸡鸣狗盗无不宾礼而赵相虞卿弃国捐君以周穷交魏齐之厄信陵无忌窃符矫命戮将专师以赴平原之急皆以取重诸侯显名天下搤掔而游谈者以四豪为称首于是背公死党之议成守职奉上之义废矣及至汉兴禁网疏阔未之匡改也是故代相陈豨从车千乘而吴濞淮南皆招宾客以千数外戚大臣魏其武安之属竞逐于京师布衣游侠剧孟郭解之徒驰骛于闾阎权行州域力折公侯众庶荣其名迹觊而慕之虽其陷于刑辟自与杀身成名若季路仇牧死而不悔也故曽子曰上失其道民散久矣非明王在上视之以好恶齐之以礼法民曷繇知禁而反正乎古之正法五霸三王之辠人也而六国五霸之辠人也夫四豪者又六国之辠人也况于郭解之伦以匹夫之细窃杀生之权其罪已不容于诛矣观其温良泛爱振穷周急谦退不伐亦皆有絶异之姿惜乎不入于道徳茍放纵于末流杀身亡宗非不幸也自魏其武安淮南之后天子切齿卫霍改节然郡国豪杰处处各有京师亲戚冠盖相望亦古今常道莫足言者唯成帝时外家王氏宾客为盛而楼护为帅及王莽时诸公之间陈遵为雄闾里之侠原涉为魁  

叙传【`班固`】  

班氏之先与楚同姓令尹子文之后也子文初生弃于瞢中而虎乳之楚人谓乳谷谓虎于檡故名谷于檡字子文楚人谓虎班其子以为号秦之灭楚迁晋代之间因氏焉始皇之末班壹避墬于楼烦致马牛羊数千羣值汉初定与民无禁当孝惠髙后时以财雄边岀入弋猎旌旗鼓吹年百余岁以寿终故北方多以壹为字者壹生孺孺为任侠州郡歌之孺生长官至上谷守长生回以茂材为长子令回生况举孝亷为郎积功劳至上河农都尉大司农奏课连最入为左曹越骑校尉成帝之初女为倢伃致仕就第赀累千金徙昌陵昌陵后罢大臣名家皆占数于长安况生三子伯斿穉伯少受诗于师丹大将军王鳯荐伯宜劝学召见宴昵殿容貌甚丽诵说有法拜为中常侍时上方乡学郑寛中张禹朝夕入说尚书论语于金华殿中诏伯受焉既通大义又讲异同于许商迁奉车都尉数年金华之业絶出与王许子弟为羣在于绮襦纨绔之间非其好也家本北边志节忼慨数求使匈奴河平中单于来朝上使伯持节迎于塞下会定襄大姓石季羣辈报怨杀追捕吏伯上状因自请愿试守期月上遣侍中中郎将王舜驰传代伯护单于并奉玺书印绶即拜伯为定襄太守定襄闻伯素贵年少自请治剧畏其下车作威吏民竦息伯至请问耆老父祖故人有旧恩者迎延满堂日为供具执子孙礼郡中益弛诸所宾礼皆名豪懐恩醉酒共諌伯宜颇摄录盗贼具言本谋亡匿处伯曰是所望于父师矣乃召属县长吏选精进掾史分部収捕及他隠伏旬日尽得郡中震栗咸称神明歳余上征伯伯上书愿过故郡上父祖冢有诏太守都尉以下会因召宗族各以亲疎加恩施散数百金北州以为荣长老纪焉道病中风既至以侍中光禄大夫养病赏赐甚厚数年未能起会许皇后废班倢伃供养东宫进侍者李平为倢伃而赵飞燕为皇后伯遂称笃久之上出过临候伯伯惶恐起眂事自大将军薨后富平定陵侯张放淳于长等始爱幸出为微行行则同舆执辔入侍禁中设宴饮之会及赵李诸侍中皆引满举白谈笑大噱时乗舆幄坐张画屏风画纣醉踞妲已作长夜之乐上以伯新起数目礼之因顾指画而问伯纣为无道至于是乎伯对曰书云乃用妇人之言何有踞肆于朝所谓众恶归之不如是之甚者也上曰茍不如此此图何戒伯曰沈湎于酒微子所以告去也式号式呼大雅所以流连也诗书淫乱之戒其原皆在于酒上乃喟然叹曰吾久不见班生今日复闻谠言放等不怿稍自引起更衣因罢出时长信庭林表适使来闻见之后上朝东宫太后泣曰帝间颜色瘦黒班侍中本大将军所举宜宠异之益求其庇以辅圣徳宜遣富平侯且就国上曰诺车骑将军王音闻之以风丞相御史奏富平侯罪过上乃出放为边都尉后复征入太后与上书曰前所道尚未效富平侯反复来其能黙乎上谢曰请合奉诏是时许商为少府师丹为光禄勲上于是引商丹入为光禄大夫伯迁水衡都尉与两师并侍中皆秩中二千石每朝东宫常从及有大政俱使谕指于公卿上亦稍薄游宴复修经书之业太后甚悦丞相方进复奏富平侯竟就国会伯病卒年三十八朝廷愍惜焉斿博学有俊才左将军史丹举贤良方正以对策为议郎迁谏大夫右曹中郎将与刘向校秘书每奏事斿以选受诏进读羣书上器其能赐以秘书之副时书不布自东平思王以叔父求太史公诸子书大将军白不许语在东平王传斿亦早卒有子曰嗣显名当世穉少为黄门郎中常侍方直自守成帝季年立定陶王为太子数遣中盾请问近臣穉独不敢答哀帝即位出穉为西河属国都尉迁广平相王莽少与穉兄弟同列友善兄事斿而弟畜穉斿之卒也修缌麻赙赗甚厚平帝即位太后临朝莽秉政方欲文致太平使使者分行风俗采颂声而穉无所上琅琊太守公孙闳言灾害于公府大司空甄丰遣属驰至两郡讽吏民而劾闳空造不祥穉絶嘉应嫉害圣政皆不道太后曰不宣徳美宜与言灾害者异罚且后宫贤家我所哀也闳独下狱诛穉愳上书陈恩谢罪愿归相印入补延陵园郎太后许焉食故禄终身繇是班氏不显莽朝亦不罹咎初成帝性寛进入直言是以王音翟方进等绳法举过而刘向杜邺王章朱云之徒肆意犯上故自帝师安昌侯诸舅大将军兄弟及公卿大夫后宫外属史许之家有贵宠者莫不被文伤诋唯谷永尝言建始河平之际许班之贵倾动前朝熏灼四方赏赐无量空虚内臧女宠至极不可尚矣今之后起天所不飨什倍于前永指以驳讥赵李亦无间云穉生彪彪字叔皮幼与从兄嗣共游学家有赐书内足于财好古之士自逺方至父党扬子云以下莫不造门嗣虽修儒学然贵老严之术桓生欲借其书嗣报曰若夫严子者絶圣弃智修生保真清虚澹泊归之自然独师友造化而不为世俗所役者也渔钓于一壑则万物不奸其志栖迟于一丘则天下不易其乐不絓圣人之罔不齅骄君之饵荡然肆志谈者不得而名焉故可贵也今吾子已贯仁谊之羁绊系名声之缰鎻伏周孔之轨躅驰颜闵之极摰既系挛于世教矣何用大道为自眩矅昔有学步于邯郸者曽未得其髣髴又复失其故步遂匍匐而归耳恐似此类故不进嗣之行已持论如此叔皮唯圣人之道然后尽心焉年二十遭王莽败世祖即位于冀州时隗嚣据垄拥众招辑英俊而公孙述称帝于蜀汉天下云扰大者连州郡小者据县邑嚣问彪曰往者周亡战国并争天下分裂数世然后乃定其抑者从横之事复起于今乎将承运迭兴在于一人也愿先生论之对曰周之废兴与汉异昔周立爵五等诸侯从政本根既微枝叶强大故其末流有从横之事其势然也汉家承秦之制并立郡县主有专已之威臣无百年之柄至于成帝假借外家哀平短祚国嗣三絶危自上起伤不及下故王氏之贵轻擅朝廷能窃号位而不根于民是以即真之后天下莫不引领而叹十余年间外内骚扰逺近俱发假号云合咸称刘氏不谋而同辞方今雄桀带州城者皆无七国世业之资诗云皇矣上帝临下有赫鉴观四方求民之莫今民皆讴吟思汉乡仰刘氏已可知矣嚣曰先生言周汉之势可也至于但见愚民习识刘氏姓号之故而谓汉家复兴疏矣昔秦失其鹿刘季逐而掎之时民复知汉乎既感嚣言又愍狂狡之不息乃着王命论以救时难知隗嚣终不寤乃避墬于河西河西大将军窦融嘉其美徳访问焉举茂材为徐令以病去官后数应三公之召仕不为禄所如不合学不为人博而不俗言不为华述而不作有子曰固弱冠而孤作幽通之赋以致命遂志固以为唐虞三代诗书所及世有典籍故虽尧舜之盛必有典谟之篇然后扬名于后世冠徳于百王故曰巍巍乎其有成功焕乎其有文章也汉绍尧运以建帝业至于六世史臣乃追述功徳私作本纪编于百王之末厕于秦项之列太初以后阙而不录故探纂前记缀辑所闻以述汉书起于髙祖终于孝平王莽之诛十有二世二百三十年综其行事旁贯五经上下洽通为春秋考纪表志传凡百篇  

## 文章辨体彚选卷二百八十五

（明）贺复征 编  

○序五  

皇后纪序【`宋范煜`】  

夏殷以上后妃之制其文略矣周礼王者立后三夫人九嫔二十七世妇八十一女御以备内职焉后正位宫闱同体天王夫人坐论妇礼九嫔掌教四徳世妇主丧祭宾客女御序于王之燕寝颁官分务各有典司女史彤管记功书过居有保阿之训动有环佩之响进贤才以辅佐君子哀窈窕而不淫其色所以能述宣阴化修成内则闺房肃雍险谒不行也故康王晩朝闗雎作讽宣后晏起姜氏请愆及周室东迁礼序凋缺诸侯僣纵轨制无章齐桓有如夫人者六人晋献升戎女为元妃终于五子作乱冢嗣遘屯爰逮战国风宪逾薄适情任欲颠倒衣裳以至破国亡身不可胜数斯固轻礼弛防先色后徳者也秦并天下多自骄大官备七国爵列八品汉兴因循其号而妇制莫厘髙祖帷薄不修孝文衽席无辨然而选纳尚简饰翫少华自武元之后世増淫费至乃掖庭三千増级十四妖幸毁政之符外姻乱邦之迹前史载之详矣及光武中兴斵雕为朴六宫称号唯皇后贵人贵人金印紫绶奉不过粟数十斛又置美人宫人采女三等并无爵秩歳时赏赐充给而已汉法常因八月算人遣中大夫与掖庭丞及相工于洛阳乡中阅视良家童女年十三以上二十以下姿色端丽合法相者载还后宫择视可否乃用登御所以明慎聘纳详求淑哲明帝聿遵先旨宫教颇修登建嫔后必先令徳内无出阃之言权无私溺之授可谓矫其弊矣向使因设外戚之禁编着甲令改正后妃之制贻厥方来岂不休哉虽御已有度而防闲未笃故孝章以下渐用色授恩隆好合遂忘淄蠧自古虽主幼时艰王家多衅必委成冢宰简求忠贤未有専任妇人断割重器唯秦芉太后始摄政事故穰侯权重于昭王家富于嬴国汉仍其谬知患莫改东京皇统屡絶权归女主外立者四帝临朝者六后莫不定策帷帟委事父兄贪孩童以久其政抑明贤以专其威任重道悠利深祸速身犯雾露于云台之上家婴缧绁于圄犴之下湮灭连踵倾辀继路而赴蹈不息燋烂为期终于陵夷大运沦亡神宝诗书所叹略同一揆故考列行迹以为皇后本纪虽成败事异而同居正号者并列于篇其以私恩追尊非当时所奉者则随他事附出亲属别事各依列传其余无所见则系之此纪以纉西京外戚云尔  

孝行序【`范煜`】  

孔子曰夫孝莫大于严父严父莫大于配天则周公其人也子路曰伤哉贫也生无以养死无以葬子曰啜菽饮水孝也夫钟鼓非乐云之本而器不可去三牲非致孝之主而养不可废存器而亡本乐之遁也调器以和声乐之成也崇养以伤行孝之累也修已以致禄养之大也故言能大养则周公之祀致四海之祭言以义养则仲繇之菽甘于东邻之牲夫患水菽之薄干禄以求养者是以耻禄亲也存诚以尽行孝积而禄厚者此能以义养也中兴庐江毛义少节家贫以孝行称南阳人张奉慕其名往候之坐定而府檄适至以义守令义奉檄而入喜动颜色奉者尚志士也心贱之自恨来固辞而去及义母死去官行服数辟公府为县令进退必以礼后举贤良公交车征遂不至张奉叹曰贤者固不可测往日之喜乃为亲屈也斯葢所谓家贫亲老不择官而仕者也建初中章帝下诏褒宠义赐谷千斛常以八月长吏问起居加赐羊酒寿终于家安帝时汝南薛包孟尝好学笃行丧母以至孝闻及父娶后母而憎包分出之包日夜号泣不能去至被殴杖不得已庐于舍外旦入而洒扫父怒又逐之乃庐于里门昏晨不废积歳余父母惭而还之后行六年服丧过乎哀既而弟子求分财异居包不能止乃中分其财奴婢引其老者曰与我共事久若不能使也田庐取其荒顿者曰吾少时所理意所恋也器物取朽败者曰我素所服食身口所安也弟子数破其产辄复赈给建光中公交车特征至拜侍中包性恬虚称疾不起以死自乞有诏赐告归加礼如毛义年八十余以寿终若二子者推至诚以为行行信于心而感于人以成名受禄致礼斯可谓能以孝养也若夫江革刘般数公者之义行犹斯志也撰其行事着于篇  

髙隠序【`范煜`】  

易曰君子之道或岀或处或黙或语孔子称蘧伯玉邦有道则仕邦无道则有卷而怀也然用舍之端君子之所以存其诚也故其行也则濡足蒙垢出身以効时及其止也则穷栖茹菽藏宝以迷国太原闵仲叔者世称节士虽周党之洁清自以弗及也党见其含菽饮水遗以生蒜受而不食建武中应司徒侯霸之辟既至霸不及政事徒劳苦而已仲叔恨曰始蒙嘉命且喜且惧今见明公喜惧皆去以仲叔为不足问耶不当辟也辟而不问是失人也遂辞岀投劾而去复以博士征不至客居安邑老病家贫不能得肉日买猪肝一片屠者或不肯与安邑令闻勅吏常给焉仲叔怪而问之知乃叹曰闵仲叔岂以口腹累安邑耶遂去客沛以寿终仲叔同郡荀恁字君大少亦修清节资财千万父越卒悉散于九族隠居山泽以求厥志王莽末匈奴冦其本县广武闻恁名节相约不入荀氏闾光武征以病不至永平初东平王苍为骠骑将军开东阁延贤俊辟而应焉及后朝会显宗戏之曰先帝征君不至骠骑辟君而来何也对曰先帝秉德以惠下故臣可得不来骠骑执法以检下故臣不敢不至后月余罢归卒于家桓帝时安阳人魏桓字仲英亦数被征其乡人劝之行桓曰夫干禄求进所以行其志也今后宫千数其可损乎廏马万匹其可减乎左右悉权豪其可去乎皆对曰不可桓乃慨然叹曰使桓生行死归于诸子何有哉遂隠身不岀若二三子可谓识去就之槩候时而处夫然岂其枯槁茍而已哉盖诡时审已以成其道焉余故列其风流区而载之  

宦者传序【`范煜`】  

易曰天垂象圣人则之宦者四星在皇位之侧故周礼置官亦备其数阍者守中门之禁寺人掌女宫之戒又云王之正内者五人月令仲冬命阉尹审门闾谨房室诗之小雅亦有巷伯刺谗之篇然宦人之在王朝者其来旧矣将以其体非全气情志专良通闗中人易以役养乎然而后世因之才任稍广其能者则勃貂管苏有功于楚晋景监缪贤着庸于秦赵及其敝也则竖刁乱齐伊戾祸宋汉兴仍袭秦制置中常侍官然亦引用士人以叅其选皆银珰左貂给事殿省及髙后称制乃以张卿为大谒者出入卧内受宣诏命文帝时有赵谈北宫伯子颇见亲幸至于孝武亦爱李延年帝数宴后庭或潜游离馆故请奏机事多以宦人主之至元帝之世史游为黄门令勤心纳忠有所补益其后弘恭石显以佞险自进卒有萧周之祸损秽帝徳焉中兴之初内官悉用阉人不复杂调他士至永平中始置员数中常侍四人小黄门十人和帝即祚幼弱而窦宪兄弟专总权威内外臣僚莫繇亲接所与居者唯阉宦而已故郑众得专谋禁中终除大憝遂享分土之封超登宫卿之位于是中官始盛焉自明帝之后迄乎延平委用渐大而其员稍増中常侍至有十人小黄门二十人改以金珰右貂兼领卿署之职邓后以女主临政而万机殷逺朝臣国议无繇叅断帷幄称制下令不岀房闱之间不得不委用刑人寄之国命手握王爵口含天宪非复掖庭永巷之职闺牖房闼之任也其后孙程定立顺之功曹腾参建桓之策续以五侯合谋梁冀受钺迹因公正恩固主心故中外服从上下屏气或称伊霍之勲无谢于往载或谓良平之画复兴于当今虽时有忠公而竞见排斥举动回山海呼吸变霜露阿旨曲求则光宠三族直情忤意则参夷五宗汉之纲纪大乱矣若夫髙冠长剑纡朱怀金者布满宫闱苴茅分虎南面臣人者葢以十数府署第馆棊列于都鄙子弟支附过半于州国南金和宝氷纨雾縠之积盈牣珍藏嫱媛侍儿歌童舞女之玩充备绮室狗马饰雕文土木被缇绣皆剥割萌黎竞恣奢欲构害明贤专树党类其有更相援引希附权强者皆腐身熏子以自衒达同弊相济故其徒有繁败国蠧政之事不可殚书所以海内嗟毒志士穷栖冦剧缘闲摇乱区夏虽忠良怀愤时或奋发而言出祸从旋见孥戮因复大考钩党转相诬染凡称善士莫不罹被灾毒窦武何进位崇戚近乗九服之嚣怨协羣英之势力而以疑留不断至于殄败斯亦运之极乎虽袁绍龚行芟夷无余然以暴易乱亦何云及自曹腾说梁冀竟立昏弱魏武因之遂迁龟鼎所谓君以此始必以此终信乎其然矣  

## 文章辨体彚选卷二百八十六

（明）贺复征 编  

○序六  

古史序【`宋苏辙`】  

古之帝王皆圣人也其道以无为为宗万物莫能婴之其于为善如水之必寒如火之必热其于不为不善如驺虞之不杀如窃脂之不榖不学而成不勉而得其积之中者有余故其推之以治天下者有不可得而知也孔氏之遗书曰喜怒哀乐之未发谓之中发而皆中节谓之和中也者天下之大本也和也者天下之逹道也致中和天池位焉万物育焉天地万物犹将頼之以存而况于人乎自三代之衰圣人不作世不知本而驰骋于喜怒哀乐之余故其发于事业日以鄙陋不足以希圣人之万一虽春秋之际王泽未竭士生其间习于礼义而审于利病如管仲晏子子产叔向之流皆不足以知之至于孔子其知之者至矣而未尝言孟子知其一二时以告人而天下亦莫能信也陵迟及于秦汉士益以功利为急言圣人者皆以其所知臆之儒者流于度数而知者溺于权利皆不知其非也太史公始易编年之法为本纪世家列传记五帝三王以来后世莫能易之然其为人浅近而不学疎略而轻信汉景武之间尚书古文诗毛氏春秋左氏皆不列于学官世能读之者少故其记尧舜三代之事皆不得圣人之意战国之际诸子辨士各自著书或増损古事以自信一时之说迁一切信之甚者或采世俗相传之语以易古文旧说及秦焚书战国之史不传于民间秦恶其议已也焚之略尽幸而野史一二存者迁亦未暇详也故其记战国有数年不书一事者余窃悲之故因迁之旧上观诗书下考春秋及秦汉杂录始伏羲神农讫秦始皇帝为七本纪十六世家三十七列传谓之古史追录圣贤之遗意以明示来世至于得失成败之际亦备论其故呜呼由数千歳之后言数千歳之前其详不可得矣幸其犹有存者而或又失之此古史之所为作也  

唐鉴序【`石介`】  

夫前车覆后车戒前事之失后事之鉴汤以桀为鉴故不敢为桀之行而汤徳克明隆祀六百周以纣为鉴故不敢为纣之恶而周道至盛传世三十汉以秦为鉴故不敢为秦之无道而汉业甚茂延洪四百年唐以隋为鉴故不敢为隋之暴乱而唐室悠久永光十八叶国家虽承五代之后实接唐之绪则国家亦当以唐为鉴臣逖览往古靡不以女后预事而丧国家者臣观唐最甚矣武氏变唐为周韦庶人安乐公主酖杀中宗太平公主潜谋逆乱杨贵妃召天宝之祸臣歴观前世鲜不以阉宦用权而倾社稷者臣视唐尤伤矣代宗遭辅国之侮蔑宪宗被陈庆之弑逆昭宗为季述之囚辱臣眇寻歴代无不以奸臣专政而乱天下者臣视唐至极矣禄山之祸则林甫国忠为之也朱泚之乱则卢杞为之也陈庆之弑则皇甫镈为之也呜呼奸臣不可使专政女后不可使预事宦官不可使任权明皇始用姚崇宋璟则治终用林甫国忠则乱徳宗始用崔佑甫陆贽则治终用卢杞裴延龄则乱宪宗始用裴度则治终用皇甫镈则乱自武后夺国迄于中睿暨天宝末年政由女后而李氏几丧自肃宗践位歴于代宗徳宗顺宗宪穆文武宣懿僖昭权在中官而唐祚终去诗曰赫赫宗周褒姒灭之然则巍巍巨唐女后乱之奸臣坏之宦官覆之臣故采摭唐史中女后宦官奸臣事迹各类集作五卷谓之唐鉴噫唐十八帝唯武徳贞观开元元和百数十年礼乐征伐自天子出女后乱之于前奸臣坏之于中宦官覆之于后颠倒﨑危绵绵延延乍倾乍安若续若絶仅能至于三百年何足言之后之为国者鉴李氏之覆车勿专政于女后勿假权于中官勿委任于奸臣则国祚延洪歴世长逺当传于子传于孙可至千万世岂止龊龊十八帝局促三百年者哉伏惟明主戒之  

唐史论断序【`孙甫`】  

古之史尚书春秋是也二经体不同而意同尚书记治世之事作教之书也故百篇皆由圣人立不以恶事名虽桀纣之恶亦因汤武之事而见不特书也但圣贤顺时通变言与事各有所宜为史者从而记之又经圣人所定典谟训诰誓命之文体虽不一皆足以作教于世也春秋记乱世之事立法之书也圣人出于季世视时之乱居下而不能治故立大中之法裁判天下善恶而明之以王制是圣人于衰乱之时起至治之法非谨其文则不能正时事而垂大典矣此尚书春秋之体所以不同也然尚书记治世之事使圣贤之所为传之不朽为君者为臣者见为善之效安得不说而行之此劝之之道也其间因见恶事致败乱之端此又所以为戒也春秋记乱世之事以褒贬代王者赏罚时之为恶者众率辨其心迹而贬之使恶名不朽为君者为臣者见为恶之效安得不愳而防之此戒之之道也其间有善事也明其心迹而褒之使辉光于世此又所以为劝也是尚书春秋记治乱虽异其于劝戒则大意同也后之为史者欲明治乱之本谨劝戒之道不师尚书春秋之意何以为法至司马迁修史记破编年体创为纪传葢务便于记事也记事便则所取博故竒异细碎之事皆载焉虽贯穿羣书才力雄俊于治乱之本劝戒之道则杂乱而不明矣然有识者短之谓纪传所记一事分为数处前后屡岀比于编年则文繁比类固所失不细殊不知又有失之大者夫史之记事莫大乎治乱君令于上臣行于下臣谋于前君纳于后事臧则成否则败成则治之本败则乱之由此当谨记之某年君臣有谋议将相有功勲纪多不书必竢其臣殁而备载于传是人臣得专有其谋议功勲也尚书虽不谨编年之法君臣之事年代有序羲和之业固载于尧典稷契皋夔之功固载于舜典三代君臣之事亦犹是焉迁以人臣谋议功勲与其家行细事杂载于传中其体便乎复有过差邪恶之事以召危乱不于当年书之以为深戒岂非失之大者或曰春秋虽编年经目其事传载本末迁立纪传亦约事体故刘餗史例曰传所以释纪犹春秋之传焉此可见迁书之不失也答云春秋圣人立法之书也立法故目其事而断之明治乱之本所目之事或一句或数句国之典制罔不明人之善恶罔不辨左氏史官也见圣人之经所目之事遂从而传之虽不能深释圣人之法记事次序一用编年之体非外春秋经目独为纪也迁之为纪也周而上多载经典之事固无所发明至秦汉纪并直书其事何尝有法纪无法传何释焉此乃餗附迁而为之辞也或曰史之体必尚编年纪传不可为乎答曰为史者习尚纪传久矣歴代以为大典必论之以复古则泥矣有能编列君臣之事善恶得实不尚僻怪不务繁碎明治乱之本谨劝戒之道虽为纪传亦可矣必论其至不若编年体正而文简也甫常有志于史窃慕古史体法欲为之因读唐之诸书见太宗功徳法制与三代圣王并后帝英明不逮又或不能守其法乃有荒纵狠忌庸懦之君故治少而乱多然有天下三百年由贞观功徳之逺也唐书繁冗遗略多失体法事或大而不具或小而不记或一事别岀而意不相照怪异猥俗无所不有治乱之迹散于纪传中杂而不显此固不足以彰明贞观功徳法制之本一代兴衰之由也观髙祖至文宗实录叙事详备差胜于他书其间文理明白者尤胜焉至治乱之本亦未之明记事务广也劝戒之道亦未之着褒贬不精也为史之体亦未之具不为编年之体君臣之事多离而书之也又要切之事或有遗略君臣善恶之细四方事务之繁或备书之此于为史之道亦甚失矣遂据实录■〈与上廾下〉书兼采诸家着录叅验不差足以传信者修为唐史记旧史之文繁者删之失去就者改之意不足而有他证者补之事之不要者去之要而遗者増之是非不明者正之用编年之体所以次序君臣之事所书之法虽宗二经文意其体略与实录相类者以唐之一代有治乱不可全法尚书春秋之体又不敢僣作经之名也或曰子之修是书不尚纪传之体可矣不为书志则郊庙礼乐律歴灾祥之事官职刑法食货州郡之制得无遗乎答曰郊庙而下固国之巨典急务但记其大要以明法度政教之体其备仪细文则有司之书各有司存焉史者难乎具载也自康定元年修是书至皇佑四年草具遂作序述其意更竢删润其文后以官守少暇未能备具逮嘉佑元年成七十五卷是年冬卧病久虑神思日耗不克成就且就其编秩粗成一家况才力不盛叙事不无疎略然于劝戒之义谨之矣劝戒之切而意逺者着论以明焉欲人君览之人臣观之备知致治之由召乱之自邪正之效焕然若绘画于目前善者从之不善者戒之治道可以常兴而乱本可以预弭也论九十二首观者毋忽不止唐史之安危常为世鉴矣  

陈书目录序【`曾巩`】  

陈书六本纪三十列传凡三十六篇唐散骑常侍姚思亷譔始思亷父察梁陈之史官也录二代之事未就而陈亡隋文帝见察甚重之每就察访梁陈故事察因以所论载每一篇成辄奏之而文帝亦遣虞世基就察求其书又未就而察死察之将死属思亷以继其业唐兴武徳五年髙祖以自魏至宋二百余歳世统数更史事放逸乃诏论次而思亷遂受诏为陈书久之犹不就贞观三年遂诏论譔于秘书内省十年正月壬子始上之观察等之为此书歴三世传父子更数十歳而后乃成葢其难如此然及其既成与宋魏梁等书世亦传之者少故学者于其行事之迹亦罕得而详之也其书亦以罕传则自秘府所藏往往脱误嘉佑六年八月始诏校雠使可镂版行之天下而臣等言梁陈等书缺独馆阁所藏恐不足以定着愿诏京师及州县藏书之家使悉上之先皇帝为下其事至七年冬稍稍始集臣等以相校至八年七月陈书三十六篇者始校定可传之学者其疑者亦不敢稍损益特各疏于篇末其书旧无目列传名氏多阙谬因别为目录一篇使览者得详焉夫陈之为陈葢偷为一切之计非有先王经纪礼义风俗之美制治之法可章示后世然而兼权尚计明于任使恭俭爱人则其始之所以兴惑于邪臣溺于嬖妾忘患纵欲则其终之所以亡兴亡之端莫非自已致者至于有所因造以为号令威刑职官州郡之制虽其事已浅然亦各施于一时皆学者之所不可不考也而当时之士争夺诈伪茍得偷合之徒尚不得不列以为世戒而况于坏乱之中仓皇之际士之安贫乐义取舍去就不为患祸势利动其心者亦不絶于其间若此人乎可谓笃于善矣葢古人之所思见而不可得风雨之诗所谓作者也安可使之泯泯不少概见于天下哉则陈之史其可废乎盖此书成之既难其后又久不显及宋兴已百年古文遗事靡不毕讲而始得盛行于天下列于学官其传之之难又如此岂非遭遇固自有时也哉  

后周书序【`王安国`】  

周书本纪八列传四十二合五十篇唐令狐徳棻请撰次而诏徳棻与陈叔逹庾俭成之仁宗时出太清楼本合史馆秘阁本又募天下献书而取夏竦李巽家本下馆阁是正其文字今既镂版以传学官而臣等始预其是正又序其目录一篇曰周之六帝当四海分裂之时形势刼束毅然有志合天下于一而材足以有为者特文帝而已文帝召苏绰于稠人之中始知之未尽也卧与之言既当其意遂起并昼夜咨诹酬酢知其果可以断安危治乱之谋而诎已以听之考于书唯府兵之设敛千歳已散之民而系之于兵庶几得三代之遗意能不骇人视听以就其事而效见于后世文帝尝患文章浮薄使绰为大诰以劝而卒能变一时士大夫之制作然则势在人上而欲鼓舞其下者奚患不成虽然非文帝之智内有以得于已而苏绰之守外不诎于人则未可必其能为也以彼君臣之相遭非以先王之道而犹且恳恳以诱之言又况无所待之豪杰可易以畜哉夫以徳力行仁所以为王霸之异而至于诎已任人则未始不同然而君能畜臣者天下之至难传曰取人以身修身以道修道以仁葢道极于不可知之神而人有其质推之为天下国家之用者以其粗尔然非致其精于已则其粗亦不能以为人惟能自爱其身则内不敢欺其心外不蔽于物然后好恶无所作而尚何有已哉能无已始可以得已而足以揆天下之理知人之言而邪正无以廋其实尚何患乎论之不一哉于是贤能任使之尽其方而无所省者以天下之耳目而小人不能托忠以诬君子又从而为之劝禁则小人忿欲之心已黜于冥冥之际君子乐以其类进而摩厉其俗凛然有耻君臣相与谋于上因敝以新法度而令驰骛于下者有忠信之守而无傅会迁就之患则法度有拂于民而下不以情赴上者乎盖虚然后能受天下之实约然后能操天下之烦垂缨摄衽俯仰堂庙无为以应万几者致其思而已矣夫思之为王者事君臣一也势则异焉世独颂尧舜之无为而安知夫人主自宜无为而思则不可一日已也书曰思曰睿扬雄曰于道则劳其不然欤葢夫法度善矣非以道作其人则不能为之守而民之多寡物之丰杀法度有视时而革者必待人而后谋则是可不致其思乎茍未能此而徒欲法度之革者是岂先王为治之序哉彼区区之周何足以议徒取其能因一时君臣之致好犹足以见其效又况慨然行先王之道而得大有为之势是固不宜无论也  

忠臣传序【`陈亮`】  

余读书至武庚之事何尝不为之流涕哉嗟夫忠孝者立身之大节为臣而洗君之耻父雠而子复之人之至情也度不可为不顾而为之者抑吾之情不可不伸也逆计而不为人乌知吾心生犹愧耳况卒不免于死则将借口谓何哉夫武王之伐纣也以至仁顺天命以大义拯斯民然君父不以无道贬尊则武庚视太白之旗必有大不忍于此者然而未即死者犹有待也及武王既立而没嗣子幼君臣兄弟之间疑间方兴故将挟管蔡之隙以起义成败之不问姑明吾心奋而为之是以殒首而不顾余以为武庚者古之忠臣孝子也世立是非于成败故无褒而孔氏又讳而不道然则武庚之死越二千载目未之瞑也虽然武庚受之嫡嗣处义之必不可已而非有深计于后世也若翟义王陵毋丘俭诸葛诞之徒非清议之所必责俯首相随属未过也而数子者忠胆愤发视其国之倾身之危不啻不暇熟权其力趣起扶之意虽不就此其心可诬也哉作史者谓宜大书以示劝乃惟旅次之然且不免不量之机甚遂传之叛臣语曰葢棺论乃定是可信乎昔者贯髙有言人情岂不各爱其父母妻子乎今吾三族皆已论死顾岂以王易吾亲哉然则数子之心壮矣乃其寃有甚于武庚者余悲之故列为忠臣传信千古以兴頺俗圣人惩劝之法也  

中兴遗传序【`陈亮`】  

初龙可伯康游京师辈饮市肆方呌呼大噱赵九龄次张旁行过之雅与伯康不相识俄追止次张牵其臂迫与共饮次张之父时守官河东方以疾闻次张以实告伯康曰毋苦乃翁疾行瘳矣子可人意者为我姑少留次张不得已从之箕踞笑歌谈谐纵谑傍若无人次张固已心异一日行城外过麻村观大阅之所伯康勃然曰子亦喜射乎次张曰颇亦好之而不能精也伯康曰姑试之次张从旁取弓挟矢以兴十发而贴中者六也次张心颇自喜伯康拾矢而射一发中的矢矢相属十发无一差者次张惊曰子射至此乎伯康曰此亦何足道千军万马头目转动不常意之所指犹望必中况此定的又何怪乎次张吐其舌不能収俄指其地而谓次张曰后三年此间皆敌人子姑识之火龙骑日飞雪满天此京师破日之兆因嘻吁长叹不能自禁后三年京城失守其言左验中原流离伯康自是不复见矣岂丧乱之际或死于兵抑有所奋而不能成也次张每念其人言则叹惜绍兴初韩世忠拒敌于淮西力颇不敌次张献言乞决淮西之水以灌敌营朝廷易其言而不之信已而敌师俄退世忠力请留战酋长使谓曰闻南朝欲决水以灌我营我岂能落人计中次张言虽不用犹足以攻敌人之心者类如此次张尝为李丞相所辟得丞务郎督府罢次张亦径归大驾南渡次张侨居阳羡故将岳飞尝隶丞相军中次张识其人于行伍言之丞相给帖补军校后为统制遇大驾巡永嘉与诸将彷徨江上莫知攸适又乏粮将谋抄掠次张闻而竟往说飞移军阳羡州给之食飞得无他而州境赖焉人有言次张生平于赵丞相者丞相喜欲用之复有譛者曰此人心志不可保使其得志必为曹操丞相疑沮而止次张度时不用屏居不出竟死昔参政周公葵屡为余言其人且曰我尝荐之朝廷诸公皆诘我子端人正士胡为余言此等狂生我因告之曰吾侪平生谭王道说诗书一日得用从容庙朝执持纪纲可也至于排难解纷仓卒万变此等殆不可少吾侪既不能办而恶他人之能办是诬天下之无士而期国事之必不成也是乌可哉余尝大周公之言异二生之为人而惜其屈尝欲传其事而不能详因叹曰世之豪杰倜傥之士沈没于困穷不能自奋以为世用欲用而卒沮于疑忌如二生者宁有限哉然自古乱离战争之际往往竒才辈出崭然自赴功名之会如建炎绍兴之间诚亦不少虽或屈而不用用不大大或不终未四十年已有不能道其姓字者记事之文可少乎哉自是始欲纂集异闻为中兴遗传然犹恨闻见单寡欲从先生故老详求其事故先为之纂例而以渐足之其一曰大臣若李纲宗泽吕頥浩赵鼎张浚其二曰大将若种师道岳飞韩世忠吴玠吴璘其三曰死节若李若水刘韐孙傅霍安国杨邦乂其四曰死事若种师中王禀张叔夜何栗刘竧徐徽言其五曰能臣若陈则程昌禹郑刚中其六曰能将若曲端姚端王胜刘光世刘铳其七曰直士若陈东欧阳澈吴若其八曰侠士若王友张所刘位其九曰辩士若邵公序祝子权汪若海其十曰义勇若孙韩葛进石竧其十一曰羣盗若李胜杨进丁进其十二曰贼臣若徐秉哲王时雍范琼合十二册而分传之总目曰中兴遗传聊以发其行事而致吾之意然其端则起于惜二生之失其传故首序及之昔司马子长周游四方纂集旧闻为史记一百三十篇其文驰骋万变使观者壮心骇目顾余何人岂能使人喜观吾文如子长哉方将旁求广集以备史氏之阙遗云耳  

新注资治通鉴序元【`胡三省`】  

古者国各有史以纪年书事晋乗楚梼杌虽不可复见春秋经圣人笔削周辙既东二百四十二年事昭如日星秦灭诸侯燔天下书以国各有史刺讥其先疾之尤甚诗书所以复见者诸儒能藏之屋壁诸国史记各藏诸其国国灭而史从之至汉时独有秦记太史公因春秋以为十二诸侯年表因秦记以为六国年表三代则为世表当其时黄帝以来牒记犹存具有年数子长稽其歴谱牒终始五徳之传咸与古文乖异且谓孔子序书略无年月虽颇有然多阙夫子之弗论次葢其慎也子长述夫子之意故其表三代也以世不以年汲冢纪年出于晋太康初编年相次起自夏殷周止魏哀王之二十年此魏国史记脱秦火之厄而晋得之子长不及见也子长之史虽为纪表书传世家自班孟坚以下不能易虽以纪纪年而书事略甚葢其事分见志传纪宜略也自荀悦汉纪以下纪年书事世有其人独梁武帝通史至六百卷侯景之乱王僧辩平建业与文徳殿书七万卷俱因江陵之陷其书烬焉唐四库书编年四十一家九百四十七卷而王仲淹元经十五卷萧颖士依春秋义类作传百卷逸矣今四十一家书存者复无几乙部书以迁固等书为正史编年类次之葢纪传表志之书行编年之书特以备乙库之藏耳宋英宗皇帝命司马光论次歴代君臣事迹为编年一书神宗皇帝以鉴于往事有资于治道赐名曰资治通鉴且为序其造端立意之由温公之意专取闗国家盛衰系生民休戚善可为法恶可为戒者以为是书治平熈宁间公与诸人议国事相是非之日也萧曹画一之辨不足以胜变法者之口分司西京不豫国论专以史局为事其忠愤感槩不能自已于言者则智伯才徳之论樊英名实之说唐太宗君臣之议乐李徳裕牛僧孺争维州事之类是也至黄幡绰石野猪俳谐之语犹书于局官欲存之以示警此其微意后人不能尽知也编年岂徒哉世之论者率曰经以载道史以记事史与经不可同日语也夫道无不在散于事为之间因事之得失成败可以知道之万世亡弊史可少欤为人君而不知通鉴则欲治而不知自治之源恶乱而不知防乱之术为人臣而不知通鉴则上无以事君下无以治民为人子而不知通鉴则谋身必至于辱先作事不足以垂后乃如用兵行师创法立制而不知迹古人之所以得鉴古人之所以失则求胜而败图利而害此必然者也孔子序书断自唐虞讫文侯之命而系之秦鲁春秋始于平王之四十九年左丘明传春秋止哀之二十七年赵襄子惎智伯事通鉴则书赵兴智灭以先事以此见孔子定书而作春秋通鉴之作实接春秋左氏后也温公徧阅旧史旁采小说拱摘幽隠会稡为书劳矣而修书分属汉则刘攽三国讫于南北朝则刘恕唐则范祖禹各因其所长属之皆天下选也歴十九年而成则合十六代一千三百六十二年行事为一书岂一人心思耳目之力哉公自言修通鉴成惟王胜之借一读他人读未尽一纸已欠伸思睡是正文二百九十四卷有未能徧观者矣若考异三十卷所以叅订羣书之异同俾归于一目录三十卷年经国纬不特使诸国事杂然并录者粲然有别而已前代歴法之更造天文之失行实着于目录上方是可以凡书目录观耶先君笃史学淳佑癸夘始患鼻衂读史不暂置洒血积书遗迹故在每谓三省曰史汉自服虔应劭至三刘注解多矣章懐注范史裴松之注陈寿史虽间有音释其实广异闻补未尽以示博洽晋书之杨正衡唐书之窦平董冲吾无取焉徐无党注五代史粗言欧公书法义例他未之及也通鉴先有刘安世音义十卷而世不传释文本出于蜀史照冯时行为之序今海陵板本又有温公之子康释文与照本大同而小异公休于书局为检阅官是其得温公辟咡之教诏刘范诸公羣居之讲明不应乖剌乃尔意海陵释文非公休为之若能刋正乎三省捧手对曰愿学焉乙已先君卒尽瘁家蛊又从事科举业史学不敢废也宝佑丙辰出身进士科始得大肆其力于是书游宦逺外率携以自随有异书异人必就而正焉依陆徳明经典释文厘为广注九十七卷着论十篇自周讫五代畧叙兴亡大致咸淳庚午从淮蠕归杭都延平廖公见而韪之礼致诸家俾雠校通鉴以授其子弟为着雠校通鉴凡例廖转荐之贾相国徳裕乙亥从军江上言辄不用既而军溃间道归乡里丙子浙东始骚辟地越之新昌师从之以孥免失其书乱定反室复购得他本为之注始以考异及所注者散入通鉴各文之下歴法天文则随目录所书而附注焉讫乙酉冬乃克彻编凡纪事之本末地名之同异州县之建置离合制度之沿革损益悉疏其所以然若释文之舛谬悉改而正之着辩误十二卷呜呼注班书者多矣晋灼集服应之义而辩其当否臣瓉总诸家之说而驳以已见至小颜新注则又讥服应之疎紊尚多苏晋之剖断葢尠訾臣瓉以差爽诋蔡谟以抵牾自谓穷波讨源构会甄释无复遗恨而刘氏兄弟之所以议颜者犹颜之议前人也人茫不自觉前注之失吾知之吾注之失吾不能知也又古人注书文约而义见今吾所注博则博矣反之于约有未能焉世运推迁文公儒师从而凋谢吾无从而取正或勉以北学于中国嘻有志焉然吾衰矣旃蒙作噩冬十有一月乙酉日长至矣天台胡三省身之书  

续后汉书序【`郝经`】  

自建安末曹氏废汉自立称魏孙氏据江左僣号称吴昭烈以宗子继汉即位于蜀讨贼恢复卒莫能一而入于晋晋平阳侯相陈寿故汉吏也汉亡仕晋作三国志以曹氏继汉而不与昭烈称之曰蜀鄙为偏霸僣伪于是统体不正大义不明紊其纲维故称号论议皆失其正哀帝时荥阳太守习凿齿着汉晋春秋谓三国蜀以宗室为正魏虽受汉禅晋尚为簒蜀平而汉始亡上疏请越魏继汉以正统体不用宋元嘉中文帝诏中书侍郎裴松之采三国异同凡数十家以注寿书补其阙漏辨其舛错绩力虽勤而亦不能更正统体歴南北隋唐五季七百有余歳列诸三史之后不复议为也宋丞相司马光作通鉴始更蜀曰汉仍以魏纪事而昭烈为僣伪至晦庵先生朱熹为通鉴作纲目黜魏而以昭烈章武之元继汉统体始正矣然而本史正文犹用寿书经尝闻缙绅先生余论谓寿书必当改作窃有志焉中统元年诏经持节使宋告登宝位通好弭兵宋人馆留仪真不令进退乃破藁发凡起汉终晋以更寿书作表记传录诸序议赞十二年夏五月借书于两淮制使印应雷得两汉三国晋书遂作正史以裴注之异同通鉴之去取纲目之义例参校刋定归于详实以昭烈纂承汉统魏吴为僣伪十三年冬十月书成年表一卷帝纪二卷列传七十九卷录八卷共九十卷号曰续后汉书奋昭烈之幽光揭孔明之盛心袪操丕之鬼蜮破懿昭之城府明道术辟异端辨奸邪表风节甄义烈核正伪曲折隠奥传之义理征之典则而原于道徳推本六经之初苴补三史之后千载之蔽一旦廓然矣古之为书大抵圣贤道否发愤而作屈平离骚马迁史记皆是也然皆曀昧一时流光百世故韩愈谓以彼校此孰得孰失今拘幽之极而集是书葢亦古人之志也  

正统八例总序【`杨奂`】  

呜呼正统之说祸天下后世甚矣恨其说不出乎孔孟之前得以滋蔓弥漫而莫知翦遏也通古今考之既不以逆取为嫌而又以世系土地为之重其正乎后之逆取而不惮者陆贾之说唱之莽操祖而讳之也不曰予有惭徳不曰武未尽善也以汤武之顺天应人而犹以为未足况尔邪以世系言则禹汤文武与桀纣幽厉并矣不曰贼仁者谓之贼贼义者谓之残残贼之人谓之一夫而容并之以土地言则秦之灭六国晋之平吴隋之平陈苻秦之窥伺梁魏周齐之交争不息者所激也不曰以力假仁者霸霸必有大国以徳行仁者王王不待大汤之七十里文王之百里以王道为正也王道之所在正统之所在也不然使创者不顺其始守者不慎其终抑有以济夫人主好大喜功之欲必至糜烂其民而后已其为祸可胜计邪是以矫诸儒之曲说惩歴代之行事蔽以一言总为八例曰得曰传曰衰曰复曰与曰陷曰絶曰归孰为得若帝挚而后陶唐得之夏殷絶而汤武得之是也以秦隋而始年必书曰得何也庶几乎令其后也未见其甚而絶之私也见其甚而不絶亦私也一世而后再世而传固也武德贞观之事既书高祖曰得继之曰太宗得之何也原其心也其心如之何谓我之功也功着矣夺嫡之罪其能掩乎而曰传者诞也悲夫虔化之兵未洗灵武之号又建启之不正习乱宜然是故君子惜之此变例之一也孰为传曰尧而舜舜而禹禹而后启周之成康之类是也曰衰者何如周道衰于幽厉汉政衰于元成之类是也曰复者何如少康之布徳太甲之思庸宣王之修明文武之功之类是也晋惠中宗则异于是所谓反正者也故附见之此蒋乂之论也惠帝既复而夺之何也咎其为贾后所制至废其子以成中外之乱德之不刚也德之不刚君道失矣犹中宗改号而韦后与政使武氏之烬复着也曰与者何存之之谓也有必当与者有不得不与者昭烈帝室之胄卒续汉祀必当与者也晋之武帝元魏之孝文不得不与者也昭烈进魏其存乎曰莽操之恶均却莽而纳操诚何心哉党魏媚晋陈寿不足责也而曰不取于汉取于羣盗之手其奬簒乎魏晋而下讫于梁陈狃于簒弑若有成约今日为公为相国明日进爵而王矣今日求九锡明日加天子冕旒称警跸矣今日僣即皇帝位降其君为王为公明日害之而临于朝堂矣吁出乎尔者反乎尔其亦弗思矣乎史则书之受禅先儒则目曰正统训也哉曰晋不以为得者何斥其攘魏也斥而与之何也顺生顺逆生逆天也天之所假能废之哉曰后乎此者不得与斯何也恶之也何恶之恶其长乱也不然乱臣贼子曷时而已乎公羊曰录内而略外舍刘宋取元魏何也痛诸夏之无主也大明之日荒淫残忍抑甚矣中国而用夷礼斯夷之夷而进于中国则中国之也且肃宗扫清巨盗回轸京阙不曰复而曰与何也暴其自立也五代而与明宗柴郭何也贤明宗之有王者之言也愿天早生圣人是也周祖以其厚民而约已也世宗不死礼乐庶乎可兴奈何不假之年而使格天之业陨于垂成也曰陷者何夏之有寒浞汉之有诸吕新室晋之永嘉之祸唐之武韦安史巢温之僣叛是也始皇十年而从陷例何也曰置秦于大乱不道者始皇也诱始皇于大乱不道者李斯也人主之职在论一相是年也斯之复相之年也恶恶者疾故揭为不哲之鉴以着辅相之重也曰景帝即位之初明帝之永平八年而书陷者何以短通丧而启异端也短通丧者灭天性也启异端者乱天常也虽出承平之令主而不正其失何以严后世之戒曰絶者自絶之也桀纣胡亥之类是也曰归者何以唐虞虽有丹朱商均而讴歌讼狱归于舜禹桀纣在上而天下臣民之心归于汤文矣曰汉之建安十三年系之刘备何也以当阳之役也夫我不絶于民民其絶我乎诗之皇矣乃眷西顾求民之莫斯其旨也商纣之交纣徳尔耳悠悠上天不忍孤民之望亟求所以安之而其意常在乎文王之所以潜徳言也曰归或附之以陷何也示无二君也敢问唐虞之禅夏后殷周之继存而不论何也曰圣人笔削之矣起于周敬王之癸亥何也曰痛圣人既没微言之不闻也而周之世书秦之事何也着其渐也秦之僣叛不能制则周之弱见矣秦人承三代之余混疆宇而一之师心自恣絶灭先王典礼而专任执法之吏厉阶既作流毒不已呜呼王道之不明赏罚之不修久矣然则发天理之诚律人情之伪舍是孰先焉曰通载者二帝三王致治之成法桀纣幽厉致乱之已事也曰通议者秦汉六朝隋唐五季所以兴亡之实迹也因以仰述编年之例且录而无遗索其梗槩不过善可以为训恶可以为戒而已前哲之旨果中于礼所取也敢强为之可否茍有外于理所去也必补之以鄙见者将足成其良法美意也而忍肆为斩絶不根之论徒涉于乖戾耶葢得失不尔则不着善恶不尔则不分劝戒不尔则不明虽绵厯百千世而正统之为正统昭昭矣卓然愿治之君茍察斯言而不以人废日思所以敦道义之本塞功利之源则国家安宁长久之福可坐而致其为元元之幸不厚矣乎  

## 文章辨体彚选卷二百八十七

（明）贺复征 编  

○序七  

大明日歴序【`明宋濂`】  

洪武七年歳在甲寅五月朔日新修大明日歴成粤从皇上兴临濠践天位以至六年癸丑冬十又二月凡戒饬之谆复征伐之次第礼乐之沿革刑政之设施羣臣之功过四夷之朝贡莫不具载合一百卷藏诸金匮副在秘书甲寅以后则歳再修而续藏焉呜呼惟天立辟惟辟奉天其能混合三光五岳之气者葢可数也然挺生于南服而致一统华夷之盛自天开地辟以来惟皇上为然其功髙万古一也元季绎骚奋起于民间以图自全初无黄屋左纛之念继悯生民涂炭始取土地于羣雄之手而安辑之较之于古如汉髙帝其得国之正二也平生用兵百战百胜未尝摧衂以至继天出治经纶大经皆由一心运量文臣武将不过仰受成算而已其独禀全智三也钦畏天地一动一静森若神明在上及至郊祀存于心目有赫其临甚至不敢仰视惠鲜小民复恐一夫不获其所贪墨吏及豪黠之徒有加害者必威之以刑其敬天勤民四也后妃居中不预一髪之政外戚亦循理畏法无敢恃宠以病民寺人之徒惟给事扫除之役此皆古昔所深患今絶无之其家法之严五也兵戎国之大权悉归之于朝廷有事征伐则诏大帅佩将印领之暨旋则上章绶归士卒单身还第其兵政有统六也呜呼帝力难名度越前圣不可以一二识也今日歴所书筹略之运功业之着规模之宏逺其本葢原于此矣然而史书甚重古称直笔不溢美不隠恶务合乎天理人心之公无其事而曲书之者固非也有其事而失书者尤非也况英明之主不世出而记注之官迁易不常无以究夫圣徳之髙深臣同暨濂幸获日侍燕闲十有余年知之深故察之精察之精故其书也颇谓得其实而无愧兹因日歴书成谨揭其大要于首简使他日修实录者有所采掇庶几传信于千万世也臣濓谨序上  

通鉴纲目考证序【`朱右`】  

上虞徐昭文考朱子通鉴纲目凡例以证刋本脱误及补朱子之未备凡若干卷名曰考证有以淑后之人其功不细矣予乃为之序曰大道之世典礼命讨皆原于天礼乐征伐自天子出书可不作也大道既隠礼乐征伐出自陪臣刑爵不咨于众吾夫子葢不得已而托二百四十二年典礼命讨之权此春秋之所由作也自时明王不兴治教靡着奸臣女后擅政滋甚司马氏述左氏为编年而发原于韩赵魏亦以王纲所系典礼所存而天下之大经大法在焉子朱子又祖春秋以修纲目其年歳之久近国统之离合政刑之得失人材之贤否大书以提其要分注以备其辞诚有得于笔削遗意后世之鉴诚昭矣近代尹起莘发明既相依附汪克寛考异又多未精比以朱子凡例叅会今本未免致疑兹读徐君考证则涣然冰释矣其大者如莽之弑帝必加进毒操懿进爵必加自为刘裕朱晃称帝必着其姓君臣之义凛不可犯汉昭烈章武三年分注建兴晋武太康十一年分注永熈父子之伦有叙不紊如汉景尊太后则加薄氏帝禅立张后则加贵人于以别嫡庶贵贱之分窦宪曰舅梁冀曰后兄杨坚曰后父杨钊曰贵妃兄于以惩外戚僣窃之祸髙力士李辅国程元振辈皆书宦者于以防寺人干政之患拓拔禄官南诏酋龙之卒皆以死书于以戒四夷云扰之渐李从珂必书养子又以着异姓絶嗣之危他如髙后废少帝则改曰主霍光辅少主则改曰帝至若临视如幸攻讨诛弑莫不注意而备书之一字褒贬善恶靡逃然后朱子立言之旨无毫髪爽其君臣贤否之实治忽兴衰之机已了然于心目间学者自是无缺畧抵牾之患徐君之用心可谓公且勤矣使朱子复生必将有起予之叹是书之行可以识典礼命讨之原正礼乐征伐之柄讵不有关于世敎也哉  

宋遗民录序【`程敏政`】  

予尝读宋王鼎翁谢皋羽唐玉潜三子者之事而悲之且名不载于史而其平生著述兵燹以来又多沦丧独其倡和称述之间见于诸家别集中者犹可考也斋居之暇因裒辑以传而附以其一时意气相与之人为十二卷题曰宋遗民录序而藏之曰呜呼甚哉宋待士之厚而获士之报如此也江南北矣帝子臣矣勤王捍难之卿相掳且死矣而三子者皆布衣为文丞相客初未始都髙爵享厚禄也乃独拳拳思宋之不置或欲死其主于方生以成其名或欲生其主于既死以暴其志或欲存其庙食于既亡续其王气于已断以求尽此心而不负其主天理民彝藉之以不泯焉夫然后知宋贻谋之善而士厚报之可以为有天下国家者鉴矣至今言三子者毎以其名不载史为恨然予尝窃观三子者之事而得其心矣方其运去物改之后彷徨徙倚于残山剰水间孤愤激烈悲鸣长号若无所容其身者茍可容力就白刅而不辞环而视之非不自知其身沧海之一粟也而纲常系焉故宁为管宁陶潜之贫贱而不悔者诚有见夫天理民彛之不可泯也然迹其平生则亦将求以不负此心而已岂必人之已知也哉而其志则已光耀砰鍧于青天皎日之下虽歴万世光景常新不与海桑而俱化矣固非若世之浅丈夫建尺寸之功必待铭之鼎彛刻之琬琰而后名可永也繇是观之夫三子者岂以史之载不载为加损者哉区区孤陋每摭拾其残编断简而伏读之其言劲如风霆炜如日星而黍离麦秀之感溢于言意之表殊使人不能终篇因以毛髪上指涕泗交頥如见其人于九原凛有生气欲从之游而不可得也矧夫一时相与者又皆慷慨悲歌之士或倡和焉或称述焉皆足以起人心之忠义振末世之委靡百代之下读其文想其人将必有任天理民彛之责于一身而与之冥契神交于百代之上者矣然则有天下国家者可不鉴于此哉编之末复附以元主所由兴之说一本诸故老之传闻参之史传之登载卓卓乎可以信后世而无疑葢又将以慰夫三子者不忘宋之心于地下而宋贻谋之善之报亦于是乎见矣  

忠节录后序【`李东阳`】  

忠节录一卷少师谦斋徐先生录尚书吴公友云死节事也公宜兴人洪武初累官刑部尚书出为湖广行省参政时元梁王据云南尚未下髙皇帝命公往谕会梁王使其臣铁知院等二十余人使漠北为我军所获上归之令与公偕行至云南境铁知院等说公改制书共绐梁王梁王亦遣人来刼降令胡服以见公仗义直辞以死自誓遂遇害梁王命収其骸送四川给孤寺藏之先是金华王忠文公祎奉命往使不屈而死距公仅死二歳耳后云南入版图朝廷始知公死状及公子黻以其事来白乃命驰驿归葬而许黻为国子生黻贫不能归葬公于武昌旧治因占籍长子县今阅再世矣弘治初李尚宝应祯使湖南访公墓不可得乃为传以传比都御史王公诏廵抚云南闻先生道公事谓忠文在正统间已赠官赐谥建忠节祠祀于其地而公事独未着为请于朝今上命复赠公刑部尚书谥忠节与祎并祀改祠额为二忠兹先生所录者其始末略备矣方黻葬公时大夫士赋忠节诗为卷并其诰命遗书皆毁于火潘子安海天青啸集有诗一章刘职方子髙集四章则为公作者故并录之而凡书奏公移及续有赋者皆附焉惟我国朝用夏变夷以纲常立天下而以风节励之于勤事死节之臣必有褒恤之制虽先朝所未及知所未暇行者亦举而行之不以其人已逺时已久而或置意周而法密矣云南逺在万里外胜朝余孽害我忠良而其名迹显著歴百余年如一日英庙之恤恩今上之秩祀盖推髙皇帝荫子返葬之意而行之者也嗟夫时变境易兵革扰攘之际虽阙廷畿甸之下节义之沉没者多何况其它乎金华文献在国初极盛故忠文事最着公之名虽前辈所重然非文足以轻重一世言足以荣辱天下如先生者则其事终不白而恤典未必行也崇徳报功之柄固系于国论如此哉若表前贤重乡邑则先生之余事而大者不在是也  

忠义集序【`何乔新`】  

宋有天下三百余年以仁厚立国以诗书造士以节义励士大夫故其士民观感兴起皆知杀身成仁之为美及其遭罹变故而且亡也死宗庙者有之死社稷者有之死君上者有之死城郭封疆者亦有之下至山谷之儒里巷之妇亦有秉义抱节矢死不辱呜呼汉唐之末曷尝有是哉南丰水村刘先生埙如村刘先生麟瑞生当宋元之际惧忠臣烈士贞妇湮没而无传也水村作十忠补史诗如村作昭忠逸咏皆据其所见闻而录之盖野史之流也其邑人赵秉善合二先生所作为一编附以汪水云方虚谷诸君子伤时悼事之作若干首总谓之忠义集是时元有天下讳言宋事诸儒于是集私相传录而已歴世既久遗老凋谢殆尽后生不知前辈麦秀黍离之悲而是集几与尘埃虫鼠共敝于败箧之间上舍生赵君玺二先生之乡人也得是集于老农之家读而悲之乃校补其讹缺持以示予予受而阅之观文履善对博啰之语谢君直复留梦炎之书为之慨然观吴楚材答录事之诘朱浚与兵士之词毛髪洒然恨不生同其时助其怒骂也观刘鋭幼儿下拜受药与王士敏诗书于裾以死自誓又泫然泪落而不能自已也呜呼三百余年乐育之效可见于此矣因厘为七卷录而藏之浙江佥宪王君廷光见之叹曰此集所记多宋史所遗者是不可使其无传将刻诸梓属予序之嗟夫忠义人之大节也根于天性具于人心凡立于天地之间而名为人者孰无是性孰无是心哉惟存养不失则其气浩然一旦遭事之变触白刃蹈鼎镬而不慑若此集所载诸君子是也先正有言读出师表而不流泪者其人必不忠读陈情表而不流泪者其人必不孝予谓读是集而不咨嗟涕洟者尚可谓之人哉廷光佐外台风力凛然惓惓欲刻是集而传之其所契深矣  

汉纪序【`何仲黙`】  

昔左氏依经作传而编年纪事之例已立及马迁着史记叙帝王之事则有本纪录贤臣之行则有列传明制度则有书系年世则有表自是以来歴代史家悉宗其体然不能微约其词或寡要实而义无指归其极至于流缀溢简踳杂而不可以观余于是葢嘅然有思命世作者之意焉往在京师尝观荀氏汉纪其书则凖诸左氏之例而取于史纪之一体者也至其君臣附载事物咸彰天人并包灾祥毕举治忽参稽成败并陈得失相明美恶互见即一时一人一事之迹虽前后散着而本末必备属模拟方名义罔紊阐幽摄显论赞悉精可谓括伦鉴之要探坟索之情者矣岂不足以上班良史之才乎夫学者谓经以载道史以载事故凡讨论艺文横分事理而莫知反说讫无条贯安能弗畔也哉易列象器书陈政治诗采风谣礼述仪物春秋纪列国时事皆未能舍事而议于无形者也夫形理者事也宰事者理也故事顺则理得事逆则理失天下皆事也而理征焉是以经史者皆记事之书也但圣哲之言为经尔故记事者茍非察于性命之奥以尽事物之情者亦难与论于作者之门矣  

重刻旧唐书序【`文征明`】  

嘉靖已亥呉郡重刋唐书成乃御史闻人公诠所欲梓行者也书凡二百卷本纪二十卷志三十列传百有五十石晋宰相涿人刘昫所撰命征明为之序按唐令狐徳棻等撰武徳贞观两朝国史至呉兢始合前后为书百卷而桞芳韦述嗣缉之起义宁讫开元仅百余年而于休烈令狐颙以次增缉之起建中而止大厯而元和以后则成于崔龟从厥后韦澳诸人又增缉之凡为书百四十有六卷而芳等又有唐厯四十卷续厯二十二篇皆当时纪载之言非成书也晋革唐命昫等始因旧史续成此书然五代史昫传不载此事岂其书出一时史馆而昫特以宰相领其事耶然不可考已或谓五代抢攘文气卑弱而是书纪次无法详略失中不足传逺宋庆厯中诏翰林儒臣刋修之自庆厯甲申至庚子厯十有七年成新书二百二十五卷视旧史削六十一传而增传三百三十有一别撰宰相方镇及宗室世系宰相世系四表续撰仪卫及选举及兵及艺文四志所谓其事则增于前其文则省于旧实当时表奏之语而第赏制词亦谓闳博精核度越诸子良以宋景文欧阳文忠皆当时良史才而是书实更二公之手故朝野尊信而旧书遂废不行然议者则以用字竒涩为失体刋削诏令为太畧固不若旧书之为愈也司马氏修通鉴悉据旧史而于新书无取焉惟周益公称其删繁为简变今以古有合于所谓文省于旧之论而刘元城顾谓事增文省正新书之失唐庚氏尤深斥之乃极言旧书之佳其所引决海救焚引鸩止渇之语岂直工俪而已自是一代名言也然则是书也岂可以无传乎虽然不能无可议者段秀实请辞郭晞有吾戴吾头之语新书省一吾字议者以为失实是矣而旧史秀实传乃都不书夫秀实大节固不以此而此事亦卓伟可喜桞宗元叙事尤号竒警且郑重致词上于史馆若是不能登载则其所遗亦多矣甚者诋韩愈文章为纰缪谓顺宗实录繁简不当拙于取舍异哉岂晁氏所谓多所遗漏是非失实者耶甚矣作史之难也心术有邪正词理有工拙识见有浅深而史随以异要在传信传着不失其实而已今二书具在其工拙繁简是非得失莫之有揜焉彼斥新书为乱道诚为过论而或縁此遂废旧史又岂可哉  

## 文章辨体彚选卷二百八十八

（明）贺复征 编  

○序八  

皇明同姓诸王传序【`明郑晓`】  

明兴同姓鲜少所谓庙祔十五王者皆追王也当是时开基江左去塞万里近亦数千里虽尝图宅咸阳诏迁汴邑然时有未遑议遂中辍髙皇帝驱戎出塞复靖中原经始虑终防闲为至于是大启宗封错布万国择选诸子周匝三垂文皇英略盖世开府北平天险地利甲于诸藩北平以东歴渔阳卢龙出喜峰包大宁控葆塞山戎为宁王度渝闗跨辽东西并海被朝鲜联开原交市东北诸夷为辽王北平西接古北口濒于雍河中更上谷云中巩居庸蔽鴈门为谷代王鴈门之南太原其都会也表里河山为晋王逾河而西歴延庆韦灵又逾河北保宁夏倚贺兰为庆王兼殽陇之险周秦都圻之地牧垧之野直走金城为秦王金城西渡河领张掖酒泉诸郡西扄嘉峪护西域诸国为肃王此九王者皆近塞下以故城郭富于曹滕兵车雄于鲁卫莫不傅以元侯翊以宿将权崇制命势匹抚军肃清沙漠则垒帐相望缔好宗潢则轺轮不絶若乃周楚齐潭鲁蜀诸王并列内郡亦皆秉钺麾旄部兵耀武葢草昧利于建侯板荡维于宗子斟酌周汉而衣食于县官宁有尾大之忧惩创宋唐而缀旒于下国必无坑沈之祸世平自足以展亲时危不难于复振此思王之所以控表宋侯之所以画策者也迨其弊也盘石虽坚髋髀莫解叶高进贾谊之策而齐黄竟晁错之谋凌逼既深猜忤遂积建文数年间雉罹龙跃利害相寻靖难以后矫枉鉴覆益笃因心骄恣复萌稍伸裁抑书勅再三规诲恳恻而齐谷不悛终负私贷宣徳初二叔不靖汉以义灭赵以恩完自是以后天子揽纲结网彛臬日严一不律则夺禄再不律则夺兵三不律则夺爵贤傅终老于梁园懿亲絶踪于魏阙即使力如晋郑无假于勤周顽如吴楚何缘而抗汉以故八十余年间有圜土之収未闻甸师之戮至正徳中寘鐇狂狡卒起穷边宸濠凶奸久窥神器不逾旬朔身殒国除今皇帝俊徳明伦每布诏令首念宗人诸王拱宸宗海好礼乐善虽尧亲九族周享万邦曽何足云夫聚人莫急于理财宜民莫大于通变洪武时亲王歳禄米五万石他用亦不下万石而吉凶之赐不与焉髙皇帝约已裕人未几即减六之一今载属籍者王二等将军三等中尉三等主君五等若未名未封疏庶人罪庶人盖四万有竒邸禄歳増民财日窘至有共蓬而居分饼而膳四旬而未婚十年而不葬者矣嗟乎骄溢则横而干纪窘困则滥而思乱其为祸一也而不早为之所可乎略叙先朝典制为初王表二卷五太子七十七王五庶人传三卷明鉴戒焉  

皇明异姓诸侯传序【`郑晓`】  

我朝初起淮甸旋定江东収拓疆宇统一华夏灭汉之功为最取幽燕次之次汴梁秦晋齐鲁次吴次闽越次蜀又次滇南当是时功臣封者食租衣税虽不得分土临民而铁券宝纶天盟庙授追崇之礼过于商周世宥之恩寛于汉魏矣髙皇帝抚运开天刑用重典蓝胡诏雪诛锄万数相国惨于系萧督府严于诛越岂非功髙过大疑积衅深人主即欲包荒法吏致其深诋宠禄浚剥宗姓殱夷势运然也况革除之后辉祖以守义释囚景隆以负国淹系江阴失律辽西长兴丧师真定越嶲安陆之流乍承収复终归氓隶故其存者魏西平武定三家耳成祖靖难以九门坝上白沟沧州藁城夹河灵璧七战论功已而北驱残旅南缚交酋西靖羌畨东捕倭寇旧恩新绩降人厮养往往登封洪煕宣徳文教渐张九伯皆持辕欵塞合骑从征颇称不僭正统景泰天顺间四郊多垒奸党贪天已己丁丑剖符益众未几诛夺存亦无几成化时国家治平屯细栁出居胥虽师律尚严而检核多滥以故传世者鲜弘治煕熙慎名与器封者无闻焉正徳间汨废典章黩滥极矣今皇帝洗涤乾坤光复祖宪登极之诏首录擒反者宸濠功已而秉鬯宗禋顾瞻烝侑悼念元勲兴灭继絶五姓续封于斯善述若乃外戚恩泽封者洪武永乐未之前闻増寿虽文后介弟顾靖难密谋殒命廷阙长陵悼念子封定国至献陵即位■〈日上永下〉始以昭后恩封裕陵又封■〈日上永下〉弟升自是进纪褒申更相援引今皇帝若曰营丘以鹰扬裂土建成以马歃受盟后家封爵皇祖未有典制魏定封公虽缘戚里实开国靖难佐命功臣彭城惠安军功居半可世如故他皆宜革徒以先朝恩命录之且终其身自是庆阳太和皆罢封稍稍陈乞或得都指挥指挥云今考累朝封者公十八人侯八十三人伯八十八人王一人外戚公一人侯五人伯十一人凡二百七人乃今世及者纔四十四人其以文臣封者公一人伯八人不得嗣者乃七人畧考其状世次为异姓诸侯传令后世得览云道徳勲庸最著者录诸名臣记  

皇明直文渊诸臣表序【`郑晓`】  

明兴设中书省韩魏二国公以太师太傅兼左右丞相汪胡继之不得领三公党狱起死徙数万人遂诏天下罢中书丞相而以五府九卿分理庶务监察御史许士亷请复三公府髙皇帝不听然蓝王以凉国公尚领太傅当是时翰林春坊官看详诸司奏启署翰林院兼平驳诸司文章事某官某虽殿阁大学士如宋讷吴伯宗皆侍左右备顾问不得平章国事如丞相成祖省公孤而诏解缙黄淮胡广杨荣杨士竒胡俨金幼孜七人直文渊阁内阁之预机务也自建文四年始也阁中有文渊阁印印文独异诸司凡封进诏草登答章疏用之不得下诸司即下诸司以翰林院印诸司以上内阁亦称翰林院翰林院之入内阁也自解始也已而解出为交趾参议胡为祭酒文简下诏狱文穆早卒杨金三公事长陵二十三年官不过五品献陵复设公孤西杨始加少保内阁之登三孤也自西杨始也东杨以榆木川有大功特置大学士谨身殿谨身殿之有大学士也自东杨始也景泰间乃有孤卿入内阁者盖自王文始也先朝重冢宰虽内阁元辅歴二三十年亦不得领吏部尚书内阁之领吏部尚书也亦自文始也内阁未有兼四官者有之亦自文始也陈循髙榖遂至领五官徐有贞以武功伯兼大学士自署掌文渊阁事益无谓矣有贞后二十人惟万丘以卿孤入内阁余皆修撰赞善通参少卿少詹事侍郎自焦芳至于今非孤卿则六卿惟翟銮以侍郎兼学士以故内阁职业重于中书省体统尊于三公府省府之名虽废而内阁之权益隆矣先是内阁亦外调宣徳中陈山张瑛以干请诸司出山教小内使书瑛为南京礼部尚书景泰中亦出江渊为工部尚书不独解与胡也其入内阁也亦未必尽出翰林也西杨齐府审理也文简中书舍人也文靖户科给事中也文清监察御史也文达吏部主事也近日丹徒永嘉安仁南海贵溪亦中书舍人主事给事中也列圣严于防奸而广于求贤以故内阁诸臣类多效职三杨参合厯事四朝镇定危疑消弭谗隙文经武纬内戢外宁四十余年号称平治昭后既崩裕陵亲政一时五相才器寻常权归阉振国社几摇景泰诸臣因人碌碌强者恣睢弱者韬黙或阴主邪谋或曲从宻旨储宫易位官赏纷然天顺复辟诛窜削逐台阁一空自是辅臣乍进乍退恩数轻微至有囊头诏狱荷戟边隅者南阳既斥复留最专且久造膝陈谟露章抗论六卿得人万几无丛成化间文宪文毅事关纲常扣阍力谏时值佞幸请剑行诛弘治初年大奸距脱海内欣然宜兴洛阳端靖寛绰长沙余姚文雅谅直太陵昼接再三虚懐霁色励精访落将大有为而诸君子志在包荒意存裕蛊多思少断坐失良期然十八年间财以足民为富兵以薄伐为威刑以缓死为恩仕以骤进为耻可谓与民休息培植元气者矣正徳初逆瑾用事尽逐方正大臣芳宇本衣冠之盗厕迹禁扉数年间浊乱天下新都守正应变绰有余才硕果尚存巨川攸济虽大礼之议未协宸闱而救时之功登于鼎铉矣今皇帝龙飞虎变独秉干纲辅臣仰承休徳夙夜匪暇皆能贲饰丝纶兴制礼乐岂非牖巷之遇贤于梦卜都俞之风几于献替乎兹表直文渊阁者凡若干人择其尤者入名臣记余皆畧次其行事以备览考云尔  

建文逊国记序【`郑履淳`】  

尝观诗书所载家国兴亡必有其自盖天人相符非幸与不幸适然致也三代而下一统继世惟秦隋自速败秦之暴横隋之奢淫亡非天也读逊国记窃怪建文君无一于此何以遽亡髙皇帝再造乾坤功徳光三代陵土未干材臣宿将犹存边隅无故晏然启甲成康之旧文皇南来忽于破竹何也人咸咎方黄谋国之疎或曰汉文天授少帝虽辅以伊姜亦乌能存然欤夫天与子后嫡长未有善继者汤传孙文王舍伯邑考扶苏终上谷汉惠无嗣隋杀杨勇唐宗由秦王宋至孝宗始嗣太祖文皇亦然天之定命自古识之矣建文君臣何尤乎居升之疏祸迫于晁错信乎天也天有所兴孰能无废翁故考之编年叅之野史为逊国记以备遗缺传曰鉴于后羿而用徳度经曰勤用明徳庶邦丕享作者意也  

逊国臣记序【`郑履淳`】  

髙皇亲贤好士砥砺英豪虽戡乱尚严威行罔贷而氷霜雨露实均造物之心天下鼓于向往建文绳武敬体益敦人重名节士惜亷耻试观革除遗事当时死义之臣何多考书契以来未有盛于此者也文皇仗义周公师陈江上金川不守本髙皇帝亲嫡子岂易姓比况英毅豁达逺迈建文使智如管仲以忠髙皇者忠文皇他日齐名杨蹇亦无不可胡乃甘饴于赴鼎取适于捐生宗嗣奄灭而守不移朋属既殱而心不动精金以百炼益劲长河虽万折必东壮烈泣鬼神血诚贯天日方陈暴铁之节尤为皎皎而周景诸公相时委曲终完大义他若知名无考有迹无名者不可胜数又宁无名迹俱泯诗不见于蛾眉几豫决于色举者乎盖自推戴留名外人人荀息豫让矣此其浩然天植夫岂闻彼伯夷古称商家一代之人心风俗臣窃谓髙皇作人之化更为过之书曰既歴三纪世变风移髙皇变夷为华诞敷文徳兹方三纪而养士之报若此自是以后四十有八年乃有已已之变去戊申八十余年德教愈深宜有文丞相李侍郎者光我中华盛于建文可也于时死绥授命之士寂无闻焉岂人不古若遽大相异乃尔耶夫平时危言洁行与临难抗节死忠其致一也已巳以来又百二十年廷臣危言洁行固多可表求其格心善俗歴歴如汉长孺唐韩休宋田锡欧阳修者殊未易得即得之未安于位也度之济难槩可知矣呜呼人才闗气运之盛衰士气系人才之隆替翁故详逊国诸臣以附名臣不惟彼之不可泯亦见此之不可忽有风教之责者庶其感动于斯也  

史论序【`归有光`】  

西汉以来世变多故典籍浩繁学者穷年不能究宋世号称文盛当时能读史者独刘道原而司马温公尝言自修通鉴成惟王胜之一读他人读未终卷已思睡矣今科举之学日趋简便当世相嗤笑以通经学古为时文之蠧而史学益废不讲矣遗石先生自少耽嗜史籍仿古论赞之体为书若干万言而先生尤自珍秘不肯轻以示人往歳司教黄冈时时与客泛舟赤壁之下舟中尝持史论数卷会督学使者将至先生浮江出百里迎之舟至青山矶风波大作船几覆但问从者史论在否与司马公所纪孙之翰事絶类之翰之书得公与欧苏二公而后大显于世先生自三五载籍迄于宋亡绵络千载非止有唐一代之事东坡所谓暗与人意合者世必有知之矣某为童子时以姻家子弟获侍几杖先生一见以天下士期之俯仰二十余载濩落无成恐遂汨没有负先生之教而先生之门人往往至大官方在黄冈一时藩臬出西陵执弟子礼拜先生于学宫诸生叹异之而今闽省右辖秦君鳌尤笃师门之义每欲表章是书而未及也先生语某曰子为序吾书然勿有所称述第言其人平生无他好独好读书老而不倦也某受命唯唯退而谨书之  

卓行录序【`归有光`】  

昔古圣人之治天下既先之以道徳犹惧民之不协于中而为之礼以防之上之赏罚注措凡治民之事无一不归于礼极而至于用刑亦曰制百姓于刑之中而已孔子以布衣承帝王之统不得行于天下退与其门人修徳讲学始以仁为教然至于其髙第弟子与当世之名卿大夫其于仁孔子若皆未之轻许而其告颜渊以克已复礼为仁则孔子之论未始有出于礼者也但古之圣人以礼教天下使君子小人皆至焉若孔子之于其学者独其为君子之事以治其心术之微因礼之精者而已矣然孔子终亦不以深望于人故曰不得中行之士而与之必也狂狷乎中行者其所至宜及于仁而于狂狷之士孔子盖未之深絶也故于逸民之徒莫不次第而论列之至其孙子思作中庸其为论甚精而其法尤严使世之贤者稍不合于中皆为圣人之所弃而乡愿之徒反得窃其近似以惑乱于世孟子知其弊之如此故推明孔子之志而于乡愿尤深絶之由此言之至于后世茍不得乎中行虽太过之行岂非君子之所贵哉若狐不偕务光伯夷叔齐箕子胥余纪他申徒狄宁与世之寡亷鲜耻者一槩而论也自司马迁班固而下至范晔而有独行之名第取其俶诡异常之事而不为科条唐书卓行之外又别有孝友传大抵史家之裁制不同所以扶翊纲常警世励俗则一而已矣国家有天下二百年金匮石室之藏不布于人间亦时时散见于文章碑志及稗官之家休宁程汝玉雅志著述颇为剽摘而彚别之凡为书若干卷名之曰卓行录虽不尽出于中行要之不悖于孔子之志故为序之云尔  

吴越史纂序【`汤显祖`】  

赤城先生集春秋吴越事为书甚具而数以意相绳引甚严书似可以传无废独有感于吴越之际兵之所繇吴越江湖间其民气急去就颇轻泰伯虞仲被髪采药蛮荆人悦之因以为君厥后楚汉时吴芮保聚江湖间人亦因而君之虽其俗易教便亦其民性不重去就也故曰吴数有反气起淮南至百粤修短不一姓然大势可覩矣皆速大而疾亡絶无闗河延博重静之意传曰兵妖由人兴泰伯兄弟三让至徳其后阖闾等兄弟叔侄以国争相杀无已时如此则谋臣子胥必入子胥入必霸而有越有越则西子必入西子入必抉子胥之目而食吴王之心越必有吴司马氏有八王而氐羌入势常然也地势吴为喉越为尾为国则必相图此亦延陵季子王子搜所以不愿为君耳范大夫似有道术存吴而去亦未为不存越也因生有竒漫而及此知我者其云然邪  

列国史补序【`王衡`】  

史今者以我史史古者以众史史今史详古史略详者归治败于事几归是非于议论按册而考之十不失二三而略者若存若亡于土蚀蠧败之余非立案于此而检括叅合于彼则樊乱而莫辨今世好诵说司马氏史记顾以其列国世家不免麤蔑为司马氏病夫不覩秦灰汉律之惨乎哉七制以还冢壁之藏发家国乗号大备而作者寥寥焉苏子由叹前事之拙而其所自为古史于左氏二国之外卒无一语短长以发新难而订宿讹则又何也豫章魏华容氏意惜之既以其全力为全史又为列国史补大槩以左氏国语国策为本而旁证之公羊榖梁杜氏年谱诸书同则偏举之异则错举而衷择之事疑证以情情疑证以理务求至当而后已人谓华容上下三千年事如数一二以彼淹通茂明使执三寸弱翰录起居注讨郡国书而次第之顾不易易而愚窃叹以为不然古史异者疑今史同者疑古史易辩析而难于编摩今史易编摩而难于辩析春秋时无论董之笔南之简不媿名史即公榖之多疵而其瑕瑜的然可不深惟而见战国策士谲甚矣然人勇而谋诈或反留漏穴以示人而才如史迁其所为贵黄老进奸雄者后世且得测其微尚而雌黄之故曰读古史难而易若今则瑕瑜见而人知所趋匿矣试观今庙陛之间青简书白简讼皆言之有故使主者左右听而况于史彼其金匮石室之纪既秘如鼎书泥检而不可窥而藂谈野记又皆蓄墨兵于心而以涂说为舆吾谁与为证譬之羣閧于市茍立之平而设参伍必得情焉而其诽于腹稽于唇勃溪于室者虽面面而质之且奈何哉呜呼后之为史者其穷矣夫  

## 文章辨体彚选卷二百八十九

（明）贺复征 编  

○序九  

史记序【`明陈仁锡`】  

见善不喜见恶不怒此人主也文章亦然易喜易怒文之下也不喜不怒难言矣见善不喜见恶不怒其孰能与于此哉六经是已若夫可喜而非无故以喜可怒而非无故以怒佯喜而亦似真喜佯怒而亦似真怒史记一书耳嗟乎易文章之法祖也诗文章之铃铎也至哉易乎书不尽言言不尽意立象焉足矣又多言乎哉史记毋乃少尽欤神而明之黙而成之易也神而黙史也神而喧矣其近于诗乎诗之言兴也兴辟雍之鼓钟亦兴卷阿之车马兴鞅掌之劳吏亦兴白驹之逸民兴似续之古人亦兴鸡鸣之夫妇兴前驱之将帅亦兴同仇之妇人既环天下人可于可喁可风可雅不加品题贞淫自见故世之治也用兴兴之失繁繁则可删俗之浇也用气气之失骜骜乃日蔓是以孔子不恶繁而恶蔓其于诗不尚气而尚兴此意惟太史公知之他人不知也何也西汉有文章东汉有月旦有文章人人喜于自见有月旦人人凛于自避文如景星庆云可见而不可避之物也太史公于书无所不取可以不取而故存之于人无所不収可以不収而故录之何居以自成一家言乎则夷然不欲以劝夫人立言立徳立功即三者无一焉而犹有翘翘自见之兴太史公乐矣嗟乎此一种乐意遂能酿百代能文之苦口而使之甘柔百代评文之刻意而使之平俾览者真喜似喜徉喜徉不喜常若触之可喜而不喜者自在真怒似怒徉怒徉不怒常若击之可怒而不怒者自在太史公又乐矣嗟乎弹人人所不欲也谤已已所不欲也誉人以弹人誉已以谤已已与人所不欲也如万石君传刺客游侠诸传何尝一字誉之哉阅者击节叹赏以为真誉之也噫此兴象也天下明眼少而肉眼多堂下人多而堂上人少使肉眼争相耀以和其心而堂下人交相舞以作其势则事功兴议论止天下和平矣又如神仙诸传何尝谤人主哉自谤也自谤而不讳即弹人而不怒矣何以故月旦之失非失于苛物而失于恕已也是书始阅于丙寅歳除日可以解解之不可解置之太史公不求甚解而强解之太史不甚求解人而强索之皆过也离文明之象万物皆相见史记古今文人皆相见之书也噫鼓之舞之以尽神风水遭而造物不黙能读史记者可与言诗也已矣亦可与言易也已矣  

汉书序【`陈仁钖`】  

余尝劝读史记与父兄言之甚力但子弟十龄授诵十六僝工二十可巨擘词林次亦称伯山谷及阅汉书更有进焉史记韵超布格剌舍叙事而汉书典重森严真庙廊之文也及余屡阅汉书又有进焉初谓宻裁弘构天上架楼台耳继再三味之芬芳有香气更张红灯拭青眼看长剑急与汉书对其色蒸郁绚烂是真色非设色葢尝谓史记为古今大织手亹亹万千言澹雅若无言汉书为古今大染局锦江灌口艳丽光莹皆莫及焉得两家之门而入者寡矣学史记而误是贾人抱布也学汉书而误是嫫母涂脂也虽然有文心焉文章之色出于中心倡于君父汉天子之文何如哉中正和平汉家诏书近是自唐以后代言髙制作之材每每书名书官而汉诏不闻何官专撰何人雄擅则汉天子之文固非其臣所能代也试举一二民产子复勿事二歳非髙祖七年诏乎方春和时病吾民不得与草木羣生有以自乐而惆怅为民父母将何如非文帝诏乎诸有亲丧勿繇事使得収敛送终尽子道非地节四年诏乎已死也悯其丧未生也保其胎鳏寡孤独困穷也悲哉乐草木之无知彼金马门天禄石渠诸彦能执简道一字哉此亦谓文章之心即文章之色也汉天子有色故汉廷臣有色而汉家文字亦有色博士议郎与公卿商国家大事此议论之色也学有专经以世其家此传经之色也六曹掌故无不专习此典故之色也斩将搴旗出使絶域此封疆之色也如荀悦袁宏力能摸史班顾宁安其拙且诚不屑蹈二公余吻此文字之色也噫得荀袁而与之说汉书是以无色为有色也愈于剽其色窃其韵家握一史汉者已  

三国志序【`陈仁锡`】  

予阅三国志竣葢泊舟济阳之南池荷花盛开饮至夜半若有人焉歌鹤鸣焉古太白酒楼也慨然遐想独立久之放舟援笔窃慨孙氏诸公年太少才太竒志太鋭惜乎公瑾大江长征名操汉贼子敬拒曹迎备劝借荆州多操敌自树党孙吴忠计二人而已伯符义絶袁术袭许迎帝猷甚壮卒中劔击呼权叮咛举贤任能以保江东安在哉曹操簒则簒耳有杀汉之实借拥汉之名若歆若虑亲牵后臂二贼与曹而三之若夫用兵用人奸雄能事古今奸雄亦未有过操焉者也当时欲杀操丕者董承刘阳魏讽金祎耿纪韦晃吉本本子邈邈弟穆耳嗟乎昭烈之知孔明也非龎徳公司马徳操徐元直不知也及其若鱼之得水也虽闗张同床而寝弗能夺也然博望烧屯自饶将略岂尽出忠武哉汉魏以来求不乱其方寸者难矣元直挈忠武畀昭烈是予汉以方寸予魏以髪肤耳何乱之有龎徳公曰趋舍行止人之巢穴各得其栖宿而已汉家方寸地此亦人之巢穴也季汉之君在险愈贞后主立悉委丞相丞相亡三十年不变法贤而守矣季汉之臣公琰文伟儒雅遵令伯约不废征讨经军国最久勤而瘁矣昭烈有北地王孔明有瞻尚彤佥黄崇以死节着方寸炳然有足多者予谓三国人才如春秋而陈寿纪事不及左传故辞命逊焉孔明类子产子产以治郑则有余矣其善者政无越畔而亦苦谨严无余地故布局少狭虽然难言哉汉事大可为徳操诸公或先之矣为诸公易为忠武难故忠武不可及矣  

藏书序【`陈仁锡`】  

卓吾先生隠矣而其人物之异著述之富如珠玉然山晖川媚有不得而自掩抑者葢声名赫赫盈海内矣或谓先生之为人与其所为书疑信者往往相半何居余谓此两者皆遥闻声而相思未见形而吠影者耳先生髙迈肃洁如泰华崇严不可昵近听其言冷冷然尘土俱尽而实本人情切物理一一当实不虚葢一被其容接未有不爽然自夫者也吾慨学者沈锢于俗流而迷沿于闻见于人之言非其所耳熟不以信先生程量今古独出胸臆无所规放闻者或河汉其言无足多怪夫孔翠矜其华采顾影自耀人咸惜之固矣若蛟龙之兴云雨雷电皆至霮■〈雨上对下〉百里即震惊者不无而卒赖其用岂区区露细巧媚世好而足哉先生之言何以异是总之众人之疑不胜贤豪者之信疑者之恍惚不胜信者之坚决余知先生之书当必传久之学者复耳熟于先生之书且以为衡鉴且以为蓍龟余又知后之学者当无疑虽然海内又以快意而歌呼读之天下嗜卓吾者祸卓吾者也故爱卓吾之文章遂信卓吾之是非过又或疑卓吾之是非遂掩卓吾之文章亦过予是以两悬之不然弱侯读书也与卓吾知已也何必欲取知已之所是非而更非是之也哉  

续藏书序【`陈仁锡`】  

学者必读书必知人必干事然非读尽天下之书勿轻著书非识尽天下之人勿轻议人非歴尽天下之事勿轻作事夫雷霆风雨待我而动者也可自惊迷乎今日豪杰必言胆气乃先辈务持重弘深能容人能成事为主意者小心大度固胆气所根柢雷霆风雨所黙召也本朝徳行政事皆越百代之上而至于今言语文学似少逊之又意者言语患其多文学患其袭则政事且不可知况徳行乎故有读书知人之人出则干事之人出不可以文学言语忽之也续藏书太简献征录太滥余庄阅国史天下郡邑志旁搜埜乗百种遗文逸事小有论著姑就卓吾所纂略为诠次以附季氏藏书之后  

## 文章辨体彚选卷二百九十

（明）贺复征 编  

○序十【`以下文类`】  

战国策序  

护左都水使者光禄大夫臣向言所校中战国策书中书余卷错乱相糅舛又有国别者八篇少不足臣向因国别者略以时次之分别不以序者以相补除复重得三十三篇本字多误脱为半字以赵为肖以齐为立如此字者多中书本号或曰国策或曰国事或曰短长或曰事语或曰长书或曰修书臣向以为战国时游士辅所用之国为之策谋宜为战国策其事继春秋以后讫楚汉之起二百四十五年间之事皆定以杀青书可缮冩叙曰周室自文武始兴崇道徳隆礼义设辟雍泮宫庠序之教陈礼乐弦歌移风之化叙人伦正夫妇天下莫不晓然论孝弟之义惇笃之行故仁义之道满乎天下卒致之刑措四十余年逺方慕义莫不宾服雅颂歌咏以思其徳下及康昭之后虽有衰徳其纪纲尚明及春秋时已四五百载矣然其余业遗烈流而未灭五覇之起尊事周室五覇之后时君虽无徳人臣辅其君者若郑之子产晋之叔向齐之晏婴挟君辅政以并立于中国犹以义相支持歌咏以相感聘觐以相交期会以相一盟誓以相救天子之命犹有所行会享之国犹有所耻小国得有所依百姓得有所息孔子曰能以礼让为国乎何有周之流化岂不大哉及春秋之后众贤辅国者既没而礼义衰矣孔子虽论诗书定礼乐王道粲然分明以匹夫无势化之者七十二人而已皆天下之俊也时君莫尚之是以王道遂用不兴故曰非威不立非势不行仲尼既没之后田氏取齐六卿分晋道徳大废上下失序至秦孝公捐礼让而贵战争弃仁义而用诈谲茍以取强而已矣夫簒盗之人列为侯王诈谲之国兴立为强是以转相放效后嗣师之遂相吞灭并大兼小暴师经岁流血满野父子不相亲兄弟不相安夫妇离散莫保其命愍然道徳絶矣晩世益甚万乗之国七千乗之国五敌侔争权遂为战国贪饕无耻竞进无厌国异政教各自制断上无天子下无方伯力功争强胜者为右兵革不休诈伪并起当此之时虽有道徳不得设施有谋而强负阻而恃固连与交质重约结誓以守其国故孟子荀卿儒术之士弃捐于世而游说权谋之徒见贵于俗是以苏秦张仪公孙衍陈轸代厉之属生从横短长之说左右倾侧苏秦为从张仪为横横则秦帝从则楚王所在国重所去国轻然当此之时秦国最雄诸侯方弱苏秦结之时六国为一以摈背秦秦人恐惧不敢窥兵于闗中天下不交兵者二十有九年然秦国势便形利权谋之士咸先驰之苏秦初欲横秦勿用故东合从及苏秦死后张仪连横诸侯听之西向事秦是故始皇因四塞之固据崤函之阻跨陇蜀之饶听众人之策垂六世之烈以蚕食六国兼诸侯并有天下杖于诈谋之弊终无信笃之诚无道徳之教仁义之化以缀天下之心任刑罚以为治信小术以为道遂燔烧诗书坑杀儒士上小尧舜下邈三王二世愈甚惠不下施情不上达君臣相疑骨肉相疎化道浅薄纲纪壊败民不见义而悬于不寜抚天下十四岁天下大溃诈伪之弊也其比王徳岂不逺哉孔子曰道之以政齐之以刑民免而无耻道之以徳齐之以礼有耻且格夫使天下有所耻故化可致也茍以诈伪偷活取容自上为之何以率下秦之败也不亦宜乎战国之时君徳浅薄为之谋策者不得不因势而为资据时而为谋故其扶急持倾为一切之权虽不可以临国教化兵革救急之势也皆髙才秀士度时君之所能行出竒策异智转危为安易亡为存亦皆可喜可观护左都水使者光禄大夫臣向所校战国策书录  

魏文帝典论自序  

初平之元董卓杀主鸩后荡覆王室是时四海既困中平之政兼恶卓之凶逆家家思乱人人自危山东牧守咸以春秋之义卫人讨州吁于濮言人人皆得讨贼于是大兴义兵名豪大侠富室强族飘扬云会万里相赴兖豫之师战于荥阳河内之甲军于孟津卓遂迁大驾西都长安而山东大者连郡国中者婴城邑小者聚阡陌以还相吞并会黄巾盛于海岳山冦暴于并冀乗胜转攻席卷而南乡邑望烟而奔城郭睹尘而溃百姓死亡暴骨如莽余时年五岁上以世方扰乱教余学射又教余骑马八岁而知骑射矣以时之多故每征余尝从建安初上南征荆州至宛张绣降旬日而反亡兄孝亷子修从兄安民遇害时余年十岁乗马得脱夫文武之道各随时而用生于戎旅之间是以少好弓马于今不衰逐禽辄十里驰射尝百步日多体健心每不厌建安十年始定冀州濊貉贡良弓燕代献名马时岁之暮春勾芒司节和风扇物弓燥手柔草浅兽肥与族兄子丹猎于邺西终日手获麞鹿九雉兎三十后军南征次曲蠡尚书令荀彧奉使犒军见余谈论之末彧言闻君善左右射此实难能余言执事未睹夫顷发口纵俯马蹄而仰月支也彧喜笑曰乃尔余曰埒有常径的有常所虽每发輙中未至妙也若驰平原赴丰草要狡兽截轻禽使弓不虗弯所中必洞斯则妙矣时军祭酒张京在坐顾彧拊手曰善余又学击剑阅师多矣四方之法各异惟京师为善桓灵之间有虎贲王越善斯术称于京师河南史阿言昔与越游具得其法余从阿学之精熟尝与平虏将军刘勲奋威将军邓展等共饮宿闻展善有手臂晓五兵又称其能空手入白刄余与论剑良久谓言将军法非也余顾尝好之又得善术因求与对余时酒酣耳热方食竽蔗便以为杖下殿数交三中其臂左右大笑展意不平求更为之余言吾法急属难相中面故齐臂耳展言愿复一交余知其欲突以取交中也因伪深进展果寻前余却脚鄛正截其颡坐中惊视余还坐笑曰昔阳庆使淳于意去其故方更授以秘术今余亦愿邓将军捐弃故伎更受要道也一坐尽欢夫事不可自谓已长余少晓持复自谓无对俗名双戟为坐铁室镶楯为蔽木户后从陈国袁敏学以单攻复每为若神对家不知所出告曰若逢敏于狭路直决耳余于他戏弄之事少所喜惟弹棋畧尽其巧少为之赋昔京师先工有马合乡侯东方安世张公子甞恨不得与彼数子者对上雅好诗书文籍虽在军旅手不释卷每每定省从容常言人少好学则思专长则善忘长大而能勤学者唯吾与袁伯业耳余是以少诵诗论及长而备歴五经四部史汉诸子百家之言靡不毕览  

风俗通序【`魏应劭`】  

昔仲尼没而微言阙七十子丧而大义乖重遭战国约从连横好恶殊心真伪纷争故春秋分为五诗分为四易有数家之传并以诸子百家之言纷然殽乱莫知所从汉兴儒者竞复比谊会意为之章句家有五六皆析文便辞弥以驰逺缀文之士杂袭龙鳞训注说难转相陵髙积如丘山可谓繁富者矣而至于俗间行语众所共传积非习贯莫能原察今王室大壊九州岛幅裂乱靡有定生民无几私惧后进益以迷昩聊以不才举尔所知方以类聚凡一十卷谓之风俗通义言通于流俗之过谬而事该之于义理也风者天气有寒暖地形有险易水泉有美恶草木有刚柔也俗者含血之类像之而生故言语歌讴异声鼓舞动作殊形或直或邪或善或滛也圣人作而均齐之咸归于正圣人废则还其本俗尚书天子巡狩至于岱宗觐诸侯见百官命大师陈诗以观民风俗孝经曰移风易俗莫善于乐传曰百里不同风千里不同俗户异政人殊服繇此言之为政之要辨风正俗最其上也周秦常以岁八月遣輶轩之使求异代方言还奏籍之藏于秘室及嬴氏之亡遗脱漏弃无见之者蜀人严君平有千余言林闾翁孺才有梗概之法扬雄好之天下孝亷卫卒交会周章质问以次注续二十七年尔乃法正凡九千字其所发明犹未若尔雅之闳丽也张竦以为悬诸日月不刋之书予实顽闇无能述演岂敢比隆于斯人哉顾惟述作之功故聊光启之耳昔客为齐王画者王问画孰最难孰最易曰犬马最难鬼魅最易犬马旦暮在人之前不类不可类之故难鬼魅无形无形者不见不见故易今俗语云浮浅然贤愚所共咨论有似犬马其为难矣并综事宜于今者孔子称幸茍有过人必知之俾诸明哲幸详览焉  

道徳经注序【`晋河上公`】  

五味辛甘不同期于适口麻丝凉燠不同期于适体学术见闻不同要于适治今夫天下所以不治者贪残奢傲吏不能皆良民不能皆让以及于乱诚使不贪矣不残矣慈俭而让矣天下岂有不贪不残慈俭而让乃有不及者乎今夫仁者髙仁义老氏不言仁义而未甞不用仁义儒者蹈礼法老氏不言礼法而未甞不用礼法以濡弱谦下为表以虚空不毁万物为实见素抱朴少私寡欲而民自化焉故其言曰我有三寳持而行之曰慈曰俭曰不敢为天下先慈非仁乎俭非义乎不敢为天下先非礼乎故用世之学莫深于老氏今儒者不务自治而虚名之幻内贪残而外仁义处奢傲而治礼文此乃忠信之薄而乱之首也而老氏之所下也  

山海经序【`郭璞`】  

世之览山海经者皆以其闳诞迂夸多竒怪俶傥之言莫不疑焉甞试论之曰庄生有云人之所知莫若其所不知吾于山海经见之矣夫以宇宙之寥廓羣生之纷纭阴阳之煦蒸万殊之区分精气浑淆自相喷薄游魂灵怪触像而构流形于山川丽状于木石者恶可胜言乎然则总其所以乖鼓之于一响成其所以变混之于一象世之所谓异未知其所以异世之所谓不异未知其所以不异何者物不自异待我而后异异果在我非物异也故胡人见布而疑黂越人见罽而骇毳夫翫所习见而竒所希闻此人情之常蔽也今略举可以明之者阳火出于水水阴鼠出于炎山而俗之论者莫之或怪及谈山海经所载而咸怪之是不怪所可怪而怪所不可怪也不怪所可怪则几于无怪矣怪所不可怪则未始有可怪也夫能然所不可不可所不可然则理无不然矣按汲郡竹书及穆天子传穆王西征见西王母执璧帛之好献锦鉏之属穆王享王母于瑶池之上赋诗往来辞意可观遂袭昆仑之丘游轩辕之宫眺钟山之岭玩帝者之寳勒石王母之山纪迹泫圃之上乃取其嘉禾艶草竒鸟怪兽玉石珍瑰之器金膏银烛之寳归而植养之于中国穆王驾八骏之乗右服盗骊左骖騄耳造父为御犇戎为右万里长骛以周歴四荒名山大川靡不登济东升大人之堂西燕王母之庐南轹鼋鼍之梁北蹑积羽之衢穷欢极娯然后旋归案史记说穆王得盗骊騄耳骅骝之骥使造父御之以西巡狩见西王母乐而忘归亦与竹书同左传曰穆王欲肆其心使天下皆有车辙马迹焉竹书所载则是其事也而谯周之徒足为通识瑰儒而雅不平此验之史考以着其妄司马迁叙大宛传亦云自张骞使大夏之后穷河源恶覩所谓昆仑者乎至禹本纪山海经所有怪物余不敢言也不亦悲乎若竹书不潜出于千载以作征于今日者则山海之言其几乎废矣若乃东方生明毕方之名刘子政辨盗械之尸王颀访两面之客海民获长臂之衣精验潜効絶代悬符于戏羣惑者其可以少寤乎是故圣皇原化以极变象物以应怪鉴无滞赜曲尽幽情神焉廋哉神焉廋哉葢此书跨世七代歴载三千虽暂显于汉而寻亦寝废其山川名号所在多有串谬与今不同师训莫传遂将湮泯道之所存俗之所丧悲夫余有惧焉故为之创传疏其壅阂辟其茀芜领其玄致标其洞涉庶几令逸文不坠于世竒言不絶于今夏后之迹靡刋于将来八荒之事有闻于后裔不亦可乎夫蘙荟之翔叵以论垂天之凌蹄涔之游无以知绛虬之腾钧天之庭岂伶人之所蹑无航之津岂苍兕之所涉非天下之至通难与言山海之义矣呜呼达观慱物之客其鉴之哉  

庄子序【`郭象`】  

夫庄子者可谓知本矣故未始藏其狂言言虽无会而独应者也夫应而非会则虽当无用言非物事则虽髙不行与夫寂然不动不得已而后起者固有间矣斯可谓之无心者也夫心无为则随感而应应随其时言唯谨尔故与化为体流万代而冥物岂曾设对独遘而游谈乎方外哉此其所以不经而为百家之冠也然庄生虽未体之言则至矣通天地之统序万物之性达死生之变而明内圣外王之道上知造物无物下知有物之自造也其言宏绰其旨玄妙至至之道融微旨雅泰然遣放放而不敖故曰不知义之所适猖狂妄行而蹈其大方合哺而熈乎澹泊鼓腹而游乎混茫至人极乎无亲孝慈终于兼忘礼乐复乎已能忠信发乎天光用其光则其朴自成是以神器独化于玄冥之境而源流深长也故其长波之所荡髙风之所扇畅乎物宜适乎民愿弘其鄙解其悬洒落之功未加而矜夸所以散故观其书超然自以为已当经昆仑涉太虚而游惚恍之庭矣虽复贪婪之人躁进之士暂而揽其余芳味其溢流仿佛其音影犹足旷然有忘形自得之懐况探其逺情而玩永年者乎遂绵邈清遐去离尘埃而返冥极者也  

文心雕龙序【`梁刘勰`】  

夫文心者言为文之用心也昔涓子琴心王孙巧心心哉美矣夫故用之焉古来文章以雕缛成体岂取驺奭羣言雕龙也夫宇宙绵邈黎献纷杂拔萃出类智术而已岁月飘忽性灵不居腾声飞实制作而已夫肖貌天地禀性五才拟耳目于日月方声气乎雷霆其超出万物亦已灵矣形甚草木之脆名踰金石之坚是以君子处世树徳建言岂好辨哉不得已也予齿在踰立甞夜梦执丹漆之礼器随仲尼而南行旦而寤乃怡然而喜大哉圣人之难见也乃小子之垂梦欤自生人以来未有如夫子者也敷讃圣旨莫若注经而马郑诸儒弘之已精就有深解未足立家唯文章之用实经典枝条五礼资之以成六经因之致用君臣所以炳焕军国所以昭明详其本源莫非经典而去圣久逺文体解散辞人爱竒言贵浮诡饰羽尚画文绣鞶帨离本弥甚将遂讹滥葢周书论辞贵乎体要尼父陈训恶乎异端辞训之异宜体于要于是搦笔和墨乃始论文详观近代之论文者多矣至如魏文述典陈思序书应玚文论陆机文赋仲治流别弘范翰林各照隅隙鲜观衢路或臧否当时之才或铨品前修之文或泛举雅俗之旨或撮题篇章之意魏典宻而不周陈书辨而无当应论华而疏畧陆赋巧而碎乱流别精而少功翰林浅而寡要又君山公干之徒吉甫士龙之辈泛议文意往往间出并未能展叶以寻根观澜而索源不述先哲之诰无益后生之虑葢文心之作也本乎道师乎圣体乎经酌乎纬变乎骚文之枢纽亦云极矣若乃论文叙笔则囿别区分原始以表末释名以章义选文以定篇敷理以举统上篇以上纲领明矣至于割精析表笼圏条贯摛神往图风势苞会通阅声字崇赞于时序褒贬于才畧怊怅于知音耿介于程器长懐序志以驭羣篇下篇以下毛目显矣位理定名彰乎大易之数其为文用四十九篇而已夫铨序一文为易弥纶羣言为难虽或轻采毛髪深极骨髄或有曲意宻源似近而逺辞所不载亦不胜数矣及其品评成文有同乎旧谈者非雷同也势自不可异也有异乎前论者非茍异也理自不可同也同之与异不屑古今擘肌分理唯务折衷按辔文雅之场而环络藻绘之府亦几乎备矣但言不尽意圣人所难识在鉼管何能矩矱茫茫徃代既洗予闻眇眇来世傥尘彼观  

西汉文类序【`唐桞宗元`】  

左右史混久矣言事驳乱尚书春秋之旨不立自左丘明传孔氏太史公述歴古今而为史记迄于今交错相乱莫能离其说独左氏国语记言不参于事战国策春秋后语颇本古文尚书之制然无古圣人蔚然之道大都【`一作抵`】促数耗矣而后之本者宠【`一作袭`】之文之近古而尤壮丽莫若汉之西京班固书传之吾甞病其畔散不属无以考其变欲采比义会年长疾作驽堕愈甚【`一作年长疾笃堕愈日甚`】未能胜也幸吾弟宗直爱书乐而成之搜讨磔裂攟摭融结离而同之与类推移不易时月而咸得从其条贯森然炳然若开羣玉之府指撝聨累圭璋琮璜之状各有列位不失其叙虽第其价可也以文观之则赋颂诗歌书奏诏策辨论之辞毕具以语观之则右史记言尚书国语战国策成败兴壊之说大备无不苞也噫是可以为学者之端邪始吾少时有路子者自赞为是书吾嘉而叙其意而其书终莫能具卒俟宗直也故删取其叙系于左以为西汉文类首纪殷周之前其文简而野魏晋已降则荡而靡得其中者汉氏汉氏之东则既衰矣当文帝时始得贾生明儒术武帝尤好之而公孙弘董仲舒司马迁相如之徒作风雅益盛敷施天下自天子至公卿大夫士庶人咸通焉于是宣于诏策达于奏议讽于辞赋传于歌谣由髙帝迄于哀平王莽之诛四方之文章葢烂然矣史臣班孟坚修其书拔其尤者充于简册则二百三十年间列辟之达道名臣之大范贤能之志业黔黎之风美列焉若乃合其英精离其变通论次其叙位必俟学古者兴行之唐兴用文理贞元间文章特盛本之三代接于汉氏与之相凖于是有能者取孟坚书类其文次其先后为四十卷  

注孙子序【`杜牧`】  

兵者刑也刑者政事也为夫子之徒实仲由冉有之事也今者据案听讼械系罪人笞死于市者吏之所为也驱兵数万橛其城郭系累其妻子斩其罪人亦吏之所为也木索兵刄无异意也笞之与斩无异刑也小而易制用力少者木索笞也大而难制用力多者兵刄斩也俱期于除去恶民安活善人为国家者使教化通流无敢辄有不由我而自恣者其取吏无他术也无异道也俱止于仁义忠信智勇严明也茍得其道一二者可以使之为小吏尽得其道者可以使之为大吏故用力少者其吏易得也功易见也用力多者其吏难得也功难就也止此而已无他术也无异道也自三代已降皆由斯也子贡颂夫子之徳曰文武之道未坠于地在人贤者识其大者逺者不贤者识其小者近者季孙问冉有曰子于战学之乎性达之也对曰学之季孙曰事孔子恶乎学冉有曰即学之于孔子者大圣兼该文武并用适闻其战法犹未之详也复不知自何代何人分为二道曰文曰武离而俱行因使搢绅之士不敢言兵或耻言之茍有言者世以为麄暴异人人不比数呜呼亡失根本斯最为甚周公相成王制礼作乐尊大儒术有淮夷叛则出征之夫子相鲁公会于夹谷曰有文事者必有武备叱辱齐侯服不敢动是一大圣人岂不知兵乎周有齐太公秦有王翦两汉有韩信赵充国耿弇虞诩叚颎魏有司马懿呉有周瑜蜀有诸葛武侯晋有羊祜杜公元凯梁有梁叡元魏有崔浩周有韦孝寛隋有杨素国朝李靖李绩裴行俭郭元振如此人者当其一时其所出计划皆考古校今竒秘长逺策先定于内功后成于外彼壮健轻死善击刺者供其呼召指使耳岂可知其由来哉某幼读礼至于四郊多垒卿大夫辱也谓其书真不虚说年十六时见盗起圜二三千里系戮将相族诛刺史及其官属尸塞城郭山东崩壊殷殷焉声震朝廷当其时使将兵行诛者则必壮健善击刺者卿大夫行列进退一如常时笑歌嬉游輙不为辱非当辱不辱以为山东乱事非我辈所宜当知某自此谓幼所读礼真妄人之言不足取信不足为教及年二十始读尚书毛诗左传国语十三代史书见其树立其国灭亡其国未始不由兵也主兵者圣贤材能多闻慱识之士则必树立其国也壮健击刺不学之徒则必败亡其国也然后信知为国家者兵最为大非贤卿大夫不可堪任其事茍有败灭真卿大夫之辱信不虚也因求自古以兵著书列于后世可以教于后生者凡十数家且百万言其孙武所著十三篇自武死后凡千岁将兵者有成者有败者勘其事迹皆与武所著书一一相抵当犹印圏模刻一不差跌武之所论大约用仁义使机权也武所著书凡数十万言曹魏武帝削其繁剰笔不精切凡十三篇成为一编曹自为序因注解之曰吾读兵书战策多矣孙武深矣然其所为注解十不释一此者葢非曹不能尽注解也予寻魏志见曹自作兵书十余万言诸将征伐皆以新书从事从令者克捷违教者负败意曹自于新书中驰骤其说自成一家事业不欲随孙武后尽解其书不然者曹岂不能耶今新书已亡不可复知予因取孙武书备其注曹之所注亦尽存之分为上中下三卷后之人有读武书予解者因而学之犹盘中走九九之走盘横斜圆直计于临时不可尽知其必可知者是知九不能出于盘也议于廊庙之上兵形已成然后付之于将汉祖言指踪者人也获兎者犬也此其是也彼为相者曰兵非吾事吾不当知君子曰叨居其位可也  

孙子后序【`宋欧阳修`】  

世所传孙武十三篇多用曹公杜牧陈皥注号三家孙子余顷与撰四库书目所见孙子注者尤多武之书本于兵兵之术非一而以不穷为竒宜其说者之多也凡人之用智有短长其施设各异故或谬其说于偏见然无出所谓三家者三家之注皥最后其说时时攻牧之短牧亦慨然最喜论兵欲试而不得者其学能道春秋战国时事甚慱而详然前世言善用兵称曹公曹公甞与董吕诸袁角其力而胜之遂与呉蜀分汉而王传言魏之诸将出兵千里每坐计胜败授其成算诸将用之十不失一一有违者兵輙败北故魏世用兵悉以新书从事其精于兵也如此牧谓曹公于注孙子尤畧葢借其所得自为一书是曹公悉得武之术也然武甞以其书干呉王阖闾阖闾用之西破楚北服齐晋而覇诸侯夫使武自用其书止于强伯及曹公用之然亦终不能灭呉蜀岂武之术尽于此乎抑用之不极其能也后之学者徒见其书又各牵于已见是以注者虽多而少当独吾友圣俞不然甞评武之书曰此战国相倾之说也三代王者之师司马九伐之法武不及也然亦爱其文畧而意深其行师用兵料敌制胜亦皆有法其言甚有次序而注者汨之或失其意乃自为注凡胶于偏见者皆抉去传以已意而发之然后武之说不汨而明吾知此书当与三家并传而后世取其说者徃徃于吾圣俞多焉圣俞为人谨质温恭衣冠进趣眇然儒者也后世之视其书者与太史公疑张子房为壮夫何异  

删正黄庭经序【`欧阳修`】  

无僊子者不知为何人也无姓名无爵里世莫得而名之其自号为无僊子者以警世人之学僊者也其为言曰自古有道无僊而后世之人知有道而不得其道不知无僊而妄学僊此我之所哀也道者自然之道也生而必死亦自然之道也以自然之道养自然之生不自戕贼夭阏而尽其天年此自古圣智之所同也禹走天下乗四载治百川可谓劳其形矣而寿百年颜子萧然卧于陋巷箪食瓢饮外不诱于物内不动于心可谓至乐矣而年不及三十斯二人者皆古之仁人也劳其形者长年安其乐者短命葢命有长短禀之于天非人力之所能为也惟不自戕贼而各尽其天年则二人之所同也此所谓以自然之道养自然之生后世贪生之徒为养生之术者无所不至至茹草木服金石吸日月之精光又有以谓此外物不足恃而反求诸内者于是息虑絶欲錬精气勤吐纳专于内守以养其神其术虽本于贪生及其至也尚或可以全角而却疾犹愈于肆欲称情以害其生者是谓飬内之术故上智任之自然其次养内以却疾最下妄意而贪生世传黄庭经者魏晋间道士养生之书也其说专于养内多竒怪故其传之久则易为讹舛今家家异本莫可考正无僊子既甚好古家多集录古书文字以为翫好之娯有黄庭经石本者乃永和十三年晋人所书其文颇简以较今世俗所传者独为有理疑得其真于是喟然叹曰吾欲晓世以无僊而止人之学者吾力顾未能也吾视世人执竒怪讹舛之书欲生而反害其生者可不哀哉矧以我翫好之余拯世人之谬惑何惜而不为乃为删正诸家之异一以永和石本为定其难晓之言畧为注解庶几不为讹谬之说惑世以害生是亦不为无益若大雅君子则岂取于此  

战国策目录序【`曾巩`】  

刘向所定战国策三十三篇崇文总目称十一篇者阙臣访之士大夫家始尽得其书正其误谬而疑其不可考者然后战国策三十三篇复完叙曰向叙此书言周之先明教化修法度所以大治及其后谋诈用而仁义之路塞所以大乱其说既美矣卒以谓此书战国之谋士度时君之所能行不得不然则可谓惑于流俗而不笃于自信者也夫孔孟之时去周之初已数百岁其旧法已亡旧俗已熄久矣二子乃独明先王以谓不可改者岂将强天下之主以后世之不可为哉亦将因其所遇之时所遭之变而为当世之法使不失乎先王之意而已二帝三王之治其变固殊其法固异而其为国家天下之意本末先后未甞不同也二子之道如是而已葢法者所以适变也不必尽同道者所以立本也不可不一此理之不易者也故二子者守此岂好为异论哉能勿茍而已矣可谓不惑乎流俗而笃于自信者也战国之游士则不然不知道之可信而乐于说之易合其设心注意偷为一切之计而已故论诈之便而讳其败言战之善而蔽其患其相率而为之者莫不有利焉而不胜其害也有得焉而不胜其失也卒至苏秦商鞅孙膑呉起李斯之徒以亡其身而诸侯及秦用之者亦灭其国其为世之大祸明矣而俗犹莫之寤也惟先王之道因时适变为法不同而考之无疵用之无弊故古之圣贤未有以此而易彼也或曰邪说之害正也宜放而絶之则此书之不泯其可乎对曰君子之禁邪说也固将明其说于天下使当世之人皆知其说之不可从然后以禁则齐使后世之人皆知其说之不可为然后以戒则明岂必灭其籍哉放而絶之莫善于是是以孟子之书有为神农之言者有为墨子之言者皆着而非之至于此书之作则上继春秋下至楚汉之起二百四十五年之间载其行事固不可得而废也此书有髙诱注者二十一篇或曰二十二篇崇文总目存者八篇今存者十篇  

新序目录序【`曾巩`】  

刘向所集次新序三十篇目录一篇隋唐之世尚为全书今可见者十篇而已臣既考正其文字因为其序论曰古之治天下者一道徳同风俗盖九州岛之广万民之众千岁之逺其教已明其习已成之后所守者一道所传者一说而已故诗书之文歴世数十作者非一而其言未甞不相为终始化之如此其至也当是之时异行者有诛异言者有禁防之又如此其备也故二帝三王之际及其中间甞更衰乱而余泽未熄之时百家众说未有能出于其间者也及周之末世先王之教化法度既废余泽既熄世之治方术者各得其一偏故人奋其私智家尚其私学者蠭起于中国皆明其所长而昩其短矜其所得而讳其失天下之士各自为方而不能相通世之人不复知夫学之有统道之有归也先王之遗文虽在皆绌而不讲况至于秦为世之所大禁哉汉兴六艺皆得于断絶残脱之余世复无明先王之道以一之者诸儒茍见传记百家之言皆悦而向之故先王之道为众说之所蔽闇而不明郁而不发而怪竒可喜之论各师异见皆自名家者诞漫于中国一切不异于周之末世其弊至于今尚在也自斯以来天下学者知折衷于圣人而能纯于道徳之美者扬雄氏而止耳如向之徒皆不免乎为众说之所蔽而不知有所折衷者也孟子曰待文王而兴者凡民也豪杰之士虽无文王犹兴汉之士岂特无明先王之道以一之者哉亦其出于是时者豪杰之士少故不能特起于流俗之中絶学之后也葢向之序此书于今为最近古虽不能无失然逺至舜禹而次及于周秦以来古人之嘉言善行亦徃徃而在也要在慎取之而已故臣既惜其不可见者而挍其可见者特详焉亦足以知臣之攻其失岂好辨哉臣之所不得已也  

补正水经序【`元欧阳玄`】  

金礼部郎中蔡正甫作补正水经三卷翰林应奉苏君伯修购得其书将版行之属余叙其篇端案隋经籍志有两水经一本三卷郭璞注一本四十卷郦善长注善长即道元也然皆不着撰人名氏唐杜佑作通典时尚见两书言郭璞疎畧于郦注无所言撰人则概未之考也旧唐注始云郭璞作宋崇文总目亦不言撰人为谁但云郦注四十卷亡其五然未知两水经之一存一亡已见于斯时否也新唐志乃谓汉桑钦作水经一云郭璞作今人言桑钦者本此也崇文总目作于宋景佑与新志书同时又未知新志何所据以为说也余甞参订之说者疑钦为东汉顺帝以后人以彘一县疑之也今经言江水东径永安宫南永安宫昭烈托孤于孔明之地也今特着于斯又若因其人而重者得非蜀汉间人所为也不寜惟是也其言北县名多曹氏置南县名多孙氏置余又未暇一二数也斯则近代宇文氏以为经传相淆者此说近之也然必作经作传之人定而后可分也或者又曰岂非钦作于前二氏附益于其后它书或然也而此未必也西汉儒林传言涂恽授河南桑钦君长尚书晁氏言钦成帝时人使古有两桑钦则可审为成帝时钦则是书不当见遗于汉艺文志也抑余又有疑于斯水经述作徃徃见于南北分裂之时借曰旧唐志可据则作者南人注者北人在当时皆有此疆彼界之殊又焉知其详畧异同不限于一时闻见之所逮也嗟夫古今有志之士思皇极之不作伤同风之无时又焉知其不寓深意于是书也然则景纯也道元也正父也是或一道也然以余观正父之慱洽多识其见于他著作者葢有刘原父郑渔仲之风中州士之巨擘也是书虽因宇文氏之感发而有以正蜀版迁就之失其详于赵代间水此固景纯之所难若江自寻阳以北呉松以东则又能使道元之无遗恨者也伯修生车书混一之代身为史官年学俱富于金人放失旧闻多所收揽而是书又有闗于职方之大者故余所愿附着其说焉而不知其妄也  

司马子微天隐子注后序【`呉澄`】  

司马子微天隐子注一卷八篇天隐子亡其姓族邑里或曰子微托之者也夫黄老之说始自黄帝老子太史公老子列传则称其以自隐无名为务至其道乃曰无为自化清净自正无他异也当汉初黄老盛行至武帝又好神仙文成五利之徒迂诬怪谲之士神光巨迹千变百幻虽尝一致桥山之祠欲追黄帝之遗风者独不及老子神仙方技岂又与道家戾欤东汉以来世之儒者方以天文卦候为内学而为天子公卿之所宾礼甚则啖于鬼道左慈启之葛玄绍之玄之后则有郑君郑君之后则有葛洪葛洪之后则有陶弘景洪与弘景本儒者当天下多故欲自纵于方外逸民之间一传而王逺之再传而潘师正三传而呉筠司马子微考其学今天隐子之所述已尽之矣予观天隠子冲澹而闲旷虚靓而寡欲黄老之遗论耳然而龙虎铅汞抽添吐纳之事未之及也岂或秘而不言欤夫以老子之修道养寿虽太史公犹不尽信又况后世之迂诬怪谲者可必得而悉征之欤自今道家而言彼谓性宗儒者则曰此心也必主于觉彼谓命宗儒者则曰此气也必保其纯一天人达性命因其血肉口鼻之粗而得与造化溟涬同入于无尽尽之妙此古之人所以长生而不死者岂或别有其术欤不然天隐子之学亦止于是而已欤或曰孔子尝师老子吾圣人葢尸假者也特以语怪而不言故曰述而不作敏而好古窃比于我老彭老则老聃彭则彭祖也虽然老子东周一柱下史耳幽王时有伯阳父显王时有史儋本是二人且不与老子同时老子固寿矣太史公欲合伯阳父史儋为一人且为老子则亦疑弗能定也彭祖本大彭氏国陆终氏第三子当尧时始封又国语曰大彭豕韦则商灭之注谓在武丁时自尧至武丁中兴上下且七八百年亦无縁大彭之国自兴至灭止当彭祖一世世之言彭祖寿者吾又可得而必信之欤葢孔子所言老彭自是商之贤大夫不谓老聃彭祖也老子甞问礼矣彭祖者竟何为耶岂或果有养生之说耶呜呼吾圣人未尝言养生然亦未尝不养生礼者所以节其动容周旋乐者所以发于咏歌舞蹈礼乐不可斯须去身无非养也固未甞以养生言也天地阴阳阖辟屈伸之变亦何所不有夫又何谓乎尸假矣哉  

## 文章辩体彚选卷二百九十一

（明）贺复征 编  

○序十一  

灵棋经解序【`明刘基`】  

昔者圣人作易以前民用灵棋象易而作也易道奥而难知故作灵棋以象之灵棋之象虽不足以尽易之藴然非精于易者又焉能为灵棋之辞也哉灵棋之式以三为经四为纬三以上为天中为人下为地上为君中为臣下为民四以一为少阳三为太阳二为少阴四为老阴少阳与少阴为耦而太阳与太阴为敌得耦而悦得敌而争其常也或失其道而偶反为仇或得其行而敌反为用其变也阳多则道同而相助阴多则志异而相乖君子小人之分也阴阳迭用体有不同而名随之异变易之道也易之取象曰车曰马曰桷曰矢曰鬼曰狐之类推而达之天下之物无不该矣曰马矣而又化为龙曰水矣而又以为云变易之义也非通天下之赜者不识也故曰灵棋象易而作也非精于易者不能也予每喜其占之验而病解之者不识作者之旨而以世之卜师之语配之故为申其意而为之言若夫以为黄石公之授张子房之受则传无其文史无其实不敢从而附会之也  

水经序【`王祎`】  

水经汉桑钦所作艺文志缺弗录而隋经籍志有两水经一本三卷郭璞注一本四十卷郦善长注善长道元字也然皆不着撰人氏名旧唐志乃云郭璞作宋崇文总目亦不言撰人为谁但云郦注四十卷亡其五至新唐志始谓为桑钦作又言一云郭璞作葢疑之也按前汉书儒林传古文尚书涂恽授河南桑钦君长晁氏读书志谓钦成帝时人也今以其书考之济水过寿章即前汉寿良县光武所更名又东北过临济即狄县安帝所更名荷水过湖陆即湖陵县章帝所更名分水过永安即彘县顺帝所更名则其书非作成帝时若顺帝以后人所为矣又其书言武侯垒又云魏兴安阳县注谓武侯所居魏分汉中立魏兴郡又云江水东径永安宫南则昭烈托孤于武侯之地也又其言北县名多曹氏时置县南名多孙氏时置是又若三国以后人所为也又云改信都从长乐则晋太康五年也又河水北薄骨律镇城注云赫连果城则后魏所置也此其书又若晋后魏人所为也意者钦本成帝时人实为此书及郭郦二氏为传注咸附益之而璞晋人道元后魏人也是故山海经禹益所记也而有长沙零陵桂阳诸暨之名本草神农所述也而有豫章朱厓赵国常山秦髙真定临淄冯翊之称尔雅作于周公而云张仲孝友苍颉篇造于李斯而云汉无天下要皆后人所附益非复其本文然则水经为钦作无疑葢久而经传相淆而钦之本文亡矣本文虽亡可不谓为钦作哉通典谓郭注多疎畧迂怪而已不传今郦注四十卷固完而旧本往往失于迁就有错简金蔡正甫氏尝作补正三卷而亦不传今唯郦注旧本犹行而已夫天地之间唯水为多故水者地之脉络也大川相间小川相属而凡郡县州道瓜列棋布皆因水以别焉地理之书始于禹贡而禹贡之分九州岛必主山川以定经界诚以山川之形绵亘无易州县之设更革不常故兖州可移而济河之兖不能移也梁州可迁而华阳黒水之梁不能迁也此禹贡所以为万世不易之书也后世史家主于州县以为书州县更革其书亦遂以废而不传以彼之易于不传则水经之书其果得而废之欤大抵此书所引天下之水百三十有七江河在焉而郦氏注引枝流一千二百五十一其源委之吐纳沿路之所经纒络枝烦条贯甚伙搜渠访渎靡或漏遗总其概而览之天下可运于掌矣故自禹贡以后此书最为近古而不可废岂亦所谓万世不易者欤顾世之为地理学者莫不即迩而昧逺就简而惮烦而卒亦纷纭而无所据桑氏之学废不复讲乆矣不亦惑哉故予因为序论以致予意抑予之力岂能重其书览者考其迹求其故而观其会通必有能识其要者矣  

中说考序【`崔铣`】  

序曰中说之作也何传之难而湮之易乎知者寡而罪者众乎由魏晋而来天其闭道也已矣是故长玄虚而盛斋戒竞杀伐而攻谖诈言道则惟空寂为文则饬藻丽而王氏仲淹者出独师孔子言宗论语述凖六经学修于治治求其本邦昌则献其谋邦欲乱则退而懐之秦汉而下其罕若人之俦乎罪之者曰僣经也拟孔子也夫学不师圣将奚则焉古不云乎非先王之法言不敢道非先王之徳行不敢行法圣人而谓之非何也昔夫子之时坟典丘索纷如也诗且三千篇列国之史叛经四代之礼乐兼学之夫上古之治朴而陋不可复也中古之治文而骄不可由也存其文质之中不俚以倨不华以伪简可习也约弗乱也其诸夫子之六经耶是故桑中鹑奔可参雅颂斥君悔谝可殿典谟假仁窃礼可与存义气变漓而事改化消薄而式微吾不可如之何也已而彛伦攸斁将欲捄于文创不巨则痛不深惩不刻则劝不勇存其正以形其非鉴于乱以有其治譬诸膏梁药石养生者弗偏废也自汉而后道降矣治驳矣文则烦以芜矣而是非得夫之故宜察史氏之述最若马迁班固者疵谬不殚举视丘明且劣矣夫两汉尚行尊经寜无一言之几于道者不然则民彛其遂泯乱欤故仲淹其有忧世之志乎而其续经俱亡中说十篇醇驳相淆又或依仿论语为书读者厌之铣为别白其词权量其旨类分为三曰内曰外曰杂内篇九篇义美文驯外篇九篇词若夸张义亦错杂其余放言不伦疑出后人所附润为杂篇削杜淹之诞为世家凡二十篇间为发藴纠失曰释然后仲淹之书真赝粲列可以羽翼孔氏传诸其人  

文苑春秋序【`崔铳`】  

说者曰孔子删书为首篇今存者伏生二十八篇传信可也晋人晩出之书传疑可也凡书所录事之大与变者乎世小节亡与焉尧典禅也甘誓世也汤武伐也盘庚迁也大诰摄也顾命防也吕刑衰也文侯之命乱也王熄而伯兴故秦誓终也自秦以上为封建自秦以下为郡县封建者与人共天下其威福也公郡县者其君擅天下其威福也专君臣之交礼乐之布风俗之流人才之成是以相逺葢宇宙之大限也夫善恶有惩则劝戒孔昭纪载皆实则谖伪莫售君子有恃而长其徳小人有畏而戢其奸文之修则人乐玩道是载则书久存由汉而来史纪其事儒阐其义文士骋其贯智士申其辨然而诡诞害教浮华亡用者错列而兼存之世之选者非不欲采其简要用省观览也鲜有志夫子而法尚书者隋王仲淹氏出道丧文靡久矣抗志续经其籍亡传焉后人诛絶之者胡为乎已甚也铣慨慕其意窃欲取汉帝伐楚之告迄于我皇祖攘夷之檄名曰文苑春秋以明文之正以尽代之故是故气之淳漓词之简烦事之经竒理之粹驳言以知政政以观徳而天谋可稽矣弃官林居十有四年犹无暇及也嘉靖丁酉春复读通鉴兴亡是嘅乃录百篇畧表作者之志将俾后之观者因绪以探端玩文而摭质上悟天运之因革下究人道之终始存惟忧勤丧则骄逸好问者昌自用者亡豫塞祸源永由治轨庶几古人修经之遗志云  

广文选序【`刘节`】  

序曰广文选何广萧子之选也何广乎萧子之选也萧子之选文也为赋赋之目有十四为诗诗之目二十有三为骚为七为诏为册为令为教为文为表为上书为启为弹事为笺为奏记为书为檄为对问为设论为辞为序为颂为赞为符命为史论为史述赞为论为连珠为箴为铭为诔为哀为碑文为墓志为行状为吊文为祭文为类三十有七可谓选矣然或遗焉是故广之以备遗也孔子曰有天地然后万物生焉是故始之天地天地广也鸟兽草木皆物也鸟兽选矣草木遗焉是故次之草木以广遗也夫赋诸目具矣弗目者遗是故次之草木以广遗也夫诗六义备矣逸诗诗之遗也广之自逸诗始补亡无矣操乐府之遗也谣杂歌之遗也广之诗斯备矣夫诏王言也玺书赐书勅谕皆王言也广之类也策册类也策问诏类也广之以从类也疏上书类也封事议对皆疏类也广之以从类也对策对厥问也策问诏类矣对策对类也广之从其类也而文则无矣问次于对有问斯有对也广之亦类也夫记者序之实也传者史论赞之纪也说者论之要畧也哀辞者哀之绪余也祝文者祭告之大典也是故广之广其类也夫文犹赋也诸类具矣弗类者遗是故次之杂文以广遗也夫骚作于屈宋者也九歌遗焉九章遗焉九辨遗焉景贾以下不录也汉诏盛矣选其二焉遗者多矣是故广之以备遗也表笺启檄畧矣奏记设论箴赞畧甚矣史论述赞畧益甚矣铭也颂也诔也古而则者遗矣书序之遗犹夫铭也论之遗犹夫书也碑文之遗犹夫论也诸类之遗犹夫颂也诔也故今考之文之遗犹夫诗也十六七也诗之遗犹夫赋也十四五也赋之遗犹夫骚也十二三也是故广之以备遗也夫然犹或遗焉典籍散亡存十一于千百广之云者殆庶几焉者也夫文辟之水也选之者如导水而聚之者也是故海水之聚也广其选者如导水而聚之海者也吁难言也  

刻战国策序【`李夣阳`】  

嘉靖二年秋七月河南省刻其战国策成或问战国策叛经离道之书也然而天下传焉后世述焉何也李子曰策有四尚尚一足传传斯述矣况四乎四者何也录徃者迹其事考世者证其变攻文者模其辞好谋者袭其智袭智者谲模辞者巧证变者会迹事者该是故述者尚之君子斥焉斥者何也以比之经则畔揆之道则离也自秦籍之焚也三代之迹芜矣是策也国列政具巨旿细昈人详物丛采之足以备史资之足以弘识记之慱洽谈之竒佹故曰迹事者该而其为书也立从横倡捭阖势利啖轧谗狂倾夺无复亷耻是非之心今观其时如羣儿一饼争获自矜于乎先王之礼乐刑政至是乎蔑矣故曰证变者会遂使仁义晦塞横议胶固申韩为哲仪秦是师狙诈者理其绪揣摩者窃其矩陷挤者规其险谬诐者程其欺故曰袭智者谲文叔有言髙下相求阳纵阴闭其情隐其辞妙是策也有竟日之难辨而一言之遂白者是以文卿墨儒服其意渊躭其体简转者法其宛谛者祖其透葢言巧也故曰模辞者巧李子曰予读战国策而知经之难明也经不明则道不行何则巧以贼拙谲以妨直时变世悲伤徃忧来夫俗成于尚士壊于縁尚者乐其同縁者惮其改传者安于习述者狃于袭虽知其非骎骎入之矣佛老其类也或问周何以有战国也李子曰文祸之也先王以礼之必文也制辞焉出乎迩加乎逺通乎其事达诸其政广之天下益矣于是重辞焉流之春秋号曰辞令其末也弊巧谲相射遂为战国曰读其书者诚文焉可矣不骎骎入之乎李子曰嗟予曷知哉予曷知哉反古之道者忠焉质焉或可矣是年也监察御史澶州王君会按河南则谓李子曰史之义得失列刻其策以观来者曾氏所谓因以为戒者也  

重校汉梁王太傅贾谊新书序【`黄省曾`】  

汉文帝时知治体者无如贾生夫所谓知治体者非曰治而知治乱而知乱也葢未治而知治未乱而知乱察之于无形迎之于将来若扁鹊之射疾者然其步动举徙康和无恙也而藁离死夭之候皆早审而预彰之及其终也不爽毫介所谓知治体者也昔者周公太公相与论治周公亲亲太公曰鲁自此削矣太公尊贤周公曰有齐者亦必非吕氏也厥后鲁公以削至于仅存三十四世而亡齐日以大至于霸二十四世而田成子夺之国卒如太公周公之言所谓知治体者葢若此夫亲亲尊贤为国之大务也而末流之弊尚不能捄况乎汉廷本末舛逆首尾衡决国制抢攘者贾生安得不忧之也生所论列从否皆验终汉之世不出乎诸疏之见生真所谓通达国体者也夫国家所贵于用贤者谓其无形者可救将然者可化奈之何汉之人不知生也其綘灌东阳侯冯敬之属乃毁生年少初学擅权纷乱天子由是疎之譬之人抱必危之疾乃遘扁鹊以施治而庸工者争排去之其如疾之人何彼绛灌东阳侯冯敬之属造酿国祸不足道矣独惜贾生稽本天地验古案今日夜焦焦然以虑治人之国而人不之用也虽然绛灌东阳侯冯敬尊官大爵固显于当日至今学士大夫羞谈之贾生困落无聊以死而束髪以上稍知贤善者即慕生焉然则声名于万世者固非须臾之荣可同而语也昔在金陵侍郎何公子元觞予而论治也读予所定荀氏五篇乃扬杯而叹曰嗟乎贾生之书传之者章阙而文缪矣谓予宜正之也又踰八年而得宋之建寜本及故所藏皆五十八篇与班固言合乃互定之俾完善可读惜哉何公已没不覩厥成何公忧国终老不衰故于贾生数数然也或疑新书文繁若后人附之子曰不然此谊之草创定于平生者也及其上书约畧陈之尔未言者不能尽之于王庭也  

汉中大夫陆贾新语序【`黄省曽`】  

甞读赵宋书谓汉氏圣道灭替鲜寡儒者予不然之汉去仲尼不逺七十子之徒化教未泯虽海内裂战不息而齐鲁之地且弦歌彬彬然赵宋时有之乎易诗书礼春秋皆当时萌芽授承之不有儒者曷传之乎予常谓仲尼之道明切允实在汉初尚可表见不似后儒谈玄旨妙慌忽奥杳使新学无可践据去洙泗太益背逺者也夫子之言性与天道不可得闻而后儒乳口即言性与天道嚣嚣洋洋皆以为圣人可旦夕骤企夷考其心行则徃徃与盗跖等由不得其门而沉陷异端伥狂肆求之也即如中大夫陆贾所撰新语其曰天地万物以地养之圣人成之功徳参合而道术生焉则与天地设位圣人成能之言何异其曰纲纪不立后世衰废于是圣人乃定五经明六艺承天统地即诗亡而后春秋作之义也其曰守国者以仁坚固佐君者以义不倾仁者道之纪义者圣之学即亦有仁义之旨也其曰法令非所以劝善故曾闵之孝夷齐之亷岂畏死而为之哉教化所致者即君子徳风之说也其十二篇中仲尼治平之道数数彪显茍非当时多贤风兴而濡染之安能语之若此也然则谓汉无儒者此固促衷浅目而不可与言大方通人之理者也汉氏经术至于立官颛门令仲尼之道絶而复传于后贤者皆陆贾创启之功也乃序而藏之以告论世者焉  

山海经后序【`杨慎`】  

左传曰昔夏氏之方有徳也逺方图物贡金九牧铸鼎象物百物而为之备使民知神奸入山林不逄不若魑魅魍魉莫能逄之此山海经之所由始也神禹既锡玄圭以成水功遂受舜禅以家天下于是乎收九牧之金以铸鼎鼎之象则取逺方之图山之竒水之竒草之竒木之竒禽之竒兽之竒说其形着其生别其性分其类其神竒殊彚骇世惊听者或见或闻或恒有或时有或不必有皆一一书焉葢其经而可守者具在禹贡竒而不法者则备在九鼎九鼎既成以观万国同彼象而魏之日使耳而目之脱輶轩之使重译之贡续有呈焉固以为怛而不怪矣此圣王明民牖俗之意也夏后氏之世虽曰尚忠而文反过于成周太史终古藏古今之图至桀焚黄图终古乃抱之以归殷又史官孔甲于黄帝姚姒盘盂之铭皆缉之以为书则九鼎之图其传固出于终古孔甲之流也谓之曰山海图其文则谓之山海经至秦而九鼎亡独图与经存晋陶潜诗流观山海图阮氏七录有张僧繇山海图可证已今则经存而图亡后人因其义例而推广之益以秦汉郡县地名故读者疑信相半信者直以为禹益所著既迷其元而疑者遂斥为后人赝作诡撰抑亦轧矣汉刘歆七畧所上其文古矣晋郭璞注释所序其说竒矣此说之传二子之功与但其著作之源后学或忽故着其说附之筴尾  

秦汉文序【`王宠`】  

嘉靖癸未呉可泉先生来刺我邦宪古振文式崇化本数进诸生馆下追琢砻厉范以矩矱越明年出所编次秦汉文授之读既受卒业宠跽而请曰是编何居先生曰五经其炳矣日月宇宙弗可湮已近古而闳丽者其秦乎其汉之西京乎今士以文进古之制也而业之者弗古是程吾惑焉攟摭经传茍以徼于有司其尤疵者口耳乎帖括剽裂乎占■〈亻毕〉秦与汉无庸及焉吾怪其涉其流而不饮其流也将浚之使邃辟之使廓而毋用是謭謭促数也文其有倡乎宠曰然则左传国语尚已何遗焉先生曰左传国语其旨奥其辞简其为书也聨属而成章经之翼也小子识之尔乌得而选诸宠曰然则西山真氏之所辑者不既韪乎先生曰夫文也终始有体节奏有变繁简有裁经纬有章辟之乐焉一音弗备乐弗谐矣吾窃疑其析而不属也离而不理也惧学者之窥其一而遗其二也宠曰然则东京以后不亦有可录者乎先生曰气未见其浑也体未见其雅也间有之吾惧学者之作法于凉也故畧而仅存焉宠既闻命为之刋其讹而是正之郡人汤氏愿而好修请以梓梓成宠敬以所闻者载诸首  

汉文选序【`田汝成`】  

周衰先王仁义礼乐之教其实不布于治功而华散于文墨缙绅之流操觚引翰者各以所得恢张绪余垂声艺苑葢起自嬴秦盛于汉魏袭于六朝靡漫极矣传曰文武之道未坠于地贤者识其大者不贤者识其小者然而先进之识抚其实后进之识猎其华吾因是而知先王教泽涵濡波及后世者至深逺也梁太子萧统监抚之余招徕才彦玄览前载芟秽披珍存什一于千百分门萃类为书三十卷题曰文选自唐以来文章者家视为标凖鸿儒硕学罔不取材可谓总七代之英灵流万古之膏馥矣宋时学者不解文诠妄加参驳谓统拙文陋识去取违宜若董仲舒之对制刘向之叙战国策王羲之之记兰亭陶渊明之赋闲情则遗而不录相如赋上林引卢橘夏熟扬雄赋甘泉叙玉树青葱则概收之而不辨其缪以此谯统襮瑕掩瑜不原述作之旨统不云乎若以立意为宗不以能文为本者今之所撰抑又畧诸葢能文固先于立意而立意者未必专于为文故议闗国是事载史官虽董贾之言亦所不采若体属词章思归藻翰即扬雄符命又何择焉大抵选例崇葩华而畧简澹执规鈲而齐体裁是以考辞按部稚若连珠大篇短章咸归秾郁故诗如渊明文如兰亭非不皎然清逸也苐使掇入集中揆之诸家览非一体矣若夫闲情一赋明为白璧微瑕葢处士兴寄冲寂不当学步艳词劝百讽一自舛平生若以渊明之故概奬为佳是寳夏后氏之璜而忘其考也上林甘泉宗工杰构乃直以片缪致蠲是憎蚁鼻之缺而弃纯钩也况统集众见以取裁可否于甲乙者必且审矣而一以谯统不亦固哉迩来更有文选增定广文选诸编自附于统弥缝其阙而匡救其缪殆谓末学肤受不知而作较之宋儒抑又甚焉故愚尝谓文选一书譬之园林也怪石蟠松竒花异卉以延赏适而已楩楠豫章非所植也又譬则散乐焉呉趋楚舞擫管弹丝以娯眺听而已而一唱三叹以雅以南非所陈也述作之旨机轴存焉执是而求则羣疑可释矣唐时李善始为笺释吕延祚病其未备乃集吕延济刘良张铣吕珦李周翰五人重加疏解后人并善注而传之名曰六臣注凡六十卷葢皆奏进于玄宗者故称臣焉  

越絶书序【`田汝成`】  

越絶书一十五卷凡十有九篇为内经者二内传者四外传者十有三或曰作于子贡或曰子胥岂其然哉内经内传辞义奥衍究达天人明为先秦文字外传猥驳无伦而记地两篇杂以秦汉郡县殆多后人附益无疑也本事篇序则又依托春秋引证获麟归于符应若何休之徒为公羊之学者故知是书成非一手习其可信而畧其所疑亦可以苴捭史氏之阙脱矣其曰越絶义含两端或曰竒絶或曰断絶句践困惫余魂弱身强志转败为功得非夷裔雄材旷世竒事乎故解者曰絶者絶也谓句践时也诚积于中而威发于外内能约已外能絶人故曰越絶齐将伐鲁仲尼耻之子贡一出而动四国遂以兴越灭呉乱齐伯晋鲁恃以无恐而春秋所纪二百二十四年诸侯之事适以于越入呉终焉故解者曰圣人发一隅辨士宣其辞圣文絶于此辨士絶于彼故曰越絶愚谓二说殊科咸从臆决折衷确贯则前说为优呉越保界遐陬势同唇齿持信义以相恤则败亡之祸安从生哉而互为窫窳日寻戈矛隙剧仇深一施一复兴废之际天人昭矣方呉之初伐越也岁在牵牛史墨占之以为越得岁而呉伐之必受其咎越人迎击阖庐殱焉是呉之违天也是以有檇李之辱夫差畜愤父雠冀于必报人谋定矣越虽得天未可逞也句践不纳范蠡之谏而先事袭之讫用大败是越之违人也是以有会稽之辱越王卑词厚礼请成于呉呉人许之殆天意焉而越王苦身焦思约已阜民折节贤豪缮饬备利范伯治外大夫种治内计然画策明于阴阳天人合矣夫差方且恣其滛心穷购奢靡疏子胥而昵宰嚭忠佞倒植当是时人有言宰嚭死者仲尼曰否否天生宰嚭以亡呉也呉不亡嚭将无死嗟乎天人之度不更昭乎终以勤兵逺畧而越乗虚捣之呉是以有姑苏之辱其时越犹未能即有呉也而与之平夫差茍有志焉或能以一旅自奋而觳■〈觳，束代殳〉跧安余身无几越且假仁徼誉取舍循方人事备矣天眷殷矣呉是以有甬东之辱嗣是越势益张威振上国会诸侯于徐州主归侵地天王致祚比迹桓文鸿烈徽名弹压宇内谓之越絶不亦宜乎夫呉越比壤而封呉之视越也犹扰虎也跳梁不出楯槛之间其大小强弱不敌明甚然呉以强大而败越以弱小而兴形势非偶安所论哉善乎范蠡有言持盈者与天定倾者与人夫差拙于持盈而句践工于定倾则其兴废之际又何疑焉太原孔子督学两浙得是书而悦之曰入其疆而不习其故非学也校其讹舛而付梓焉以予为呉越之遗黎也属序于予为之引端若此而归之天人之度焉呜呼顺天者祥逆天者殃修人者昌怠人者荒岂惟呉越为然特以考百代之推迁其故可立覩也  

## 文章辩体彚选卷二百九十二

（明）贺复征 编  

○序十二  

重刻吕氏春秋序【`明王世贞`】  

吕氏春秋一曰吕览故秦相国文信侯不韦与其客所著书也当书成而不韦县之咸阳市肆曰畴有能损益一字者予千金而竟莫能损益一字也其书今颇行属传梓久不能无讹误而云间宋光禄邦乂徐太学益孙辈相与校订重梓之而问叙于余余读之未尝不掩卷三叹也穆叔之次立言于品三而操觚之士若为之小屈然子桓以雄豪创起鼎革间顾欿然不自挟其有而以经世大业不朽盛事举而属之文章彼诚有以见之也不韦者一贾人子尔操子母之术以间行于秦而得志焉举秦之国于股掌间挟其劲东向而瓜剖天下位相国号仲父爵通侯十万户彼岂有所不足哉而顾孜孜焉思成一家言以与诸儒生角而割后世名此犹未也不韦固庄生所不道庄生之识至欲齐死生平物我举一切有为之迹而空之乃亦孜孜焉而务欲成一家言度其于辞不工不止故夫古之称立言者未有不为名使者也且以不韦之诡谲狙诈岂其果与闻于道而其客亦务相尚为权竒错厕于鸡鸣狗盗之雄虽间采圣贤之长辞以文之即中夜一静思念其言于所为之迹有不淟涊汗浃者耶惟其机心之发触而为机言核削之于申韩辨巧之于仪秦有不知其所以合者则固其恒也且也不韦之所为千金者再耳一用之而聋瞽秦王割其国柄再用之而聋瞽一世之士而割其名虽得之而佹失之虽失之而终微得之不韦固贾人子要亦其雄哉宋子徐子与其侪二三子俱能文章嗜古若渇慕先圣不以人废言之义而梓行之所谓芙蓉发于淤泥采之而已置淤泥勿问可也  

合刻管子韩非子序【`王世贞`】  

汝师之为诸子于道好庄周列御冦于术好管子韩非子谓其文辞亡论髙妙而所结撰之大旨逺者出人意表而迩者能发人之所欲发于所不能发顾独管子韩非子不甚行世即行而其传者多遗脱谬误读之使人不胜乙徃徃不尽卷而庋之髙阁于是悉其赀力后先购善本凡数十穷丹铅之用而后授梓梓成谓世贞曰子其序之世贞曰唯唯夫敬仲欲存纠于齐不得改而縳于小白卒相之为天下万世荣非子欲存韩于秦不得改而走秦卒受僇为天下后世笑夫见荣之与见笑于人也奚啻隔霄渊虽然是二君子者其始寜不欲出竒捐生以殉所事哉然而竒有所不得不屈竒屈而生有所不得不爱爱生而欲有所自见则不得终避仇敌甘心焉而臣事之夫二君子者其所以爱生一也然而有相有僇者何也齐不成覇形而桓公之覇心发则机合机合仲不得不重秦并天下之形成亡所事非而非以并天下说之欲胜其素所任之臣而自■〈扌玄〉功则机不合机不合非不得不轻夫岂唯轻而已秦之幸非之利秦以不若虞非之利韩逺也今夫始皇者固暴伉嗜杀人也然其明智寜出齐桓下鲍子一荐仲而立相李斯一间非而立僇非二子之工于荐与间若是也势也夫势之所在则天也天不欲南洚楚北洚戎狄而蚕食周故委仲于齐以为周屏翰天不欲硕果韩芽五国弃而授之秦而转授汉故听非子之廋绁仰药而不之恤夫鲍子者助天为福者也非能为福者也李斯者助天为虐者也非能为虐者也然则管子与非子材班乎曰恶乎班夫管子者太公亚也太公所毘父子皆圣辟其用国三分之二也而以当必涣之受管子之毘中人也其用国九分之一也而以当方劲之楚与戎狄然则太公伸而周王管子抑而齐覇周不太公不废王齐不管子不为覇固也不然而管子之书尚在其论四维辨心术亦寜无敬怠义欲之微旨一二乎哉孔子葢深知之故慨然而叹曰如其仁如其仁世固未有不仁其徳而亡其功者非子之所为言虽凿凿衡名实推见至隐而其伎殚于富强而已秦不用非不害为并天下以秦之守守之必亡用非可以并天下并天下而以秦之守守之无救亡夫并天下之与亡俱等亦安所事非子是故非子之于覇若不足而管子之于覇葢有余也然则文殊乎曰不殊也管子齐巨卿也诸法语名迹门人家老能笔之稷下之学士大夫能饰之其于文也辨而核肆而典能为战国始者也韩非子韩之疎属公子也有所著述以发其蓄而鸣其不平其于文也峭而深竒而破的能以战国终者也毋论吾洙泗家言以较鲁儒之左凖右绳差不类然何至搉名法家苛察缴绕错若惠施公孙龙之汜滥诡誖哉其言各十余万而赢度不能无傅而小有益者要之非西京以后传益也吾故曰不殊也葢管子之言后见汰于孟氏而极于宋韩子之言太史公若心喜之而列之老子传唐以尊老子故析之宋以绌老子故复合之其析其合要非以为韩非子也嗟夫儒至宋而衰矣彼其睥睨三代之后以末世无一可者而不能不心折于孔明乃孔明则自比于管子而劝后主读韩非子之书何以故宋儒之所得浅而孔明之所得深故也宋以名舍之是故小遇辽小不振大遇金大不振孔明以实取之是故蕞尔之蜀与强魏角而恒踞其上嗟夫汝师之所为合刻也其悠然而抱膝也毋乃有世思哉汝师曰否否吾嗜其文辞若荐三臡者以味荐而已矣  

尺牍清裁序【`王世贞`】  

夫书者辞命之流也昔在春秋游旌接毂矢扬刄飞之下不废酬徃■〈女间〉婉可粲故草创润色既非一人谋野禔邦以为首务然而出疆断割因变为规寄文行人之口无取载函之笔离是而还书郁乎盛矣用亦大焉故■〈矢敫〉箭聊城则百雉自摧奏章秦庭则千槖尽返少卿舒郁于毳帐子长扬泯于蚕宫良以畅人我之懐发今曩之藴或扬扢沉冥或掊折疑豫或诱趍启蔽或释诅通媾走仪秦于寸管组丘倚于尺一思则川至泉涌辨乃云蒸电■〈火霍〉其盛矣哉然皆舂容文章汪洋菀翰鴈距弱云路虞其修阻鱼腹狭波臣付以沉浮则有黄麻薄禠缄苏固蜡烂熳数行遥裔千里蓄止寒暄情专问慰只事兴端片物托绪毛生为舌墨卿代面醉渖漓漇巵言熹微其造色也烱兮隋珠之忽投其寄悰也袅兮春丝之不断是用河岳虽移漆胶愈结徘徊吟咀情事更絶明月宛其依懐白云停而不飞斯则晋客玄谈之委致齐梁纎语之极规也西蜀杨用修少游金马晩戍碧鸡倾浮提之玉壶然太乙之黎杖渔秇猎稗积有岁时爰荟斯篇凡十一卷命曰尺牍清裁或因本寂寥或删芟繁积其见文选诸书者不复更载丽砂的砾等谢氏之碎金玄圃峥嵘掩琅琊之羣玉客有赍示余甚旨之苐惜其时代名氏徃徃纰误所漏典籍亦不为少乃稍为订定仍加增葺及自唐氏迄今词近雅驯亦附于后更为二十四卷藏之椟中于乎坟典既逺清徽多秘陈惊座之十束逓供刘南昌之百函俱发流映前史以为美谈今皆阙如况其下者余既惭半豹寜免鲁鱼故繇中郎酷私王充之论亦是卿家子云覆瓿之业耳  

刻韩非子序【`刘鳯`】  

韩非子书学者多有之太史公悲其知说之难而不自免夫非之言则足以死而已尚安咎乎始非与李斯俱学斯自以为不如斯显于秦矣而求入焉一栖两雄是将欲免乎哉且其言智术能法之士与重人者不两存也可以宠过诬者公法而诛之不可宠过诬者私剑而穷之斯者非重人耶非于立谈间遂欲矫其情行而退之斯又安得不逞其憾而隐忍为也故非者刻核人也并其身而不顾其论进说者之情备矣俟上之所向而以吾说当之是愈疑主而不敢轻任吾说也可危也谓人主之左右举非伯夷而与愚不肖论贤智是显言树怨羣臣而不自图可危也谓人主所以驭臣当操法术如束湿如御奔可危也深言人主以所不任备所任所使备者即所备也可危也谓君失一臣得百上下之间惟以先发为务可危也夫察见至隐语及上之所讳皆可畏忌者而非尽之欲自全也难矣故率非之说使人主偹臣下如严敌虽甚骄惰之主茍得闻之未有不惧者也惧则思思则不敢委其枋于下使专壅已是其庶乎哉故名法家言大扺能强主心而忍其下厚于猜而不敢自恃臣子之恩薄而疑畏之迹深有以刻而失之者矣未有以懦而蔽焉者也是名法之所长也今夫玉巵至贵也通而无当则不可以盛酒瓦甒之贱而不漏则人将安注浆哉故王道者玉巵也而不能如刑名之易效者谓无当则不可徒贵也商申韩三子皆大畧同术独申不害者用韩之小国而能终其身治强且无患鞅虽以其身覆而秦遂日以兴韩则徒托之空言而已呜呼亦其遇不遇耶然非者韩之孽子也而卒欲覆韩其不务维城抑何甚也鞅魏人也欺公子卬而虏之推是心也固呉起乐羊之不若也其疑人主而自薄也术之敝若此何怪也惜不害书久逸故申子者吾不得而见之得见二子者亦可以明名法之利害矣  

孙子书校解引类序【`赵本学`】  

天地间有人则有争有争则有乱乱不可以鞭扑治也则有兵兵之为凶器不可以妄用也则有法其事起于斗智角力也则其法不得不资于权谋用兵而不以权谋则兵败国危而乱不止君子不得已而用权谋政犹不得已而用兵也用之合天理则为仁义合王法则为礼乐故管仲霸者之佐用兵释实而攻虚释坚而攻毳释难而攻易以驩虞为道假尊周为名要纯乎权谋而已耳孔子称之曰如其仁如其仁何欤葢人虽权谋事则仁义也诸葛亮澹泊以明志寜静以致逺此存心养性之言也躬耕南阳不求闻达此尊徳乐道之行也至于用兵知孙权之本为汉贼而姑结与为援刘璋宗室也而掩取以并其军仲达不战遗巾帼以激之郭模诈降泄人语以间之盛兵昼行夜攻遂阳以袭之息鼓偃旗开门却洒以疑之事虽权谋心则仁义也若宋之韩琦范仲淹寇凖宗泽李纲岳飞于金主战而不主和权谋无所不至求其人则金玉君子忠厚正直一言一行无非圣贤正心修身之法王钦若江伯彦黄潜善王伦秦桧之徒于金主和而不主战未闻一启权谋之口求其心则犬彘小人奸回险薄滔天之恶无不忍为以此观之可见正用权谋以复君父之仇安四海之民者实为儒者分内事而致知格物之功明经学文之暇不可不兼读其书而潜究其理也古人着兵书凡四十余家存者今有其七孙子十三篇实权谋之万变也数千年来儒者未尝一开其扄钥虽有曹操李筌杜佑杜牧王晳贾林张豫郑友贤张贲刘寅郑灵等十五六家之笺不过粗畧训义茍且引证加以讹谬相承古文渐失迨至于今凡用兵者无所于法庸非治乱所闗一大缺典乎学不自量窃重为校雠而通释之又取古人一二已行之事以证其下名曰校解引类使四方经生学士皆可以读之而不难夫自三代之后儒者不知兵其故皆以孔子不答卫灵而因以为讳殊不知春秋之时天王在上诸侯无合义之战亦无问兵之体其不答也固宜今日不答于卫异日固请于鲁使孙子生鲁鲁君用之以诛陈恒而明王法孔子岂不以鲁为义孙子为贤乎汉唐晋宋及我圣朝天下一统礼乐征伐自天子出傥遇国家有难出而主兵何不可之有猥云徳化不当用兵此迂儒保身之谋卖国之罪也学注其书又恐文士惑不解故复推其说为之序  

注参同契序【`徐渭`】  

徐君景休所注参同契存而诸家云亡者以偶不谅古人著述之体故也后儒于书句句而训之章章而贴之故经自为经体而注自为注体古人则不然其注经也取于明经而已注之之体不章贴而句训编而次之之人亦无从章析而句分兼之作述之手韵调不逺古今相隔考问无由指存为亡转传转信矣景休之注之湮也坐于是景休之注湮而魏公之经亦泯拔景休所以起魏公也诸家言经者欲拔景休而不得甚至欲分四言为经五言为注是止冯字数以别唱随遂起呉伧妄裂亚掇如万手缫丝不胜其乱好古者尚谲又从而谬序以信之注未及还经且尽失予觉其然乃取庐陵陈氏所注分章上下久之一日试挈某篇相印一经一注母子粲然以逐他篇莫不毕尔辟如陆逊束炬先攻一营遂晓攻蜀之法连营七百里一旦席卷魏经徐注既融复明夫长者赀财记分众子帐籍自别然当其未分不特为众子画饼抑且起众子支属妄拟某物当得某房夸示眷戚注未分经亦复如是及至分赀妄拟俱歇注分经定亦复如是虽然贯穿文义印字晓人亦小补耳若悟真机字乃无只故分经分注援笔于既悟之后则可牵文于未悟之先则不可不然抟控糟粕希不见诮斵轮矣阜阜冬冬有上无下有西无东贯心于中开户支窓参之斗蓬一用寄冲主言始终言终于甘始于十兄若问我心正兎三双而鸡十双苍箕中人叙言  

韩非子序【`赵用贤`】  

予读韩非子书葢喟然而叹曰世道之趋于权谲也君臣之间相御以智而相倾夺以捭阖扺巇之说也其至秦而极乎先王之道既熄诸侯各竞于诈力而列国之士各骋其机畧辨数以务尊安其国而荣显其身当春秋之季所号称良大夫者如晏婴叔向公孙侨之徒其驰词执礼往往相厉以仁义而相训饬以忠俭信惠是犹先王之遗也至战国而仪秦之徒始以其纵横之说胜言从亲之固则讳其善败之端语衡合之利则匿其恐喝之迹虽其揣摩驰骛务出于竒诡而要之陈形势之便利规情事之变合天下犹各以其说提衡而立故当时之君得士者昌而士之设智能批患难者亦使世主蒙其益而显功名于天下葢稍蚕食而及于始皇之身闗东诸国既皆削弱无可倚以抗秦而士之争趋秦者非得秦权则无以震詟诸侯而快其志非讦激其词亦无以当王意而尽闗游士之口故干秦之说愈相轧而愈不胜卒足以亡其身予于非子有深慨焉夫非子固尝与李斯师事荀卿斯自视以为不如非矣及斯已柄秦尽用其所学非固以量斯之在吾术中而他所独制恣睢上以塞聪掩明而下以拂世摩俗非之智又足以先斯而逆其所必至故斯方以一法制明主威而非则曰当途之臣擅势而环其私斯方以遏党与絶异趋而非则曰独之过将乗贤而刼其君当人臣忧死之不暇而虞其有田常子罕之厄且以大臣之一词同轨于近习将使之行不法而化其主是皆斯之所酝酿郁积以基亡秦之祸而非乃以疎逺一旦斥而言之宜乎犯斯之所甚忌而死不旋踵也昔者范睢羁旅入秦一言而合继踵卿相夫昭王之明不及秦皇李斯之专不及魏冉非又始皇之愿得与同游者其才出睢逺甚而卒不免僇辱为天下笑者睢当秦之一亲犹数年而始得尽发太后穣侯之私故其主信之不疑而谗邪不得以投其间非徒知振暴其短可以倾斯说而夺之柄而不知斯以干宠忌前之心挟狼戾无亲之主乃欲自奋于说难而卒不能以自免予以为非之持说者甚工而其所以用术者则甚悖是其所以死也使非而幸缓须臾秦皇方且回虑易听当有深计而不疑交争而不罪者何以成沙丘之祸而凿凿一中非之所料如此哉非子书大扺薄仁义厉刑禁尽斥尧舜禹汤孔子而兼取申商惨刻之说其言恢诡叛道无足多取然其意则悲亷直不容于邪枉一切欲反浮淫之蠧而核之功罪之当要亦有足采者嗟乎三代而后申韩之说常胜世之言治者操其术而恒讳其迹予以为彼其尽绌圣贤之旨而独能以其说击排诋訾歴千百年而不废盖必有所以为韩非子者在矣恶可忽哉恶可忽哉此书旧亡和玉奸刦说林凡三篇他所逸者通五十余章今悉补次无阙  

南华发覆序【`陈继儒`】  

南华发覆清凉山孔雀庵藴晖老人所撰也老人绳戒精紧状貌清孤望之类须菩提衣表瘦骨可扪而数也长于诗无浮屠语与之谈方内方外之书旁及南华经往往能结吾辈舌葢少而习之长而游于空山大泽间所见莫非庄者积三十年而后发覆之注出焉正如稿木蒸为芝菌精神肃为舍利非岁久月深者可袭取得也世谓老庄一家余独确然判而为二老子生于周平王末实有作易者忧患之意其言曰吾所以有大患者为我有身及我无身吾有何患夫七尺之躯厌而离之不得计莫若以曲自全以昏自晦以柔弱自抱以勇于不敢自活若溪谷若婴孩若冬渉川若畏四邻自古之善恐怖者莫老子若也南华生愲愲然笑之乌用是顽且鄙哉于是以逍遥齐物之说出而救之葢破我然后能破执破执然后能破生死破寿夭破祸福破誉诽破理事破圣凡而老氏﨑岖世途之恐怖悉粉为虚空矣老子为忧畏粘縳者也庄子为老氏解粘释縳者也昔者元美王先生之言曰庄子僻处清濵孟子不过大梁未甞一见相究诘假令彼此送难其斗必若涿鹿彭城之战天地为之荡而不寜日月为之晦而不明庄子败则逃之无何有之乡而已然而不怒也孟子不败也败则怒余笑曰孟子之怒必加于老而不加于庄学老子之恐怖未免流而为乡愿学庄子之豪宕奔放不失为狂此老庄二氏门庭之辨也藴公曰老庄是同是别眉道人姑置且从发覆注脚下细寻语脉亦有为南华转身吐气处乎余曰他人以已解庄而藴公以庄解庄藴公洁浄有道人也此注亦从三十年破我得来耳如郭象为东海王越主簿素论去之吕惠卿王雱当权熏灼锢在黑暗鐡围中不能出彼方求藴公懴罪不暇何暇对麈而论南华哉即有诸注覆酒家■〈缶咅〉可矣  

国策脍序【`陈继儒`】  

古今治乱惟在是非利害两端经以纯言是非者也策以纯言利害者也任经则世治任策则世乱而古今之局定矣昔者结绳之俗书契未萌天下熈熈民如野鹿即殷誓周诰圣人不得已而寖出焉何以策为策之兴也无论诸侯王从之而愚于聪国人从之而愚于兵即其所自号墨卿者流三寸之舌沸于波涛七尺之躯闪于辘轳卒乃以黄金为注至令自穽其身如薫骨而残翠者然则策安在哉即使策中所载固自有一二可喜要之机心机事汉阴老人所掩耳而不忍闻也是策者其将已乎曰非也夫策之为纵横一童子能言之乃刘中垒孔衍髙诱曾巩鲍彪呉师道诸君子参考雠校亦使此书附庸经术之后葢我道大矣平陇甫田不废泰岱清流大泽不废龙蛟瓦石可以兆卜谈笑可以解纷顾用之何如耳用而不善则神竒化为臭腐醍醐化为毒药用之而善则销矿而为金采腋而为裘集诸琐碎而为竹头木屑之用而况是策乎哉邑侯项公政既成于鼓琴鸣鹤之暇芟削此书传之文章士亦此意也大扺世之有经而诎者有故客卿攘袂颠倒国防始于七雄迄于四豪皆以狙诈相豢而天下靡有寜日此无他髙才竒士抑郁而不能吐则不得不以口舌而操国君之权乃今家弦户诵士有竒上且张弥天之网罗之则亦何以畏客而诎羣策为也侯今推天下治平第一必且召而为股肱谏臣为天子争是非苏眉山所谓我取其术不取其心者侯将又以是为諌法矣  

刘向说苑序【`董其昌`】  

西汉之著书者自陆贾以下凡六家而夘金子居其二淮南王安则有鸿烈解中垒校尉向则有说苑新书云淮南之书俶诡超忽世所称挟风霜饮沆瀣者葢文士多沈酣焉而向之说苑二十篇网罗旧闻应规入矩似非好竒者所急也兹颛刻说苑何也曰向之此书其合于立言之指者有三而文词之尔雅不与焉禆用一也述圣一也献谠一也有一于此皆可传也矧兼至焉者乎夫语称公输子巧于为舟车而拙于为木鸢以非所常御也顾长康易于貌神鬼而难于貌狗马以众所习见也向之说苑自君道臣术迄于修文返质其标章持论凿凿民经皆有益天下国家而非雕尘镂空纵谈六合之外以动覩听者是为禆用可传也汉承秦后师异道人异学自仲舒始有大一统之说然世犹未知宗趣向之此书虽未尽洗战国余习大都主齐鲁论家语而稍附杂以诸子不至逐流而忘委是以独列于儒家是为述圣可传也元成间中官外戚株连用事向引宗臣大义身撄谗吻顾所谓三独夫者共忧社稷懐忠不效又进说苑以见志吾读其正谏一篇葢论昌陵论外戚封事之余音若缕焉是为献谠可传也此三者鸿烈有之乎岂惟鸿烈陆大夫有向之丽而无其实贾太傅有向之辨而无其识董江都有向之醇而无其达扬子云有向之诣而无其节知言者必能折衷矣或曰史载子政自言得淮南王枕中秘书以黄金不成获罪则好鸿烈者宜莫如向故曾子固讥其言不深纯是不然夫子政固少好淮南书者及其义甘不调龃龉忧患之徧尝而学术意见已一变矣昔栁河东文师国语而非国语曽南丰文师子政而诋子政文人反攻固耳可尽信哉  

淮南鸿烈解序【`顾起元`】  

余泛览诸家于先秦得韩非氏于西京得刘安氏之二子者其为侯王子也同其恢竒好著书同其究竟亦畧同其人吾无取焉尔其书则学士所同哜嗜者也而亦曼乎有辨韩非氏孽公子也几于侪韦带愤而为言言多感慨而幽沉刘安氏汰公子也虑亡不帝制侈而为言言多缤纷而闳廓韩也蒿目世情之里而钻入之收其言可禆吾精严去其刻而可矣刘也盱衡人世之表而苞络之收其言足禆吾广慱去其诞而可矣且夫韩也主乎剏者也匪直刻也时而走于僻刘也取材百氏故时诞时沿时俚其余谓安独剏也者非安独剏者也八公氏众竫之刘安纔一裁之尔矣故又时乎复时乎杂故韩可徧涉而安之语必不可无裁裁诞也裁习也裁俚也裁杂也裁复也而千古无刘安氏俪矣今世亦多有裁之者知裁而离之也未知乎裁而合之也覩蜀锦之寸颣也片痕也剪而去之而碎之以为带以为囊惜乎其小周而不适乎大制也哉裁文如此不若其已吾友张宾王及李汝谦晜季取鸿烈手定之剔去其濊而总为全瑜骤阅之二十一章犹是故局焉缕而按之脉络犹是也滋洽矣气格犹是也滋劲矣枝理犹是也滋秩矣萚去而滋藻矣庸刋而滋竒矣试取韩公子言顜之而乃非敌也刘安氏之言曰作书喻意俟清明之士执玄鉴于心者焉微三君子畴当之子云有言千载而下有子云者知子云呜呼畴知夫千载而下不为刘安氏也者功刘安氏也哉  

东坡文选序【`锺惺`】  

或曰东坡之文以战国予曰有东坡文而战国之文可废也何以明之战国之言非纵横则名法于先王之仁义道徳礼乐刑政无当焉而其文终古不可废者以其雄慱髙逸之气纡回峭拔之情常存于天地之间也使战国人舍其所谓纵横名法而以为仁义道徳礼乐刑政之言则其心手不相习志气不相随必不能如是雄慱如是髙逸如是纡回峭拔以成其为战国之文故文之存理之亡也夫必亡理而后存文则是理者事词之祟而文之贼也岂有是哉今且有文于此能全恃其雄慱髙逸之气纡回峭拔之情以出入于仁义道徳礼乐刑政之中取不穷而用不敝体屡迁而物多姿则吾必舍战国之文从之其惟东坡乎今之选东坡文者多矣不察其本末漫然以趣之一字尽之故读其序记论策奏议则勉卒业而恐卧及其小牍小文则捐寝食狥之以李温陵心眼未免此累况其下此者乎夫文之于趣无之而无之者也譬之人趣其所以生也趣死则死人之能知觉运动以生者趣所为也能知觉运动以生而为圣贤为豪杰者非尽趣所为也故趣者止于其足以生而已今取其止于足以生者以尽东坡之文可乎哉是故老庄者出世之文之妙者也毅然斥之不疑商韩者经世之文之妙者也竟鄙其人陋其说而已夫东坡而非文人也则可东坡而文人也岂有不知其文之妙者哉以为吾舍此自有真学问真文章理义足乎中而气达乎外胆与识谡谡然于笔墨之下取战国之风调易以已所欲言而其渊源相去逺矣世有病战国之文无当于道而爱其文终不能废者吾请以东坡之文代之昔铜台妓有妙于音而性恶者魏武帝欲杀之而难其才乃选数十百人一时俱教久之有一人音与之齐即杀恶性者此所谓有东坡文而战国之文可废之说也且夫战国之文亦自有等焉人但知国策为战国之文而不知孟子亦战国之文也老泉好孟子此苏家文出战国之原也  

竒赏自序【`陈仁锡`】  

郭参军曰疏其壅阂辟其茀芜领其玄致标其洞涉庶逸文不坠于世竒言不絶于今愚非其人也间尝折衷徃古有一代大作手有一代持世之文有一代荣世之文各标而出之嗟嗟大作手不数茍不能以文持世也且勿辱乎哉不辱之文非玉不源非雷不橛非贞不绵非介不严非濯不色非耻不刬非别不味非耘不浄非理不惑非惧不醇非烂不化■〈山大山，上中下〉山有玉膏其源沸沸汤汤岂讵采缛驳荦激素飞清分风劈流乎哉故曰玉以源之夔之皮为鼓橛以雷兽之骨扬声五百里故曰雷以橛之锦濯蜀江而鲜涤以它水锦色弱矣故曰濯以色之渭石柱有村留神与鲁般语班令其形见曰貌狞丑卿善图物容畏卿不出故曰耻以刬之鳣奋鳍遡流望涛直上曝鳃失济故曰贞以绵之女灵山不连岗以成髙不托势以自逺故曰介以严之有人滩焉其石人面须髪皆具非人也貆■〈犭屯〉音声丽妙如好妇女非妇女也涟石鱼形烧之作鱼膏腥雷风相薄山巅如燕颉颃非燕也非鱼也故曰别以味之鸟耘会稽春拔草根秋啄其秽又若廪君之杀盐神也故曰耘以净之杨武与母遇虎负母以号虎见其情佴耳而去故曰理以感之鸟音如痹多放士如吟大水如啄木大繇如豚大旱如晨鹄大兵立言亦然故曰惧以醇之刘蜕志文冡云慎无朽为芝菌以怪人自媚慎无坚为金鐡以行货起争慎无滴乎醴泉以味乎謟口故曰腐以化之噫猓国狼■〈犭荒〉犹知闇中齅金况文字乎所谓持世荣世二种之文可以知矣是集也首屈大夫所谓大作手亦可以知矣  

续古文竒赏序【`陈仁锡`】  

文章有杀生而无竒正杀生竒也竒外无正文兵也兵礼也始武经继戴礼终文苑英华以此葢武事之不张繇文心之不足故兵以武为植以文为种兵法有之人人正正辞辞火火又曰世能祖祖鲜能下下夫火火文士之武心也下下武士之文心也尊文贱武吾兹不信今实无文士安得而尊之实无武夫安得而贱之古今无不翻案之文人亦无空读兵书之武士李卫公断刘项皆非将将之君而阵图阵法皆可废不出多方以误之致人而不致于人而已此善翻案者也生杀在乎呼吸则文章自于喉舌间倐竒倐正佹虚佹实敌虽对面莫测吾竒正所在矣故有杀生而无竒正至文也大概宻静多内力焉徒诵空文为敌所诱是以章句易性命耳或谓兹选止于唐之英华千卷何也夫唐诗不尽佳而唐以后无诗唐文多直少曲而唐以后亦无文昔有夣见龙者刘子作文嘲之岂非甞见画工者屈其脊挐其爪施甲鬛云气于身者耶是夣画也先辈有好铸佛者铸罢輙毁三年不就工将去童子绐之曰得无似人面乎其人大悟一夕而佛容成故唐之文犹似夣画也犹似人面也然英华一书大竒有学士家广之至万卷更竒予将续出宋文生气太多能活而不能杀其根易烂势不得不为元之词曲而文统絶王欧老泉子瞻文非不佳亦如王唐瞿薛以时文雄特而已国初方宋解刘诸公及王文成杨文襄辈直达胸臆不求其工大扺过直过庄犹有唐人之遗是以文心郁蒸战勲亦不乏其后才子成羣著书盈槖有一篇不模拟否有一叚不带恢谐嘲笑而其文得工否故文日萎薾武日弛废试观今日武功何如哉不咎文士之杂之弱而訾介胄是舍种求植也请与海内诵乔潭赋剑舞剑舞者唐羽林裴公献戎捷于京师上御花蕚楼大置酒酒酣诏将军舞剑为天下壮观其辞曰奋紫髯之白刄发帝庭之光色天子穆然诏伶人黜郑卫选色者使觇乎军容舞者俾观乎兵势夫女子可阵而况文章之士哉  

诸子序【`陈仁锡`】  

学莫要乎六经人才莫急乎经济文章莫贵乎雄浑博大何以有诸子之刻葢欲返之于六经也以六经收诸子不若以诸子返六经强其所厌不若用其所喜夫诸子多救时之人然六经治未病诸子治已病六经治百家之病诸子治一时之病六经药物悉备而不预裁一方病夫自取焉诸子方太具药太猛乃治已也竒治人也拙治一国也竒治一世也拙竒以方拙亦以方后之习诸子者几无疾而呻吟类无方而操药又近于入虎狼之窟采乌喙之毒奚取焉人皆曰子才也子识也子肠也其实不知子为何氏能去骄气与多欲态色与淫心乎能曵尾涂中乎剡之野能使孔子束帛以赠乎能却聘币终身不仕乎能既放流睠乎能居游必择乎能招隐鬼谷乎不能何以知人能浩肆恢竒乎能不流邪说乎能竣洁老成悬之咸阳乎不能何以知言诸子中大医王四欲反汝情性而无由入老子医怯夫一大手也故尚补汰之清泠之渊庄子医热夫一大手也故尚泻无政事则俗管子医俗夫一大手也故尚法离骚有力于诗亡之后屈子医戅夫一大手也故尚厚虽然有其心无其术墨子也中医也有其心有其术不操其本及身而止管子也时医也齐生死一寿妖迂而自得不闗痛痒不详标本庄子也儒医也以言窃国必有天刑吕不韦毒药也天之刑申不在耕战而在告讦其刑韩不在名法而在以说难于富贵也贪医也然言与法不可泯矣噫天生我材其要择术管子多欲亦多君之欲而布局寛可大不可久晏子少欲亦少君之欲而结体隘善闭不善开甚哉乎经济之难子华子不云乎为人所处者不得安其所处吾犹病言之不广夫所以处人与所以自处道在六经修辞立诚斯雄浑慱大也已因次前集故汉以下不具论  

## 文章辨体彚选卷二百九十三

（明）贺复征 编  

○序十三【`籍类`】  

髙士传序【`晋皇甫谧`】  

孔子称举逸民天下之民归心焉洪崖先生创髙道于上皇之代许由善卷不降节于唐虞之朝三代秦汉逮乎魏兴受命其中贤之主未甞不聘岩穴之隐追遯世之髙是以易着束帛之义礼有玄纁之制诗人发白驹之歌春秋显子臧之节明堂月令以季春之月聘名士礼贤者然则髙让之士王政所先厉浊激贪之务也史班之载乃所阙畧梁鸿颂逸民苏顺科髙士或录屈节杂而不纯又近取秦汉不及逺古夫思其人犹爱其树况称其徳而赞其事哉谧采古今八代之士身不屈于王公名不耗于终始自尧至魏凡九十余人虽执节若夷齐去就若两龚皆不录也  

三国名臣颂序【`袁宏`】  

夫百姓不能自牧故立君以治之明君不能独治则为臣以佐之然则三五迭隆歴代承基揖让之与干戈文徳之与武功莫不宗匠陶钧而羣才缉熈元首经畧而股肱肆力虽遭罹不同迹有优劣至于体分冥固道契不坠风美所扇训革千载其暌一也故二八升而唐朝盛伊吕用而汤武寜三贤进而小白兴五臣显而重耳霸中古陵迟斯道替矣居上者不以至公理物为下者必以私路期荣御员者不以信诚率众执方者必以权谋自显于是君臣离而名教薄世多乱而时不治故蘧宁以之卷舒栁下以之三黜接舆以之行歌鲁连以之赴海衰世之中保持名节君臣相体若合符契则燕昭乐毅古之流矣夫未遇伯乐则千载无一骥时值龙颜则当年控三杰汉之得贤于斯为贵髙祖虽不以道胜御物羣下得尽其忠萧曹虽不以三代事主百姓不失其业静乱庇人抑亦其次夫时方颠沛则显不如隐万物思治则黙不如语是以古之君子不患弘道难患遭时难遭时匪难遇君难故有道无时孟子所以咨嗟有时无君贾生所以垂泣夫万岁一期有生之通涂千载一遇贤智之嘉会遇之不能无欣丧之何能无慨古人之言信有情哉余以暇日尝览国志考其君臣比其行事虽道谢先代亦异世一时也文若懐独见之照而有救世之心论时则人方涂炭计能则莫出魏武故委面霸朝豫谋世事举才不以标鉴故人亡而后显筹划不以要功故事至而后定虽亡身明顺识亦髙矣董卓之乱神器迁逼公达慨然志在致命由斯而谈故以大存名节至如身为汉隶而迹入魏幕源流趣舍抑亦文若之谓所以存亡殊致始终不同将以文若既明且哲名教有寄乎夫仁义不可不明则时宗举其致生理不可不全故识达摄其契相与弘道岂不逺哉崔生髙明折而不挠所以策名魏武执笏霸朝者葢以汉主当阳魏后北面者哉若乃一旦进玺君臣易位则崔生所以不与魏氏所以不容夫江湖所以济舟亦所以覆舟仁义所以全身亦所以亡身然而先贤玉摧于前来哲攘袂于后岂天懐发中而名教束物者乎孔明盘桓俟时而动遐想管乐逺明风流治国以礼人无怨声刑罚不滥没有余泣虽古之遗爱何以加兹及其临终顾托受遗作相刘后授之无疑心武侯受之无惧色继体纳之无贰情百姓信之无异辞君臣之际良可咏矣公瑾卓尔逸志不羣总角断主则素契于伯符晩节曜竒则三分于赤壁惜其龄促志未可量子布佐策致延誉之美辍哭止哀有翼戴之功神情所涉岂徒謇谔而已哉然杜门不用登坛受讥夫一人之身所照未异而用舍之间俄有不同况沉迹沟壑遇与不遇者乎夫诗颂之作有自来矣或以吟咏情性或以纪徳显功虽大指同归所托或乖若夫出处有道名体不滞风轨徳音为世作范不可废也复缀序所懐以为之赞云  

通典序【`唐李翰`】  

儒家者流传而寡要劳而少功何哉其患在于习之不精知之不明入而不得其门行而不由其道何以征之夫五经羣史之书大不过本天地设君臣明十伦五教之义陈政刑赏罚之柄述礼乐制度之统究理乱兴亡之由立邦之道尽于此矣非此典者谓之无益世教则圣人不书学者不览惧人冗烦而无所从也先师宣尼祖述尧舜宪章文武七十子之徒常宣明大义三代之道百代可师而诸子云云猥复制作由其门则其教已备反其道则其人可诛而学者以多阅为广见以异端为慱闻是非纷然塞胸满腹鸿洞茫昩而无条贯或举其中不知其本原其始不要其终髙谈有余待问则泥虽驱驰百家日诵万字学弥广而志弥惑闻愈多而识愈疑此所以勤苦而难成殆非君子进徳修业之意也今通典之作昭昭乎其警觉羣迷欤以为君子致用在乎经邦经邦在乎立事立事在乎师古师古在乎随时必参今古之宜穷终始之妙始可以度其终古可以行于今问而辨之端如贯珠举而行之审如中鹄夫然故施于文学可为通儒施于政事可建皇极故采五经羣史上自皇帝至于我唐天寳之末每事以类相从举其终始歴代沿革废置及当时羣生论议得失靡不条载附之于事如人支脉散缀其体凡有八门勒成二百卷号曰通典非圣之书乖圣人微旨不取焉恶烦杂也事非经世纬俗程制亦所不录弃无益也若使学者得而观之不出户知天下未从政逹人情罕更事知时变为功易而速为学精而要其道甚直而不径其文甚详而不烦推而通放而凖语备而理尽例明而事中举而措之如指诸掌不假从师聚学而区以别矣非聪明独见之士孰能修之淮南元戎之佐曰尚书主客郎京兆杜公君卿雅有逺度志于兴邦笃于好古生而知之以大歴之始实纂斯典累年而成杜公亦自为序引各冠篇首或前史有阙申髙见发明以示劝诫用存景行近代学士多有撰集其最著者御览艺文玉烛之类网罗古今慱则慱矣然率多文章之事记问之学至于刋列百度缉熈王猷至精至粹其道不杂比于通典非其伦也于戏今之人贱近而遗逺昩微而观着得之者甚鲜知之者至稀可以叹息也翰与杜公数旬探讨故颇详旨趣而为之序  

古今家诫序【`宋苏辙`】  

老子曰慈故能勇俭故能广或曰慈则安能勇曰父母之于子也爱之深故其为之虑事也精以深爱而行精虑故其为之避害也速而就利也果此慈之所以能勇也非父母之贤于人势有所必至矣辙少而读书见父母之戒其子者谆谆乎惟恐其不尽也恻恻乎惟恐其不入也曰呜呼此父母之心也哉师之于弟子也为之规矩以授之贤者引之不贤者不强也君之于臣也为之号令以戒之能者予之不能者不取也臣之于君也可则諌否则去子之于父也以几谏不敢显皆有礼引焉父母则不然子虽不肖岂有弃子者哉是以尽其有以告之无憾而后止诗曰泂酌彼行潦挹彼注兹可以餴饎岂弟君子民之父母夫虽行潦之陋而无所弃犹父母之无弃子也故父母之于子人伦之极也虽其不贤及其为子言也必忠且尽而况其贤者乎太常少卿长沙孙公景修少孤而教于母母贤能就其业既老而念母之心不忘为贤母录以致其意既又集古今家诫得四十九人以示辙曰古有为是书者而其文不完吾病焉是以为此合众父母之心以遗天下之人庶几有益乎辙读之而叹曰虽有悍子忿斗于市莫之能止也闻父之声则敛手而退市人之过之者亦莫不泣也慈孝之心人皆有之特患无以发之耳今是书也要将以发之欤虽广之天下可也自周公以来至于今父戒四十五母戒四公又将益广之未止也  

列女传目录序【`曾巩`】  

刘向所叙列女传凡八篇事具汉书向列传而隋书及崇文总目皆称向列女传十五篇曹大家注以颂义考之葢大家所注离其七篇为十四与颂义凡十五篇而益以陈婴母及东汉以来凡十六事非向书本然也葢向旧书之亡久矣嘉佑中集贤校理苏颂始以颂义为篇次复定其书为八篇与十五篇者并藏于馆阁而隋以颂义为刘歆作与向列传不合今验颂义之文葢向之自叙又艺文志有向列女传颂图明非歆作也自唐之乱古书之在者少矣而唐志录列女传凡十六家至大家注十五篇者亦无录然其书今在则古书之或有录而亡或无录而在者亦众矣非可惜哉今校雠其八篇及十五篇者已定可缮冩初汉承秦之敝风俗已大壊矣而成帝后宫赵卫之属尤自放向以谓王政必自内始故列古女善恶所以致兴亡者以戒天子此向述作之大意也其言大任之娠文王也目不视恶色耳不听淫声口不出敖言又以谓古之人胎教者皆如此夫能正其视听言动者此大人之事而有道者之所畏也顾令天下之女子能之何其盛也以臣所闻葢为之师传保姆之助诗书图史之戒珩璜琚瑀之节威仪动作之度其教之者虽有此具然古之君子未甞不以身化也故家人之义归于反身二南之业本于文王夫岂自外至哉世皆知文王之所以兴能得内助而不知其所以然者葢本于文王之躬化故内则后妃有闗睢之行外则羣臣有二南之美与之相成其推而及逺则商辛之昏俗江汉之小国兔罝之野人莫不好善而不自知此所谓身修故家国天下治者也后世自学问之士多狥于外物而不安其守其室家既不见可法故竞于邪侈岂独无相成之道哉士之茍于自恕顾利冐耻而不知反已者徃徃以家自累故也故曰身不行道不行于妻子信哉如此人者非素处显也然去二南之风亦已逺矣况于南乡天下之主哉向之所述劝戒之意可谓笃矣然向号慱极羣书而此传称诗芣苢栢舟大车之类与今序诗者之说尤乖异葢不可考至于式微之一篇又以谓二人之作岂其所取者慱故不能无失与其曰象计谋杀舜及舜所以自脱者颇合于孟子然此传或有之而孟子所不道者葢亦不足道也凡后世诸儒之言经传者固多如此览者采其有补而择其是非可也故为之序论以发其端云  

文献通考序【`元马端临`】  

昔荀卿子曰欲观圣王之迹则于其粲然者矣后王是也君子审后王之道而论于百王之前若端拜而议然则考制度审献章博闻而强识之固通儒事也诗书春秋之后惟太史公号称良史作为纪传书表纪传以述理乱兴衰八书以述典章经制后之执笔操简牍者卒不能易其体然自班孟坚而后断代为史无会通因仍之道读者病之至司马温公作通鉴取千三百余年之事迹十七史之纪述萃为一书然后学者开卷之余古今咸在然公之书详于理乱兴衰而畧于典章经制非公之智有所不逮也编简浩如烟埃著述自有体要其势不能以两得也窃尝以为理乱兴衰不相因者也晋之得国异乎汉隋之丧邦殊乎唐代各有史自足以该一代之终始无以参稽互察为也典章经制实相因者也殷因夏周因殷继周者之损益百世可知圣人葢已预言之矣爰自秦汉以至唐宋礼乐兵刑之制赋敛选举之规以至官名之更张地理之沿革虽其终不能以尽同而其初亦不能以遽异如汉之朝仪官制本秦规也唐之府卫租庸本周制也其变通张弛之故非融会错综原始要终而推寻之固未易言也其不相因者犹有温公之成书而其本相因者顾无其书独非后学之所宜究心乎唐杜岐公始作通典肇自上古以至唐之天寳凡歴代因革之故粲然可考其后宋白甞续其书至周显徳近代魏了翁又甞作国朝通典然宋之书成而已无传魏甞属藁而未成书今行于世者独杜公之书耳天寳以后葢缺焉有如杜书纲领宏大考订该洽固无以议为也然时有古今述有详畧则夫节目之间未为明备而去取之际颇欠精审不无遗憾焉葢古者因田制赋赋乃米粟之属非可析之于田制之外也古者任土作贡贡乃包篚之属非可杂之于税法之中也若乃叙选举则秀孝与铨选不分叙典礼则经文与传注相汨叙兵则尽遗赋调之规而姑及成败之迹诸如此类寜免小疵至于天文五行艺文歴代史各有志而通典无述焉马班二史各有诸侯王列侯表范晔东汉书以后无之然歴代封建王侯未甞废也王溥作唐及五代会要首立帝系一门以叙各帝歴年之久近传授之始末次及后妃皇子公主之名氏封爵后之编会要者仿之而唐以前则无其书凡是二者葢歴代之统纪典章系焉而杜书亦复不及则亦未为集著作之大成也愚自蚤岁葢甞有志于缀缉顾百罹熏心三余少暇吹竽已涩汲绠不修岂复敢以斯文自诡昔夫子言夏殷之礼而深慨文献之不足征释之者曰文典籍也献贤者也生乎千百载之后而欲尚论千百载之前非史传之实录具存可以稽考儒先之绪言未逺足资讨论虽圣人亦不能臆为之说也窃伏自念业绍箕裘家藏坟索挿架之收储趋庭之问答其于文献葢庶几焉尝恐一旦散轶失坠无以属来哲是以忘其固陋輙加考评旁搜逺绍门分彚别曰田赋曰钱币曰户口曰职役曰征榷曰市籴曰土贡曰国用曰选举曰学校曰职官曰郊社曰宗庙曰王礼曰乐曰兵曰刑曰舆地曰四夷俱仿通典之成规自天寳以前则增益其事迹之所未备离析其门类之所未详自天寳以后至宋嘉定之末则续而成之曰经籍曰帝系曰封建曰象纬曰物异则通典原未有论述而采摭诸书以成之者也凡叙事则本之经史而参之以歴代会要以及百家传记之书信而有证者从之乖异传疑者不录所谓文也凡论事则先取当时臣僚之奏疏次及近代诸儒之评论以至名流之燕谈稗官之纪录凡一话一言可以订典故之得失证史传之是非者则采而录之所谓献也其载诸史传之纪录而可疑稽诸儒先之论辨而未当者研精覃思悠然有得则窃着已意附其后焉命其书曰文献通考为门二十有四为卷三百四十有八其每门著述之成规考订之新意则各以小序详之昔江淹有言修史之难无出于志诚以志者宪章之所系非老于典故者不能为也陈寿号善叙述李延寿亦称究悉旧事然所著二史俱有纪传而独不克作志重其事也况上下数千年贯串二十五代而欲以末学陋识操觚窜定其间虽复穷老尽气刿目鉥心亦何所发明聊辑见闻以备遗亡耳后之君子傥能芟削繁芜增广阙畧矜其仰屋之勤而俾免于覆车之愧庶有志于经邦稽古者或可考焉  

忠史序【`欧阳玄`】  

忠也者尽已之名也天以事物当然之理赋于人人尽其所当然者而无憾焉是之谓忠今语人曰臣事君以忠与忠恕之忠同则莫不骇然以为非而实然也或曰臣尽臣道于君忠矣子尽子道于父何独曰孝乎曰不然也礼所为内尽于已而外顺于道忠臣以事其君孝子以事其亲其本一也此即吾说也然则上尽其所当然于其下其名曰何曰尽有不敢不勉之义上下之间必有别也故尽之对为推推即恕矣程子甞谓忠恕一也事上之道莫若忠使下之道莫若恕后儒疑之未喻此也人生而静动与物接即有尽已不尽己二者出乎其间识者知其然固无一息而非吾效忠之时也是道也所以事君所以事天诗曰昊天曰明及尔出王昊天曰旦及尔游衍亶其严乎番阳杨玄翁有见于此久矣大父通守在轩先生当宋季官守以直闻难以死节着玄翁慨慕先志作忠史十余年成书于是上下数千年臣子大义粲然毕具微而一言一行茍无愧于尽已者悉录之又微而裔夷小邦妇人女子之操不遗也又极而心迹形似之间皆有以核其实是非枉直了然不缪于古人何其至公而当也呜呼自忠之为说不明士大夫平居无涵养省察之功莅事无鞠躬尽瘁之志立朝无直言敢谏之风至于临难死节能保其必然也耶呜呼宇宙间此道明即天地变化草木蕃不明即天地闭贤人隐甚可畏也余为国子慱士时职当校献书既表章之犹愳玄翁著书之志未白也故述忠说于斯呜呼是书果行于世也夫书之幸也夫世之幸也夫年月日具官欧阳玄序  

右编序【`明唐顺之`】  

古今宇宙一大碁局也天时有从逆地理有险易人情有爱恶机事有利害皆碁局中所载也古圣人经天纬地画野肇州设官分职正外位内幽明人鬼不相渎扰奸良淑慝鸟兽戎夷各止其所所以界碁局也至于奕数之变纵横翻覆纷然不齐虽其纷然不齐而至于千百亿局则其变亦几乎尽而其法亦畧备矣自三代之末至于有元上下二千余年所谓世事理乱善恶利害情伪凶吉成败之变虽不可胜穷而亦几乎尽经国之士研精毕智所以因势而曲为之虑者虽不可为典要而亦未甞无典要也语云人情世事古犹今也岂不然哉奏议者奕之谱也师心者废谱拘方者泥谱其失均也有见乎背立之说则以病背水之军有见乎死地之说则以置背水之军然而二说同出于十三篇中焉可泥也而焉可废也余之纂右编特以为谱之不可废而已而未及乎不泥谱之说也右编者古者右史纪言也  

左编附序【`唐顺之`】  

左编者为治法而纂也非闗于治者勿录也闗于治者则妃后外戚储宗宦幸奸簒方镇夷狄草莽之乱而总之将与相而总之君亦云备矣然周官治典所职曰师曰儒师儒何与于治典也君与相与将行之师儒讲而明之故云师道立则善人多而朝廷正言师儒之系乎治者重也故纂前史儒林道学诸传为诸儒传经生训诂文词笔札儒之别也故次之诸儒之后隐士不事王侯而志可则深处岩壑而龙光于朝英主亦徃徃尊礼其人以风世所谓以无用为用也故纂隐逸传至于前史有方技传葢巫史宗祝所以左右人君而星歴医药百工皆有国者之不可缺以汉一时论之东方之诙谐滑稽而要之引君于正丘子明之卜毛延寿之画与巫蛊之祸则其为奸不可穷诘其人所系殆者此故纂方技传三代而下儒术与二氏相盛衰亦世道之变也马迁传老子范史始纪西域沙门夫二氏之书各五千余卷其说侈矣则其人宜不可以无纪也且以观儒术之盛衰焉纂二氏传而总之为左编附云  

竒女子传序【`陈继儒`】  

陈子冬日居山中拥短褐偃曝于积薪之上执易学义一卷且读且睡齁齁然适也已童子扣扉投一缄索叙竒女子传余曰易称无成有终诗称无非无仪女子而以竒显非闺髽事也虽然河洛不载竒偶乎易不载兑少女离中女巽长女乎诗不载卷耳樛木乎春秋左国不载共姜共伯之母乎其它中垒之列女有传临川之贤媛有世说何独于竒女子而异之夫丈夫生而逄年或不得志以歾其磊砢光大之行或见于学士大夫之史书及逸民遗老之笔记犹庶几有一二存焉者独妇人女子生长深闺之中沦落于山陬海曲村墟草莽间无限虽有竒无闻即闻亦不过如野烧之迹流萤之火若隐若现若存若亡而已故长卿裒而集之小加评鉴其间有竒节者竒识者竒慧者竒谋者竒胆者竒力者竒文学者竒情者竒侠者竒癖者种种诸类小可以抚掌解頥大可以夺心骇目古来才子絶未甞一盘拈出何也男子如日女子如月日则亘万圆常圆而月则有盈有缺有晦其得列于二史者盈之象也其偶见于杂家小说而未标其大全者缺之象也泯泯汶汶晦之象也若本无指擿而不幸为绮语人所点缀其蚀于太阳翳于云雾风雨飞流伏匿于妖星恶曜者乎自长卿此书出譬如见月者或喜其新或美其满或乐其万里之清虚或快其重轮之华彩天壤间好月可废则竒女子亦可废也请无以六经解嘲矣  

米襄阳志林序【`陈继儒`】  

予读陆友仁米颠遗事恨其故实未备尝发意排纂江东好古收藏之家所遇襄阳书画小有题识者輙手录之而范长康多读异书搜讨米事尤丑类而详因题曰志林请予叙予惟古今隽人多矣惟米氏以颠着要之颠不虚得大要浩然之气全耳后人喜通脱而惮捡括沓拖拉攞沾沾藉米颠氏为口实夫米公之颠谈何容易公书初摹二王晩入颜平原掷斤置削而后变化出焉其云山一一以董巨为师诗文不多见顾崖絶魁垒有深徃者而公之颠始不俗两蘓黄豫章秦淮海薛河东徳麟龙眠刘泾王晋卿之徒皆爱而乐与之游相与跌宕文史品题翰墨而公之颠始不孤所居有寳晋净名海岳自王谢顾陆真迹以至摩诘玉躞金题几埓秘府而公之颠始不寒陪祀太庙洗去祭服藻火至褫职好洁疾淫性不能忍而公之颠始不秽冠带衣襦起居语黙畧以意行絶不用世法而公之颠始不落近代奉勅冩黄庭冩御屏奋毫振袖酣呌淋漓天子为卷帘动色彻赐酒果文具甚则跪请御前研以归而公之颠始不屈挫寄人尺牍冩至芾拜则必整襟拜而书之而公之颠始不堕狡狯呜呼米颠旷代一人而已求诸古今张长史得其怪倪元镇得其洁敷文学士与髙尚书得其笔滑稽谈笑游戏殿廷东方朔李白得其豪故曰米公之颠谈何容易公没于淮阳军先一月尽焚其平生书画预置一棺焚香清坐其中及期举拂合掌而逝吾视其胸中直落落无一物者其圣门所谓古之狂欤洙泗之时楚狂在接舆濓洛之时楚狂在芾其颠可及也其浩然之气不可及也  

世说新语序【`王思任`】  

读史记之后或难为汉书读汉书之后且不可看他史今古风流惟有晋代至读其正史板质冗木如工作瀛州学士图面面肥晳虽畧具老少而神情意态十八人不甚分别前宋刘义庆撰世说新语专罗晋事而映带汉魏间十数人门户自开科条另定其中顿置不安微博未的吾不能为之讳然而小摘短拈冷提忙点每奏一语几欲起王谢桓刘诸人之骨一一呵活眼前而毫无追憾者又说中本一俗语经之即文本一浅语经之即蓄本一嫩语经之即辣葢其牙室利灵笔颠老秀得晋人之意于言前而因得晋人之言于舌外此小史中之徐夫人也嗣后孝标劻注时或以经配左而博赡有功须溪贡评亦或以郭解庄而雅韵独妙义庆之事于此乎毕矣自弇州伯仲补批以来欲极玄畅而续尾渐长效颦渐失新语遂不能自主海阳张逺文氏得善本于江陵陈元植家悉发辰翁之隐黜陟诸公■〈扌东〉披各语注但取其疏惑评则赏其传神义庆几絶而复寿者逺文之力也逺文又精删何氏之补别具一帙使其堂庑具在而新语之事又于此乎毕矣嗟乎兰苕翡翠虽不似碧海之鲲鲸然而明脂大肉食三日定当厌去若见珍错小品则啖之唯恐其不继也此书泥沙既尽清味自悠日以之佐汉史炙可也  

读史快编序【`顾天埈`】  

自昔良史多而善读史者罕非罕也善读者因史自得而神妙于无穷若孔明别申生重耳之安危奚暇口说哉逮宋诸君子乃始喜论古人坚执名理饰以词辨是非褒贬不异绳之束坊之限后遂凛焉遵之而不敢易设有虚心黙黙细择全史以世观人以微观显以生平观一节回视所遵成说其果合否惜乎古人之深大都没于论者之浅矣予庚子岁典试北闱首录赵子无声无声故嗜史于累朝兴兆亡征兵机事要瑰言懿迹有契于中者亟录之久而成帙名曰快编时一翻阅欣然忘世而了不立论葢以古人娯已不以已见穽古人千载之上快在古人千载之下快在无声恶知其合恶知其不合岂不伟哉嗟夫无声于读史则快乃其遇则苦矣平生严于择友所莫逆仅四五人年来皆相次显贵即庚子同榜士徃徃跻清要登九列而无声犹然孝廉每试主司咸欲得以为重遇尚书卷极意揣度輙收其似而真无声莫识也家故食贫乃复一意独徃于世益枘凿或曰以子之才游诸侯拥篲筑宫良未足侈何自苦无声曰吾惟不屑歌鱼以至是而又奚猎较为自是人亦不复干以私闭户读快编而已矣  

三注钞序【`锺惺`】  

三注钞者钞裴松之三国志注刘孝标世说新语注郦道元水经注也序曰孔子云述而不作注者述之一端也虽曾子之于大学文王周孔之于易以至左氏公榖之于春秋皆注也凡注之为言依于其所注者也故离乎其所注者而不能为书离乎其所注者而犹能为书葢注者之精神有能自立于所注者之中而又游乎其外者也三注是也夫是以可钞也古人以书之力为注而后人不能以注之力为书则以古人重于视其述而后人轻于视其作也故予钞三注而重有感于述作之际也或曰水经经也三国志史也世说说也书宜首经次史次说子于三子世焉何居曰已离乎其所注者而直为注矣直为注则其次视诸注者之人之世焉可也  

侠女传序【`邹之麟`】  

举世儒也传侠侠丈夫事也传女不几剌缪乎曰儒其心侠其骨女其徳丈夫其行可也尝取儒者之成仁取义不忘久要求之侠者又取侠者之取予然诺修行砥名求之儒者儒之论说不啻详矣而侠者固未尝颂读也侠者徃徃合儒者徃徃离嗟乎是何说也闻之老氏上古之世甘食美衣民至老死不相徃来此真有道之世也失道后徳失徳后仁义蹩躠焉踶跂焉诗书发冡大儒胪传而世可慨也设财役贫朋党宗强比周古布衣之侠靡得而闻而世可慨也抗逊机云没而扶舆清淑之气不锺男子而锺妇人而世更可慨也孔明以巾帼遗司马仲达退丈夫为女子予图传女侠进女子为丈夫嗟乎世尽文夫予之愿矣若曰举侠而世已鲜儒举女而世已鲜丈夫则予岂敢则予岂敢  

## 文章辨体彚选卷二百九十四

（明）贺复征 编  

○序十四【`骚类`】  

离骚章句序【`汉王逸`】  

昔者孔子叡圣明哲天生不王俾定经术乃删诗书正礼乐制作春秋以为后王之法门人三千罔不昭达临终之日则大义乖而微言絶其后周室衰微战国并争道徳陵迟谲诈萌生于是杨墨邹孟孙韩之徒各以所知着造传记或以述古或以明世而屈原履忠被谗忧悲愁思独依诗人之义而作离骚上以讽谏下以自慰遭时暗乱不见省纳不胜愤懑遂复作九歌以下凡二十五篇楚人髙其行义玮其文采以相教传至于孝武帝恢廓道训使淮南王安作离骚经章句则大义粲然后世雄俊莫不瞻仰摅舒妙思缵述其词逮至刘向典校经书分以为十六卷孝章即位深弘道艺而班固贾逵复以所见改易前疑各作离骚经章句其余十五卷阙而不说又以壮为状义多乖异事不要撮今臣复以所识所知稽之旧章合之经传作十六卷章句虽未能究其微妙然大指之趣略可见矣且人臣之义以忠正为髙以仗节为贤故有危言以存国杀身以成仁是以伍子胥不恨于浮江比干不悔于剖心然后徳立而行成荣显而名称若夫懐道以迷国佯愚而不言颠而不能扶危而不能安婉娩以顺上逡巡以避患虽保黄耉终寿百年盖志士之所耻愚夫之所贱也今若屈原膺忠贞之质体清洁之性直若砥矢言若丹青进不隠其谋退不顾其命此诚絶世之行俊彦之英也而班固谓之露才扬已竞于羣小之中怨恨懐王讥刺椒兰茍欲求进强非其人不见容纳忿恚自沈是亏其髙明而损其清洁者也昔伯夷叔齐让国守志不食周粟遂饿而死岂可复谓有求于世而恨怨哉且诗人怨主刺上曰呜呼小子未知臧否匪面命之言提其耳风谏之语于斯为切然仲尼论之以为大雅引此比彼屈原之词优游嫁顺宁以其君不智之故欲提携其耳乎而论者以谓露才扬已怨刺其上强非其人殆失厥中矣夫离骚之文依托五经以立义焉帝髙阳之苗裔则诗厥初生民时惟姜嫄也纫秋兰以为佩则将翱将翔佩玉琼琚也夕擥洲之宿莽则易潜龙勿用也驷玉虬而乗鹥则易时乗六龙以御天也就重华而敶词则尚书咎繇之谋谟也登昆仑而陟流沙则禹贡之敷土也故智弥盛者其言博才益劭者其识逺屈原之词诚博逺矣自孔丘终没以来名儒博达之士著述词赋莫不拟则其仪表祖式其模范取其要妙窃其华藻所谓金相玉质百岁无匹名垂罔极永不刋灭者也  

离骚新序【`宋晁补之`】  

先王之盛时四诗各得其所王道衰而变风变雅作犹曰达于事变而懐其旧俗旧俗之亡惟其事变也故诗人伤今而思古情见乎词犹诗之风雅而既变矣孟子曰王者之迹熄而诗亡然则变风变雅之时王迹未熄诗虽变而未亡诗亡而后离骚之辞作非徒区区之楚辞不足道而去王迹愈逺矣一人之作奚取于此也盖诗之所嗟叹极伤于人伦之废哀刑政之苛而人伦之废刑政之苛孰甚于屈原时耶国无人原以忠放欲返幸君之一悟俗之一改也一篇之中三致意焉与夫三宿而后出昼于心犹以为速者何异哉世衰天下皆不知止乎礼义故君视臣如犬马则臣视君如国人而原一人焉被谗且死而不忍去其辞止乎礼义可知则是诗虽亡至原而不亡矣使后之为人臣不得于君而热中者犹不懈乎爱君如此是原有力于诗亡之后也此离骚所以取于君子也离骚遭忧也终窭且贫莫知我艰北门之志也何辜于天我罪伊何小弁之情也以附益六经之教于诗最近故太史公曰国风好色而不滛小雅怨诽而不乱若离骚者可谓兼之矣其义然也又班固叙迁之言曰大雅言王公大人徳逮黎庶小雅讥小民之得失其流及上所言各殊其合徳一也司马相如虽多虚词滥说然要其归引之于节俭此亦诗之风谏何异扬雄以谓犹骋郑卫之音曲终而奏雅不已戏乎固善推本知之赋与诗同出与迁意类也然则相如始为汉赋与雄皆祖原之步骤而雄独以其靡丽悔之至其不失雅亦不能废也自风雅变而为离骚离骚变而为赋譬注有沱干肉为脯谓义不出于此时异然也传曰赋者古诗之流也故懐沙言赋橘颂言颂九歌言歌天问言问皆诗也离骚备之矣盖诗之流至楚而为离骚至汉而为赋其后赋复变而为诗又变而为杂言长谣问对铭赞操引茍类出于楚人之辞而小变者虽百世可知故叅取之曰楚辞十六卷旧录也曰续楚辞二十卷曰变离骚二十卷新录也使夫縁其辞者存其义乘其流者反其源谓原有力于诗亡之后岂虚也哉若汉唐以来所作非楚人之绪则不录  

变离骚序【`晁补之`】  

补之既集续楚辞二十卷又集变离骚二十卷或曰果异乎抑屈原之作曰离骚余皆曰楚辞矣今楚人又变而乃始曰变离骚何哉又扬雄为反离骚反与变果异乎曰反离骚非反也合也盖原死知原惟雄雄怪原文过相如至不容而死悲其文未尝不流涕也以谓君子得时则大行不得则龙蛇遇不遇命也何必湛身哉乃作书往往摭其文而反之虽然非反其纯洁不改此度也反其不足以死而死也则是离骚之义待反离骚而益明何者原惟不为箕子而従比干故君子悼之不然与日月争光矣雄又旁离骚作广骚旁惜诵而下作畔牢愁雄诚与原异既反之何为复旁之又变离骚以其类而异故不可以言反而谓之变若荀卿非蹈原者以其后原皆楚臣遭谗为赋以风故取其七篇列之卷首类离骚而少变也又尝试自原而上舍三百篇求诸书礼春秋他经如五子之歌狸首之斑然蚕则绩而蟹有筐佩玉蘂兮吾无所系之祈招之愔愔凤兮凤兮他如此者甚多咸古诗风刺所起战国时皆散矣至原而复兴则列国之风雅始尽合而为离骚是以由汉而下赋皆祖屈原然宋玉亲原弟子髙唐既靡不足于风大言小言义无所宿至登徒子靡甚矣特以其楚人作故系荀卿七篇之后瓠子之歌有忧民意故在相如扬雄上而子虚上林甘泉羽猎之作赋之闳衍于是乎极然皆不若其大人反离骚之髙妙犹终归之于正义过髙唐但论其世故系髙唐后至于京都山海宫殿鸟兽笙箫众器指事名物之作不専于古诗恻隠规诲故不录李夫人赋长门赋皆非义理之正然辞浑丽不可弃曹植赋最多要无一篇逮汉者赋卑弱自植始录其洛神赋九愁九咏等并录王粲登楼赋以见魏之文如此陆机陆云有盛名顾不足于植粲摘其义差近者存之思逰有意乎幽通而下恨其流益逺矣然晋人喜清谈而挚虞此作庶几有为而言致足嘉者也鲍昭长于文辞故其芜城作独出宋世又以刘濞事讽刘瑱有心哉于此者江淹用寡而文丽又梁文益卑弱然犹蒙虎之皮尚区区楚人步趋也唐李白诗文最号不袭前人而鸣皋一篇首尾楚辞也末云鸡聚羣以争食凤孤飞而无邻嫫母衣锦西施负薪辞不雕而指类唐人知楚辞者少误以为诗云王维生韩栁前纔数十言虽浅鲜未足与言义然低昂宛转颇有楚人之态矣元结振竒自成一家要曰羣言之异味亦可贵也顾况文不多约而可观问大钧理胜招北客词胜阿房宫云亦使后人而复哀后人皆唐赋之不可废者也皮日休九讽専效离骚其反招魂靳靳如影守形然非也竟离去画者谨毛而失貌呜呼离骚自此散矣故不录以迄本朝名世之作多已载续楚辞中今所录赋及文操或宏杰自出新意乍合乍离亦足以知古文之屡变至末而复起云或大意述此或一言似之要不必同同出于变故皆以附变离骚若谓之变楚辞乎则楚辞已非离骚楚辞又变则无离骚矣后无以后知此始于屈平矣恶夫愈逺而迷其源若服尽然为之系其姓于祖故正名以存之  

新校楚辞序【`黄伯思`】  

汉书朱买臣传云严助荐买臣召见说春秋言楚辞帝甚说之王褒传云宣帝修武帝故事征能为楚辞者九江被公等楚辞虽肇于楚而其目盖始于汉世然屈宋之文与后世依放者通有此目而陈说之以为唯屈原所著则谓之离骚后人效而继之则曰楚辞非也自汉以还文师词宗慕其轨躅摛华竞秀而识其体要者亦寡盖屈宋诸骚皆书楚语作楚声纪楚地名楚物故可谓之楚辞若些只羌谇蹇纷侘傺者楚语也顿挫悲壮或韵或否者楚声也沅湘江澧修门夏首者楚地也兰茝荃药蕙若苹蘅者楚物也率若此故以楚名之自汉以还去古未逺犹有先贤风概而近世文士但赋其体韵其语言杂燕粤事兼夷夏而亦谓之楚辞失其指矣此书既古简册迭传亥豕帝虎舛忤甚多近世秘书晁监美叔独好此书乃以春明宋氏赵郡苏氏本叅校失得其子伯以叔予又以广平宋氏及唐本与太史公记诸书是正而伯思亦以先唐旧本及西都留监博士杨建勲及洛下诸人所蔵及武林吴郡椠本雠校始得完善文有殊同者皆两出之案此书旧十六篇并王逸九思为十七而伯思所见旧本乃有扬雄反骚一篇在九叹之后与九思共十有八篇而王逸诸序并载于书末犹古文尚书汉本法言及史记自序汉书叙传之体骈列于卷尾不冠于篇首也今放此录之又太史公屈原列传班固离骚传序论次灵均之事为详故编于王序右而陈说之本以刘勰辨验骚在王序之前论世不伦故绪而正之而天问之章辞严义密最为难诵栁栁州于千祀后独能作天对以应之深宏杰异析理精博而近世文家亦难遽晓故分章辨事以其所对别附于问庶几览者莹然知子厚之文不苟为艰深也自屈原传而下至陈说之序又附以今序别为一卷附十通之末而目以翼骚云至于屈原行之忠狷文之正变事之当否固昔贤之所详仆可得而略之也  

楚词集注序【`朱熹`】  

右楚辞集注八卷今所较定其第录如上盖自屈原赋离骚而南国宗之名章继作通号楚辞大抵皆祖原意而离骚深逺矣窃尝论之原之为人其志行虽或逺于中庸而不可以为法然皆出于忠君爱国之诚心原之为书其辞旨虽或流于跌宕怪神怨怼激发而不可以为训然皆生于缱绻恻怛不能自已之至意虽其不知学于北方以求周公仲尼之道而独驰骋于变风变雅之末流以故醇儒庄士或羞称之然使世之放臣屏子怨妻去妇抆泪讴唫于下而所天者幸而聴之则于彼此之间天性民彝之善岂不足以交有所发而增夫三纲五典之重此予之所以每有味于其言而不敢直以词人之赋视之也然自原著此词至汉未久而说者已失其趣如太史公盖未能免而刘安班固贾逵之书世复不传及隋唐间为训解者尚五六家又有僧道骞者能为楚声之读今亦漫不复存无以验其说之得失而独东京王逸章句与近世洪兴祖补注并行于世其于训诂名物之间则已详矣顾王书之所取舍与其题号离合之间多可议者而洪皆不能有所是正至其大义则又皆未尝沈潜反复嗟叹咏歌以寻其文词指意之所出而遽欲取喻立说旁引曲证以强附于其事之已然是或以迂滞而逺于性情或以迫切而害于义理使原之所为抑郁而不得伸于当年者又晦昧而不见白于后世予于是益有感焉疾病呻吟之暇聊据旧编粗加櫽括定为集注八卷庶几读者得以见古人于千载之上而死者可作又足以知千载之下有知我者而不恨于来者之不闻也呜呼希矣是岂易与俗人言哉  

楚辞序【`明何乔新`】  

楚辞八卷紫阳朱夫子之所校定后语六卷则朱子以晁氏所集录而刋定补著者也盖三百篇之后惟屈子之辞最为近古屈子为人其志洁其行廉其夸辞逸调若乘鹥驾虬而浮游乎埃壒之表自宋玉景差以至汉唐宋作者继起皆宗其榘矱而莫能尚之真风雅之流而辞赋之祖也汉王逸尝为之章句宋洪兴祖又为之补注而晁无咎又取古今辞赋之近骚者以续之然王洪之注随文生义未有能明作者之心而晁氏之书辨说纷挐亦无所发于义理朱子以豪杰之才圣贤之学当宋中叶阨于权奸迄不得施不啻屈子之在楚也而当时士大夫希世媒进者従而沮之排之目为伪学视子兰上官之徒殆有甚焉然朱子方且与二三门弟子讲道武夷容与乎云溪山月之间所以自处者盖非屈子所能及间尝读屈子之辞至于所谓往者余弗及来者吾不闻而深悲之乃取王氏晁氏之书删定以为此书又为之注释辨其比兴之体而发其悲忧感悼之情繇是作者之心事昭然于天下后世矣予少时得此书而读之爱其词调铿锵气格髙古徐察其忧愁郁悒缱绻恻怛之意则又怅然兴悲三复其辞不能自已使予序之使读者知朱子所以训释此书之意而不敢以词人之赋视之也嗟夫大儒著述之旨岂末学所能窥哉然尝闻之孔子之删诗朱子之定骚其意一也诗之为言可以感发善心惩创逸志其有禆于风化也大矣骚之为辞皆出于忠爱之诚心而所谓善不由外来名不可以虚作者又非圣贤之格言乎使放臣屏子坤吟咏叹于寂寞之濵则所以自处者必有其道矣而所歌者幸而聴之宁不凄然兴感而迪其伦纪之常哉此圣贤删定之大意也读此书者因其辞以求其义得其义而反诸身焉庶几乎朱子之意而不流于雕虫篆刻之末矣  

骚选序【`汪道昆`】  

风雅变而为骚江潭尚矣其徒二三速肖其下波流骚变而为选郊苏李而禘张衡柏梁梁父祧矣汉其室事也魏其堂事也晋犹在阼余悉在祊故波流无骚非无骚也善哭者无情而不哀骚之优孟也绎祊无选非无选也雕几工而太朴丧选之桮桊也以骚则逸为政以选则统为政又恶乎取之或类有同方或体有各至藉令必要其极宁讵能举一而废百邪许由有言有族有祖聚族则由后率祖则由前比而合之选其族也骚其祖也由前则推而进为六义为四诗由后则放而文为贞观为开元为大厯二氏迄今诵之勿絶其斯一当衡石也与哉始予合骚选版之襄阳直将杓之百家之前而衍之三百篇之后厯二十年所版留郡中乃今学士置若遗若天池浸淫乎泂酌以为爽予更授之剞劂门人郑生职之工告成生乃问序郡版故未有序道古者殆难为言其能为逸也者统也者不越乎一家之言其不为逸也者统也者庶几乎先得我心矣  

## 文章辨体彚选卷二百九十五

（明）贺复征 编  

○序十五【`赋类`】  

两都赋序【`汉班固`】  

或曰赋者古诗之流也昔成康没而颂声寝王泽竭而诗不作大汉初定日不暇给至于武宣之世乃崇礼官考文章内设金马石渠之署外兴乐府协律之事以兴废继絶润色鸿业是以众庶说豫福应尤盛白麟赤雁芝房寳鼎之歌荐于郊庙神雀五凤甘露黄龙之瑞以为年纪故言语侍従之臣若司马相如吾丘寿王东方朔枚皋王褒刘向之属朝夕论思日月献纳而公卿大臣御史大夫倪寛太常孔臧大中大夫董仲舒宗正刘徳太子太傅萧望之等时时间作或以抒下情而通讽谕或以宣上徳而尽忠孝雍容揄扬着于后嗣抑亦雅颂之亚也故孝成之世论而录之葢奏御者千有余篇而后大汉之文章炳焉与三代同风且夫道有夷隆学有粗密因时而建徳者不以逺近易则故皋陶歌虞奚斯颂鲁同见采于孔氏列于诗书其义一也稽之上古则如彼考之汉室又如此斯事虽细然先臣之旧式国家之遗美不可阙也臣窃见海内清平朝廷无事京师修宫室浚城隍而起苑囿以备制度西土耆老咸懐怨思冀上之睠顾而盛称长安旧制有陋洛邑之议故臣作两都赋以极众人之所眩曜折以今之法度云  

鲁灵光殿赋序【`王延寿`】  

鲁灵光殿者盖景帝程姬之子恭王余之所立也初恭王始都下国好治宫室遂因鲁僖基兆而营焉遭汉中微盗贼奔突自西京未央建章之殿皆见隳壊而灵光岿然独存意者岂非神明依冯支持以保汉室者也然其规矩制度上应星宿亦所以永安也予客自南鄙观艺于鲁覩斯而眙曰嗟乎诗人之兴感物而作故奚斯颂僖謌其路寝而功绩存乎辞徳音昭乎声物以赋显事以颂宣匪赋匪颂将何述焉  

琴赋序【`晋嵇康`】  

余少好音声长而翫之以为物有盛衰而此无变滋味有厌而此不勌可以导养神气宣和情志处穷独而不闷者莫近于音声也是故反复之而不足则吟咏以肆志吟咏之不足则寄言以广意然八音之器歌舞之象厯世才士并为之赋颂其体制风流莫不相袭称其材干则以危苦为上赋其声音则以悲哀为主美其感化则以垂涕为贵丽则丽矣然未尽其理也推其所由似元不解音声览其旨趣亦未达礼乐之情也众器之中琴徳最优故缀叙所懐以为之赋  

思旧赋序【`向秀`】  

余与嵇康吕安居止接近其人并有不羁之才嵇意逺而疎吕心旷而放其后并以事见法嵇博综伎艺于丝竹特妙临当就命顾视日影索琴而弹之余逝将西迈经其旧庐于时日薄虞泉寒冰凄然邻人有吹笛者发声寥亮追思曩昔逰宴之好感音而叹故作赋  

三都赋序【`皇甫谧`】  

玄晏先生曰古人称不歌而颂谓之赋然则赋也者所以因物造端敷弘体理欲人不能加也引而伸之故文必极美触类而长之故辞必尽丽然则美丽之文赋之作也昔之为文者非茍尚辞而已将以纽之王教本乎劝戒也自夏殷以前其文隠没靡得而详焉周监二代文质之体百世可知故孔子采万国之风正雅颂之名集而谓之诗诗人之作杂有赋体子夏序诗曰一曰风二曰赋故知赋者古诗之流也至于战国王道陵迟风雅寝顿于是贤人失志词赋作焉是以孙卿屈原之属遗文炳然辞义可观存其所感咸有古诗之意皆因文以寄其心托理以全其制赋之首也及宋玉之徒淫文放发言过于实夸竞之兴体失之渐风雅之则于是乎乖逮汉贾谊颇节之以礼自是厥后缀文之士不率典言并务恢张其文博诞空类大者罩天地之表细者入毫纎之内虽充车聨驷不足以载广厦接榱不容以居也其中髙者至如相如上林扬雄甘泉班固两都张衡二京马融广成王生灵光初极宏侈之辞终以简约之制焕乎有文蔚尔鳞集皆近代辞赋之伟也若夫土有常产俗有旧风方以类聚物以羣分而长卿之俦过以非方之物寄以中域虚张异类托有于无祖构之士雷同影附流宕忘反非一时也曩者汉室内溃四海圯裂孙刘二氏割有交益魏武拨乱拥据函夏故作者先为吴蜀二客盛称其本土险阻瓌琦可以偏王而却为魏主述其都畿弘敞丰丽奄有诸华之意言吴蜀以擒灭比亡国而魏以交禅比唐虞既以着逆顺且以为鉴戒盖蜀包梁岷之资吴割荆南之富魏跨中区之衍考分次之多少计殖物之众寡比风俗之清浊课士人之优劣亦不可同年而语矣二国之士各沐浴所闻家自以为我土乐人自以为我民良皆非通方之论也作者又因客主之辞立之以魏都折之以王道其物土所出可得披图而校体国经制可得按记而验岂诬也哉  

三都赋序【`左思`】  

盖诗有六义焉其二曰赋扬雄曰诗人之赋丽以则班固曰赋者古诗之流也先王采焉以观土风见绿竹猗猗则知卫地淇澳之产见在其版屋则知秦野西戎之宅故能居然而辨八方然相如赋上林而引卢橘夏熟扬雄赋甘泉而陈玉树青葱班固赋两都而叹以出比目张衡赋西京而述以游海若假称珍怪以为润色若斯之类匪啻于兹考之果木则生非其壤校之神物则出非其所于辞则易为藻饰于义则虚而无征且夫玉巵无当虽寳非用侈言无验虽丽非经而论者莫不诋讦其研精作者大氐举为宪章积习生常有自来矣余既思摹二京而赋三都其山川城邑则稽之地图鸟兽草木则验之方志风谣歌舞各附其俗魁梧长者莫非其旧何则发言为诗者咏其所志也升髙能赋者颂其所见也美物者贵依其本讃事者宜本其实匪本匪实览者奚信且夫任土作贡虞书所著辨物居方周易所慎聊举其一隅摄其体统归诸训诂焉  

秋兴赋序【`潘岳`】  

晋十有四年予春秋三十有二始见二毛以太尉掾兼虎贲中郎将寓直于散骑之省髙阁连云阳景罕曜珥蝉冕而袭纨绮之士此焉逰处仆野人也偃息不过茅屋茂林之下谈话不过农夫田父之客摄官承乏猥厕朝列夙兴晏寝匪遑底宁譬犹池鱼笼鸟有江湖山薮之思于是染翰操纸慨然而赋于时秋也故以秋兴命篇  

闲居赋序【`潘岳`】  

岳尝读汲黯传至司马安四至九卿而良史书之题以巧宦之目未尝不慨然废书而叹也曰嗟乎巧诚有之拙亦宜然顾常以为士之生也非至圣无轨微妙玄通者则必立功立事效当年之用是以资忠履信以进徳修辞立诚以居业仆少窃乡曲之誉忝司空太尉之命所奉之主即太宰鲁武公其人也举秀才为郎逮事世祖武皇帝为河阳懐令尚书郎廷尉平今天子谅闇之际领太傅主簿府诛除名为民俄而复官除长安令迁博士未召拜亲疾辄去官免自弱冠涉于知命之年八徙官而一进阶再免一除名一不拜职迁者三而巳矣虽通塞有遇抑亦拙者之效也昔通人和长舆之论予也固曰拙于用多称多则吾岂敢言拙则信而有征方今俊乂在官百工惟时拙者可以絶意乎宠荣之事矣太夫人在堂有羸老之疾尚何能违膝下色养而屑屑従斗筲之末于是览止足之分庶浮云之志筑室种树逍遥自得池沼足以渔钓舂税足以代耕灌园鬻蔬供朝夕之膳牧羊酤酪俟伏腊之费孝乎惟孝友于兄弟此亦拙者之为政也乃作闲居赋以歌事遂情焉  

豪士赋序【`陆机`】  

夫立徳之基有常而建功之路不一何则循心以为量者存乎我因物以成务者系乎彼存乎我者隆杀止乎其域系乎物者丰约唯所遭遇落叶俟微风以陨而风之力盖寡孟尝遭雍门而泣而琴之感以末何者欲陨之叶无所假烈风将坠之泣不足繁哀响也是故茍时启于天理尽于民庸夫可以济圣贤之功斗筲可以定烈士之业言遇时也故曰才不半古而功已倍之盖得之于时势也厯观古今徼一时之功而居伊周之位者有矣夫我之自我智士犹婴其累物之相物昆虫皆有此情夫以自我之量而挟非常之勲神器晖其顾盼万物随其俯仰心玩居常之安耳饱従谀之说岂识功在身外任出才表者哉且好荣恶辱有生之所大期忌盈害上鬼神犹且不免人主操其常柄天下服其大节故曰天可雠乎而时有袨服荷戟立乎庙门之下援旗誓众奋于阡陌之上况乎代主制命自下裁物者哉广树恩不足以敌怨勤兴利不足以补害故曰代大匠斵者必伤其手且夫政由寗氏忠臣所为慷慨祭则寡人人主所不久堪是以君奭鞅鞅不悦公旦之举髙平师师侧目博陆之势而成王不遣嫌吝于懐宣帝若负芒刺于背非其然者与嗟乎光于四表徳莫富焉王曰叔父亲莫昵焉登帝天位功莫厚焉守节没齿忠莫至焉而倾侧颠沛仅而自全则伊生抱明允以婴戮文子懐忠敬而齿剑固其所也因斯以言夫以笃圣睦亲如彼之懿大徳至忠如此之盛尚不能取信于人主之懐止谤于众多之口过此以往恶覩其可安危之理断可识矣又况乎饕大名以冒道家之忌运短才而易圣哲所难者哉身危由于势过而不知去势以求安祸积起于宠盛而不知辞宠以招福见百姓之谋已则申宫警守以崇不畜之威惧万民之不服则严刑峻制以贾伤心之怨然后威穷乎震主而怨形乎上下众心日陊危机将发而方偃仰瞪眄谓足以夸世笑古人之未工忘已事之已拙知曩勲之可矜暗成败之有会是以事穷运尽必于颠仆风起尘合而祸至常酷也圣人忌功名之过已恶宠禄之踰量盖为此也夫欲恶之大端贤愚所共有而游子徇髙位于生前志士思垂名于身后受生之分唯此而已夫盖世之业名莫大焉震主之势位莫盛焉率意无违欲莫顺焉借使伊人颇览天道知尽不可益盈难久持超然自引髙揖而退则巍巍之盛仰邈前贤洋洋之风俯冠来籍而大欲不乏于身至乐无愆乎旧节弥效而徳弥广身愈逸而名愈劭此之不为彼之必昧然后河海之迹堙为穷流一篑之衅积成山岳名编凶顽之条身厌荼毒之痛岂不谬哉故聊赋焉庶使百世少有寤云  

遂志赋序【`陆机`】  

昔崔篆作诗以明道述志而冯衍又作显志赋班固作幽通赋皆相依仿焉张衡思玄蔡邕玄表张叔哀系此前世之可得言者也崔氏简而有情显志壮而泛滥哀系俗而时靡玄表雅而微衷思玄精练而和恵欲丽前人而优游清典陋幽通矣班生彬彬切而不绞哀而不怨矣崔蔡冲虚温敏雅人之属也冯衍抑扬顿挫怨之徒也岂亦穷达异事而声为情变乎予备托作者之末聊复用心焉  

思归引序【`石崇`】  

余少有大志夸迈流俗弱冠登朝厯位二十五年五十以事去官晩节更乐放逸笃好林薮遂肥遯于河阳别业其制宅也却阻长堤前临清渠柏木几于万株流水周于舍下有观阁池沼多养鱼鸟家素习技颇有秦赵之声出则以游目弋钓为事入则有琴书之娱又好服食咽气志在不朽傲然有凌云之操歘复见牵羁婆娑于九列困于人间烦黩常思归而永叹寻览乐篇有思归引傥古人之情有同于今故制此曲此曲有弦无歌今为作歌辞以述余懐恨时无知音者令造新声而播于丝竹也  

逰天台山赋序【`孙绰`】  

天台山者葢山岳之神秀也涉海则有方丈蓬莱登陆则有四明天台皆玄圣之所逰化灵僊之所窟宅也夫其峻极之状嘉祥之美穷山海之瓌富尽人神之壮丽矣所以不列于五岳阙载于常典者岂不以所立冥奥其路幽迥或倒景于重溟或匿峰于千岭始经魑魅之涂卒践无人之境举世罕能登陟王者莫由禋祀故事絶于常篇名标于竒纪然图像之兴岂虚也哉非夫遗世玩道絶粒茹芝者乌能轻举而宅之非夫逺寄冥搜笃信通神者何肯遥想而存之余所以驰神运思昼咏宵兴俛仰之间若已再升者也方解缨络永托兹岭不任吟想之至聊奋藻以散懐  

归去来兮序【`陶潜`】  

余家贫耕植不足以自给幼稚盈室瓶无储粟生生所资未见其术亲故多劝余为长吏脱然有懐求之靡途会有四方之事诸侯以恵爱为徳家叔以余贫苦遂见用于小邑于时风波未静心惮逺役彭泽去家百里公田之利足以为酒故便求之及少日眷然有归与之情何则质性自然非矫厉所得饥冻虽切违已交病尝従人事皆口腹自役于是怅然慷慨深愧平生之志犹望一稔当敛裳宵逝寻程氏妹丧于武昌情在骏奔自免去职仲秋至冬在官八十余日因事顺心命篇曰归去来兮乙己岁十一月也  

感士不遇赋序【`陶潜`】  

昔董仲舒作士不遇赋司马子长又为之余尝以三余之日讲习之暇读其文慨然惆怅夫履信思顺生人之善行抱朴守静君子之笃素自真风告逝大伪斯兴闾阎懈廉退之节市朝驱易进之心懐正志道之士或潜玉于当年洁已清操之人或没世以徒勤故夷皓有安归之叹三闾发已矣之哀悲夫寓形百年而瞬息已尽立行之难而一城莫赏此古人所以染翰慷慨屡伸而不能巳者也夫导逹意气其惟文乎抚卷踌躇遂感而赋之  

## 文章辨体彚选卷二百九十六

（明）贺复征 编  

○序十六【`以下诗类`】  

诗品序【`梁锺嵘`】  

气之动物物之感人故摇荡性情形诸舞咏照烛三才晖丽万有灵祗待之以致飨幽微藉之以昭告动天地感鬼神莫近于诗昔南风之辞卿云之颂厥义夐矣夏歌曰郁陶乎予心楚谣曰名予曰正则虽诗体未全然是五言之滥觞也逮汉李陵始着五言之目矣古诗眇邈人世难详推其文体固是炎汉之制非衰周之倡也自王扬枚马之徒词赋竞爽而吟咏靡闻従李都尉迄班婕妤将百年间有妇人焉一人而已诗人之风顿巳缺丧东京二百载中惟有班固咏史质木无文降及建安曹公父子笃好斯文平原兄弟郁为文栋刘桢王粲为其羽翼次有攀龙托凤自致于属车者盖将百计彬彬之盛大备于时矣尔后陵迟衰微迄于有晋太康中三张二陆两潘一左勃尔复兴踵武前正风流未沬亦文章之中兴也永嘉时贵黄老稍尚虚谈于时篇什理过其辞淡乎寡味爰及江表微波尚传孙绰许询桓庾诸公诗皆平典似道徳论建安风力尽矣先是郭景纯用儁上之才变创其体刘越石仗清刚之气赞成厥美然彼众我寡未能动俗逮义熈中谢益寿斐然继作元嘉中有谢灵运才髙词盛富艳难踪固已含跨刘郭陵轹潘左故知陈思为建安之杰公干仲宣为辅陆机为太康之英安仁景阳为辅谢客为元嘉之雄颜延年为辅斯皆五言之冠冕文词之命世也夫四言文约易广取效风骚便可多得每苦文繁而意少故世罕习焉五言居文词之要是众作之有滋味者也故云会于流俗岂不以指事造形穷情写物最为详切者邪故诗有六义焉一曰兴二曰比三曰赋文已尽而意有余兴也因物喻志比也直书其事寓言写物赋也弘斯三义酌而用之干之以风力润之以丹彩使味之者无极闻之者动心是诗之至也若専用比兴则患在意深意深则词踬若但用赋体则患在意浮意浮则文散嬉成流移文无止泊有芜漫之累气若乃春风春鸟秋月秋蝉夏云暑雨冬月祁寒斯四候之感诸诗者也嘉会寄诗以亲离羣托诗以怨至于楚臣去境汉妾辞宫或骨横朔野或魂逐飞蓬或负戈外戍杀气雄邉寒客衣单孀闺泪尽又士有解佩出朝一去忘返女有扬蛾入宠再盼倾国凡斯种种感荡心灵非陈诗何以展其义非长歌何以骋其情故曰诗可以羣可以怨使穷贱易安幽居靡闷莫尚于诗矣故词人作者罔不爱好今之士俗斯风炽矣纔能胜衣甫就小学必甘心而驰骛焉于是庸音杂体各各为容至使膏腴子弟耻文不逮终朝点缀分夜呻吟独观谓为警策众覩终沦平钝次有轻薄之徒笑曹刘为古拙谓鲍昭羲皇上人谢朓今古独步而师鲍昭终不及日中市朝满学谢朓劣得黄鸟度青枝徒自弃于髙聴无涉于文流矣观王公搢绅之士每博论之余何尝不以诗为口实随其嗜欲商确不同淄渑并泛朱紫相夺喧议竞起凖的无依近彭城刘士章俊赏之士疾其淆乱欲为当世诗品口陈标榜其文未遂感而作焉昔九品论人七畧裁士校以宾实诚多未值至若诗之为技较尔可知以类推之殆均博奕方今皇帝资生知之上才体沈郁之幽思文丽日月赏究天人昔在贵逰已为称首况八纮既掩风靡云蒸抱玉者聨肩握珠者踵武以瞰汉魏而不顾吞晋宋于胸中谅非农歌辕议敢致流别嵘之今录庶周旋于闾里均之于谈笑耳  

河岳英灵集序【`唐殷璠`】  

序曰梁昭明太子撰文选后相效著述者十余家咸自称尽善髙聴之士或未全许且大同至于天寳把笔者近千人除势要及贿赂者中间灼然可尚者五分无二岂得逢诗辄赞往往盈帙盖身后立节当无诡随其或诠拣不精玉石相混致令众口销铄为知音所痛夫文友神情体雅编纪者能审鉴诸体安详所来方可定其优劣论其取舍至如曹刘诗多直致语少切对或五字并侧或十字俱平而逸价终存然挈缾肤受之流责古人不辨宫商词句质素耻相师范于是攻乎异端妄为穿凿理则不足言常有余都无比兴但贵轻艳虽满箧笥将何用之自萧氏以还尤増矫饰武徳初微波尚在贞观末标格渐髙景云中颇通逺调开元十五年声律风骨始备矣寔由主上恶华好朴去伪従真使海内词人翕然遵古有周风雅再阐今日璠虽不佞窃尝好事常愿删畧羣才赞圣朝之美爰因退迹得遂宿心粤若王维王昌龄储光羲等三十五人皆河岳英灵也此集即以河岳英灵为称诗一百七十首分为上下卷起甲寅终乙酉论次于序以品藻各冠于篇额如名不副实才不合道縦压梁窦终无取焉  

箧中集序【`元结`】  

元结作箧中集或问曰公所集之诗何以订之对曰风雅不兴几及千岁溺于时者世无人哉呜呼有名位不显年寿不终独无知音不见称显死而巳矣谁云无之近世作者更相沿袭拘限声病喜尚形似且以流易为辞不知丧于雅正然哉彼则指咏时物会谐丝竹与歌儿舞女生污惑之声于私室可矣若令方直之士大雅君子聴而诵之则未见其可矣吴兴沈子运独挺于流俗之中强攘于已溺之后穷老不惑五十余年凡所为文皆与时异故朋友后生稍见师效能似类者有五六人于戏自沈公及二三子皆以正直而无禄位皆以忠信而久贫贱皆以仁让而至丧亡异于是者显荣当世谁为辩士吾欲问之天下兵兴于今六岁人皆务武斯焉谁嗣巳长逝者遗文散失方阻絶者不见近作尽箧中所有总编次之命曰箧中集且欲传之亲故冀其不忘于今凡七人诗二十二首时干元三年也  

乐府古题序【`元稹`】  

诗迄于周离骚迄于楚是后诗之流为二十四名赋颂铭赞文诔箴诗行咏吟题怨叹章篇操引谣讴歌曲词调皆诗人六义之余而作者之旨由操而下八名皆起于郊祭军宾吉凶苦乐之际在音声以度词审调以节唱句度短长之数声韵平上之差莫不由之准度而又区别其在琴瑟者为操引采民甿者为讴谣备曲度者总得为之歌曲词调斯皆由乐以定词非选词以配乐也由诗而下九名皆属事而作虽题号不同而悉谓之为诗可也后之审乐者往往采取其词度为歌曲盖选词以配乐非由乐以定词也而纂撰者由诗而下十七名尽编为乐府等题除铙吹横吹郊祀清商等词在乐志者其余木兰仲卿四愁七哀之辈亦未必尽播于管弦明矣后之文人达乐者少不复如是配别但遇兴纪题往往兼以句读短长为歌诗之异刘补阙云乐府肇于汉魏按仲尼学文王操伯牙作水仙操齐牧犊作雉朝飞卫女作思归引则不于汉魏而后始亦以明矣况自风雅至于乐流莫非讽兴当时之事以贻后世之人沿袭古题唱和重复于文或有短长于义咸为赘媵尚不如寓意古题刺美见事犹有诗人引古以讽之义焉曹刘沈鲍之徒时得如此亦复稀少近代惟诗人杜甫悲陈陶哀江头兵车丽人等凡所歌行率皆即事名篇无有倚傍余少时与友人白乐天李公垂辈谓是为当遂不复拟赋古题昨南梁州见进士刘猛李余各赋古乐府诗数十首中一二章咸有新意予因选而和之其有虽用古题全无古义者若出门行不言离别将进酒特书列女之类是也其或颇同古义全创新词者则因家止述军输捉捕请先蝼蚁之类是也刘李二子方将极意于斯文因为粗明古今歌诗同异之旨焉  

又玄集序【`韦庄`】  

谢玄晖文集盈编止诵澄江之句曹子建诗名冠古唯吟清夜之篇是知美稼千箱两岐奚少繁弦九变大濩殊稀入华林而珠树非多阅众籁而紫箫唯一所以撷芳林下拾翠岩邉沙之汰之始辨辟寒之寳载雕载琢方成瑚琏之珍故知颔下采珠难求十斛管中窥豹但取一斑自国朝大手名人以至今之作者或百篇之内时纪一章或全集之中微征数首但掇其清词丽句录在西斋莫穷其巨派洪澜任归东海总其记得者才子一百五十人诵得者名诗三百首长乐暇日陋巷穷时聊撼膝以书绅匪攅心而就简葢诗中鼓吹名下笙簧击鳬氏之锺霜清日观淬雷公之剑影动星津云间分合璧之光海上运摩天之翅夺造化而雷云涌起役鬼神而风雨奔驰但思其食马留肝徒云染指岂虑其烹鱼去乙或至伤鳞自惭乎鼹肠易盈非嗜其熊蹯独美然则律者既采繁者是除何知黒白之鹅强识淄渑之水左太冲十年三赋未必无瑕刘穆之一日百函焉能尽丽是知班张屈宋亦有芜辞沈谢应刘犹多累句虽遗研可惜而备载斯难亦由执斧伐山止求嘉木挈缾赴海但汲井泉等同于风月烟花各是其樝棃橘柚昔姚合所撰极玄集一卷传于当代已尽精微今更采其玄者勒成又玄集三卷记方流而目眩阅丽水而神疲鱼兔虽存筌蹄是弃所以金盘饮露唯采沆瀣之精花界食珍但享醍醐之味非独资于短见亦可贻于后昆采实去华俟诸来者光化三年七月二日前左补阙韦庄述  

唐百家诗选序【`宋王安石`】  

安石与宋次道同为三司判官时次道出其家藏唐诗百余篇委余择其嘉者次道因名曰百家诗选废日力于此良可悔也虽然欲知唐诗者观此足矣  

## 文章辨体彚选卷二百九十七

（明）贺复征 编  

○序十七  

唐诗品彚序【`明高栋`】  

有唐三百年诗众体备矣故有近体往体长短篇五七言律絶句等制莫不兴于始成于中流于变而陊之于终至于声律兴象文词理致各有品格髙下之不同畧而言之则有初唐盛唐中唐晩唐之殊详而分之贞观永徽之时虞魏诸公稍离旧习王杨卢骆因加美丽刘希夷有闺帷之作上官仪有婉媚之体此初唐之始制也神龙以还洎开元初陈子昂古风雅正李巨山文章宿老沈宋之新声苏张之大手笔此初唐之渐盛也开元天寳间则有李翰林之飘逸杜工部之沈郁孟襄阳之清雅王右丞之精致储光羲之真率王昌龄之声俊髙适岑参之悲壮李颀常建之超凡此盛唐之盛者也大厯贞元中则有韦苏州之雅澹刘随州之闲旷钱郎之清赡皇甫之冲秀秦公绪之山林李従一之台阁此中唐之再盛也下暨元和之际则有栁愚溪之超然复古韩昌黎之博大其词张王乐府得其故实元白序事务在分明与夫李贺卢仝之鬼怪孟郊贾岛之饥寒此晩唐之变也降而开成以后则有杜牧之之豪縦温飞卿之绮靡李义山之隠僻许用晦之偶对他若刘沧马戴李频李羣玉辈尚能黾勉气格埓迈时流此晩唐变态之极而遗风余韵犹有存者焉是皆名家擅场驰骋当世或称才子或推诗豪或谓五言长城或为律诗龟鉴或号诗人冠冕或尊海内文宗靡不有精粗邪正长短髙下之不同观者茍非穷精阐微超神入化玲珑透彻之悟则莫能得其门而臻其壸奥矣今试以数十百篇之诗隠其姓名以示学者须要识得何者为王杨卢骆又何者为沈宋又何者为陈拾遗又何者为李杜又何者为孟为储为二王为髙岑为常刘韦栁为韩李张王元白郊岛之制辨尽诸家剖析毫芒方是作者余夙躭于诗恒欲窥唐人之籓篱首踵其域如堕终南万迭间茫然弗知其所往然后左攀右涉晨跻夕览下上陟顿进退周旋厯十数年厥中僻蹊通庄髙门邃室厯厯可指数故不自揆窃愿偶心前喆采摭羣英芟夷繁猬裒成一集以为学唐诗者之门径载观诸家选本详略不侔英华以类见拘乐府为题所界是皆略于盛唐而详于晩唐他如朝英国秀箧中丹阳英灵间气极玄又玄诗府诗统三体众妙等集立意造论各该一端唯近代襄城杨伯谦氏唐音集颇能别体制之始终审音律之正变可谓得唐人之径路矣然而李杜大家不录岑刘古调无存张籍王建许浑李商隠律诗载诸正音渤海髙适江宁王昌龄五言稍见遗响每一披读未尝不叹息于斯由是逺览穷搜审详取舍以一二大家十数名家与夫善鸣者殆将数百校其体裁分体従类随类定其品目因目别其上下始终正变各立序论以弁其端爰自贞观至天佑通得六百二十人共诗五千七百六十九首分为九十卷总题曰唐诗品彚呜呼唐诗之倡弗传久矣唐诗之道或时以明诚使吟咏性情之士观诗以求其人因人以知其时因时以辨其文章之髙下词气之盛衰本乎始以达其终审其变而归于正则优游敦厚之教未必无小补云  

唐诗分类后序【`桑怿`】  

右唐诗分类精选二十卷凡五千余首四明吕侯尹吉水时所选将绣梓以广其传其子尚清过予西昌之栖云轩求一言于后予常注意三百篇而知其意古人之诗运意而已辞略点缀而意自明往往余意出于句字之外如爱召伯则云勿翦其甘棠则见其子孙臣庶其爱可知如作乐以合祖则曰我客戾止永观厥成先代之后有闻乐而感泣则和洽神人又何待言说耶且兴起无情而难接比虽有影而斟酌难类易作者直赋而已而其言之厚薄又直闗于气化之盛衰如正风正雅皆作于周之盛时是时诗人皆饮天地之和以发声故其辞盎然太虚摹画无迹九罭伐柯诸诗略伸情志其风遂变矧风雅变之之极安得不愤激风云而气撼山岳哉就以周公所作论之大明东山之间又自不能无升降矣况其下者乎继而离骚之作比兴略备真有三百篇遗意葢原之词本为忧国畏谗郁抑不平而作又安得不驰骛于变风雅之末流哉如九歌中心不同兮媒劳交不甚兮轻絶最为善语而使原当文武之世兹言何为而发就使文武之世之诗人当原之世吁嗟驺虞人之好我示我周行等语又岂可凿空而妄出哉风雅变中之变又不可専委之人也自秦而汉去古未逺五言之作古意犹存如唐山夫人乐章鸣汉之盛与颂彷佛而灵芝摇荡等语汉之风雅又日变矣降至魏晋乱日多而治日少则能诗如曹子建阮嗣宗张茂先陶渊明辈将何所饮以发和平之音耶大抵三百篇以后取其诗之上薄风雅当味其意之浅深何如不可専论其辞之平不平也曽南丰曰自文武而后又千余年而有太宗之治唐诗之和顺清适太宗之治酿之其盛中晩之外又唐业随之可考也就其中杰出者四家曰陈子昂氏曰李太白氏曰杜少陵氏曰韩昌黎氏间有数诗略存汉魏比兴而颇解古人用意彀率然一篇数十言中其意不如风雅中之数言则又似唐之制度文为足以凌驾三代而先王之真徳实意仅存丝髪也诗可以易观耶然后世学诗之士多舍四家而他师岂不以王摩诘刘长卿韦应物之流皆意随句絶而平顺易见哉诗犹海也三百篇为其蓬岛汉魏晋为其弱流而唐则犹其中之亶夷诸洲学操舟之士至海门而震迭茍望洲之畔岸心意俱饱更何有希冀者乎吕侯之选此诗葢剪其荆棘去其旁岐诱人至止是洲而予伸以是言又欲过此而往直遡弱流而至蓬岛也况我朝治隆唐虞尚何古之不可复哉侯名烱字文昭以名进士出为今职政通人和歌谣载道拯物之余留心文事不易得云  

汉魏诗集序【`何景明`】  

夫周末文盛王迹息而诗亡孔子孟轲氏葢尝慨叹之汉兴不尚文而诗有古风岂非风气规模犹有朴略宏逺者哉继汉作者于魏为盛然其风斯衰矣晋逮六朝作者益盛而风益衰其志流其政倾其俗放靡靡乎不可止也唐诗工词宋诗谈理虽代有作者而汉魏之风蔑如也国初诗人尚承元习累朝之所开渐格而上至弘治正徳之间盛矣学者一二或谈汉魏然非心知其意不能无疑异其间故信而好者少有及之侍御刘君博学于诗而好古不厌乃辑汉魏之作访罗遗失彚为此编夫文之兴于盛世也上倡之其兴于衰世也下倡之倡于上则尚一而道行倡于下合者宗疑者沮而卒莫之齐也故志之所向势之所至时之所趋变化响应其机神哉于戏侍御此编不独诵说者徳其功而其意逺矣  

风雅逸篇序【`杨慎`】  

风雅逸篇录中古先秦歌诗也楚凤鲁麟风之逸也尧衢舜熏雅之逸也载在方册矣曷以名之逸外三百篇皆逸也粤稽鲁论两引逸诗侈止两韵约仅五言后素昭文何逺兴仁圣咨贤焉贤起圣焉于是乎取之以此具存槩彼其余岂必无主文谲谏之旨民彝物则之训哉惜夫世逺籍湮不能举其全也然其余句散见诸书若二戴礼若春秋内外传若汲冢沈文若诸子琐语网罗放失缀合丛残尚多有之吐珠于泽谁能不含圣喆所遗而后人拾以为已寳兹类之谓乎孔子曰诗三百又曰诵诗三百墨子曰诵诗三百弦诗三百歌诗三百舞诗三百司马迁曰古诗三千余篇孔子删之为三百篇由前言之则太师所职数止此由后言之则今所存十一千百耳自逸诗外若因事造歌异裁别体若狸首鹥诵蚕蠏龙蛇后代词人刻意莫迨其宛转附物怡怅切情盖不啻惊心动魄一字千金而已若是者虽多所轶没而谨其遗者稡之亦奚啻足为更仆之诵哉故录首黄帝弹歌至伯夷薇歌为第一卷緑琴操歌谣词曲三十一篇为第二卷录石鼓诗十章为第三卷录逸诗篇名断章存者十篇有句亡篇名者四十余条为第四卷录经传所载孔子歌辞及诸事涉孔子者廿二篇为第五卷录鲁卫齐晋郑宋吴赵成徐秦楚君臣民庶妇女胥靡俳优杂歌讴操曲诵祝相曲为第六卷第七卷录古谚古语古言鄙谚鄙语野语俗语故语民语不恭之语百五十条为第八卷录荀卿成相杂辞三章佹诗一章附苏秦上秦王诗为第九卷录葛天氏八阕讫于师延涤角有篇目逸其辞存其名义为风雅逸篇十卷终焉录成有过而问者诮之曰子知富翁好古者乎斚鼎匜■〈鼎干〉珍厥穿穴图籍绘障货彼罅裂罄已懐资受市魁嗤子所为嗜古辞者将无类兹吹吷之吟则穿穴也糟粕之拾则罅裂也心力之玩则罄而资依托之售则受若嗤请刋落之其尚有盈辞予投笔而起负序以谢曰然业巳成予不忍废也子之言予不敢忘则书之以终箧  

唐絶増竒序【`杨慎`】  

予尝品唐人之诗乐府本效古体而意反近絶句本自近体而意实逺欲求风雅之■〈亻丙〉佛者莫如絶句唐人之所偏长独至而后人力追莫嗣者也擅场则王江宁骖乘则李彰明偏美则刘中山遗响则杜樊川少陵虽号大家不能兼善一则拘乎对偶二则汨于典故拘则未成之律诗而非絶体汨则儒生之书袋而乏性情故观其全集自锦城丝管之外咸无讥焉近世有爱而忘其丑者専取而效之惑矣昔贤彚编唐絶者洪迈混沌无择岷玉未彰章涧两泉盛行今世既未发覆于庄语仍复添足于谢笺其余若伯弜伯谦柯氏髙氏得则有矣失亦半之屏居多暇诠择其尤诸家脍炙不复雷同前人遗珠兹则掇拾以唐诗増竒为标题以神妙能杂分卷帙逃虚町庐聊以自娱跪石之吟下车者谁与  

选唐诗序【`李攀龙`】  

唐无五言古诗而有其古诗陈子昂以其古诗为古诗弗取也七言古诗惟杜子美不失初唐气格而縦横有之太白縦横往往强弩之末间杂长语英雄欺人耳至如五七言絶句实唐三百年一人盖以不用意得之即太白亦不自知其所至而工者顾失焉五言律排律诸家槩多佳句七言律体诸家所难王维李颀颇臻其妙即子美篇什虽众愦焉自放矣作者自苦亦惟天实生才不尽后之君子本兹集以尽唐诗而唐诗尽于此  

诗纪序【`汪道昆`】  

北海冯汝言既辑厯代诗纪版之闗中坐踔逺而遘之难且病校者疏而梓者拙也吴管自新都起拓什二以张东秦身帅吴俞策歙谢陛江都陆弼分校之名吴工敦剞劂既告成事莫不精良则王元美序之矣顾贞观而下未及也誓将求全属黄河水首事而溘亡仅得十有四卷管手自为集属二三子校刻如初论其世以为差悉如髙棅所品初则正始盛则正宗大家名家羽翼为中接武以下为晩于时李本宁方子及为之序是则唐诗纪云二者将讫工乃质成于不佞不佞故溺修古雅言称诗与属辞通大率祖三百篇宗楚骚汉魏而祧六代即盛唐具在祊绎奥主杜陵顾惟道古为洋洋不乐近体持论厯十年所居之不疑谅直者不然其言谔谔而修不佞四序推斥天道则然夏则副瓜冬则椒酒寒则狐白当暑则絺夫人恃瓜葛而将辍寒时宜何有不佞始改虑而求唐体止于大厯以前乃知狶韦不能不波宁讵能举一而废百既卒业诗纪夫然后睹诗之全吴生输独力而举赢其有功于诗教何可胜纪夫天建北辰以为极三垣列宿经之七政纬之观象明时于是乎在而恒星万二千五百可仰而窥不则含誉不名而宣夜有遗视矣堪舆氏司地习形家言极其致则方里可布阙廷而堂坊直一抔土耳然必相方隅察源委明向背审刚柔周览穷探而后可従圭测不则举一毛而失马体将献笑于大方故大海稽天三山始壮周庐环列黄屋始尊何以故得全故也要自九歌二雅延及齐梁恶可同器自开元迄于季世恶可同牢彼其耳食而务属厌焉知正味藉令入大官而为之宰吾其従割烹者品尝之六经若在尸饔日用不废楚骚则朝践汉魏则常珍齐梁其余阁与吾将虚口矣初唐则醴醆盛唐则粢醍中则酏晩则昔方丈不取盈于一脔九傧不取足于特豚皆是物也是纪也代必尽人人必尽业殆将穷宇宙厯岁时周视尚方惟口所适具矣备矣全体赅矣宋无诗无取也诗之善物庶无遗力矣乎虽然羣饮江河不过充腹虽有敏者畴能吞云梦而引明河挹彼注兹由博反约深于诗者也志之所至诗亦至焉猥云删后无诗则是厯年三千天无章而地无纪矣不佞衰矣宁复能従小子学诗愿及崦嵫末光操诗纪以従事择其可为典要者表而出之孰近于风则曰绪风孰近于雅则曰绪雅孰近于颂则曰绪颂如其无当六义而美爱可传者亦所不废则曰绪余降及挽近二代不可谓虚无人当世斌斌八音万舞具矣假之朞月庶几成一家言要之启疆略地吴生任其劳据上腴而食其毛不佞将享其佚矣谚曰跣则鹿舄则肉吾将负吴生哉  

唐诗品彚选释断序【`屠隆`】  

夫诗由性情生者也诗自三百篇而降作者多矣乃世人往往好称唐人何也则其所托兴者深也非独其所托兴者深也谓其犹有风人之遗也非独谓其犹有风人之遗也则其生乎性情者也夫性情有悲有喜要之乎可喜矣五声有哀有乐和声能使人欢然而忘愁哀声能使人凄怆恻恻而不宁然人不独好和声亦好哀声哀声至于今不废也其所不废者可喜也唐人之言繁华绮丽优游清旷盛矣其言边塞征戍离别穷愁宁感慨沈抑顿挫深长足动人者即悲壮可喜也读宋而下诗则闷矣其调俗其味短无论哀思即其言愉快读之则不快何也三百篇博大博大则诗汉魏诗雄浑雄浑则诗唐人诗婉壮婉壮则诗彼宋而下何为诗道其亡乎廷礼髙氏选唐诗品彚其所取博则博矣精未也乃黄观察公选之加精焉而又为之释断然后唐人河岳之精灵厯百千载如在乎则观察公之勤奈何可眇小也  

唐诗纪序【`利瓦伊桢`】  

始黄清父辑初唐十六卷无何病卒鄣郡吴孟白以为未尽一代之业乃同陆无従俞公临谢少廉诸君仿冯汝言诗纪纪全唐诗诗某万某千某百有竒人千三百有竒名氏若诗阙疑者五十人有竒仙佛神鬼之类为外集三百人有竒考世里叙本事采评论订疑误稗官野史之说残篇只字之遗靡不攟摭合之得若干卷积年而告成盖其难哉不佞闻声音之道与政通世隆则従而隆世污则従而污三百篇不可胜原第言成周周以勤俭肇基其诗为邠愿而厚详而中于人情文王文明柔顺化行汝濆江汉其诗为周南召南婉而有致恭而不忒武成之际公旦相之反商政尊周道其诗为雅颂和而正华而实宴然而有深思东周王迹熄其诗为变风变雅若板荡怒而黍离哀去先民逺矣上下千年污隆之故了然指掌匪诗何观焉然而以诗论世易以唐诗论唐世难谈者曰唐以诗进士童而习之故盛士以诗应举追趋逐嗜故衰少陵宗工曽不得一第右丞杂伶人而奏枝王家于诗品何损也贞观开元二帝以豪爽典则先天下诗宜盛而最闇弱者中宗能大振雅道即徳文两朝不及中晩人才朴遫诗宜衰彼元白钱刘栁州姑无论昌黎望若山斗犹且服膺工部供奉而避其光焰何也古者上自人主下至学士大夫以及细民莫不为诗而诗盛衰之机在上后世细民不知诗人主罕言诗仅学士大夫私其绪而诗盛衰之机在下长庆西昆玉台能为体以自标异而无能使人尽为其体少陵诗盛行乃在革命之代其转移化导之力讵足望人主乎则唐与古殊矣乐八音皆诗诗三百皆乐唐人乐府已非汉魏六朝之旧自郊庙而外时采五七言絶句长篇中隽语被管弦而歌之代不数人人不数章则唐与古殊矣六朝以上惟乐府选诗眉目小别大致固同至唐而益以律絶歌行诸体夐不相侔夫一家之言易工而众妙之门难兼则唐与古殊矣先王辨论官才劝惩媺恶于诗焉资其极至于飨神祗而若鸟兽善作者莫如周公堇堇可数他皆太史所采稍为润色春秋列国卿大夫称诗观志大抵述旧而唐一人之诗常数倍于三百篇一切庆吊问遗以充筐篚饩牵用愈滥而趋愈下则唐与古殊矣三百篇删自仲尼材髙而不炫竒学富而不务华汉魏近古十肖二三六朝厌为卑近而求胜于字与句然其才相万矣故博而伤雅巧而伤质唐人监六朝之弊而刿濯其字句以当于温柔敦厚之旨然其学相万矣故变而不化近而易窥要其盛衰可畧而言律体情胜则理才胜则离法严而韵谐意贯而语秀初盛夺千古之帜后无来者絶句不必长才而可以情胜初盛饶为之中晩固无让也歌行伸缩由人即情才俱胜俱不失体中晩人议论多而敦琢疎故无取焉初盛诸子啜六朝余沥为古选不足论子昂应物复失之形迹之内李杜一二大家故自濯濯要之不越唐调不敢目以汉魏况三百篇乎汉魏六朝逓变其体为唐而唐体迄于今自如后唐而诗衰莫如宋有出于中晩之下后唐而诗盛莫如明无加于初盛之上譬之水三百篇昆仑也汉魏六朝龙门积石也唐则溟渤尾闾矣将安所取益乎不佞窃谓今之诗不患不学唐而患学之太过即事对物情与境合而有言干之以风骨文之以丹彩唐诗如是止尔事物情景必求唐人所未道者而称之吊诡搜隠夸新示异过也山林宴逰则兴寄清逺朝飨侍従则制存庄丽邉塞征伐则凄惋悲壮暌离患难则沈痛感慨縁机触变各适其宜唐人之妙以此今惧其格之卑也而偏求之于凄惋悲壮沈痛感慨过也律体出而才下者沿袭为应酬之具才偏者驰骋为夸诩之资而选古几废矣好大者复讳其短强其所未至而务收各家之长撮诸体之胜揽撷多而精华少摹拟勤而本真漓是皆不善学唐者也呜呼繇三百篇以来得失之林较然甚着孟子暨诸君子会萃斯编其取精多而用物弘矣傥以不佞言能窥一班否  

诗归序【`锺惺`】  

选古人诗而命曰诗归非谓古人之诗以吾所选为归庶几见吾所选者以古人为归也引古人之精神以接后人之心目使其心目有所止焉如是而已矣昭明选古诗人遂以其所选者为古诗因而名古诗曰选体唐人之古诗曰唐选呜呼非惟古诗亡几并古诗之名而亡之矣何者人归之也选者之权力能使人归又能使古诗之名与实俱徇之吾其敢易言选哉尝试论之诗文气运不能不代趋而下而作诗者之意兴虑无不代求其髙髙者取异于途径耳夫途径者不能不异者也然其变有穷也精神者不能不同者也然其变无穷也操其有穷者以求变而欲以其异与气运争吾以为能为异而终不能为髙其究途径穷而异者与之俱穷不亦愈劳而愈逺乎此不求古人真诗之过也今非无学古者大约取古人之极肤极狭极熟便于口手者以为古人在是使捷者矫之必于古人外自为一人之诗以为异要其异又皆同乎古人之险且僻者不则其俚者也则何以服学古者之心无以服其心而又坚其说以告人曰千变万化不出古人问其所为古人则又向之极肤极狭极熟者也世真不知有古人矣惺与同邑谭子元春忧之内省诸心不敢先有所谓学古不学古者而第求古人真诗所在真诗者精神所为也察其幽情单绪孤行静寄于喧杂之中而乃以其虚懐定力独往冥逰于寥廓之外如访者之几于一逢求者之幸于一惬入者之欣于一至不敢谓吾之说非即向者千变万化不出古人之说而特不敢以肤者狭者熟者塞之也书成自古逸至隋凡十五卷曰古诗归初唐五卷盛唐十九卷中唐八卷晩唐四卷凡三十六卷曰唐诗归取而覆之见古人诗久传者反若今人新作诗见已所评古人语如看他人语仓卒中古今人我心目为之一易而茫无所止者其故何也正与吾古人之精神逺近前后于此中而若使人不得不有所止者也  

## 辨体彚选卷二百九十八

（明）贺复征 编  

○序十八  

韦侍讲盛山十二诗序【`唐韩愈`】  

韦侯昔以考功副郎守盛山人谓韦侯美士考功显曹盛山僻郡夺所宜处纳之恶地以枉其材韦侯将怨且不释矣或曰不然夫得利则跃跃以喜不利则戚戚以泣若不可生者岂韦侯之谓哉韦侯读六艺之文以探周公孔子之意又妙能为辞章可谓儒者夫儒者之于患难茍非其自取之其拒而不受于懐也若筑河堤以障屋溜其容而消之也若水之于海冰之于夏日其翫而忘之以文辞也若奏金石以破蟋蟀之鸣虫飞之声况一不快于考功盛山一出入息之间哉未几果有以韦侯所为十二诗遗余者其意方且以入溪谷上岩石追逐云月不足日为事读而歌咏之令人欲弃百事往而与之游不知其出于巴东以属胊■〈月忍〉也于时应而和者凡十人及此年韦侯为中书舍人侍讲六经禁中和者通州元司马为宰相洋州许使君为京兆忠州白使君为中书舍人李使君为谏议大夫黔府严中丞为秘书监温司马为起居舍人皆集阁下于是盛山十二诗与其和者大行于时聨为大卷家有之焉慕而为者将日益多则分为别卷韦侯俾余题其首  

荆潭唱和诗序【`韩愈`】  

従事有示愈以荆潭酬和诗者愈既受以卒业因仰而言曰夫和平之音淡泊而愁思之声要妙讙愉之辞难工而穷苦之言易好也是故文章之作恒发于羇旅草野至若王公贵人气满志得非性能而好之则不暇以为今仆射裴公开镇蛮荆统郡惟九常侍杨公领湖之南壤地二千里徳刑之政并勤爵禄之报两崇乃能存志乎诗书寓辞乎咏歌往复循环有唱斯和搜竒抉怪雕镂文字与韦布里闾憔悴専一之士较其毫厘分寸铿锵发金石幽眇感鬼神信所谓材全而能巨者也两府之従事与部属之吏属而和之茍在编者咸可观也宜乎施诸乐章记诸册书従事曰子之言是也告于公书以为荆潭唱和诗序  

石鼎聨句诗序【`韩愈`】  

元和七年十二月四日衡山道士轩辕弥明自衡下来旧与刘师服进士衡湘中相识将过太白知师服在京夜抵其居宿有校书郎侯喜新有能诗声夜与刘说诗弥明在其侧貌极丑白须黑面长颈而髙结喉中又作楚语喜视之若无人弥明忽轩衣张眉指炉中石鼎谓喜曰子云能诗能与我共赋此乎刘往见衡湘间人说云年九十余矣解捕逐鬼物拘囚蛟螭虎豹不知其实能否也见其老颇貌敬之不知其有文也闻此说大喜即援笔题其首两句次传于喜喜踊跃即缀其下云云道士哑然笑曰子诗如是而已乎即袖手竦肩倚北墙坐谓刘曰吾不解世俗书子为我书因髙吟曰龙头缩菌蠢豕腹涨彭亨初不似经意诗旨有似讥喜二子相顾惭骇欲以多穷之即又为而传之喜喜思益苦务欲压道士每营度欲出口吻声鸣益悲操笔欲书将下复止竟亦不能竒也毕即传道士道士髙踞大唱曰刘把笔吾诗云云其不用意而功益竒不可附说语皆侵刘侯喜益忌之刘与侯皆已赋十余韵弥明应之如响皆颖脱含讥讽夜尽三更二子思竭不能续因起谢曰尊师非世人也某伏矣愿为弟子不敢更论诗道士奋曰不然章不可以不成也又谓刘曰把笔来吾与汝就之即又唱出四十字为八句书讫使读毕谓二子曰章不巳就乎二子齐应曰就矣道士曰此皆不足与语此宁为文邪吾就子所能而作耳非吾之所学于师而能者也吾所能者子皆不足以闻也独文乎哉吾语亦不当闻也吾闭口矣二子大惧皆起立床下拜曰不敢他有问也愿闻一言而已先生称吾不解人间书敢问解何书请闻此而已道士寂然若无闻也累问不应二子不自得即退就座道士倚墙睡鼻息如雷鸣二子怛然失色不敢喘斯须曙鼓冬冬二子亦困遂坐睡及觉日已上惊顾觅道士不见即问童奴奴曰天且明道士起出门若将便旋然奴怪久不返即出到门觅无有也二子惊惋自责若有失者间遂诣余言余不能识其何道士也尝闻有隠君子弥明岂其人耶韩愈序  

董氏武陵集序【`刘禹锡`】  

片言可以明百意坐驰可以役万景工于诗者能之风雅体变而兴同古今调殊而理冥达于诗者能之工生于才达生于明二者还相为用而后诗道备矣予尝执斯评为公是且衡而度之诚悬乎心黙揣羣才钧铢寻尺随限而尽如是所阅者百态一旦得董生之词杳如抟翠屏浮层澜视聴所遇非风尘间物亦犹明金粹羽得于遐裔虽欲勿寳可乎生名挺字庶中幼嗜属诗晩而不衰心源为炉笔端为炭锻炼元本雕砻羣形糺纷舛错逐意奔走因故沿浊协为新声尝所与游皆青云之士闻名如卢杜髙韵如包李迭以章句扬于当时末路寡徒值余欢甚因相谓曰闲身以廷尉属为荆州従事移病罢去幽卧于武陵迨今四年言未信于世道不施于人寓其性懐播为吟咏时复发笥纷然盈前凡五十篇因地为目吾子常号知我曷表而志之为生羽翼予不得让而着于篇因系之曰诗者其文章之藴邪义得而言丧故微而难能境生于象外故精而寡和千里之缪不容秋毫非有的然之姿可使户晓必俟知者然后鼓行于时自建安距永明已还词人比肩唱和相发有以朔风零雨髙视天下蝉噪鸟鸣蔚在史策国朝因之粲然复兴由篇章以跻贵仕者相踵而起兵兴已还右武尚功公卿大夫以忧济为任不暇器人于文什之间故其风寝息乐府协律不能足新词以度曲规讽之职寥寂无纪则董生之贫卧于裔土也其不得于时者欤其不试故艺者欤  

有所恨诗序【`欧阳詹`】  

有所恨由故人马绅死而兴也予待试京师六年与马生相知者四秋性与情相合也衣与食相同也予及第归觐故园自别来无忆不至于襟懐无想不至于姿容愿一促膝惄如也昨既至止马生且疾巫者忌以见人曰不见即愈见即害遂忍即见庶以求见忍者五日马生云亡噫故人也昔越万里犹求见焉惑于一言蔽乎一垣而死生以之死生之道千秋之离也五日之面半句之欢也奈何半旬之欢不就而卒甘千秋之离一恨也又与生别操执都门生脱紫罗半臂曰即日相去秦吴聊以为忆予贫也素乏衣服不暇藏箧笥聨绵在身二年间同敝帛以弃所以新而轻着故而不留者予实未衰马其方少尔斯日日相与也所留何止在兹乎今人既往所赠又造次而亡之二恨也申二恨为有所恨二章云  

李贺集序【`杜牧`】  

大和五年十月中半夜时舍外有疾呼传缄书者某曰必有异亟取火来及发之果集贤学士沈公子明书一通曰吾亡友李贺元和中义爱甚厚日夕相与起居饮食贺且死尝授我平生所著诗歌杂为四编凡千首数年来东西南北良为已失去今夕醉解不复得寐即阅理箧帙忽得贺诗前所授我者思理往事凡与贺话言嬉游一处所一物候一日夕一觞一饭显显焉无有忘弃者不觉出涕贺复无家产子弟得以给养恤问常恨想其人咏其言止矣子厚于我与我为贺集序尽道其所来由亦少解我意某其夕不果以书道不可明日就公谢且曰世为贺才絶出前让居数日某深惟公曰公于诗为深妙竒博且复尽知贺之得失短长今实叙贺不让必不能当君意如何复就谢极道所不敢叙贺公曰子固若是是当慢我某因不敢辞勉为贺叙然某甚惭皇诸孙贺字长吉元和中韩吏部亦颇道其歌诗云烟绵聨不足为其态也水之迢迢不足为其情也春之盎盎不足为其和也秋之明洁不足为其格也风樯阵马不足为其勇也瓦官篆鼎不足为其古也时花美女不足为其色也荒国陊殿梗莽丘垄不足为其恨怨悲愁也鲸呿鳌掷牛鬼蛇神不足为其虚荒诞幻也葢骚之苗裔理虽不及辞或过之骚有感怨刺怼言及君臣理乱时有以激发人意乃贺所为无得有是贺能探寻前事所以深叹恨古今未尝经道者如金铜仙人辞汉歌补梁庾肩吾宫体谣求取情状离絶逺去笔墨畦径间亦殊不能知之贺生二十七年死矣世皆曰使贺且未死少加以理奴仆命骚可也贺死后凡十某年京兆杜牧为其序  

七爱诗序【`皮日休`】  

皮子之志常以真纯自许每谓立大化者必有真相以房杜为真相焉定大乱者必有真将以李太尉为真将焉傲大君者必有真隠以卢征君为真隠焉镇浇俗者必有真吏以元鲁山为真吏焉负逸气者必有真放以李翰林为真放焉为名臣者必有真才以白太傅为真才焉呜呼吾之道时耶行其事也在乎爱忠矣不时耶行其事也亦在乎爱忠矣茍有心歌咏者岂徒然哉  

## 文章辨体彚选卷二百九十九

（明）贺复征 编  

○序十九  

述梦诗序【`宋范仲淹`】  

景佑戊寅岁某自鄱阳移领丹徒郡暇日游甘露寺谒唐相李卫公真堂其制隘陋乃迁于南楼刻公本传于其侧又得集贤钱绮翁书云我従父汉东公尝求卫公之文于四方得集外诗赋杂着共成一编目云一品拾遗其间有浙西述梦诗四十韵时元微之在浙东刘梦得在厯阳并属和焉爱其雄富蔵之楮中二十年矣愿刻石以期不泯某观三君子之诗嗟其才大名髙俱见咎于当世李遇武宗独立不惧经制四方有相之功虽奸党营陷而义不朽矣元初以才进拜拾遗厯御史府无所畏避为执政所困者久之及天子召用书诏雅逺甚有补益之风至于与晋公相失而奸人乘之谓元欲刺裴剑则无状然一戾正人其光坠地惜哉刘与栁宗元吕温数人坐王叔文党贬废不用览数君子之述而礼意精密渉道非浅如叔文狂甚义必不交叔文以艺进东宫人望素轻然传称知书好论理道为太子所信顺宗即位遂见用引禹锡等决事禁中及议罢中人兵权牾俱文珍辈又絶韦皋私请欲斩刘辟其意非忠乎皋衔之会顺宗病笃皋揣太子意请监国而诛叔文宪宗纳皋之谋而行内禅故当朝左右谓之党人者岂复见雪唐书芜驳因其成败而书之无所裁正孟子曰尽信书不如无书吾闻夫子褒贬不以一疵而废人之业也因刻三君子之诗而伤焉至于栁吕文章皆非常之士亦不幸之甚也韩退之欲作唐之一经诛奸谀于既死发潜徳之幽光岂有意于诸君子乎故书之  

梅圣俞诗集序【`欧阳修`】  

予闻世谓诗人少达而多穷夫岂然哉盖世所传诗者多出于古穷人之辞也凡士之藴其所有而不得施于世者多喜自放于山巅水涯之外见虫鱼草木风云鸟兽之状类往往探其竒怪内有忧思感愤之郁积其兴于怨刺以导羁臣寡妇之所叹而写人情之难言盖愈穷则愈工然则非诗之能穷人殆穷者而后工也予友梅圣俞少以荫补为吏累举进士辄抑于有司困于州县凡十余年年今五十犹従辟书为人之佐郁其所蓄不得奋见于事业其家宛陵幼习于诗自为童子出语已惊其长老既长学乎六经仁义之说其为文章简古纯粹不求茍说于世世之人徒知其诗而已然时无贤愚语诗者必求之圣俞圣俞亦自以其不得志者乐于诗而发之故其平生所作于诗尤多世既知之矣而未有荐于上者昔王文康公尝见而叹曰二百年无此作矣虽知之深亦不果荐也若使其幸得用于朝廷作为雅颂以歌咏大宋之功徳荐之清庙而追商周鲁颂之作者岂不伟欤奈何使其老不得志而为穷者之诗乃徒发于虫鱼物类羁愁感叹之言世徒喜其工不知其穷之久而将老也可不惜哉圣俞诗既多不自收拾其妻之兄子谢景初惧其多而易失也取其自洛阳至于吴兴已来所作次为十卷予尝嗜圣俞诗而患不能尽得之遽喜谢氏之能类次也辄序而蔵之其后十五年圣俞以疾卒于京师余既哭而铭之因索于其家得其遗藁千余篇并旧所蔵掇其尤者六百七十七篇为一十五卷呜呼吾于圣俞诗论之详矣故不复云  

谢氏诗序【`欧阳修`】  

大圣七年予始逰京师得吾友谢景山景山少以进士中甲科以善歌诗知名其后予于他所又得今舍人宋公所为景山母夫人之墓铭言夫人好学通经自教其子乃知景山出于瓯闽数千里之外负其艺于大众之中一贾而售遂以名知于人者繄其母之贤也今年予自夷陵至许昌景山出其女弟希孟所为诗百余篇然后又知景山之母不独成其子之名而又以其余遗其女也景山尝学杜甫杜牧之文以雄健髙逸自喜希孟之言尤隠约深厚守礼而不自放有古幽闲淑女之风非特妇人之能言者也然景山尝従今世贤豪者逰故得闻于当时而希孟不幸为女子莫自章显于世昔卫庄姜许穆夫人录于仲尼而列之国风今有杰然巨人能轻重时人而取信后世者一为希孟重之其不泯没矣予固力不足者复何为哉复何为哉希孟嫁进士陈安国卒时年二十四  

释秘演诗集序【`欧阳修`】  

予少以进士逰京师因得尽交当世之贤豪然犹以谓国家臣一四海休兵革养息天下以无事者四十年而智谋雄伟非常之士无所用其能者往往伏而不出山林屠贩必有老死而世莫见者欲従而求之不可得其后得吾亡友石曼卿曼卿为人廓然有大志时人不能用其材曼卿亦不屈以求合无所放其意则往往従布衣野老酣嬉淋漓颠倒而不厌予疑所谓伏而不见者庶几狎而得之故尝喜従曼卿逰欲因以阴求天下竒士浮屠秘演者与曼卿交最久亦能遗外世俗以气节相髙二人欢然无所间曼卿隠于酒秘演隠于浮屠皆竒男子也然喜为歌诗以自娱当其极饮大醉歌吟笑呼以适天下之乐何其壮也一时贤士皆愿従其逰予亦时至其室十年之间秘演北渡河东之济郓无所合困而归曼卿已死秘演亦老病嗟夫二人者予乃见其盛衰则余亦将老矣夫曼卿诗辞清絶尤称秘演之作以为雅健有诗人之意秘演状貌雄杰其胸中浩然既习于佛无所用独其诗可行于世而懒不自惜已老胠其槖尚得三四百篇皆可喜者曼卿死秘演漠然无所向闻东南多山水其巅崖崛峍江涛汹涌甚可壮也遂欲往逰焉足以知其老而志在也于其将行为叙其诗因道其盛时以悲其衰  

续思颍诗序【`欧阳修`】  

皇佑二年余方留守南都已约梅圣俞买田于颍上其诗曰优游琴酒逐渔钓上下林壑相攀跻及身强健始为乐莫待衰病须扶携此盖余之本志也时年四十有四其后丁家艰服除还朝遂入翰林为学士忽忽七八年间归颍之志虽未遑也然未尝一日少忘焉故其诗曰乞身当及强健时顾我蹉跎已衰老盖叹前言之未践也时年五十有二自是误被选擢叨尘二府遂厯三朝盖自嘉佑治平之间国家多事固非臣子敢自言其私时也而非材窃位谤咎已盈赖天子仁圣聪明辨察诬罔始终保全其出处俯仰十有二年今其年六十有四盖自有蹉跎之叹又复一纪矣中间在亳幸遇朝廷无事中外晏然而身又不当责任以谓臣子可退无嫌之时遂敢以其私言天子恻然闵其年犹未也谓尚可以勉故奏封十上而六被诏谕未赐允俞今者蒙上哀怜察其实病且衰矣既不责其避事又曲従其便私免并得蔡俾以偷安此君父廓大度之寛仁遂万物之所欲覆载含容养育之恩也而复蔡颍连疆因得以为归老之渐冀少偿其夙愿兹又莫大之幸焉初陆子履以余自南都至在中书所作十有三篇为思颍诗以刻于石今又得在亳及青十有七篇以附之盖自南都至在中书十有八年而得十三篇在亳及青三年而得十有七篇以见余之年益加老病益加衰其日渐短其心渐迫故其言愈多也庶几览者知余有志于强健之时而未偿于衰老之后幸不讥其践言之晩也  

礼部唱和诗序【`欧阳修`】  

嘉佑二年春予幸得従五人者于尚书礼部考天下所贡士凡六千五百人盖絶不通人者五十日乃于其间时相与作为古律长短歌诗杂言庶几所谓羣居燕处言谈之文亦所以宣其底滞而忘其倦怠也故其为言易而近择而不精然绸缪反复若断若续而时发于竒怪杂以诙嘲笑谑及其至也往往亦造于精微夫君子之博取于人者虽滑稽鄙俚犹或不遗而况于诗乎古者诗三百篇其言无所不有惟其肆而不放乐而不流以卒归乎正此所以为贵也于是次而录之得一百七十三篇以传于六家呜呼吾六人者志气可谓盛矣然壮者有时而衰衰者有时而老其出处离合叅差不齐则是诗也足以追惟平昔握手以为笑乐至于慨然掩卷而流涕嘘嚱者亦将有之虽然岂徒如此而止也览者其必有取焉  

晁君成诗集序【`苏轼`】  

达贤者有后张汤是也张汤宜无后者也无其实而窃其名者无后扬雄是也扬雄宜有后者也达贤者有后吾是以知蔽贤者之无后也无其实而窃其名者无后吾是以知有其实而辞其名者之有后也贤者民之所以生也而蔽之是絶民也名者古今之达尊也重于富贵而窃之是欺天也絶民欺天其无后不亦宜乎故曰达贤者与有其实而辞其名者皆有后吾尝诵之云尔乃者官于杭杭之新城令晁君君成讳端友者君子人也吾与之游三年知其为君子而不知其能文与诗而君亦未尝有一语及此者其后君既殁于京师其子补之出君之诗三百六十篇读之而惊曰嗟夫诗之指虽微然其美恶髙下犹有可以言传而指见者至于人之贤不肖其深逺茫昧难知葢甚于诗今吾尚不能知君之能诗则其所谓知君之为君子者果能尽知之乎君以进士得官所至民安乐之惟恐其去然未尝以一言求于人凡従仕二十有三年而后改官以殁由此观之非独我不知举世莫之知也君之诗清厚静深如其为人而每篇辄出新意竒语宜为人所共爱其势非君深自覆匿人必知之而其子补之于文无所不能博辩俊伟絶人逺甚将必显于世吾是以益知有其实而辞其名者之必有后也昔李合为汉中候吏和帝遣二使者微服入蜀馆于合合以星知之后三年使者为汉中守而合犹为候吏人莫知之者其博学隠徳之报在其子固诗曰岂弟君子神所劳矣  

邵茂诚诗集序【`苏轼`】  

贵贱寿夭天也贤者必仁仁者必寿人之所欲也人之所欲适与天相值实难譬如匠庆之山而得成虡岂可常也哉因其适相值而责之以常然此人之所以多怨而不通也至于文人其穷也固宜劳心以耗神盛气以忤物未老而衰病无恶而得罪鲜不以文者天人之相值既难而人又自贼如此虽欲不困得乎茂诚讳迎姓邵氏与予同年登进士第十有五年而见之于吴兴孙莘老之座上出其诗数百篇予读之弥月不厌其文清和妙丽如晋宋间人而诗尤可爱咀嚼有味杂以江左唐人之风其为人笃学强记恭俭孝友而贯穿法律敏于吏事其状若不胜衣语言气息仅属予固哀其任众难以瘁其身且疑其将病也踰年而茂诚卒又明年予过髙邮则其丧在焉入哭之败帏瓦灯尘埃萧然为之出涕太息夫原宪之贫颜回之短命扬雄之无子冯衍之不遇皇甫士安之笃疾彼遇其一而人哀之今而茂诚兼之岂非命也哉予是以录其文哀而不怨亦茂诚之意也  

钱塘勤上人诗集序【`苏轼`】  

昔翟公罢廷尉宾客无一人至者其后复用宾客欲往翟公大书其门曰一死一生乃知交情一贫一富乃知交态一贵一贱交情乃见世以为口实然予尝薄其为人以为客则陋矣而公之所以待客者独不为小哉故太子太师欧阳公好士为天下第一士有一言中于道不逺千里而求之甚于士之求公以故尽致天下豪杰自庸众人以显于世者固多矣士之负公者亦时有之葢尝慨然太息以人之难知为好士者之戒意公之于士自是少倦而其退老于颍水之上予往见之则犹论士之贤者惟恐其不闻于世也至于负已者则曰是罪在我非其过翟公之客负之于死生贵贱之间而公之士叛公于瞬息俄顷之际翟公罪客而公罪已与士益厚贤于古人逺矣公不喜佛老其徒有治诗书学仁义之说者必引而进之佛者恵勤従公逰三十余年公常称之为聪明才智有学问者尤长于诗公薨于汝阴予哭之于其室其后见之语及于公未尝不涕泣也勤固无求于世而公又非有徳于勤者其所以涕泣不忘岂为利也哉予然后益知勤之贤使其得列于士大夫之间而従事于功名其不负公也审矣熈宁七年余自钱塘将赴髙密勤出其诗若干篇求予文以传于世予以为诗非待文而传者也若其为人之大畧则非斯文莫之传也  

老杜诗后集序【`王安石`】  

予考古之诗尤爱杜甫氏作者其辞所従出一莫知穷极而病未能学也世所传已多计尚有遗落思得其完而观之然每一篇出自然人知非人之所能为而为之者惟其甫也辄能辨之予之令鄞客有授予古之诗世所不传者三百余篇观之予知非人之所能为而为之实甫者其文与意之着也然甫之诗其完见于今者自予得之世之学者至乎甫而后为诗不能至要之不知诗焉尔呜呼诗其难惟有甫哉自洗兵马下序而次之以示知甫者且用自发焉  

灵谷诗序【`王安石`】  

吾州之东南有灵谷者江南之名山也龙蛇之神虎豹翚翟之文章楩柟豫章竹箭之材皆自山出而神林鬼冢魑魅之穴与夫仙人释子恢谲之观咸附托焉至其淑灵和清之气盘礴委积于天地之间万物之所不能得者乃属之于人而处士君实生其址君姓吴氏家于山址豪杰之望临吾一州者葢五六世而后处士君出焉其行孝悌忠信其能以文学知名于时惜乎其老矣不得与夫虎豹翚翟之文章楩柟豫章竹箭之材俱出而为用于天下顾蔵其神竒而与龙蛇杂此土以处也然君浩然有以自养遨逰于山川之间啸歌讴吟以寓其所好终身乐之不厌而有诗数百篇传诵于闾里他日出灵谷三十二篇以属其友曰为我读而序之惟君之所得盖有伏而不见者岂特尽于此诗而已虽然观其镵刻万物而接之以藻缋非夫诗人之巧者亦孰能至于此  

李白诗集后序【`曽巩`】  

李白诗集二十卷旧七百若干篇今九百若干篇者知制诰常山宋敏求次道之所广也次道既以类广白诗自为序而未考次其作之先后余得其书乃考其先后而次第之盖白蜀郡人初隠岷山出居襄汉之间南游江淮至楚观云梦云梦许氏者髙宗时宰相圉师之家也以女妻白因留云梦者三年去之齐鲁居徂徕山竹徯入吴至长安明皇闻其名召见以为翰林供奉顷之不合去北抵赵魏燕晋西抵岐邠厯商于至洛阳游梁最久后复之齐鲁南游淮泗再入吴转徙金陵上秋浦浔阳天寳十四载安禄山反明年明皇在蜀永王璘节度东南白时卧庐山璘迫致之璘军败丹阳白奔亡至宿松坐系浔阳狱宣抚大使崔涣与御史中丞宋若思验治白以为罪薄宜贳而若思军赴河南遂释白因使谋其军事上书肃宗荐白材可用不报是时白年五十有七矣干元元年终以污璘事长流夜郎遂泛洞庭上峡江至巫山以赦得释憩岳阳江夏久之复如浔阳过金陵徘徊于厯阳宣城二郡其族人阳冰为当涂令白过之以病卒年六十有四是时寳应元年也其始终所更涉如此此白之诗书所自序可考者也范传正为白墓志称白偶乘扁舟一日千里或遇胜景终年不移则见于白之自序者盖亦其略也旧史称白山东人为翰林待诏又称永王璘节度扬州白在宣城谒见遂辟为従事而新书又号白流夜郎还浔阳坐事下狱宋若思释之者皆不合白之自叙盖史误也白之诗连类引义虽中于法度者寡然其辞闳肆隽伟殆骚人所不及近世所未有也旧史称白有逸才志气宏逺飘然有超世之心余以为实录而新书不着其语故录之使览者得详焉  

贺方回乐府序【`张耒`】  

文章之于人有满心而发肆口而成不待思虑而工不待雕琢而丽者皆天理之自然而情性之道也世之言雄暴虓武者莫如刘季项籍此两人者岂有儿女之情哉至于过故乡而感慨别美人而涕泣情发于言流为歌词含思凄婉闻者动心焉此两人者岂其费心而得之哉直寄其意耳余友贺方回博学业文而乐府之词妙絶一世携一编示予大抵倚声而为之词皆可歌也或者讥方回好学能文而惟是为工何哉余应之曰是所谓满心而发肆口而成虽欲已焉而不得者若其粉泽之工则其才之所至亦不自知也夫其盛丽如游金张之堂而妖冶如揽嫱施之袪幽洁如屈宋悲壮如苏李览者自知之盖有不可胜言者矣  

海陵集序【`晁补之`】  

文学古人之余事不足以发身春秋时齐鲁秦晋宋郑吴楚列国之大夫显名诸侯相与聘问交接陈诗扬礼见于言辞人称之至今想见其为人若不可及者皆有它事业尊君庇民举大而任重排难而解纷用之如糓米药石一日不可无而言辞者特以縁设而行之耳战国异甚士一切趋利邀合朝秦而暮楚不耻无春秋时诸大夫事业矣而言辞始専为贤雄夸虚张聴者为夺虽义理皆亡而文章可喜以其去三代春秋时犹近也其用以发身亦不足言至于诗又文学之余事始汉苏李流离异域困穷仳别之辞魏晋益竞至唐家好而人能之然为之而工不足以取世资而经生法吏咸以章句刀笔致公相兵家斗士亦以方畧膂力専斧钺诗如李白杜甫于唐用人安危成败之际存可也亡可也故世称诗人少达而多穷由汉而下枚数之皆孙樵所论相望于穷者也以其不足以发身而又多穷如此然士有无意于取世资或其间十一好焉惟恐其学之而力不逮营度雕琢至忘食寝会其得意翛然自喜不啻若锺鼎锦绣之获顾他嗜好皆无足以易此者虽数用以取诟而得祸犹不悔曰吾固有得于此也以其无益而趋为之又有患难而好之滋不悔不反贤乎海陵集盖许君大方作亦穷而不悔者之一也君于诗好之笃盖辛苦刻篆呻吟裘氏者有年不幸其犂然之音与吾穷类然君少年自已得声誉至它事业行已莅官皆方进未可量何苦而为是闭闗弦歌霖雨饥饿之声乐之而不厌如此且以为后世名乎则孰与当身捷得权位之利抑谓利者君不近乎则后世之名于君亦复安有哉是未有以此语君者也是惑也补之既序此意以贤君能独为人之所不为者而非有希于世视趋利邀合犹胜然亦因以为戒君字体之与补之故人张芸叟张文潜陈伯修皆厚云  

黄子厚诗序【`朱熹`】  

余年十五六时与子厚相遇于屏山刘氏之斋馆俱事病翁先生子厚少余一岁读书为文略相上下犹或有时従于切磋以进其所不及后三四年余仍故也而子厚一旦忽踊跃骤进若不可以寻尺计出语落笔辄惊坐人余固叹其超然不可追逐而流辈中亦鲜有能及之者自尔二十余年子厚之诗文日益工琴书日益妙而余日益昏惰乃不能及常人亦且自念其所旷阙又有急于此者因遂絶意一以顽鄙自安固不暇复与子厚度长絜大于文字间矣既而子厚一再徙家崇安浦城会聚稍希阔然每得其诗文笔札必为之把玩赏叹移日不能去手盖子厚之文学太史公其诗学屈宋曹刘而下及于韦应物视栁子厚犹以为杂用今体不好也其隶古尤得魏晋以前笔意大抵气韵豪爽而趣味幽洁萧然无一点世俗气中年不得志于场屋遂发愤谢去杜门读书清坐竟日间辄曳杖行吟田野间望山临水以自适其于骚词能楚声古韵为之节次抑扬髙下俛仰疾徐之间凌厉顿挫幽眇回郁闻者为之感激慨叹或至泣下由是其诗日以髙古遂与世亢至不复可以示人或者得之亦不省其为何等语也独余犹以旧习未忘之故颇能识其用意深处盖未尝不三复而深悲之以为子厚岂真坐此以穷然亦不意其遂穷以死也衰暮疾痛余日几何而交旧零落无复可与语此者方将访其遗藁椟而蔵之以为后世必有能好之者而一日三山许闳生来访袖出子厚手书所为若干篇别抄又若干篇以示余其间盖又有所未见者然后益知子厚晩岁之诗其变化开阖恍惚微妙又不止余昔日之所知也为之执卷流涕而识其后如此子厚名铢姓黄氏世家建之瓯宁中徙颖昌且再世某孙读书能文昆弟皆有异材而子厚所立卓然尤足以自表见顾乃不遇而阨穷以死是可悲也许生尝学诗于子厚得其户牖收拾遗文其多乃至于此拳拳缀缉师死而不忍倍之是又可嘉也已  

指南录后序【`文天祥`】  

徳佑二年二月十九日予除右丞相兼枢密使都督诸路军马时北兵已迫修门外战守迁皆不及施缙绅大夫士萃于左丞相府莫知计所出会使辙交驰北邀当国者相见众谓予一行为可以抒祸国事至此予不得爱身意北亦尚可以口舌动也初奉使往来无留北者予更欲一觇北归而求救国之策于是辞相印不拜翌日以资政殿学士行初至北营抗辞慷慨上下颇惊动北亦未敢遽轻吾国不幸吕师孟构恶于前贾余庆献谄于后予羁縻不得还国事遂不可收拾予自度不得脱则直前诟其帅失信数吕师孟叔侄之过但欲求死不复顾利害北虽貌敬实则愤怒二贵酋名曰馆伴夜则以兵围所寓舍而予不得归矣未几贾余庆等以祈请使诣北北驱予拜往而不在使者之目予分当引决然而隠忍以行昔人云将以有为也至京口得间奔真州即具以北虚实告东西二阃约以连兵大举中兴机会庶几在此留二日维扬帅下逐客之令不得已变姓名诡踪迹草行露宿日与北骑相出没于长淮间穷饿无聊追购又亟天髙地迥号呼靡及已而得舟避渚洲出北海然后渡杨子江入苏州洋展转四明天台以至于永嘉呜呼予之及于死者不知其几矣诋大酋当死骂逆臣当死与贵酋处二十日争曲直屡当死去京口携匕首以备不测几自刭死经北舰十余里为巡船所物色几従鱼腹死真州逐之城门外几彷徨死如扬州过瓜州杨子桥竟使遇哨无不死扬州城下进退不繇殆例送死坐桂公塘土围中骑数千过其门几落贼手死贾家庄几为巡徼所陵迫死夜趋髙邮迷失道几陷死质明避哨竹林中逻者数十骑几无所逃死至髙邮制府檄下几以捕系死行城子河出入乱尸中舟与哨相后先几邂逅死至海陵如髙沙常恐无辜死道海安如皋凡三百里北与寇往来其间无日而非可死至通州几以不纳死以小舟涉鲸波无可奈何而死固付之度外矣呜呼死生昼夜事也死而死矣而境界危恶层见错出非人世所堪痛定思痛痛何如哉予在患难中间以诗记所遭今存其本不忍废道中手自抄录使北营留北闗外为一卷发北闗外厯吴门毘陵渡瓜州复还京口为一卷脱京口趋真州扬州髙邮泰州通州为一卷自海道至永嘉来三山为一卷将蔵之于家使来者读之悲予志焉呜呼予之生也幸而免而幸生也何所为所求乎为臣主辱臣死有余僇所求乎为子以父母之遗体行殆而死有余责将请罪于君君不许请罪于母母不许请罪于先人之墓生无以救国难死犹为厉鬼以击敌义也赖天之灵宗庙之福修我戈矛従王于师以为前驱雪九庙之耻复髙祖之业所谓誓不与贼俱生所为鞠躬尽力死而后已亦义也嗟夫若予者将无往而不得死所矣向也使予委骨于草莽予虽浩然无所愧怍然微以自文于君亲君亲其谓予何诚不自意返吾衣冠重见日月使旦夕得正丘首复何憾哉复何憾哉是年夏五改元景炎庐陵文天祥自序其诗名曰指南录  

## 文章辨体彚选卷三百

（明）贺复征 编  

○序二十  

刘兵部诗集序【`明宋濂`】  

诗缘情而托物者也其亦易易乎然非易也非天赋超逸之才不能有以称其器才称矣非加稽古之功审诸家之音节体制不能有以究其施功加矣非良师友示之以轨度约之以范围不能有以择其精师友良矣非雕肝琢胃宵咏朝吟不能有以验其所至之浅深吟咏侈矣非得夫江山之助则尘土之思胶扰蔽固不能有以发挥其性灵五美云备然后可以言诗矣盖不得助于清晖者其情沈而郁业之不専者其辞芜以龎无所授受者其制涩而乖师心自髙者其识卑以陋受质蹇钝者其发滞而拘古之人所以擅一世之名虽其格律有不同声调有弗齐未尝有出于五者之外也濂于职方郎中刘君之诗其殆无所愧矣夫刘君名崧字子髙故为西昌大族前代以科第发身者三十七人刘君亦以明经举进士而其志之所嗜尤在于诗况刘君天分甚髙自为童子时辄有惊人之句比长益淬砺弗懈上自诗骚下従魏晋以来迄于唐宋凡数十百家皆钻研考核穷其所以言用功既深精神叅会絶无古今之间已而曰此固可矣然犹未也乃束书走豫章与辛敬万石周浈汤士弘郑大同游而此五人者负能诗名见刘君皆惊异之相与扬榷风雅夙夜孜孜或忘寝食及征之于古了然白黒分矣已而又曰此固然矣然犹未也复痛自策督日赋一篇虽冱寒之折胶炽暑之流金刘君拥鼻鼓膝时作呜呜声不成章不止也数年之间卷轴盈几已而又曰此固若有得矣然犹未也复具布袜行纒临钓台上三顾山陟虎鼻峰眺龙门或竟日冥搜或终月忘返然以州里之近未足以穷耳目之遐观环江右之境有竒山川不论道途之逺必一至焉襟宇向广终若未能舒畅厥志复度庾岭勺曲江翫韶石过清逺峡登越王之台■〈奭斗〉酌流泉逰石室厯观海北名山再涉鲸波览琼台双泉之胜而还刘君之诗于是乎大昌矣濂幸获读之凌厉顿迅鼓行无前所谓缓急丰约隠显出没皆中乎绳尺至其所自得则能随物赋形髙下洪纎变化有不可测寘之古人篇章中几无可辨者呜呼前千年而往者吾以知其人矣后千年而兴者孰敢谓无其人乎茍谓有其人非刘君之作将能行之于逺乎世无刘君五美之具而徒夸诗为易易者其果可信乎濂也以缪悠之资玩时愒日不能成一章性雅好登临又无济胜之具虽于诸生诗无所不读终不及窥其籓篱有负师友多矣其视刘君不亦重可愧乎虽然濂虽不善其诗其知诗决不在诸贤后故因作序而相与言之使郊愈复生当不易吾言矣刘君之诗十九岁前皆焚去二十至四十九之所存亦十之七八耳今其门人萧翀所编者凡若干卷翀字鹏举亦嗜于诗葢得刘君之传者也  

樗散杂言序【`宋濂`】  

樗散杂言者金华许君存礼所赋之诗也予尝获而读之爱其取法比兴有近于古作者谓存礼曰当今之诗予颇得縦览求其如君者百十之中仅一二见焉非三十年磨濯光精而宣鬯灵和乌能如夫渠出水弗沾纎尘有如此者世俗荤肠溺胃餍沃肥醲未必能知君然而至寳不可使埋光而韬采也予当为君序之以传已而存礼俾侍史录其全集示予于龙门山下因为之言曰诗止于三百篇而止尔然其为体有三经焉有三纬焉所谓三经者风雅颂也声乐部分由是而建所谓三纬者赋比兴也制作法裁由是而定故周官大师之教国子必使之以是六者三经而三纬之所以聆其音节之详玩其义理之纯养其性情之正诗之为用其深且大者盖若此呜呼学诗者其可不取之以为法乎学诗者固不可不取之以为法若夫出品裁之正合物我之公髙不过激卑不伤陋则论诗者又可不倚之以为权度乎夫诗一变而为楚骚虽其为体有不同至于縁情托物以忧恋恳恻之意而寓尊君亲上之情犹夫诗也再变而为汉魏之什其古固不逮夫骚而能辨而不华质而不俚亦有古之遗美焉三变而为晋宋诸诗则去古渐逺有得有失而非言辞之所能尽也呜呼三变之后天下宁复有诗乎非无诗也诗之合于古者鲜也何以言之大风扬沙天地昼晦雨雹交下万彚失色不知孔子所删之者其有若斯否乎组织事实矜悦葩藻僻涩难知强谓玄秘不知孔子所删之者又有若斯否乎牛鬼蛇神骋奸眩技龎杂诞幻不可致诘不知孔子所删之者又有若斯否乎如是者殆不可胜数孔子吾徒之所愿学者也孔子之所取如彼而后之作者乃如此尚得谓之诗矣乎唐宋诸名家其近古者固不可谓絶无之而不及乎尔者抑何其多也今世之以诗鸣者蠭起而泉涌其视唐宋又似有所未逮姑置之勿论间有倡为江南体者轻儇浅躁殆类闾阎小人骤习雅谈而杂以亵语每一见之辄闭目弗之视诗而至于使人弗之视则其世道之甚下也为何如哉此予于存礼之诗不觉深为之喜而继之以叹也呜呼使自一乡达之于一邑自一邑达之于一州自一州达之于四方咸有如存礼者焉则诗之道庶几其复古乎予虽不能诗而论诗颇谓有一日之长因爱存礼之作不待请而自为序之非深于诗学者殆未有以知予意之所存也  

项伯髙诗序【`刘基`】  

言生于心而发为声诗则其声之成章者也故世有治乱而声有哀乐相随以变皆出乎自然非有能强之者是故春禽之音悦以豫秋虫之音凄以切物之无情者然也而况于人哉予少时读杜少陵诗颇怪其多忧愁怨抑之气而说者谓其遭时之乱而以其怨恨悲愁发为言辞乌得而和且乐也然而闻见异情犹未能尽喻焉比五六年来兵戈迭起民物凋耗伤心满目毎一形言则不自觉其凄怆愤惋虽欲止之而不可然后知少陵之发于性情真不得已而予所怪者不异夏虫之疑冰矣故今读项君之集而深有感焉项君与予生同郡而少年长观其诗则冲澹而和平逍遥而闲暇似有乐而无忧者何耶呜呼当项君作诗时王泽旁流海岳奠乂项君虽不用于世而得以放意林泉耕田钓水无所维系于此时也发为言词又乌得而不和且乐也夫以项君之文学而不得扬厯台阁黼黻太平此人情之所不足也而项君不然抱志处幽甘寂寞而无怨项君亦贤矣哉贤不获用世而亦不果于忘世吾又不知项君近日所作复能不凄怆愤惋而长为和平闲暇乎否也感极而思故序而问之  

照玄上人诗集序【`刘基`】  

予初来杭时求士于郑希道先生先生为余言照玄上人之为诗雄俊峭拔近世之以能诗名者莫之先也余素知郑君善鉴而言不过心常懐之及访于杭人无能言上人之能诗者心窃怪之及余徙居白塔之下而上人乃住持万松岭之寿宁寺于是始得徧观其所为诗盖浩如奔涛森如武库峭如苍松之栖县崖凛乎其不可攀也而忧世感时之情则每见于言外呜呼是宜不以诗闻于杭之人矣夫诗何为而作哉情发于中而形于言国风二雅列于六经美刺风戒莫不有禆于世教是故先王以之验风俗察治忽以达穷而在下者之情词章云乎哉后世太师职废于是夸毗戚施之徒悉以诗将其谀故溢美多而风刺少流而至于宋于是诽谤之狱兴焉然后风雅之道扫地而无遗矣今天下不闻有禁言之律而目见耳闻之习未变故为诗者莫不以哦风月弄花鸟为能事取则于达官贵人而不师古定轻重于众人而不辨其为玉为石惽惽怓怓此唱彼和更相朋附转相诋訾而诗之道无有能知者矣然则上人之不以诗称于今之人不亦宜哉呜呼有伯乐而后识马有匠石而后识梧槚自古以及于今伯乐几人匠石几人耶抱竒材而不遇以冺死者不少矣予既重上人之诗而又悲夫人之不知郑先生之为伯乐匠石也故为序其端焉  

文山诗史序【`刘定之`】  

予少时得宋丞相信国文公指南集读之然闻公在幽囚中有集杜句诗未见也及官词林始见而录得之诗皆古体五言四句凡二百首分为四卷首述其国次述其身次述其友次述其家而终以写本心叹世道者莫如何于人胜天夷猾夏而有待于天胜人夏变夷之必有日也卷目皆公所自分其先公而后私尽已以聴天于此亦可以见而俗本或混之今皆为复其初集首有总序又有小序散于章首其后又有跋尾序跋有缺文者指元之君臣宋之跋逆缺而不书使知者以意属读今皆补之而为白字者不没公初意也不书纪年者陶靖节削永初之意也姓某履善甫者指南集中所谓范雎变张禄越蠡改陶朱意也而其事之难有甚于指南之时焉者矣小序之末多曰哀哉者公所以伤其国之亡闵其忠臣义士之同尽恸其家族之殉国而自处其身以死岂待南向再拜引颈受刃之际而后有决志哉呜呼孔子不以仁许人而独以许殷之三臣孤竹之二子余以为若公者文山之隠京口之脱去而不污矣伯颜拘于江舰弘范系于海舟世祖维于燕狱囚而不屈矣仰药于庾岭絶粒于乡郡已而殒首于燕市死而不悔矣兼微箕比干之心而为心者其在公乎若乃是诗之作而岂徒哉麦秀黍离之歌作于其国已亡之后而其身可以不死也懐沙抱石之辞作于其身临絶之际而其国犹未至于亡也身且死矣国已亡矣于是乎有首阳采薇之歌燕狱集杜之作所谓求仁得仁而奚怨者也合伯夷叔齐之言而为言者其不在是诗乎以是心也为是诗也公其可为仁矣仁者天地之元气古今之人极其在上为日月之明风霆之壮其在下为江河之所以长流山岳之所以常镇其混然在中为君臣民物之所赖以长治久安而在宋之末世为公之本心在公之死也为是诗有读而不衋伤者余以为非仁人也公同时有曰吴郡张子善者亦尝集杜句述公终始大概而疏其事于下方以证之今内相安成彭公纯道得其本以示予遂录以附公诗之后合而题之曰文山诗史取公序中语也公之宗孙廷佩欲锓梓以广其传乃序以归之廷佩又尝承其父志修祠堂以祀公可谓贤矣  

顾谨中诗集序【`解缙`】  

臣缙少侍太祖髙皇帝蚤暮载笔墨楮以竢圣情尤喜为诗歌睿思英发神文勃兴雷轰电逐顷刻妙造玉音沛然数千百言一息无滞臣缙辄草书连幅笔不及停点画上进财点定数咏而已或不易一字故尝喜诵古人铿鍧炳朗之作尤恶咿喑■〈齿蜀〉龊鄙陋以为衰世之为不足观而天下之士为诗者鲜能得意焉有诗僧宗泐者常进所精思而刻苦以为得意之作百余篇皇上一览不竟日尽和其韵雄深阔伟下视泐诗大明之于爝火也盖如泐者尤不足以当圣意圣贤度量相悬固如是邪近奉内廷获覩先皇所御书籍见其题曰顾录诗集二篇盖先皇所尝置诸其左右深有得于圣情者也臣缙亟取而读之见其有髙一世之懐而谓人莫已知洞万古之志而谓圣人可及谓麒麟凤凰可驯狎而九天可安行帝所可趋而进也谓亿千百为须臾而日月可抚弄星辰可挤掷也谓风云可嘘吸雷电可奔走造化鬼神可叱咤而使令也其所以自持者盖将与天地久存而列圣其徒也此所以上合髙皇帝喜其诗不置而天下之知者以为云行水流与物无竞而不知者以为狂为愚也然皆不足以知之惟髙皇帝知之臣缙知之于今而后世复有知之而将叹其不可得而见矣录字谨中松江人初以太学生典太常簿髙皇帝郊祀有执事之荣后有才名数为人所推毁髙皇帝怜而保全之予素见其诗所进上也今擢为蜀王府教授予素相知而不相识也时年五十余矣一见如平生欢倾情论诗且以其集示予因序其意如上云  

刻阮嗣宗诗序【`李梦阳`】  

夫三百篇虽逖絶然作者犹取诸汉魏予观魏诗嗣宗冠焉何则混沦之音视诸镂雕奉心者伦也顾知者希寡効亦鲜焉锺叅军曰嗣宗咏懐之作洋洋乎会于风雅使人忘其鄙近斯为不妄矣颜延年注今莫可考见然予观陈子昂感遇诗差为近之唐音沨沨乎开源矣及李白为古风咸祖籍词宋人究原作者顾陈李为极岂其未覩籍作耶孰谓天下有锺期哉今以故所抄籍咏懐诗八十篇刋诸此讹缺姑仍之俟知者较焉  

刻陆谢诗序【`李梦阳`】  

李子至都昌登石壁山览谢氏精舍遗址俛仰四顾慨然兴懐焉知县徐冠曰故有精舍二字嵌山壁二十年前邑人犹及见之后被盗剜去亡矣于是李子登舟乃往观于嵌壁是时秋髙水落壁岩岩立怪石撑拄而嵌横于其上风雨蚀剥萝藓交翳李子乃顾谓徐生曰子亦知谢康乐之诗乎是六朝之冠也然其始本于陆平原陆谢二子则又并祖曹子建故锺嵘曰曹刘殆文章之圣陆谢为体贰之才夫五言者不祖汉则祖魏固也乃其下者即当效陆谢矣所谓画鹄不成尚类骛者也呜呼此可易与不知者道哉今辑陆诗得八十六首谢诗六十四首俾徐生刻于邑斋  

熊士选诗序【`李梦阳`】  

熊士选者丰城人也名卓字士选弘治丙辰进士为平湖知县擢监察御史以刘瑾黜之归黜者四十有八人而余亦与焉瑾以其名诏天下号曰党人瑾诛起予官江西过丰城访其人于曲江之滨亡矣余既往哭其墓复收辑其遗诗得六十篇然皆精细言华录之俾蔵于家李子曰夫余于士选之亡而疑于祸福之几也盖苦矣要实不甚解又无所测夫往来昭昭者云曩余在曹署窃幸侍敬皇帝是时国家承平百三十年余矣治体寛裕生养繁殖斧斤穷于深谷马牛徧满阡陌即闾阎而贱视绮罗粱肉糜烂之可谓极治然是时海内无盗贼干戈之警百官委蛇于公朝入则振佩出则鸣珂进退理乱弗婴于心盖暇则酒食会聚讨订文史朋讲羣咏深钩赜剖乃咸得大肆力于弘学于乎亦极矣于是士选为御史日与四方士游声光赫赫颇有千仭览辉之望夫治极乱继名髙毁入丁夘后事余难言之矣今上既诛乱贼反之正民志烝烝不奸又号一治厥亦往来之道乃今盗贼顾日益弗靖学士大夫相与释俎豆而议干戈诚使天假士选年于是时膺寄受托必岳立虎跃表见流辈乃顾死也悲哉古人有言曰胜观数定观理盖言祸福治乱之必反也士选前罹党祸惨矣今顾又死独不值其定何耶夫测往来者未有不据要实者也要实明然后几验几验然后治乱理而祸福彰今既不值其定则余又安所据而测夫往来也故曰余于士选之亡而疑于祸福之几也然盗贼平且有日乃其人则竟已矣夫余安得而不悲故既收辑其遗诗而又重之以辞  

诗集自序【`李梦阳`】  

李子曰曹县盖有王叔武云其言曰夫诗者天地自然之音也今途咢而巷讴劳呻而康吟一唱而羣和者其真也斯之谓风也孔子曰礼失而求之野今真诗乃在民间而文人学子顾往往为韵言谓之诗夫孟子谓诗亡然后春秋作者雅也而风者亦遂弃而不采不列之乐官悲夫李子曰嗟异哉有是乎予尝聆民间音矣其曲胡其思淫其声哀其词靡靡是金元之乐也奚其真王子曰真者音之发而情之原也古者国异风即其俗成声今之俗既厯胡乃其曲乌得而不胡也故真者音之发而情之原也非雅俗之辨也且子之聆之也亦其谱而声者也不有率然而谣勃然而讹者乎莫知所従来而长短疾徐无弗谐焉斯谁使之也李子闻之矍然而兴曰大哉汉以来不复闻此矣王子曰诗有六义比兴要焉夫文人学子比兴寡而直率多何也出于情寡而工于词多也夫途巷蠢蠢之夫固无文也乃其讴也咢也呻也吟也行呫而坐歌食咄而寤嗟此唱而彼和无不有比焉兴焉无非其情焉斯足以观义矣故曰诗者天地自然之音也李子曰虽然子之论者风耳夫雅颂不出文人学子手乎王子曰是音也不见于世久矣虽有作者微矣李子于是怃然失已洒然醒也于是废唐近体诸篇而为李杜歌行王子曰斯驰骋之技也李子于是为六朝诗王子曰斯绮丽之余也于是诗为晋魏曰比辞而属义斯谓有意于是为赋骚曰异其意而袭其言斯谓有蹊于是为琴操古歌诗曰似矣然糟粕也于是为四言入风出雅曰近之矣然无所用之矣子其休矣李子闻之闇然无以难也自录其诗蔵箧笥中今二十年矣乃有刻而布者李子闻之惧且惭曰予之诗非真也王子所谓文人学子韵言耳出之情寡而工之词多者也然又弘治正徳间诗耳故自题曰弘徳集每自欲改之以求其真然今老矣曽子曰时有所弗及学之谓哉是集也凡三十三卷赋三卷三十五篇四五言古体一十二卷四百七十篇七言歌行五卷二百一十篇五言律五卷四百六十二篇七言律四卷二百八十三篇七言絶句二卷二百二十七篇五言絶句并六言杂言一卷一百二十篇凡一千八百七篇  

结肠操谱序【`李梦阳`】  

李子既为结肠之痛嘉靖初京口人陈鳌者来游于汴而以其诗鸣之琴着谱焉结肠操者是也李子曰嗟陈生重予过矣是篇也奚操之为也曩予有内之丧亲覩厥异伤焉警焉吟焉咏焉于是援笔而布辞疎卤荒鄙之音聊泄愤愤闷闷汶汶焉耳然恒虑今之君子谓予好怪也乃陈生顾以鸣之琴而谱焉以行君子其谓予何陈生曰鳌闻之天下有殊理之事无非情之音何也理之言常也或激之乖则幻化弗测易曰游魂为变是也乃其为音也则发之情而生之心者也记曰民有血气心知之性而无哀乐喜怒之常应感起物而动然后心术形焉是也感于肠而起音罔变是恤固情之真也是故是篇也鳌始鸣之琴也泛弦流徽其声噍以杀也知哀之由生也比之五音黯以伤也知其音商也已而申奏摛节其声谌谌然若痛而呻若怨而吟若雉雊于朝鹤鸣在阴其余音则飒飒然若欲诉而咽已吐而中结也斯楚之遗此也李子曰予为是篇也长歌当哭焉矣知其思索以悲忉别炳离若逐臣懐沙迷弗知其所之然不知其些之犹楚也知其情萧焉瑟焉若回风陨叶寒蝉暮聒然不知其音商也知其抒哀焉已矣而不知其声噍以杀也是故声非琴不彰音非声何扬诗非音人其文辞焉观矣予有琴二具而不解一弹内人未亡也见琴则每短予曰汝不琴亦能诗耶内人则手自抚弄亦每悠扬而成音嗟陈生予何能聴汝琴予何能聴汝琴  

海叟集序【`何景明`】  

景明仕宦时尝与学士大夫论诗谓三代前不可一日无诗故其治美而不可尚三代以后言治者弗及诗无异其靡有治也然诗不传其原有二称学为理者比之曲艺小道而不屑为遂亡其辞其为之者率牵于时好而莫知上达遂亡其意辞意并亡而斯道废矣故学之者茍非好古而笃信弗有成也譬之琴者古操人所不乐闻又难学新声繁艳易学人又喜之非果有自信孰不就所易学以媚人所喜者也若是将使古道复至于无闻焉而已矣景明学诗自为举子厯宦于今十年日觉前所学者非是盖诗虽盛称于唐其好古者自陈子昂后莫若李杜二家然二家歌行近体诚有可法而古作尚有离去者犹未尽可法之也故景明学歌行近体有取于二家旁及唐初盛唐诸人而古作必従汉魏求之虽迄今一未有得而执以自信弗敢有夺今年罢宦归自以有余力得肆观古人之言又欲取我朝诸名家集读之然弗多得其得而读之者又皆不称鄙意独海叟诗为长叟歌行近体法杜甫古作不尽是要其取法亦必自汉魏以来者其所造就盖具体而未大耳噫其所识亦希矣吾郡守孙公懋仁笃于好古其子继芳者従予论学大有向往尝索古书无刻本者以传予谓古书自六经下先秦两汉之文其刻而传者亦足读之矣海叟为国初诗人之冠人悉无有知之可见好古者之难而不可以弗传也乃以授之而并系以鄙言观者亦将以是求叟之意焉叟姓袁氏名凯其集陆吉士深所编定者李户部梦阳有序其履厯可考而知也兹不复述  

## 文章辨体彚选卷三百一

（明）贺复征 编  

○序二十一  

碧梧轩诗集序【`明王慎中`】  

不得志于时而寄于诗以宣其怨忿而道其不平之思盖多有其人矣所谓不得志者岂以贫贱之故也材不足以用于世而沮于贫贱宜也又何怨焉才足以用于世贱且贫焉其怨也宜也言之所寄必出于不平烟云水石虫鱼鸟兽草木之见者皆可怨之物写而为诗皆不乐之旨是其人于中虽未宏而亦其情之所不免与淮府仪宾上海李君士达盖士之不得志者予従其子博士榕得请其诗读之所谓碧梧轩集者也君于诗独冲融寛暇而有和平之想岂其狎于王门之富贵渐染华靡玩习宴偷忘其所欲用于世者而魁杰崛宕之气揉磨铄革至于化尽无所复存其怨耶将其安于时之不可冀命之无所复为放其志于事物之外以自释而平其心也不得志于世者于有可冀之中犹万一有焉终乃以为不可复为辍其冀之之心而涣然以释也今之婚于宗室之属者则絶其入仕之途而欲有为于世者非入仕则无所用其才君所遇既若此矣虽欲不放焉以自释又可得乎不得志而贱且贫焉其迹足以自髙隠约枯槁偃蹇以见竒龃龉忤触而泄越其芒角其怨宜未甚今见谓不得志而亦为名宠命数之所羁络入与庸庸者伍而出无以自别于繁奢附倚者之徒其为郁郁而不可以居殆有甚于贫且贱焉之所处君亦何以自释而能平也嗟乎今之托婚于宗室之家者相娱以佚乐竞为绮艳膴腆而患于不足狗马子女之养毕给而喜尔君独深沈寂寞畜其气苦其思以托于烟云水石虫鱼草木之间极其陶冶雕镂之力与寒士争尺寸如恐不及是其心大有所不释于贵富之养愤懑郁积决焉而肆于此也孰谓君之心果能涣然以平而其诗词虽不怨盖其怨之所存者尤深矣予既观其诗卒编因予以发之而以授博士君博士以醇学笃行为乡国善士而困于有司竟以一经教授尤所谓不得志者其天性独至得吾之文必将泫然出涕不能自胜以为知其父之志者莫予若也读碧梧轩诗者观于吾文庶有以得李氏父子云  

朱碧潭诗序【`王慎中`】  

诗人朱碧潭君汶以名家子少従父薄逰往来荆湖豫章泛洞庭彭蠡九江之间冲簸波涛以为壮也登匡庐山逰赤壁览古名贤栖遁啸咏之迹有发其志遂学为诗耽酒自放当其酣嬉颠倒笑呼欢适以诗为娱顾谓人莫能知我人亦皆易之无以为意者其诗不行于时屋壁户牖题墨皆满涂污淋漓以诧家人妇子而已贫不自谋家人诮之曰何物可憎徒涴墙户曽不可食其为画饼耶取笔砚投掷之欲以怒君冀他有所为君不为怒亦不变也一日郡守出教访所谓朱诗人碧潭者吏人持教喧问市中莫识谓谁久乃知其为君也吏人至门强君入谒君衣褐衣窄褏而长裾阔步趋府守下与为礼君无所不敢当长揖上坐君所居西郊僻处田■〈土幻〉林麓之交终日无人迹守独出访之老亭数椽欹倾植竹撑拄坐守其下突烟昼湿旋拾槠叶煨火烧笋煮茗以饮守皂隶忍饥诟骂门外君若不闻于是朱诗人之名哗于郡中其诗稍稍传于人口然坐以匹夫交邦君指目者众讪疾蠭起而守所以礼君如彼其降又不能为诗故守父故与君之父有道路之雅以讲好而报旧徳耳君诗虽由此闻于人人犹不知重其诗覆用为谤呜呼可谓穷矣凡世之有好于物者必有深中其欲而大惬于心其求之而得得之而乐虽生死不能易而岂有所计于外诗之不足贾于时以售资而取宠君诚知之矣苦为闭闗吟讽冻饿衰沮而不厌其好在此也人之不知重其诗焉足以挠其气而变其所业哉君尝谒予懐诗数十首为贽色卑而词款大指自喜所长不病人之不知而惟欲得余一言以为信也岂其刻肠镂肺酷于所嗜虽无所计于外而犹不能忘志于区区之名耶嗟乎此固君之所以为好也君既死予故特序其诗而行之庶以不孤其意岂以予文为足以重君之诗于身后哉  

五子诗集序【`王慎中`】  

诗之为道诚深而其事则微矣栉字饤句协比声律使其词有足玩音有可讽亦事之微者也宜非人之所难至然明公大人有鸿烈伟业章施当世者尝患不能往往竭其平生之勤争工拙于片言只韵之间不克快其所欲而野夫田父闺人■〈薛上女下〉女縦其贪慕忧思之所感托类切物以咏歌其志时辄造于精微盖其道之深者寓于天地之间动于人心触于物变虽其啭喉掉吻冲口肆意而欣戚促舒中挑外引每与深者值嗟乎是亦怪矣其事之微虽当世烜赫巨力之人不可以徒得其道之深则匹夫匹妇不劳而获焉兹诗之道所以为深而其事亦卒不得谓之微也予性喜为诗幸其材不合于世龃龉以穷事功无所表见又天诱其灵异于匹夫匹妇之愚于其道之深偶有所明间独好采风谣俚诵察见真机以考俗化而验性情而田野闺壸之声未见有值于道如古国风所列岂其流行于天地之间者未尝泯灭其动于人而触于物者则有时而絶耶意必有竒节怪行慷慨磊砢之士不涉声华隠于酒奕混于屠钓忿怼傲睨相与作为语言嘲侮风月雕缋草木以泄其气而乐其心则不泯之道将于斯人乎寄以存乃今得所谓温陵诗社五子之诗读之五子者各有竒节怪行既无所用于时而一其力于此互相叫呼唱和以为极欢旁观皆笑为狂谬甚或加指斥五子独喜自得不顾也予读其诗爱其于道之深者有值焉居常所意不谓一旦得见其人而又出于同里叹此道之将絶而仅有寄于斯人也欲以其事之微者语之使毕其力以追古作者之盛五子不予疑也予今所读诗皆五子初作已可爱悦如此诚毕其力不怠以辍其能追古作者而侔其盛予亦不五子疑也予虽不合于世犹出近名宠稍污利禄直以早废因得久穷尚冀斯道有成如五子之穷特甚予安能极其所至哉然予又以悲夫五子者之果无用于世而徒以事之微者成其名也  

陈少华诗集序【`王慎中`】  

由汉而下为诗者多矣其人大抵陵夸恣傲睥睨踞虐挟能盛气遌众物而犯一世或放浪谈谲剽轻不根喜自迭肆脱去绳束而为慢侮世皆可狎而于人无足严其忧愁惬迫懑愤无聊天地若无所容而人不可与偶好为不平诮刺多怨而善悲故能设竒托怪钩深抉隠穷四时之变而引万物之类作为语言以道人情之所欲写而不能本有而不得以巳者其诗之工往往极其至焉虽其诗之工然亦以傲虐慢侮怨悲诮刺负世之累有其材者固不免有其病与余少而喜为诗以为文之穷情极变引物连类指近而寓逺陈显而寄微足以感人动物咏其所志者莫善于诗其好之甚専治之甚勤自顾其睢盱龌龊谨绳墨而蹈规矩于诗人之病不一似之宜其不能工也人各有所受不能相袭勉而为之卑气驽质闲心缓性震悼而排击之非其所习终不似也故亦卒莫能工之乃吾读陈少华君之诗心有异焉君简重修洁禔肃寛穆走趋衣冠颀然成徳君子也于人无所不爱敬发虑出政以临其民尤恐伤之有仁人之风于诗人之病非惟不似之乃薄不为也其诗之工盖余所为穷情极变引物连类善言其志而足以感人动物者也如余之愚茍无其病则其为诗不能副其勤而足其所好犹复贪慕强勉几幸似之终以不习而自止非能薄不为也余诚愚不足论然观昔之为诗者皆雄伟恢闳絶伦特出之材犹不免有其病而仅能名其诗以见于世陈君独两得之岂非难哉余既尽读陈君之诗因论而序之以志吾愧且使学者知世之为诗者固有无其病而成其材如陈君者也  

前后入蜀稿序【`唐顺之`】  

山泽好竒之士往往以极幽遐诡谲之观博搜山川草木鸟兽变化之情状为快然其耳目有所滞而不能徧于是有侧身四望之思宦游羁旅之事其力足以穷悬车束马之径凌跕鸢挂猱之阻然其情志有所累而不能遣于是有懐乡去国之忧情志与耳目常相违而山川之与人常不相值惟蜀僻在西垂古所谓别为乾坤者也雪岭大江之雄浑峩巫青城之窈丽仙灵之所窟宅其胜甲于天下然陆则拒以飞厓断栈水则陿以惊江急峡斗雷霆而翳日月其险且逺亦甲于天下自古好竒之士慕其胜而已其险逺不能至于是有梦而游寤而叹焉者自非游宦与羁旅终其身无因而一至焉其至者怵于险而忘其为胜于是羁旅迁客之思深而轻举冥搜之好移变衰摇落之感生而雄浑窈丽之观改盖昔人所赋侧身西望阻岷峨者既足以着山泽好竒缱绻顾慕不能自遂之情而其所记峡州至喜堂者亦足以尽宦游羁旅憔悴无聊不能自遣之状夫虽幸为耳目之所接而夺于情志之所不快与虽幸为情志之所快而限于耳目之所不接其耳目之所不接者既不能使景就乎情而工为凿空揣悬之言其情志之所不快者又不能使情就乎景而泄其和平要渺之音于是大夫缺于登髙能赋之义而骚人竒士縦欲原本山川极命草木亦无所凭焉以聚其精而发其辨博噫嘻此春山公前后入蜀稿所以为可讽也公自郎官出为郡守自郡守迁按察副使先后皆在蜀其为郡守也于重庆盖陆走栈水浮峡而后至中州之人所为险且逺其为副使也于建昌则在灵闗大渡瘴雨蛮烟之外虽蜀人亦素惮以为险且逺者而公皆恬然安之政事之暇方且披巉巗践霜雪穿猩鼯豺虎之窟俯江妃水仙之宫以穷其胜而犹若未足故其险无所不涉则其胜无所不穷其所厯与所穷一切可愕可喜则无不见之乎诗盖其大者闗政理谣俗之故其细者足以牢笼百物山川草木鸟兽变化之情状其叙险也既可以使人欷歔惨栗而如堕其叙胜也又可以使人飒爽飞动而如跻向非公以其宦游旅寓之迹而兼乎山泽奇士之好情志之所快与耳目之所接适然遇合固不能摹而写之若是公诗既刻为二卷其子于徳请序于余余以谓使好竒之士读公之诗可以不俟陟险而坐穷其胜于庭户燕闲之间宦游羁旅之士读公之诗且将悦乎其胜而忘乎其险顿然释志于惊江絶栈之上也然则不能自遂与不能自遣者皆将于公之诗乎有得也余山泽人也盖慕蜀而不能至者亦将于公之诗乎有得也遂不辞而序之  

六朝诗序【`朱衡`】  

朱子浏览至六朝之诗曰恶是足言诗乎哉或曰何也曰诗由于感感原情情本性性统于心故心也者言包乎天矣言蟠乎地矣言萃乎万物之类矣言藴乎曰性言发乎曰情声言之曰音章言之曰诗讽言之曰风正言之曰雅美言之曰颂其流也为骚为古诗为歌为乐府为引为吟为律为曲为调乃体格变至异矣曰然则有同与曰乃所谓情则无不同也其极何如曰春鸟鸣而思融秋虫嘒而心惨女遇春而懐士感秋而悲处塽垲则其念纾临阴隩则其虑结钦爱生于宗庙慨慷溢乎邉鄙鹊噪而喜鸦噭而凄若此者非所谓天地与物示人之声而人协天地与物之气也乎故声也者气也诗也者各随所之而气行乎其中矣其发于和也则其声缓而纶其发于惨也则其声哀而切懐而不淫则其声静而贞悲而不伤则其声节而谅舒而不荡则其声清而越结而不陨则其声理而隽恭而不谄则其声庄而绪慨而不厉则其声庄而则喜而不逸则其声疏而亮凄而不伤则其声永而思故发而皆中节谓之和以悦神人以祀郊庙以播丝竹以宣八风之气以召四方之祥此诗之极功也不然则欵耳游耳放言耳赝情耳虽有上格将焉用之故曰六朝之诗非盛世言也而今之学者犹或宗之噫是得谓之诗已乎是得谓之诗已乎  

王履吉集序【`顾璘`】  

呜呼观今滃然云兴灿然星耀岂不有羡于当世之士哉然性缘情汨志以习乖考之温仁成悳固已鲜俦矣姑畧言之自视有余者骄视人有余者妬骄妬所终败于人国乌用士为也得夭犹幸若吾友王履吉氏遹发乡国早闻四方龙凤为章山海为藴不谓有余既甚者乎然逡巡若处女俯诎若蒙士自予所睹未尝失色于人及其遇一善觌一才若饥渴之于饮食不厌不止故年始强仕而海内胜流什五齿交矣乃抱痾长终玉毁牖下呜呼恸乎人皆曰履吉之才不可再得也予独曰履吉之徳不可再得也盖伤人国焉其兄太常履约氏刻其诗予得而论曰古体五言沈郁有色可愤可乐盖类曹植鲍照七言跌宕浏丽号幽吹而霭春云盖类杜甫岑参近体亦步骤杜岑而自摅神情殆与盛唐诸家相雄长可谓诗人也已特非其致也所取于履吉者非以此  

蒲圻黄生诗集序【`李攀龙`】  

余观黄生所为诗其困于贤良文学自伤不遇而不得其说而将以逸民遗老自解于斯世而非其所安而遂取裁于宗工巨匠以有事其间而欲之者乎何辞之屡迁而气变也拙或合之工或离之微不容髪其失岂竢其着哉故里巷之谣非缘经术招隐之篇无涉玄旨义各于其所至是诗之为教也魏顺甫曰生尝以所为诗者属余归而求之则既已削所为诸生时稿矣乃十余年又以属余归而求之又削其稿以就今所为诗也然则顺甫使之有所不得有所不安也有所不得有所不安而后有以欲之是为诗之教也故经术所以立雅而动不能不趋于风玄旨所以养恬而发不能不趋于俊斯生之辞屡迁而气变者邪君子曰惟其有之是以似之即令生百不得百不安而非其所欲于顺甫而有今所为诗乎哉盖自屈宋之相师友而楚人为诗由来逺矣独异夫栖栖不遇而徘徊以自解以求所欲焉是为可以怨而犹之楚人之声而已  

胡元瑞緑萝馆诗集序【`王世贞`】  

自余结髪而好言诗所与海内豪儁儁亡不以诗进者犬马齿日益稍见所论著则诸豪杰自喜行其诗少不以序请者余之不能工为佞不能使人人极意以为艰而思谢去之几且焚笔砚而最后乃为胡元瑞序緑萝馆诗元瑞之为言曰子所可必者一所大可恨者与我所不子负者各二子甚幸哉而我荐其敝帚以希一言之华衮则可必子许我而即宠施我即子一旦不可知大可恨我虽晩虽幸及子而不终子之恵使后世疑其异时不相当大可恨即子过许我而我竭蹶步武以求践子之许不子负有所弹射而我惕焉以子为鑢钖不子负子以为奚若余乃谓元瑞毋刺促请息焉而为若叙余之得元瑞于余仲者半岁所而元瑞进其诗余覩之未尝不三击节叹也天不靳人以材而人顾取其凡者气之流行亡所择而取其浊者与弱偎者古人不秘格于后人而取其下中者天又不秘其声色以供吾诗而声取其■〈圭黾〉哇者色取其黝■〈雨上黮下〉者象日吾接吾汰其精而英者情自吾发吾不衷其肺腑者以是而治诗以是而号于人曰吾善诗吾善诗者何也元瑞才髙而气充象必意副情必法畅歌之而声中宫商而彻金石揽之而色薄星汉而摅云霞以比于开元大厯之格亡弗合也余尝语余仲诸前我而作者涵洪并纎与亭毒并吾故推献吉然不能讳其滓絶尘行空卿云烂兮吾故推昌糓然不能讳其轻鸣鸾佩琼万象咳唾吾故推仲黙然不能讳其孱刻羽雕叶舎陈而新吾固推子业然不能讳其促鞭风驭霆以险为絶吾固推子相然不能讳其疏融而超之于鳞庶几哉然犹时时见孤诣焉后我而作者其在此子矣夫其在此子矣夫以今证之抑何左契不爽也亡已而有子规者在昔鞠傅之称田光曰智深而勇沈不深不玄不沈不坚入之沈深出之自然完之粹然如大钧雕物而不见工如良玉夜辉而冺其痕斯三百篇西京建安之懿乎是集也其始基之而犹未也子之邦君有喻子者其问梓焉而以不佞言质之  

青萝馆诗集序【`汪道昆`】  

余闻之作者曰有唐以诗名盖本业也大厯而下不啻波流隆则隆污则污论其世可已当世以经术论士士顾能诗太祖始兴草昧间作弘治则李献吉何仲黙副以徐昌糓诸曹超乘而前去挽近世千里矣嘉靖则李于鳞王元美而徐子与吴明卿宗子相叅焉于鳞谓余吾党亟称献吉恨不与诸君子同时不自意结伍従之取前茅以进幸也夫前者崛起后者代兴百年之间骎骎进于大雅非适逢世能乎人言李何故相驩卒以名髙为敌国乃子与严事于鳞元美直将尸而祝之二子周视中原亦首推毂子与子与朝明卿而夕子相卒谔谔无面従退而语其私则交相重也务以上人已愈下务以下人已愈尊由斯以谈于鳞固非虚语世儒率以耳视后死者将无与焉幸而在兹遂中睚眦于是于鳞引去元美以难去子相去而死明卿去而三徙之子与晩得汝阳寻徙去此其故勿论已顷于鳞多子与日益则岂穷而工耶子与称诗无虑数万言籍而授门人仅什之一于鳞盖尝定之矣余受而卒业汝阳以后叅居二焉日子与罢郡归四方之屦满户客奉不给则贷入继之穷矣顾其神益王其业益精其受益较着穷何病子与哉善隐者谓楚奉江潭为三闾汤沐其所夺者狭其所予者奢飨其利者以为有徳然则左辅夜郎皆食邑也实世世飨之彼其退若队渊终其身不召道丧世矣今上即位递起诸大夫于鳞入大梁元美入晋子与入楚当世以此劝士故得士彬彬则明徳茂也独明卿陆沈南海岂天意奉明卿邪子与又言楚人三试而赐执珪今及明卿矣  

叶子肃诗序【`徐渭`】  

人有学为鸟言者其音则鸟也而性则人也鸟有学为人言者其音则人也而性则鸟也此可以定人与鸟之衡哉今之为诗者何以异于是不出于已之所自得而徒窃于人之所尝言曰某篇是某体某篇则否某句似某人某句则否此虽极工逼肖而已不免于鸟之为人言矣若吾友子肃之诗则不然其情坦以直故语无晦其情散以博故语无拘其情多喜而少忧故语虽苦而能遣其情好髙而耻下故语虽俭而实丰盖所谓出于已之所自得而不窃于人之所尝言者也就其所自得以论其所自鸣规其微疵而约于至纯此则渭之所献于子肃者也若曰某篇不似某体某句不似某人是鸟知子肃者哉  

郦绩溪和诗序【`徐渭`】  

今之和人之诗者非欲以凌而压之则且求跂而及之未必凌且压跂且及也而胜心一起所得者少而所失者多矣古之和诗其多莫如苏文忠公在恵州时和渊明之作今咏其词皆泛泛兮若鸥悠悠兮若萍之适相遭盖不求以胜人而求以自适其趣而不知者误较其工拙是犹两人本揖让未有争也而眩者曰彼拳胜此肘负不亦可笑矣乎郦君之簿绩也取苏文定公之诗而和之多至百四十余首其数几及文忠公之于渊明其嬉逰傲视而不屑屑于工拙亦犹文忠公之于渊明也盖君之所负者大不得其大而试于小此所以不免于呜呜而负屑屑于工拙则适以成其小矣而岂君之意哉校君诗者不识解此意否有不解君当自解之也  

李山人诗集序【`屠隆`】  

夫水之触石也松之遇风也泠泠萧萧嘹烈而清逺出而土囊吹而为吷胡其夐乎则其所托者然也骚人墨卿无代无之后人乃往往好读仲长统梁鸿郑子真尚平韩伯休陶靖节王无功孟襄阳诸家言岂非以其抱幽真之操逹柔澹之趣寥廓散朗以气韵胜哉孙公弘独处石室嗒然而已嗣宗对之长啸意尽而退至半岭闻啸声振崖谷若数部鼓吹顾视乃向人啸也而嗣宗辄用自失髙韵胜气一啸而足即安所事謦欬之言故诗不论才而论性情亦存乎养已世有心溺珪组口罥烟霞其言虽佳其味必短何者为其非真也余友李山人宾甫少而辞荣中岁石隐家幸不乏负郭弛于负担所居有林皋泉石之胜灌园垂钓与禽鱼亲发为诗歌力去雕饰天然冲夷语必与情冥意必与境会音必与格调文必与质比非独其材过人盖根之性情者深哉则其所得于丘壑之助不少也少室终南讵不翛然一絓时荣体气遂别虽复津津云林如嚼蜡何惟其有之是以似之此山人之所以幽絶足赏也余少家鼋鼍之窟野性甚习盖庶几有山人之心不幸为世网所罗幽人之致减矣而犹复与山人津津不已是天台子微之所以笑卢公也【`卢蔵用隐终南不终后司马子微隐天台召见不屈赐还山蔵用送之指终南曰此中有佳处子微曰以我观之仕宦之快捷方式也`】虽然神逰八极青莲庸讵非常在供奉之班者邪  

空囊草序【`利瓦伊桢`】  

尹长吉名家子也以蚤失父故与其母食贫长吉好读古书不惮割产以购又好客委身赴人缓急则益贫既举孝廉有司遵故事旌其门无门可旌者诸宗人稍为索绹乘屋然后有司得将事而是时藩大夫有所克偕计费可百金长吉复斥散与其知故操一空囊往既不得志南宫会其叔父中丞公新开府山东迎之入山东不三日辄归往来所涉厯陈蔡宋卫燕赵齐鲁之境三千余里提一囊还白儿装在是矣则其吟草也母笑曰吾闻文章家一出一入字值千金儿多如许不虞塞破屋子耶长吉谢不敏差不羞涩胜阮孚一钱耳吾家长吉日骑弱马従小奚奴背古锦囊遇所得书投囊中母使婢探囊见所书多辄怒儿当呕心出乃已古今有两长吉其囊复大相类余考刘煦为唐书传文苑爵位崇髙者别为之传惟欲令懐才憔悴之徒千古见知而李长吉置不录新唐书亦言长吉以父讳不举进士韩昌黎辨其非位止协律郎年二十有七而今长吉业过之李母怒其子而尹母安之李于晩唐词尚竒诡以鬼才称而长吉当文明盛时操椽管待诏公交车庶几吾家仙才天所赋畀人所受享今长吉愈昔长吉为甚士未有才如长吉而长贫者贫固士之常长吉非贫亦安能如虞卿以穷愁著书表见于世他日尹氏之空囊皂而为谏院封事青而为中丞武冠绛■〈巾冓〉所执紫而为八座尚书所荷孰与梁昭明所言词人才子名溢缥囊者为不朽长吉母余自有传  

## 文章辨体彚选卷三百二

（明）贺复征 编  

○序二十二  

耳伯麻姑逰诗序【`明汤显祖`】  

世总为情情生诗歌而行于神天下之声音笑貌大小生死不出乎是因以憺荡人意欢乐舞蹈悲壮哀感鬼神风雨鸟兽摇动草木洞裂金石其诗之传者神情合至或一至焉一无所至而必曰传者亦世所不许也予常以此定文章之变无解者卧痾罢客忽博绥安谢耳伯游麻姑诗数叶讽之古汉魏又无亏者耳伯始属之溶溶英英旁魄阴烟有骀荡逰夫之思可谓足音空谷循后有诗导一章亹亹自言其致亦神情之论也嘻耳伯其知之矣中复有记时江夫子升遐数语若以死生为大事嘻吁此亦神情所得用耶水月疾枯宗复何在唐人所云万层山上一秋毫也偶为耳伯叙此  

李超无问剑集序【`汤显祖`】  

岁往浴佛有驱乌漫刺坐我堂东揖之知其竒留之斋云不能断酒也信宿而都无所断偶尔破口公案二三则耳居常率尔成诗心有目而目有睛眉毫鼻吻间尽竒侠之气一日问余何师何友更阅天下几何人余曰无也吾师明徳夫子而友达观其人皆已朽矣达观以侠故不可以竟行于世天下悠悠令人转思明徳耳遂去之旴拜明徳夫子像而复过我则髪已覆顶额间矣曰先生言侠不可竟行于世而予之侠猝未可除因而说剑为天大将军得度耳余笑曰有是哉明年秋九月则已雄然冒武冠带长剑而就余有吴下诸生书乃始知其江阴文士李至清也曰业已去书生为头陀去头陀为将军弓剑之余时发愤为韵语数十首来豫章题曰问剑先生宜有以决之余笑而问曰既冠而娶乎曰未也然则剑不可得而问矣吴人而知干将乎其师铸剑三年而金铁之精不流夫妻俱入冶炉中而剑就干将夫妻不能自投断髪剪指而已今子独雄而无雌而又奚铸焉生曰先生其无戏曰非戏曰子谓必夫妻而剑耶庄生说天子之剑裹以四时制以五行论以刑徳开以阴阳阴阳者夫妻也若然者上决浮云下絶地纪列子所称视之不可见若有物存或见影而不见光乃是物也然铸此剑者皆不能杀人生尝斩髪而为僧亦知有不杀人之剑乎杀人者非剑也若吾豫章之剑能干斗柄成蛟龙终不能已世之乱不足为生道也因为问剑答而弁其诗  

樾馆诗选序【`董其昌`】  

汉武帝房中乐府取唐山夫人所进十五章当时枚马在庭岂无隽响曽不以被管弦而摐金石抑何鉴裁之超也文君以白头吟少许胜长门赋多许故相如心死倦逰不复走茂陵道良以逺山之黛每与时徂而才情丽藻千载不化彼宋玉陈王之赋摹艳质而遗修能未为具眼矣当今闺秀作者不得不推草衣道人观其新集如贻洞汭五言古四篇绰有韦司直【`唐韦应物`】之古淡而代陶琴代庄蝶等命篇亦复独创大都闺秀之诗虽饶于材致而俭于取境未有若道人之凿空者岂直缘情绮靡为宛转之歌十离【`薛涛与髙骈相失作十离歌`】之什已耶吾又闻道人竖精进幢被忍辱铠师月上而友南岳不欲仅以诗人传何论唐山文君吾过矣吾过矣  

叙姜陆二公同适稿【`袁宏道`】  

苏郡人物甲于一时至弘正间才艺代出斌斌称极盛词林当天下之五厥后昌糓少变吴歈元美兄弟继作髙自标誉务为大声壮语吴中绮靡之习因之一变而剽窃成风万口一响诗道寖弱至于今市贾佣儿争为讴吟递相临摹见人有一语出格或句法事实非所曽见者则极诋之为野路诗其实一字不观双眼如漆眼前几则烂熟故实雷仝翻复殊可厌秽故余往在吴济南一派极其呵斥而所赏识皆吴中前辈诗篇后生不甚推重者髙季迪而上无论有以事功名而诗文清警者姚少师徐武功是也铸词命意随所欲言宁弱无缚者吴文定王文恪是也气髙才逸不就羁绁诗旷而文法洞庭蔡羽是也有为王李所摈斥而识见议论卓有可观一时文人望之不见其崖际者武进唐荆川是也文词虽不甚奥古然自辟户牖亦能言所欲言者昆山归震川是也半趋时半学古立意造词时出已见者黄五岳皇甫百泉是也画苑书法精絶一时诗文之长因之而掩者沈石田唐伯虎祝希哲文征仲是也其它不知名诗文可观者甚多大抵庆厯以前吴中作诗者人各为诗人各为诗故其病至于靡弱而不害其为可传庆厯以后吴中作诗者共为一诗共为一诗此诗家奴仆也其可传与否吾不得而知也间有一二稍自振拔者每见彼中人士皆姗笑之幼学小生贬驳先辈尤甚揆厥所由徐王二公实为之俑然二公才亦髙学亦博使昌糓不中道天元美不中于鳞之毒所就当不止此今之为诗者才既绵薄学复孤陋中时论之毒复深于彼诗安得不愈卑哉姜陆二公皆吴之东洞庭人以未染庆厯间习气故所为倡和诗大有吴先辈风意兴所至随事直书不独与时矩异而二公亦自异虽间有靡弱之病要不害其可传夫二公皆吴中不甚知名者而诗之简质如此余因感诗道昔时之盛而今之衰且叹时诗之流毒深也  

闽中二子诗序【`曹学佺`】  

闽中二子皆布衣之徒也言诗者曷以多称布衣云盖其穷而易苦心便一无轩冕束缚便二无俗客繁礼便三无典要期会便四挟此四者之便又惧其卑而易没狎而不贵也则不得不托之游于以揆山川之形察物宜之变揽迹于古人寻盟于时彦使其道有所寄焉不至于堙没而不称夫有所托矣则逰逰则我与物交交则其情动其情动又乌已于言此二子之诗所为作也夫二子者亦尝之燕矣之秦矣之齐之楚矣之吴之越矣其所如多不合而穷在一介行李屝屦之往来也而无束缚在不好干谒其天性然而无俗客繁礼在乘兴而来尽兴而返而无典要期会在故其赋胜也有以扼其竒其体物也有以夺其象其懐古也怆乎其悲其命侣也笃乎其谊盖不能漫然而无托则不能独立而无偶不能独立而无偶则不能块然而无情如是而言谓之有孚孚则贞吉而悔亡矣而逰之时义大矣哉是故易损之三爻曰一人行则得其友二子似之同人之第五爻曰同心之言其臭如兰是集有焉二子者林叔度吴元翰皆莆人  

朱进父饮酒杂诗序【`黄汝亨`】  

古今人酒徳不同如嗣宗放其简易元亮率乎澹漠太白挥洒豪达而诗亦因之少陵离愁感愤为悲壮沈郁之诗而酒亦因之政所谓醉翁之意不在酒也彼意不在酒与诗而酒与诗无非意者所以为诗酒人之雄以此读进父饮酒诗所与少陵予倡汝和者即千载下可见也矧余当其时览其辞旨者乎因以此想陈思自试之表中山闻乐之对不能不令豪杰欷歔涕泪也  

简逺堂近诗序【`锺惺`】  

简逺堂近诗者谭友夏近诗也简逺二字则予近日所规友夏语而友夏取以自命其堂者也友夏居心托意本自孤迥予为刻诗南都而戒予勿乞名人一字为序此其意何如哉近乃颇従事泛爱容众之旨欲以居厚而免于忌浮沈周旋即其心未尝不遥予乃欲其心迹并耳诗清物也其体好逸劳则否其地喜浄秽则否其境取幽杂则否其味宜淡浓则否其逰止贵旷拘则否之数者独其心乎哉市至嚣也而或云如水朱门至艳俗也而或云如蓬户乃简栖遥集之夫必不于市于朱门而古称名士风流必曰门庭萧寂坐鲜杂宾至于青蝇为吊客岂非贵心迹之并哉夫日取不欲闻之语不欲见之事不欲与之人而以孤衷峭性勉强应酬使吾耳目形骸为之用而欲其性情渊夷神明恬寂作比兴风雅之言其趣不巳逺乎且夫性孑而习昵则违心意僻而貌就则谩世初谐而中疎则变素恒亲而时乖则示隙夫诗清物也才士为之或近薄而取忌违心谩世薄道也变素示隙忌媒也欲以明厚而反薄欲免于忌而媒之非计之得者也索居自全挫名用晦虚心直躬可以适已可以行世可以垂久何必浮沈周旋而后无失哉古今诗人最矜局者无如杜审言同时沈宋本其勍敌而故相轻侮不肯下想其平日论诗必有与其痛痒不相中者友夏少年才髙意广勇于自信人所指摘茍不能相中虽其言出畏友名师不能强友夏以必聴而词组去留待予裁决友夏亦何私于予夫锦绣千尺善作者不必善裁善裁者不必善作世固有不能诗而知诗者予所裁决或亦有以相中乎  

董崇相诗序【`锺惺`】  

古诗人曰风人风之为言无意也性情所至作者或不自知其工诗已传于后而姓氏或不着焉今诗人皆文人也文人为诗则欲有诗之名欲有诗之名则其诗不得不求工者势也诗而工矣世亦何难以名予之然世所号一代名家始皆就其习之所近意之所趋与其所矫以为诗其气魄声援皆足以怵一代之人予之名而后已今读其诗何如哉虚懐自审岂其作者之笔力皆出读者目力之下然其间亦有一二先达闇然不使世知其为诗者今其诗反能留一代之真声元气而足以服读者之心何也愚以为名无损益于诗而盛名之下能使不善处名者心为之不虚而力为之不实见诗出而名随之是则诗而已矣其意常以名之所止为诗之所止彼闇然不使世知其为诗者常欲使吾之诗有余于其名而吾所以作诗之意与力又若有余于其诗如是而求诗之不工不可得也吾尝持此意以求夫今之为诗者所以至不至之故皆不出此闽有董崇相先生者其人朴心而慧识古貌而深情所为诗似其为人非惟不使人知而若不敢以作诗自处者庚戌予始读而选之见其力之至巧之中盖独胜者过于同能而兼长者逊其専诣公亦知予不妄而诗始有集丙辰始征予序而犹不欲使有闻于世盖其深心纯气如偏师探穴衔枚宵征业已过之犹自以为不及而往不已宁使诗至而名不能我追勿使名至而诗追之者也吾友蔡敬夫亦名人其诗其人皆似公吾辈为诗不能有名于世则已幸而有名于世念今之世犹有二君子其人者为之深省内愧焉于以虚其心而实其力其亦可也  

善权和尚诗序【`锺惺`】  

金陵吴越间衲子多称诗者今遂以为风大要谓僧不诗则其为僧不清士大夫不与诗僧逰则其为士大夫不雅士大夫利与僧逰以成其为雅而僧之为诗者得操其权以要取士大夫纔一操觚便时时有诗僧二字在其鼻端眉宇间拂拂撩人而僧之鼻端眉宇反索然无一有矣夫僧不必为诗亦不必不为诗僧而诗焉可也诗而遂失其为僧则僧亦乌用诗为而诗又可无论也余逰金陵所接僧而诗焉者与之诗而遂失其为僧者吾不愿见也已酉季春望友人梅子庾林子丘茂之要余逰天界寺会雨宿僧善权庵中二日无所事事拈韵赋诗善权与其徒摘蔬炊黍煮茗焚香洗砚伸纸二日中无加礼亦无倦容无论其鼻端眉宇无处着诗僧二字察其情貌似不识字者授之韵不受问其所作诗曰无有竟两日雨霁饭毕且辞去子丘忽于承尘上索纸信手探得钞诗一帙清便有致许为之序未就是岁六月舟泊京口暑雨无绪偶忆此走笔成文兼以遣愁若善权者所谓僧而诗诗而不失其僧者也序之可也  

竹吹堂诗序【`马之骏`】  

余论诗取友海以内得二人焉曰吴门王亦房新都汪遗民亦房之诗劖削灵秀遗民之诗鲜缛菁英余婆娑其间歌而和之相乐也亡何亦房夭折谈者微病其诗过于刻露谓宜不能致老寿而余独谓不然夫辙不穷而意无尽使竭其刻露之力久当务所欲兼一入而苞蓄再入而深微度何足以限之然亦房死世无复有为亦房言者遗民苦思绩学又数年而竹吹堂诗出其自举以向余曰少日气鋭锋溢每广筵岩韵取击钵立成老宿咸辟易赏服渐入而知戛戛乎难之又渐入而境日异心日空凡片意之近逺寸景之新故只字之沈扬靡不洗臼涤窠砺斤凖墨乃至浃日始创一稿稿三四易卒非其本设者余披绎其帙良然向所谓鲜缛逾苍渊菁英逾澹杳衷百家而取材眇众虑而标旨使分其偏长余慧人挟之皆足坛宇自豪遗民乃能苞举而精出之不佞耳目偏陋窃以为当吾之世舍遗民更无能为遗民言者矣今谈诗之舌竞起而迭新然天下得名之人与所以得名之故皆非有辽絶不可测而几也昔龙门之史身殁乃贵少陵之集入宋始尊余尝谓此道心竞力争俱无所着要须苦思绩学持满以俟之遗民所自举甘苦生熟之候有味乎其言之也白太傅少与微之齐名称元白晩与梦得齐名称刘白余视二君何能为役然十年来笔墨风谊心口不能自欺言念亦房墓杨可柱兹竹吹堂诗具在不搔首问天上便须酬酒问地下耳  

阮集之诗序【`袁中道`】  

国朝有功于风雅者莫如厯下其意以气格髙华为主力塞大厯后之窦于时宋元近代之习为之一洗及其后也学之者浸成格套以浮响虚声相髙凡胸中所欲言者皆郁而不能言而诗道病矣先兄中郎矫之其意以发抒性灵为主始大畅其意所欲言极其韵致穷其变化谢华启秀耳目为之一新及其后也学之者稍入俚易境无不收情无不写未免冲口而发不复检括而诗道又将病矣由此观之凡学之者害之者也变之者功之者也中郎巳不忍世之害厯下也而力变之为厯下之功臣后之君子其可不以中郎之功厯下者功中郎也哉每以此语示人辄至河汉惟吾友阮集之深相契合集之才甚髙学甚博下笔为诗本之以慧心出之以深心而尤不肯以轻心慢心掉之予甚心折焉大端慧人才子其始也惟恐其出之不尽也其后也惟恐其出之尽也集之束髪为诗亦屡变矣至是虽不为法缚而亦不为才使竒而不嚣新而不纎是力变近日滥觞之波而大有功于学中郎之诗者也夫昔之功厯下者学其气格髙华而力塞后来浮泛之病今之功中郎者学其发抒性灵而力塞后来俚易之习有作始自宜有末流有末流自宜有鼎革此千古诗人之脉所以相禅于无穷者也予自度不能竟此道也微集之其谁与归  

冒宗起诗草序【`陈仁锡`】  

巳未识冒宗起于灯市气不可一世而恂恂下人文特秀挺兹集又一变矣盖游蜀作也险阻増壮采尝论文字如美人浮香掠影皆其侧相亦须正侧俱佳今文字曰媚日薄可斜视不可正观如美人可临水不可临镜宗起镜中人也所著山水影镜中影也宗起自此逺矣  

秋闺梦戍诗序【`谭元春`】  

古今劳臣思妇感而生叹夫叹之于诗亦不逺矣何难即形之而为诗乎尝有一言数语真笃凄婉如猿之必啸而后巳者非尽系乎才也叹之至也然役或不尽于戍时或不及于秋情或不生于梦体或不限于七言律数或不至于百篇一叹而已矣吾友宋比玉客役之夜忽若有通焉而得秋闺梦戍七言近体一百首于荒邨危垣之家见其中有芳草无言路不明之句惊叹而卒读之则虎闗马氏女也凡秋来风物水月枕簟衣裳碪杵钟梵其清响苦语一一摇人而至于英雄之心曲旧家之乔木部曲之冻馁儿女之瓢粒悲天悯人勤王恤私非惟肤士所不知盖亦仕宦男子博雅通儒所吟之而面赤者也而又皆梦中声情步履倐去来于孤灯瘦影之中渔阳之道路夜经罗羃之车轮朝转岂止鹳鸣于垤妇叹于室而已乎叹者不足以尽其才者也才者不足以尽其魂者也百首之梦无一不秋三秋之魂无一不香故题曰香魂集吾犹谓如此女士而以婉恋待之但恐不爱耳或怜其太苦余曰不然伯兮之诗曰愿言思伯甘心首疾彼皆愿在愁苦疾痛中求为一快耳若并禁其愁苦疾痛而不使之有梦梦余不使之有诗此妇人乃真大苦矣嗟乎岂独妇人也哉  

## 文章辨体彚选卷三百三

（明）贺复征 编  

○序二十三【`以下集类`】  

东皋子集序【`唐吕才`】  

君姓王氏讳绩字无功太原祁人也高祖晋穆公自南归北始家河汾焉歴宋魏迄于周隋六世冠冕国史家谍详焉君性好学博闻强记与李播陈永吕才为莫逆之交阴阳歴数之术无不洞晓大业末应孝悌亷洁举射高第除秘书正字君性简放饮酒至数斗不醉常云恨不逢刘伶与闭户轰饮因着醉乡记及五斗先生传以类酒德颂云雅善鼓琴加减旧弄作山水操为知音者所赏高情胜气独步当时及为正字端簪理笏非其好也以疾罢乞署外职除扬州六合县丞君笃于酒德颇妨职务时天下乱藩部法严屡被勘劾君叹曰罗网高悬去将安所遂出所受俸钱积于县城门外托以风疾轻舟夜遁隋季板荡客游河北去还龙门武德中诏征以前扬州六合县丞待诏门下省时省官例日给良酝三升君第七弟静为武卫千牛谓曰待诏可乐否君曰吾待诏禄俸殊为萧瑟但良酝三升差可恋耳待诏江国公君之故人也闻之曰三升良酝未足以绊王先生判日给王待诏一斗时人号为斗酒学士贞观初以足疾罢归欲定长往之计而困于贫贞观中以家贫赴选时太乐有府史焦革家善酝酒冠絶当时君苦求为太乐丞选司以非士职不授君再三请曰此中有深意且士庶清浊天下所安不闻庄周避漆园老聃耻柱下卒授焉数月而焦革死妻袁氏时送美酒岁余袁又死君叹曰天乃不令吾饱美酒遂挂冠归田自是太乐丞为清流君后追述焦革酒经一卷其术精悉兼采杜康仪狄已来善为酒人为酒谱一卷太史令李淳风见而悦之曰王君可为酒家之南董君歴职皆以好酒乡里或咍之因着无心子以喻志河汾中先有渚田十数顷称良沃邻渚又有隐士仲长子光服食养性君重其贞素顾与相近遂结庐河渚纵意琴酒庆吊礼絶十有余年河渚东南隅有连沙盘石地颇显敞君于其侧遂为杜康立庙岁时致祭以焦革配焉贞观中京兆杜松之清河崔公善继为本州岛刺史皆请与君相见君曰奈何悉欲坐召严君平竟不见崔杜高君调趣卒不敢屈但岁时赠以美酒鹿脯诗书往来不絶君又葛巾联牛躬耕东皋毎著书自称东皋子晩岁醉饮无节乡人或諌止之则笑曰汝辈不解理正当然或乘牛驾驴出入郊郭止宿酒店动经岁月往往题咏作诗好事者录之讽咏并传于代贞观十八年终于家时年若干临终自克死日遗命薄葬兼预自为墓志所著诗赋并多散逸鸠访未毕且缉成五卷又着会心高士传五卷酒谱二卷及注老子并别成一家不列于序云  

孔补阙集序【`张说`】  

永昌之始接迹书坊有广汉陈子昂巨鹿魏知古高阳许望信都杜澄昌乐谷倚广陵马懐素东莱王无竞河南元希声临菑李伯鱼谯国桓彦范佥谓季和神清韵逺析理探微卫叔宝之比也呜呼人斯云亡世阅多故十年之外零落将尽而后来者皆首华金步鸣玉负玺丹地挥翰紫宸何尝不拜职之日叹在刘王乔临坛之时恨无谢益寿者矣  

孟浩然集序【`王士源`】  

孟浩然字浩然襄阳人也骨貌淑清风神散朗救患释纷以立义表灌蔬艺竹以全高尚交游之中通脱倾盖机警无匿学不为儒务掇菁藻文不按古匠心独妙五言诗天下称其尽美矣间游秘省秋月新霁诸英华赋诗作会浩然句曰微云淡河汉疎雨滴梧桐举坐嗟其清絶咸阁笔不复为继丞相范阳张九龄侍御史京兆王维尚书侍郎河东裴朏范阳卢僎大理评事河东裴总华阴太守郑倩之守河南独孤策率与浩然为忘形之交山南采访使本郡守昌黎韩朝宗谓浩然间代清律寘诸周行必咏穆如之颂因入奏与偕行先扬于朝与期约日引谒及期浩然会寮友文酒讲好甚适或曰子与韩公预诺而怠之无乃不可乎浩然叱曰仆已饮矣身行乐耳遑恤其它遂毕席不赴由是闲罢既而浩然亦不之悔也其好乐忘名如此士源它时尝笔赞之曰导漾挺灵实生楚英浩然清发亦其自名开元二十八年王昌龄游襄阳时浩然疾■〈疒尔〉发背且愈相得欢甚浪情宴谑食鲜疾动终于野城南园年五十有二子曰仪甫浩然文不为仕伫兴而作故或迟行不为饰动以求真故似诞游不为利期以放性故常贫名不继于选部聚不盈于担石虽屡空不给而自若也士源幼好名山行年十八首事灵山践止恒岳咨求通玄丈人又过苏门问道隐者元知运太行采药经王屋小有洞太白习隐诀终南修亢仓子九篇天宝四载徂夏诏书征谒京邑与冡臣八座讨论山林之士麕至始知浩然物故嗟哉未禄于代史不必书安可哲踪妙韵从此而絶故详问文者随术所论美行嘉闻十不纪一浩然凡所属缀就辄毁弃无复编录常自叹为文不逮意也流落既多篇章散逸乡里购采不有其半敷求四方往往而获既无他事为之传次遂使海内衣冠缙绅经襄阳思见其文盖有不备见而去惜哉今集其文诗二百一十八首分为四卷诗或缺逸未成而制思清美及他人詶赠咸录次而不弃耳  

文编序【`元结`】  

天宝十二年漫叟以进士获荐名在礼部会有司考校旧文作文编纳于有司当时叟方年少未显名迹切耻时人袭邪以取进奸利以致身径欲填陷穽于方正之路推时人于礼让之庭不能得之故优游于林壑怏恨于当世是以所为之文可戒可劝可安可顺侍郎杨公见文编叹曰以上第污元子耳有司得元子是頼叟少师友仲行公公闻之谕叟曰于戏吾常恐直道絶而不续不虞公于子相续如缕明年有司于都堂策问羣士叟竟在上第尔来十五年矣更经丧乱所望全活岂欲迹参戎旅茍在冠冕触践机危以为荣利盖辞谢不免未能逃命故所为之文多退让者多激发者多嗟恨者多伤闵者其意必欲劝之忠孝诱以仁惠急于公直守其节分如此非救时劝俗之所须者与叟在此州今五年矣地偏事简得以文史自娯乃次第近作合于旧编二百三首分为十卷复命曰文编示门人弟子可传之于筐篚耳叟之命称则着于自释云不录旹大歴三年丁未中冬也  

扬州功曹萧颖士文集序【`李华`】  

开元天宝间词人以德行着于时者曰河南元君德秀字紫芝其行事赵郡李华为墓碣已书之矣以文学着于时者曰兰陵萧君颖士字茂挺梁鄱阳忠烈王之后曽祖某官大父某官考讳某莒县丞咸有德不至尊位君七岁能诵数经背碑覆局十岁以文章知名十五誉高天下十九进士擢第歴金坛尉扬州参军秘书正字河南参军辞官避地江左永王修书请君君遁逃不与相见淮南节度使袁君为功曹参军相国诸道租庸使第五琦请君为介君以先世寄殡嵩条因之迁祔终事至汝南而殁呜呼春秋若干天下儒林为之顦顇君为金坛尉也会官不成为扬州参军也丁家艰去官为正字也亲故请君著书未终篇御史中丞以君为慢官离局奏谪罢职为河南参军也寮属多嫉君才名上司以吏道责君君拂衣渡江遇天下多故其高节深识皎皎如此君以为六经之后有屈原宋玉文甚雄壮而不能经厥后有贾谊文词最正近于理体枚乘司马相如亦瓌丽才士然而不近风雅扬雄用意颇深班彪识理张衡宏旷曹植丰赡王粲超逸嵇康标举此外皆金相玉质所尚或殊不能备举左思诗赋有雅颂遗风干宝着论近王化根源此后夐絶无闻焉近日陈拾遗子昻文体最正以此而言见君之述作矣君以文章制度为已任时人咸以此许之不幸殁于旅次文集若干卷行于代其篇目虽存章句遗落古所谓有其义而无其词者也后之为文者取以为法焉  

右拾遗呉郡朱君集序【`顾况`】  

因都国出麟角鳯喙为续断之胶与本无异朱君能以烟霞风景补缀藻绣符于自然山深月清中有猿啸复如新安江水文鱼彩石歴歴可数其杳琼翛飒若有人衣薜荔而隐女萝立意皆新可创离声乐女之什情思最切虽有諌职心游江湖谢病而来慕出尘之侣精好涅盘维摩经爱人为善有志未就终于广陵舟中识与不识聆风向义相与兴叹我主人延陵包君兵部李侍郎礼部刘侍郎皆有托孤之旧子郁袭其先行敬事父友泣捧遗文祈予冠序  

濮阳呉君文集序【`柳宗元`】  

博陵崔成务常为信州从事为余言邑有闻人濮阳呉君弱龄长鬛而广颡好学而善文居乡党未尝不以信义交于物教子弟未尝不以忠孝端其本以是卿相贤士率与亢礼余尝闻而志乎心会其子偘更名武陵升进士得罪来永州因奉其先人文集十卷再拜请余以文冠其首余得徧观焉其为辞赋有戒茍冒陵僭之志其为诗歌有交王公大人之义其为诔志吊祭有孝恭慈仁之诚而多举六经圣人之大旨发言成章有可观者古之司徒必求秀士由乡而升之天官古之太史必求民风陈诗以献于法宫然后材不遗而志可见近世之居位者或未能尽用古道故呉君之行不昭而其辞不荐虽一命于王而终伏其志呜呼有可惜哉武陵又论次志传三卷继于末其官氏及他才行甚具云  

杨评事文集后序【`柳宗元`】  

赞曰文之用辞令褒贬导扬讽谕而已虽其言鄙埜足以备于用然而阙其文采固不足以耸动时听夸示后学立言而朽君子不由也故作者抱其根源而必由是假道焉作于圣故曰经述于才故曰文文有二道辞令褒贬本乎著述者也导扬讽谕本乎比兴者也著述者流盖出于书之谟训易之象系春秋之笔削其要在于高壮广厚词正而理备谓宜藏于简册也比兴者流盖出于虞夏之咏謌殷周之风雅【`一作雅颂`】其要在于丽则清越言畅而意美谓宜流于謡颂也兹二者考其旨义乖离不合故秉笔之士恒偏胜独得而罕有兼者焉故有能而专美命之曰艺成虽古文雅之威世不能并肩而生唐兴以来称是选而不怍者梓潼陈拾遗其后燕文贞以著述之余攻比兴而莫能极张曲江以比兴之隟穷著述而不克备其余各探一隅相与背驰于道者其去弥逺文之难兼斯亦甚矣若杨君者少以篇什着声于时其炳耀尤异之词讽诵于文人满盈于江湖达于京师晩节遍悟文体尤邃叙述学富识逺才涌未巳其雄杰老成之风与时増加既获是不数年而夭其季年所作尤善其为鄂州新城颂诸葛武侯传论饯送梓潼陈仲甫汝南周源河东裴泰武都符义府太山羊士谔陇西李諌凡六序庐山禅居记辞李常侍启逺游赋七夕赋皆人文之选已用是陪陈君之后其可谓具体者欤呜呼公既悟文而疾既即功而废废不逾年夭病及之卒不得穷其工竟其才遗文未克流于世休声未克充于时凡我从事于文者所宜追惜而悼慕也宗元以通家修好幼获省谒故得奉公元兄命论次篇简遂述其制作之所诣以系于后  

柳宗元文集序【`刘禹锡`】  

八音与政通而文章与时高下三代之文至战国而病涉秦汉复起汉之文至列国而病唐兴复起夫政龎而土裂三光五岳之气分太音不完故必混一而后大振初贞元中上方向文章昭回之光下饰万物天下文士争执所长与时而奋灿焉如繁星丽天而芒寒色正人望而敬者五行而已河东柳子厚斯人望而敬者与子厚始以童子有竒名于贞元初至九年为名进士十有九年为材御史二十一年以文章称首入尚书为礼部员外郎是岁以疎隽少检获诎出牧邵州又谪佐永州居十年诏书征不用遂为柳州刺史五岁不得召病且革留书抵其友中山刘禹锡曰我不幸以谪死以遗草累故人禹锡执书以泣遂编次为三十二通行于世子厚之丧昌黎韩退之志其墓且以书来吊曰哀哉若人之不淑吾尝评其文雄深雅健似司马子长崔蔡不足多也安定皇甫湜于文章少所推让亦以退之言为然凡子厚名氏与仕与年暨行己之大方有退之之志若祭文在今附于第一通之末云  

唐衡州刺史吕温文集序【`刘禹锡`】  

五行秀气得之居多者为隽人其色潋滟于颜间其声发而为文章天之所与有物来相彼由学而致者如工人染夏以视羽畎有生死之殊矣初贞元中天子之文章焕乎垂光庆霄在上万物五色天下文人为气所召其生乃蕃灵芝萐莆与百果齐拆然煌煌翘翘出乎其类终为伟人者几希矣东平吕和叔实生是时而絶人甚逺始以文学振三川三川守以为贡士之冠名声四驰速如羽翼长安中诸生咸避其锋两科连中铓刃愈出德宗闻其名自集贤殿挍书郎擢为左拾遗明年犬戎请和上问能使絶域者君以竒表有专对材膺选转殿内史锡之银章还拜尚书户部员外郎转司封迁刑部郎中兼侍御史副治书之职会中执法左迁縁坐道州刺史以善政闻改衡州年四十而殁后十年其子安衡泣奉遗草来谒咨子伸之成一家言凡二百篇和叔名温别字化光祖考皆以文学至大官蚤闻诗礼于先侍郎又师呉郡李质通春秋从安定梁肃学文章勇于艺能咸有所祖年益壮志益大遂拨去文字与隽贤交重气概核名实歆然以致君及物为大欲日与其徒讲疑考要皇王富强之际臣子忠孝之道出入上下百千年间诋诃角逐叠发连中得一善辄盱衡击节扬袂顿足信容得色舞于眉端以为案是言循是理合乎心而气将之昭然若揭日月而行孰能阏其势而争天光者乎呜呼言可信而时异道甚长而命窄精气为物其有所归乎古之为书者先立言而后体物贾生之书首过秦而荀卿亦后其赋和叔年少遇君而卒以谪似贾生能明王道似荀卿故予先后视二书断自人文化成论至诸葛武侯庙记为上篇他咸有为而为之始学左氏书故其文微为富艳夫羿之关弓惟巴虬九日乃能尽其彀而回注鷃爵亦要中于寻常之间非羿之手弓有能有不能所遇然而然也后之达解者推而广之知予之素交不相索于文字之内而已  

相国李公集序【`刘禹锡`】  

天以王气付伟人必饰之使光耀于世粹和絪缊积于中铿锵发越形乎外文之细大视道之行止故得其位者文非空言咸系于吁谟宥密庸可不记惟唐以神武定天下羣慝既詟骤示以文韶英之音与钲鼓相袭故起文章为大臣者魏文贞以諌诤显马高唐以智谋奋岑江陵以润色闻无草昧汗马之劳而任遇在功臣上唐之贵文士至矣哉后王纂承多以国柄付文士元和初宪宗遵圣祖故事视有宰相器者贮之内庭由是释笔砚而操化权者十八九公实得峕而光焉公讳绛字深之赵郡人  

故著作佐郎顾况集序【`皇甫湜`】  

呉中山泉气状英淑恠丽太湖异石洞庭朱实华亭清唳与虎丘天竺诸佛寺钩绵秀絶君出其中间翕轻清以为性结冷汰以为质喣鲜荣以为词偏于逸歌长句骏发踔厉往往若穿天心出月胁意外惊人语非寻常所能及最为快也李白杜甫已死非君将谁与哉君字逋翁讳况以文入仕其为人类其词章尝从韩晋公于江南为判官骤成其磊落大绩入佐著作不能慕顾为众所排为江南郡丞累岁脱縻无复北意起屋于茅山意飘然若将续古二仙以寿九十卒湜为童子见君扬州孝感寺君披黄衫白绢撘头眸子了然炯炯清立望之真白圭振鹭也既接欢然以我为扬雄孟轲顾恨不及见三十年于兹矣知音之厚曷尝忘诸去年从丞相凉公襄阳有曰顾非熊生者在门讯之即君之子也出君之诗集二十卷请余发之凉公适移莅宣武军余装归洛阳诺而未副今又稔矣生来速文乃题其集之首为序  

## 文章辨体彚选卷三百四

（明）贺复征 编  

○序二十四  

白氏长庆集序【`唐元稹`】  

白氏长庆集者太原人白居易之所作居易字乐天乐天始言试指之无二字能不误迨既言读书勤敏与他儿异五六岁识声韵十五志诗赋二十七举进士贞元末进士尚驰竞不尚文就中六籍尤摈落礼部侍郎高郢始用经艺为进退乐天一举擢上第明年拔萃甲科由是性习相近逺求玄珠斩白虵等赋及百道判新进士竞相传于京师矣会宪宗皇帝册诏天下士乐天对诏称旨又登甲科未几入翰林掌制诰比比上书言得失因为贺雨秦中吟等数十篇指言天下事时人比之风骚焉予始与乐天同校秘书之召多以诗章相赠答会子谴掾江陵乐天犹在翰林寄予百韵律诗及杂体前后数十章是后各佐江通复相詶寄巴蜀江楚间洎长安中少年逓相仿效竞作新词自谓为元和诗而乐天秦中吟贺雨讽谕等篇时人罕能知者然而二十年间禁省观寺邮候墙壁之上无不书王公妾妇牛童马走之口无不道至于缮冩模勒衒卖于市井或持之以交酒茗者处处皆是其甚者有至于盗窃名姓茍求自售杂乱间厕无可奈何予于平水市中见村校诸童竞习诗召而问之皆对曰先生教我乐天微之诗固亦不知予之为微之也又云鸡林贾人求市颇切自云本国宰相每以百金换一篇其甚伪者宰相辄能辨别之自篇章已来未有如是流传之广者长庆四年乐天自杭州刺史以右庶子召还子时刺会稽因得尽征其文手自排缵成五十卷凡二千一百九十一首前辈多以前集中集为名予以为陛下明年秋当改元长庆讫于是因号曰白氏长庆集大凡人之文各有所长乐天之长可以为多矣夫以讽谕之诗长于激闲适之诗长于遣感伤之诗长于切五字律诗百言而上长于赡五字七字百言而下长于情赋赞箴戒之类长于当碑记叙事制诰长于实启表奏状长于直书檄词策剖判长于尽总而言之不亦多乎哉至于乐天之官族景行与予之交分浅深非叙文之要也故不书长庆四年冬十二月十日微之序  

故京兆元少尹文集序【`白居易`】  

天地间有粹灵气焉万类皆得之而人居多就人中文人得之又居多盖是气凝为性发为志散为文粹胜灵者其文冲以恬灵胜粹者其文宣以秀粹灵均者其文蔚温雅渊疏朗丽利检不扼达不放古淡而不鄙新竒而不怪吾友居敬之文其殆庶几乎居敬姓元名宗简河南人自举进士歴御史府尚书郎讫京亚尹二十年着格诗一百八十五律诗五百九赋述铭记书碣赞序七十五总七百六十九章合三十卷长庆三年冬疾弥笃将启手无他语语其子途云吾平生酷嗜诗白乐天知我者我殁其遗文得乐天为之序无恨矣既而途奉理命号而告予无几何会予自中书舍人出牧杭州岁除改右庶子移疾东洛明年复刺苏州四年间三换官奔走朝命不啻万里席不遑暖矧笔砚乎故所托文久而未就迩新任苏州又剧郡治数月政方暇因发阅箧袠睹居敬所著文其间与予唱和者数十首烛下讽读憯恻久之怳然疑居敬在傍不知其一生一死也遂援笔草序序成复视涕与翰俱悲且吟曰黄壤讵知我白头徒念君唯将老年泪一洒故人文重曰遗文三十轴轴轴金玉声龙门原上土埋骨不埋名呜呼居敬若职业之恭慎居处之庄洁操行之贞端襟灵之旷淡骨肉之敦爱丘园之安乐山水风月之趣琴酒啸咏之态与人久要遇物多情皆布在章句中开卷而尽可知也故不序时宝歴二年冬十二月乙酉夕在呉郡西园北斋东牖下作序  

唐太子校书李观文集序【`陆希声`】  

贞元中天子以文化天下天下翕然兴于文文之尤高者李元宾观韩退之愈始元宾举进士其文称居退之之右及元宾死退之之文日益高今之言文章元宾反出退之之下论者以元宾早世其文未极退之穷老不休故能卒擅其名予以为不然要之所得不同不可以相上下者文以理为本而辞质在所尚元宾尚于辞故辞胜其理退之尚于质故理胜其词退之虽穷老不休终不能为元宾之辞假使元宾后退之之死亦不能及退之之质此所以不相见也夫文兴于唐虞而隆于周汉自明帝后文体寖弱以至于魏晋宋齐梁隋嫣然华媚无复筋骨唐兴犹袭隋故态至天后朝陈伯玉始复古制当世高之虽博雅典实犹未能全去谐靡至退之乃大革流弊落落有老成之风而元宾则不古不今卓然自作一体激扬发越若丝竹中有金石声毎篇得意处如健马在御蹀蹀不能止其所长如此得不谓之雄文哉自广明丧乱天下文集畧尽予得元宾文于汉上惜其恐复磨灭因条次为三编论其意以冠于首大顺元年十月日给事中陆希声序  

集昌黎文集序【`李汉`】  

文者贯道之器也不深于斯道有至焉者不也易繇爻象春秋书事诗咏歌书礼剔其伪皆深矣乎秦汉已前其气浑然迨乎司马迁相如董生扬雄刘向之徒尤所谓杰然者也至后汉曹魏气象萎薾司马氏以来规模荡尽悉谓易已下为古文剽掠潜窃为工耳文与道蓁塞固然莫知也先生生大歴戊申幼孤随兄播迁韶岭兄卒鞠于嫂氏辛勤来归自知读书为文日记数千百言比壮经书通念晓析酷排释氏诸史百子搜抉无隐汗澜卓踔奫泫澄深诡然而蛟龙翔蔚然而虎鳯跃锵然而韶钧鸣日光玉洁周情孔思千态万貎卒泽于道德仁义炳如也洞视万古愍恻当世遂大拯颓风教人自为时人始而惊中而笑且排先生益坚终而翕然随以定呜呼先生于文摧陷廓清之功比于武事可谓雄伟不常者矣  

容州经畧使元结文集后序【`李商隐`】  

次山有文编有后集有元子三书皆自为之序次山见誉于公弱夫苏氏始有名见取于公浚杨公始得进士第见憎于第五琦元载故其将兵不得授作官不至达母老不得尽其养母丧不得终其哀二十年间其文危苦激切悲忧酸伤于性命之际自占心经已下若干篇是【`句`】外曾孙辽东李恽辞收得之聚为元文后编次山之作其绵逺长大以自然为祖元气为根变化移易之太虚无状大贲无色寒暑攸出鬼神有职南斗北斗东龙西虎方向物色欻何从生哑钟复鸣黄雉变雄山相朝捧水信潮汐若大压然不觉其兴若大醉然不觉其醒其疾怒急击快利劲果出行万里不见其敌高歌酣颜入饮于朝断章摘句如娠始生狼子豹孙竞于跳走剪余斩残裎露血脉其详缓柔润压抑趋儒如以一国买人一笑如以万世换人一朝重屋深宫但见其脊牵繂长河不知其载死而更生夜而更明衣裳锺石雅在宫藏其正听严毅不滓不浊如坐正人照彼佞者子从其翁妇从其姑竖麾为门悬木为牙张盖乘车屹不敢入将刑断死帝不得赦其碎细分擘切截纎颗如坠地碎若大咽余锯取朽蠧栎蟒出毒刺眼楚齿不见可视顾颠踣错杂污潴伤损如在危处如出梦中其总旨会源条纲正目若国大治若年大熟君君尧舜人人羲皇上之视下不知有尊下之望上不知有簒辫头凿齿扶服臣仆融风彩露飘零委落耋老者在童齓者蕃邪人佞夫指之触之薫熏熈熈不识其故吁不得尽其极也而论者徒曰次山不师孔氏为非呜呼孔氏于道德仁义外有何物百千万年圣贤相随于涂中耳次山之书曰三皇用眞而耻圣五帝用圣而耻明三王用明而耻察嗟嗟此书可以无乎孔氏固圣矣次山安在其必师之邪  

樊南甲集序【`李商隐`】  

樊南生十六能着才论圣论以古文出诸公间后联为郓相国华太守所怜居门下时勅定奏记始通今体后又为两秘省房中官恣展古集往往咽噱于任范徐庾之间有请作文或时得好对切事声势物景衷上浮壮能感动人十年京师寒且饿人或目曰韩文杜诗彭阳章檄樊南穷冻人或知之仲弟圣仆羲叟特善古文居会昌中进士为第一二尝表以今体规我而未为能休大中元年被奏入岭表尝记所为亦多冬如南郡舟中忽复括其所藏火燹墨污半有坠落因削笔衡山洗砚湘江以类相等色得四百三十三件作二十卷唤曰樊南四六四六之名六博格五四数六甲之取也未足矜十月十二日夜月明序  

樊南乙集序【`李商隐`】  

余为桂林从事日尝使南郡舟中序所为四六作二十编明年正月自南郡归二月府贬选为盩厔尉与班县令武公刘官人同见尹尹即留假参军事专章奏属天子事边康季荣首得七关数月李玭得秦州月余朱叔明又得长乐州而益丞相亦寻取维州联为章贺时同僚有京兆韦观文河南房鲁乐安孙朴京兆韦峤天水赵璜长乐冯颛彭城刘允章是数辈者皆能文字毎着一篇则取本去是岁葬牛太尉天下设祭者百数他日尹言吾太尉之薨有杜司勲之志与子之奠文二事为不朽十月尚书范阳公以徐戎凶悍节度阙判官奏入幕故事军中移檄牒刺皆不关决记室判官专掌之其关记室者记室假故余亦参杂应用明年府薨选为博士在国子监太学始主事讲经申诵古道教太学生为文章七月尚书河东公守蜀东川奏为记室十月得见呉郡张黯见代改判上军时公始陈兵新教作场阅数军实判官务检举条理不暇笔砚明年记室请如京师复摄其事自桂林至是所为已五六百篇其间可取者四百而已三年以来丧失家道平居忽忽不乐始克意事佛方愿打钟扫地为清凉山行者于文墨意绪阔畧为置大牛箧涂逭破裂不复条贯十月弘农杨本胜始来军中本胜贤而文尤乐收聚笺刺因恳索其素所有会前四六置京师不可取者乃强联桂林至是所可取者以时以类亦为二十编名之曰四六乙此事非平生所专尚应求备卒不足以为名直欲以塞本胜多爱我之意遂书其首是夕是大中七年十一月十日夜火尽灯暗前无鬼鸟一如大中元年十月十二日夜时书罢永明不成寐  

文泉子集序【`刘蜕`】  

于西华主之降也其三月辛夘夜未半埜水入庐渍壊简筴既明日燎其书有不可玩其辞者噫当初不敢自明其书十五年矣今水之来冦余命也已矣故自褐衣以来辛夘以前收其微辞属意古今上下之间者为外内篇焉复收其怨抑颂记婴于仁义者杂为诸篇焉物不可以终杂故离为十卷离则名之不絶故授之以为文泉泉之时义大矣哉盖覃以九流之文旨配以不竭之义曰泉崖谷结珠玑昧则将救之云雷亢粢盛干则将救之予岂垂之空文哉自辛夘迄甲午覆研于襄阳之埜  

丛书自序【`陆龟蒙`】  

丛书者丛脞之书也丛脞犹细碎也细而不遗大可知其所容矣自干符六年春卧病于笠泽之滨败屋数间盖蠧书十余箧伯男儿纔三尺许长■〈石为〉齿犹未徧教以药剂象梧子大小外研墨泚笔供纸札而已体中不堪羸耗时亦隐几强坐内壹郁则外扬为声音歌诗颂赋铭记传序往往杂发不类不次混而载之得称为丛书自当缓忧之一物非敢露世家耳目故凡所讳中畧无避焉笠泽松江之名  

陈先生集后序【`罗隐`】  

颍川陈先生讳黯字希孺曩者与余声迹相接于京师各获誉于进取咸通庚寅岁胶其道于蒲津秋试之场自后俱为小宗伯所困不一某甲申春告余以婚嫁之牵制东归青门操执之后余亦东游逮大梁时故杭州卢员外浔在幕赍其文轴谓余曰陈君罢而归岂期斯文之终窒乎子东及之为我归其文而激其来余至维扬及归其文遵其言相欢月余而后别我谢范阳公龙门之役不复顾矣由是音尘杜絶天复元年四门博士江夏君通家相好于呉越面余论及场中曩之名士及希孺之表也予不觉怆然懐旧明年黄君以其文章德业为之序以寓俾余系述遂得申斯言呜呼大唐设进士科三百年矣得之者或非常之人失之者或非常之人若陈希孺之才美则非常之人失者矣夫德行莫若敦于亲戚文章莫若大于流传今已备于江夏之笔矣予不克再敬止书交道于是噫  

湘南应用集序【`罗隠`】  

隐大中末即在贡籍中命薄地卑自已夘至于庚寅一十二年看人变化去年冬河南公按察长沙郡隐因请事笔砚以资甘旨明年夏隐得衡阳县主簿时硖州卢侍御自龙城至右司张员外游曲江逥皆谓隐不宜佐属邑于乎隐自卜也审江表一白丁耳安有空将卷轴与公相子弟争名幸而知非得以减过冬十月乞假归觐阻风于洞庭青草间因思湘南文书十不一二盖以失落于马上军前故也今分为三卷而举牒祠祭者亦与焉  

## 文章辨体彚选卷三百五

（明）贺复征 编  

○序二十五  

唐栁先生文集后序【`宋穆修`】  

唐之文章初未去周隋五代之气中间称得李杜其才始用为胜而号专雄謌诗道未极其浑备至韩栁氏起然后能大吐古人之文其言与仁义相华实而不杂如韩元和圣德栁平淮西雅章之类皆辞严义伟制述如经能崒然耸唐德于盛汉之表蔑愧让者非二先生之文则谁与予少嗜观二家之文常病栁不全见于世出人间者残落纔百余篇韩则虽目其全至所缺坠亡字失句独于集家为甚志欲补得其正而传之多从好事访善本前后累数十得所长辄加注窜遇行四方逺道或他书不暇持独赍韩以自随幸会人所宝有就假取正凡用力于斯已蹈二纪外文始几定而惟栁之道疑其未克光明于时何故伏其文而不大耀也求索之莫获则既已矣于懐不图晩节遂见其书联为八九大编夔州前序其首以卷别者凡四十有五真配韩之巨文与书字甚朴不类今迹盖往者之藏书也从考览之或卒卷莫迎其误脱有一二废字由其陈故劘灭读无甚害更资研证就眞尔因按其旧录为别本与陇西李之才参读累月详而后止呜呼天厚予嗜多矣始而餍我以韩既而饫我以栁谓天不吾厚岂不诬也哉世之学如不志于古则已茍志于古求践立言之域舍二先生而不由虽曰能之非子所敢知也天圣九年秋七月河南穆修伯长后序  

江邻几文集序【`欧阳修`】  

余窃不自揆少习为铭章因得论次当世贤士大夫功行自明道景佑以来名卿巨公往往见于余文矣至于朋友故旧平居握手言笑意气伟然可谓一时之盛而方从其游遽哭其死遂铭其藏者是可叹也盖自尹师鲁之亡逮今二十五年之间相继而殁为之铭者至二十人又有余不及铭与虽铭而非交且旧者皆不与焉呜呼何其多也不独善人君子难得易失而交游零落如此反顾身世死生盛衰之际又可悲夫而其间又有不幸罹忧患触网罗至困阨流离以死与夫仕宦连蹇志不获伸而殁独其文章尚见于世者则又可哀也欤然则虽其残篇断稿犹为可惜况其可以垂世而行逺也故余于圣俞子美之殁既已铭其圹又类集其文而序之其言尤感切而殷勤者以此也陈留江君邻几常与圣俞子美游而又与圣俞同时以卒余既志而铭之后十有五年来守淮西又于其家得其文集而序之邻几毅然仁厚君子也虽知名于时仕宦久而不进晩而朝廷方将用之未及而卒其学问通博文辞雅正深粹而论议多所发明诗尤清澹间肆可喜然其文已自行于世矣固不待余言以为轻重而余特区区于是者盖发于有感而云然  

廖氏文集序【`欧阳修`】  

自孔子殁而周衰接乎战国秦遂焚书六经于是中絶汉兴盖久而后出其散乱磨灭既失其传然后诸儒因得措其异说于其间如河图洛书怪妄之尤甚者余尝哀夫学者知守经以笃信而不知伪说之乱经也屡为说以黜之而学者溺其久习之传反骇然非余以一人之见决千岁不可考之是非欲夺众人之所信徒自守而世莫之从也余以谓自孔子殁至今二千岁之间有一欧阳修者为是说矣又二千岁焉知无一人焉与修同其说也又二千岁将复有一人焉然则同者至于三则后之人不待千岁而有也同子说者既众则众人之所溺者可胜而夺也夫六经非一世之书其将与天地无终极而存也以无终极视数千岁于其间顷刻尔是则余之有待于后者逺矣非汲汲有求于今世也衡山廖倚与余游三十年已出其兄偁之遗文百余篇号朱陵编者其论洪范以为九畴圣人之法尔非有龟书出洛之事也余乃知不待千岁而有与余同于今世者始余之待于后世也冀有因余言而同者尔若偁者未尝闻余言盖其意有所合焉然则举今之世固有不相求而同者矣亦何待于数千岁乎廖氏家衡山世以能诗知名于湖南而偁尤好古能文章其德行闻于乡里一时贤士皆与之游以其不达而早死故不显于世呜呼知所待者必有时而获知所畜者必有时而施茍有志焉不必有求而后合余喜与偁不相求而两得也于是乎书  

释惟俨文集序【`欧阳修`】  

惟俨姓魏氏杭州人少游京师三十余年虽学于佛而通儒术喜为辞章与吾亡友曼卿交最善曼卿遇人无所择必皆尽其忻欢惟俨非贤士不交有不可其意无贵贱一切闭拒絶去不少顾曼卿之兼爱惟俨之介所趋虽异而交合无所间曼卿尝曰君子泛爱而亲仁惟俨曰不然吾所以不交妄人故能得天下士若贤不肖浑则贤者安肯顾我哉以此一时贤士多从其游居相国浮屠不出其户十五年士尝游其室者礼之惟恐不至及去为公卿贵人未始一往干之然尝窃怪平生所交皆当世贤杰未见卓卓著功业如古人可记者因谓世所称贤才若不笞兵走万里立功海外则当佐天子号令赏罚于明堂茍皆不用则絶宠辱遗世俗自高而不屈尚安能酣豢于富贵而无为哉醉则以此诮其坐人人亦复之以谓遗世自守古人之所易若奋身逢时欲必就功业此虽圣贤难之周孔所以穷达异也今子老于浮屠不见用于世而幸不践穷亨之涂乃以古事之已然而责今人之必然邪然惟俨虽傲乎退偃于一室天下之务当世之利病与其言终日不厌惜其将老也已曼卿死惟俨亦买地京师之东以谋其终乃敛平生所为文数百篇示予曰曼卿之死既已表其墓愿为我序其文然及我之见也嗟夫惟俨既不用于世其材莫见于时若考其笔墨驰骋文章赡逸之能可以见其志矣  

苏氏文集序【`欧阳修`】  

予友苏子美之亡后四年始得其平生文章遗稿于太子太傅杜公之家而集录之以为十卷子美杜氏壻也遂以其集归之而告于公曰斯文金玉也弃掷埋没粪土不能销蚀其见遗于一时必有收而宝之于后世者虽其埋没而未出其精气光怪已能常自发见而物亦不能揜也故方其摈斥擢挫流离穷厄之时文章已自行于天下虽其怨家仇人及尝能出力而挤之死者至其文章则不能少毁而揜蔽之也凡人之情忽近而贵逺子美屈于今世犹若此其伸于后世宜如何也公其可无恨子尝考前世文章政理之盛衰而怪唐太宗致治几乎三王之盛而文章不能革五代之余习后百有余年韩李之徒出然后元和之文始复于古唐衰兵乱又百余年而圣宋兴天下一定晏然无事又几百年而古文始盛于今自古治时少而乱时多幸时治矣文章或不能纯粹或迟久而不相及何其难之若是与岂非难得其人欤茍一有其人又幸而及出于治世世其可不为之贵重而爱惜之欤嗟吾子美以一酒食之过至废为民而流落以死此其可以叹息流涕而为当世仁人君子之职位宜与国家乐育贤材者惜也子美之齿少于予而予学古文反在其后天圣之间予举进士于有司见时学者务以言语声偶擿裂号为时文以相夸尚而子美独与其兄才翁及穆参军伯长作为古謌诗杂文时人颇共非笑之而子美不顾也其后天子患时文之弊下诏书讽勉学者以近古由是其风渐息而学者稍趋于古焉独子美为于举世不为之时其始终自守不牵世俗趋舍可谓特立之士也子美官至大理评事集贤校理而废后为湖州长史以卒享年四十有一其状貌竒伟望之昻然而即之温温久而愈可爱慕其材虽高而人亦不甚嫉忌其击而去之者意不在子美也赖天子聪明仁圣凡当时所指名而排斥二三大臣而下欲以子美为根而累之者皆蒙保全今并列于荣宠虽与子美同时饮酒得罪之人多一时之豪俊亦被收采进显于朝廷而子美独不幸死矣岂非其命也悲夫  

内制集序【`欧阳修`】  

昔钱思公尝以谓朝廷之官虽宰相之重皆可杂以他材处之惟翰林学士非文章不可思公自言为此语颇取怒于达官然亦自负以为至论今学士所作文尝多矣至于青词斋文必用老子浮屠之说祈禳秘祝往往近于家人里巷之事而制诏诰取便于宣读常拘以世俗所谓四六之文其类多如此然则果可谓之文章者欤子在翰林六年中间进拜二三大臣皆适不当直而天下无事四夷和好兵革不用凡朝廷之文所以指麾号令训戒约束自非因事无以发明矧予中年早衰意思零落以非工之作又无所遇以发焉其屑屑应用拘牵常格卑弱不振宜可羞也然今文士尤以翰林为荣选予既罢职院吏取子直草以日次之得四百余篇因不忍弃况其上自朝廷内及宫禁下暨蛮夷海外事无不载而时政记日歴与起居郎舍人有所畧而不记未必不有取于斯焉呜呼予且老矣方买田淮颍之间若夫凉竹簟之暑风曝茅檐之冬日睡余支枕念昔平生仕宦出处顾瞻玉堂如在天上因览遗藁见其所载职官名氏以较其人盛衰先后孰在孰亡足以知荣宠为虚名而资笑谈之一噱也亦因以夸于田夫野老而已  

外制集序【`欧阳修`】  

庆歴三年春丞相吕夷简病不能朝上既更用大臣鋭意天下事始用谏官御史疏追还夏竦制书既而召韩琦范仲淹于陜西又除富弼枢密副使弼仲淹琦皆惶恐顿首辞让至五六不已手诏趣琦等就道甚急而弼方且入求对以辞不得见遣中贵人趣送合门使即受命呜呼观琦等之所以让上之所以用琦等者可谓圣贤相遭万世一遇而君臣之际何其盛也于是时天下之士孰不愿为材邪顾予何人亦与其选夏四月召自滑台入谏院冬十二月拜右正言知制诰是时夏人虽数请命而西师尚未解严京东累岁盗贼最后王伦暴起沂州转刼江淮之间而张海郭貌山等亦起商邓以惊京西州县之吏多不称职而民弊矣天子方慨然劝农桑兴学校破去前例以不次用人哀民之困而欲除其蠧吏知磨勘法久之弊而思别材不肖以进贤能患百职之不修而申行赏罚之信盖欲修法度矣予时虽掌诰命犹在谏职常得奏事殿中从容尽闻天子所以更张庶事忧闵元元而劳心求治之意退得载于制书以讽晓训勅在位者然予方与修祖宗故事又修起居注又修编勅日与同舍论议治文书所省不一而除目所下率不一二时已廹丞相出故不得专一思虑工文字以尽导天子难谕之意而复诰命于三代之文嗟夫学者文章见用于世鲜矣况得施于朝廷而又遭人主致治之盛若修之鄙使竭其材犹恐不称而况不能专一其职此予所以常遗恨于斯文也明年秋予出为河北转运使又明年春权知成德军事事少闲发向所作制草而阅之虽不能尽载明天子之意于其所作百得一二足以章示后世盖王者之训在焉岂以予文之鄙而废也于是录之为三卷予自直阁下儤直八十始满不数日奉使河东还即以来河北故其所作纔一百五十余篇云  

范文正公文集序【`苏轼`】  

庆歴三年轼始总角入乡校士有自京师来者以鲁人石守道所作庆歴圣德诗示乡先生轼从旁窃观则能诵习其词问先生以所颂十一人者何人也先生曰童子何用知之轼曰此天人也耶则不敢知若亦人耳何为其不可先生竒轼言尽以告之且曰韩范富欧阳此四人者人杰也时虽未尽了则已私识之矣嘉佑二年始举进士至京师则范公殁既葬而墓碑出读之至流涕曰吾得其为人盖十有五年而不一见其面岂非命也欤是岁登第始见知于欧阳公因公以识韩富皆以国士待轼曰恨子不识范文正公其后三年过许始识公之仲子今丞相尧夫又六年始见其叔彛叟京师又十一年遂与其季德孺同僚于徐皆一见如旧且以公遗藁见属为叙又十三年乃克为之呜呼公之功德盖不待文而显其文亦不待叙而传然不敢辞者自以八岁知敬爱公今四十七年矣彼三杰者皆得从之游而公独不识以为平生之恨若获挂名其文字中自以托于门下士之末岂非畴昔之愿也哉古之君子如伊尹太公管仲乐毅之流其王霸之畧皆素定于畎亩中非仕而后学者也淮阴侯见高帝于汉中论刘项短长画取三秦如指诸掌及佐帝定天下汉中之言无一不酬者诸葛孔明卧草庐中与先主策曹操孙权规取刘璋因蜀之资以争天下终身不易其言此岂口传耳受尝试为之而侥幸其或成者哉公在天圣中居太夫人忧则已有忧天下致太平之意故为万言书以遗宰相天下传诵至用为将擢为执政考其平生所为无出此书者今其集二十卷为诗赋二百六十八为文一百六十五其于仁义礼乐忠信孝悌盖如饥渴之于饮食欲须臾忘而不可得如火之热如水之湿盖其天性有不得不然者虽弄翰戏语率然而作必归于此故天下信其诚争师尊之孔子曰有德者必有言非有言也德之发于口者也又曰我战则克祭则受福非能战也德之见于怒者也元佑四年四月十一日  

六一居士集序【`苏轼`】  

夫言有大而非夸达者信之众人疑焉孔子曰天之将丧斯文也后死者不得与于斯文也孟子曰禹抑洪水孔子作春秋而予距杨墨盖以是配禹也文章之得丧何与于天而禹之功与天地并孔子孟子以空言配之不已夸乎自春秋作而乱臣贼子惧孟子之言行而杨墨之道废天下以为是固然而不知其功孟子既没有申商韩非之学违道而趋利残民以厚主其说至陋也而士以是罔其上上之人侥幸一切之功靡然从之而世无大人先生如孔子孟子者推其本末权其祸福之轻重以救其惑故其学遂行秦以是丧天下陵夷至于胜广刘项之祸死者十八九天下萧然洪水之患盖不至此也方秦之未得志也使复有一孟子则申韩为空言作于其心害于其事作于其事害于其政者必不至若是烈也使杨墨得志于天下其祸岂减于申韩哉由此言之虽以孟子配禹可也太史公曰盖公言黄老贾谊晁错明申韩错不足道也而谊亦为之余以是知邪说之移人虽豪杰之士有不免者况众人乎自汉以来道术不出于孔氏而乱天下者多矣晋以老庄亡梁以佛亡莫或正之五百余年而后得韩愈学者以愈配孟子盖庶几焉愈之后三百有余年而后得欧阳子其学推韩愈孟子以达于孔氏着礼乐仁义之实以合于大道其言简而明信而通引物连类折之于至理以服人心故天下翕然师尊之自欧阳子之存世之不说者哗而攻之能折困其身而不能屈其言士无贤不肖不谋而同曰欧阳子今之韩愈也宋兴七十余年民不知兵富而教之至天圣景佑极矣而斯文终有愧于古士亦因陋守旧论卑而气弱自欧阳子出天下争自濯磨以通经学古为高以救时行道为贤以犯颜纳諌为忠长育成就至嘉佑末号称多士欧阳子之功为多呜呼此岂人力也哉非天其孰能使之欧阳子没十有余年士始为新学以佛老之似乱周孔之眞识者忧之赖天子明圣诏修取士法风厉学者专治孔氏黜异端然后风俗一变考论师友渊源所自复知诵习欧阳子之书予得其诗文七百六十六篇于其子棐乃次而论之曰欧阳子论大道似韩愈论事似陆贽记事似司马迁诗赋似李白此非余之言也天下之言也欧阳子讳修字永叔既老自谓六一居士云  

## 文章辨体彚选卷三百六

（明）贺复征 编  

○序二十六  

王子直文集序【`宋曾巩`】  

至治之极教化既成道德同而风俗一言理者虽异人殊世未尝不同其指何则理当无二故也是以诗书之文自唐虞以来至秦鲁之际其相去千余载其作者非一人至于其间尝更衰乱然学者尚蒙余泽虽其文数万而其所发明更相表里如一人之说不知时世之逺作者之众也呜呼上下之间渐磨陶冶至于如此岂非盛哉自三代教养之法废先王之泽熄学者人人异见而诸子各自为家岂其固相反哉不当于理故不能一也由汉以来益远于治故学者虽有魁竒拔出之才而其文能驰骋上下伟丽可喜者甚众然是非取舍不当于圣人之意者亦已多矣故其说未尝一而圣人之道未尝明也士之生于是时其言能当于理者亦可谓难矣由是观之则文章之得失岂不系于治乱哉长乐王向字子直少已着文数万言与其兄弟俱名闻天下可谓魁竒拔出之才而其文能驰骋上下伟丽可喜者也读其书知其与汉以来名能文者俱列于作者之林未知其孰先孰后考其意不当于理亦少矣然子直晩自以为不足而悔其少作更欲穷探力取极圣人之旨要盛行则欲发而见之事业穷居则欲推而托之于文章将与诗书之作者并而又未知孰先孰后也然不幸蚤世故虽有难得之材独立之志而不得及其成就此吾徒与子直之兄回字深甫所以深取于斯人也子直官世行治深父已为之铭而书其数万言者属予为叙予观子直之所自见者已足暴于世矣故特为之序其志云  

王深甫文集序【`曽巩`】  

深甫吾友也姓王氏讳回当先王之迹熄六艺残缺道术衰微天下学者无所折衷深甫于是奋然独起因先王之遗文以求其意得之于心行之于已其动止语黙必考于法度而穷达得丧不易其志也文集二十卷其辞反复辨达有所开阐其卒盖将归于简也其破去百家传注推散缺不全之经以明圣人之道于千载之后所以振斯文于将坠回学者于既溺可谓道德之要言非世之别集而已也后之潜心于圣人者将必由是而有得则其于世教岂小补之而已哉呜呼深甫其志方强其德方进而不幸死矣故其泽不加于天下而其言止于此然观其所考者岂非孟子所谓名世者欤其文有片言半简非大义所存皆附而不去者所以明深甫之于其细行皆可传于世也深甫福州侯官县人今家于颍尝举进士中其科为亳州卫眞县主簿未一岁弃去遂不复仕卒于治平二年之七月二十八日年四十有三天子尝以某军节度使推官知陈州南顿县事就其家命之而深甫既卒矣  

王平甫文集序【`曽巩`】  

王平甫既没其家集其遗文为百卷属子序平甫自少已杰然以才高见于世为文思若决河语出惊人一时争传诵之其学问尤敏而资之以不倦至晩愈笃博览强记于书无所不通其明于是非得失之理为尤详其文闳富典重其诗博而深矣自周衰先王之遗文既丧汉兴文学犹为近古及其衰而陵夷尽矣至唐久之而能言之士始几于汉及其衰而遂泯泯矣宋受命百有余年天下文章复侔于汉唐之盛盖自周衰至今千有余岁斯文濵于泯灭能自拔起以追于古者此三世而已各于其盛时士之能以特见于世者率常不过三数人其世之不数其人之难得如此平甫之文能特见于世者也世皆谓平甫之诗宜为乐歌荐之郊庙其文宜为典册施诸朝廷而不得用于世然推其实千岁之日不为不多焦心思于翰墨之间者不为不众在富贵之位者未尝一日而无其人彼皆湮没而无传或播其丑于后平甫乃躬难得之资负特见之能自立于不朽虽不得其志然其文之可贵人亦莫得而揜也则平甫之求于内亦奚憾乎古今作者或能文不必工于书或长于诗不必有文平甫独兼得之其于诗尤自喜其忧喜哀乐感激怨怼之情一于诗见之故诗尤多也平甫居家孝友为人质直简易遇人豁然推心腹不为毫髪疑碍与人交于恩意尤笃也其死之日天下识与不识皆闻而哀之其州里世次歴官行事将有待于识平甫之葬者故不着于此云  

先大夫集后序【`曾巩`】  

公所为书号仙鳬羽翼者三十卷西陲要纪者十卷清边前要五十卷广中台志八十卷为臣要纪三卷四声韵五卷总一百七十八卷皆刋行于世今类次诗赋书奏一百二十二篇又自为十卷藏于家方五代之际儒学既摈焉后生小子治术业于闾巷文多浅近是时公虽少所学已皆知治乱得失兴壊之理其为文闳深隽美而长于讽谕今类次乐府已下是也宋既平天下公始出仕当此之时太祖太宗已纲纪大法矣公于是勇言当世之得失其在朝廷疾当事者不忠故凡言天下之要必本天子忧怜百姓劳心万事之意而推大臣从官执事之人观望懐奸不称天子属任之心故治久未治至其难言则人有所不敢言者虽屡不合而出而所言益切不以利害祸福动其意也始公尤见竒于太宗自光禄寺丞越州监酒税召见以为直史馆遂为两浙转运使未久而真宗即位益以材见知初试以知制诰及西兵起又以为自陜以西经略判官而公尝切论大臣当时皆不悦故不果用然眞宗终感其言故为泉州未尽一岁拜苏州五日又为扬州将复召之也而公于是时又上书语斥大臣尤切故卒以龃龉终公之言其大者以自唐之衰民穷久矣海内既集天子方修法度而用事者尚多烦碎治财利之臣又益急公独以为宜遵简易罢筦榷以与民休息塞天下望祥符初四方争言符应天子因之遂用事泰山祠汾阴而道家之说亦滋甚自京师至四方皆大治宫观公益诤以谓天命不可专任宜绌奸臣修人事反复至数百千言呜呼公之尽忠天子之受尽言何必古人此非传之所谓主圣臣直者乎何其盛也何其盛也公在两浙奏罢苛税二百三十余条在京西又与三司争论免民租释逋负之在民者盖公之所试如此所试者大其庶几矣公所尝言甚众其在上前及书亡者盖不得而集其或从或否而后常可思者与歴官行事庐陵欧阳修公已铭公之碑特详焉此故不论论其不尽载者公卒以龃龉终其功行或不得在史氏记藉令记之当时好公者少史其果可信欤后有君子欲推而考之读公之碑与书及予小子之序其意者具见其表里其于虚实之论可核矣公卒乃赠谏议大夫姓曽氏讳某南丰人序其书者公之孙巩也  

王定国文集序【`黄庭坚`】  

元城王定国洒落有远韵才器度越等夷自其少时所与游尽丈人行或其大父时客也生长富贵其嗜好皆老书生事而不寒乞诸公多下之其为文章初不自贵珍如落涕唾时出竒壮语惊天下士坐大臣子不愼交游夺官流落岭南更折节自刻苦读诸经颇立训传以示意得其作诗及他文章不守近世师儒绳标尺摹远大必有为而后作欲以长雄一世虽未尽如意要不随人后至其合处便不减古人定国富于春秋﨑岖岭海去国万里脱身生还邂逅江滨斗酒相劳苦但以罪大责轻未有以报君为言郁然发于文藻未尝私自怜此其志未易为俗人道之王良秩骥子而问途气已无万里矣恐观者以为定国之所以垂世传后者如是而已故为序见之定国名巩文正公之孙懿敏公之子也八月壬辰序  

秘丞章蒙明发集序【`张耒`】  

古之论人者考其人不计其功士固有其才可以有为而不幸不及施与既施而中夺者何可胜数而中才常人乘时以功名显者世常有之孟子曰若夫成功则天也夫成败系天者其未可以贤不肖必也司马子长论李将军为将其言哀痛反复深悲其无功以谓百姓知与不知皆为流涕至论霍去病无他美独曰常有天幸不至乏絶夫子长不少假借于屡胜之去病而独拳拳于老死之李广何哉彼惟深痛夫庸人冒时以取名而豪杰之士制于命而不得少就其志故其与夺之际如此嗟乎夫独人事哉凡物亦然大夏生殖而丛棘能有所庇疾风烈寒大木百围僵仆而死秋水时至沟畎有一溉之功而岁旱渊竭江河不足活鱼鳖物固系其所遭者哉今年春予遇友人会稽章邦老于宛丘一见予再拜泣涕出其先人秘丞君诗文三编及其行状求予文以为之序其文章议论甚高而叹其不大设施也  

集策序【`秦观`】  

臣闻春则仓庚鸣夏则蝼蝈鸣秋则寒蝉鸣冬则雉鸣此数物者微眇矣然其候未至则寂寞而无闻既至则日夜鸣而不已何则阴阳之所鼓动四时之所感动气变于外则情廹于中虽欲不鸣不可得也淮海小臣不闻庙堂之识帷幄之谋独耳剽目采颇知当世利病之所以然者尝欲输肝胆效情愫上书于北阙之下则又念身非諌官职非御史出位犯分重烦有司之诛隐忍逡廵而不敢发幸陛下发德音下明诏大臣任举贤良方正能直言极谏之士将修祖宗政事而亲策于廷呜呼此亦愚臣效鸣之秋也辄忘疎贱条其意之所言者为三十篇以献惟陛下采择焉其目曰以意寓言以言寓文示变化之所终始使天下晓然知之作国论瑟不鸣二十五弦各以其声应毂不运三十辐各以其力旋黙则治语静则制动作主术急不极则缓不生缓不极则急不成一愤一起如环无端作治势以治为险山川是资以兵为险不厌通达作安都自信者不避嫌自许者不求合倚而容之绩乃可底作任臣二篇众贤聚于本朝奸人之所不利巧为诋诬以幻羣听作朋党二篇鸟有鳯鱼有鲲超絶之材宜见阔畧作人材杨墨塞路孟氏所攘申商崛兴莫或汝遏作法律二篇得与失为邻利与害同门非至精莫之能分作论议二篇爵禄者所以厉世磨钝科条品目其可不悉作官制二篇善治水者以四海为壑善治财者以天地为资国之大计于是乎在作财用二篇料敌之虚实若别牛马应变之仓卒如数一二非有道之士不能作将帅以寡覆众来如风雨去如絶弦作竒兵美言可以市三寸之舌胜百万之师作辨士机会之来间不容髪匪龟匪镜其能勿失作谋主心不治则神扰气不养则精丧治心养气其术自得作兵法愚民弄兵依阻山谷销亡不时或为大衅作盗贼三篇党项微种盗我灵武逾八十年天诛不迄作边防三篇东西为纬南北为经识者执综而文成其详在彼其畧在此作序篇  

王平甫文集后序【`陈师道`】  

欧阳永叔谓梅圣俞曰世谓诗能穷人非诗之穷穷则工也圣俞以诗名家仕不前人年不后人可谓穷矣其同时有王平甫临川人也年过四十始名荐书羣下士歴年未几复解章绶归田里其穷甚矣而文义蔚然又能于诗惟其穷愈甚故其得愈多信所谓人穷而后工也虽然天之命物用之不全实者不华渊者不陆物之不全物之理也尽天下之美则于贵富不得兼而有也诗之穷人又可信矣方平甫之时其志抑而不伸其才积而不发其号位势力不足动人而人闻其声家有其书旁行于一时而下达于千世虽其怨敌不敢议也则诗能达人矣未见其穷也夫士之行世穷达不足论论其所传而已平甫孝悌于家信于友勇于义而好仁不特文之可传也向使平甫用力于世荐声诗于郊庙施典策于朝廷而事负其言后戾其前则并其可传而弃之平生之学可谓勤矣天下之誉可谓盛矣一朝而失之岂不哀哉南丰先生既叙其文以诏学者先生之没彭城陈师道因而伸之以通于世诚愚不敏其能使人后其所利而隆其所弃者耶因先生之言以致其志又以自励云尔  

吕居仁集序【`陆游`】  

天下大川莫如河江其源皆来自蛮夷荒忽辽絶之域累数万里而后至中国以注于海今禹之遗书所谓岷积石者特记禹治水之迹耳非其源果止于是也故尔雅谓河出昆仑虚而传记又谓河上通天汉某至蜀穷江源则自蜀岷山以西皆岷山也地断壤絶不复可穷河江之源岂易知哉古之学者盖亦若是惟其上探虙羲唐虞以来有源有委不以远絶不以难止故能卓然布之天下后世而无愧凡古之言者皆莫不然自汉以下虽能如三代盛时亦庶几焉宋兴诸儒相望有出汉唐之上者迨建炎绍兴间承丧乱之余学术文辞犹不媿前辈如故紫微舍人东莱吕公者又其杰出者也公自少时既承家学心体而身履之几三十年仕愈踬学愈进因以其暇尽交天下名士其讲习探讨磨礲浸灌不极其源不止故其诗文汪洋闳肆悉备众体间出新意愈竒而愈浑源震耀耳目而不失高古一时学士宗焉晩节稍用于时在西掖尝兼直内廷草赵丞相鼎制力排和戎之议忤秦丞相桧秦公自草日歴载公制辞以为罪而天下益知公之正公平生所为诗既已孤行于世嗣孙祖平又尽裒他文凡若干首为若干卷而属某为序某自童子时读公诗文愿学焉稍长未能远游而公捐馆舍晩见曽文清公文清谓某君之诗渊源殆自吕紫微恨不一识面某于是尤以为恨则今得托名公集之首岂非幸欤庆元二年九月既望中大夫提举建宁府武夷山冲真观山阴陆某谨序  

师伯浑文集序【`陆游`】  

干道癸已予自成都适犍为识隐士师伯浑于眉山一见知其天下伟人予既行伯浑饯予于青衣江上酒酣浩歌声揺江上水鸟皆惊起伯浑饮至斗许予素不善饮亦不觉大醉夜且半舟始发去至平羌酒解得大轴于舟中则伯浑醉书纸穷墨燥如春雷奋蛰竒鬼搏人何其壮也后四年伯浑得疾不起子懐祖集伯浑文章移书走八千里乞予为序呜呼伯浑自少时名震秦蜀东被呉楚一时高流皆尊慕之愿与交方宣抚使临边图复中原制置使并护梁益兵民皆巨公大人闻伯浑名将闻于朝而卒为忌者所沮夫伯浑既决不肯仕即无沮者不过有司岁时奉粟帛牛酒劳问极则如孔■〈日攵〉徐复辈散人号书其事于史而已于伯浑何失得而忌已如此乡使伯浑出而事君为卿为公则忌者当益众排击沮挠当不遗力徙北景输左校殆未可知安得如在眉山躬耕妇织放意山水优游以终天年耶则伯浑不遇未见可憾或曰伯浑之才气空海内无与比其文章英发巨丽歌之清庙刻之彛器然后为称今一不得施顾而为山颠水涯娯忧纾悲之言岂不可憾哉子曰是则有命识者为时惜不为伯浑叹也  

南丰集序【`王震`】  

南丰先生以文章名天下久矣异时齿髪壮志气鋭其文章之慓鸷奔放雄浑瓌伟若三军之朝气猛兽之抉怒江湖之波涛烟云之姿状一何竒也方是时先生自负要自刘向不知韩愈为何如尔中间久外徙世颇谓偃蹇不偶一时后生辈锋出先生泊如也晩还朝廷天下望用其学而属新官制遂掌书命于是更置百官旧舍人无在者已试即入院方除目塡委占纸肆书初若不经意午漏尽授草院吏上马去凡除郎御史数十人所以本法意原职守而为之训勅者人人不同咸有新趣而衍裕雅重自成一家始余为尚书郎掌待制吏部一日得尽观始知先生之学虽老不衰而大手笔自有人也呜呼先生用未极其学已矣要之名与天壤相弊不可诬也  

周南仲文集后序【`叶适`】  

自子呉楚淮南十余年而周南仲孟良夫兄弟滕孔诸人相与上下追逐忆过秀州值敌使回程避之曲巷庵庐访求既絶积氷如堆阜拥被移夕续苇以燎牕纸忽白者再信宿焉所诘难往反多矣然南仲遂欲探入微杳语极世人之不到身衣滕举两眼尽赤予疑之以为其气血不能受未敢及也未几余乃得疾不治危甚且死累岁然后悔其所以不答者则君方论辨纵横连柱塞余余为之黙黙而已嗟夫君欲闻而余不言余欲告而君不请颜曽之指虽或有存李郭之遗终不可见矣岂亦若有数哉君未殁以近文寄余上折旁峻闳而不跲余固异其与诸家各体无所肖貎而深源亦谓君素意毎不满于今人之作然则是必将大有所成而其力亦未易为也夫文者言之衍也古人约义理以言言所未究稍曲而伸之尔其后俗益下用益浅凡随事逐物小为科举大为典册虽刻秾损华然往往在义理之外矣岂所谓文也君子于此寄焉则不足以训德学者于此习焉则足以害正力且尽而言不立去古人不愈远乎南仲已卒而余莫之讲也季度既序传之余记其末如此  

南昌刘应文文藁序【`元虞集`】  

江西之境其山竒秀而水清冩委折演注至于南昌则山益壮水益大故生人禀是气者多能文章而其为文又能脱畧其鄙朴之质振作其委靡之体故言文者未有先于江西然俗习之弊其上者常以怪诡险涩断絶起顿挥霍闪避为能事以窃取庄子释氏绪余造语至不可解为絶妙其次者泛取耳闻经史子传下逮小说无问类不类剿剽近似而杂举之以多为博而蔓延草积如醉梦人听之终日不能了了而下者乃突兀其首尾轻儇其情状若俳优谐谑立此应彼以文为事呜呼此何为者哉大抵其人于学无所闻于德无所蓄假以文其寡陋而从之者亦乐其易能无怪其祸之至此不可收拾也呜呼文章者未暇纵论古今天下也即江西论之欧阳文忠公王文公曽南丰非其人乎执笔之君子亦尝取其书而读之凡已之所为合于此三君子否也茍不合则已之谬可知已而曽不出此何也盖三君子之文非徒然也非止发于天资而已也其通今博古养德制行所从来者远矣宜乎乐为寡陋而为能者不知思也此三君子之文犹不足以知之况三君子之上有当知者尚远也岂复知之乎如此而欲以文自命则亦惜乎秀气之委者矣悲夫岂独学者之咎哉岂独学者之咎哉南昌刘君资深少于余一岁相好也不远万里以其子应文之文来教观资深之意深有望于其子矣余观应文之笔端清而不险健而不怒其连中于有司而分教一郡宜矣信乎山水秀润之所锺者诚有可望者也然余闻之传曰观乎会通以行其典礼非观乎会通则固陋而已夫正其所已能而进其所未能君子之道也余侨居江西三十年矣是亦江西之人于江西得无情乎矧吾友人之子余安得不以忧吾江西之文敝者而告之应文愿应文之勉之也  

孟君文集序【`程以文`】  

文者车也故善御车者必范其驰驱善为文者必正其法度为文而不正其法度犹以诡遇御车而不能行远也审矣况虚其载乎今世人莫不能为文大槩有三托物连类因事赋情语丽辞赡恍可人意是曰应世之文识高志远议论卓絶发菽粟之至味振金石之逸响使一世之人皆服曰名世之文编之乎诗书之册而不愧措之乎天地之间而不疑圣人复生不易吾言千载之下有好之者所谓传世之文也有志于文者亦莫不欲传世而至于名世者亦不可多得往往应世而止耳然则文岂易言哉山高而云兴焉井深而泉冽焉枝叶畅沃其木百围盖积于中者厚则发于外者大如斯而已矣平昌孟君善为文往年读其拟古数篇不知其生于今也来京师始得请教门下因又得其已亥集者读之弥月而后已其文有先秦战国之风驰骋上下纵横捭阖极其变而不失其正如王良造父之御然余益以喜其合于法度也孟君举进士于乡尝佐使者行治所歴天下十七八雄才大畧见诸行事之实而发为文辞又不符于空言如是而进之名当时而传后世岂有难耶然而世之人知其文而未知其人也其文特余事耳非其志之所存也其志之所存固将有所大用也岂文乎哉余既手录数篇以自矜式复叙其集而归之虽然孟君之文后当有大贤君子表章之恶以余言为哉读孟君之文而征余言或者知其不诬也孟君名昉字天暐今某官云  

## 文章辨体彚选卷三百七

（明）贺复征 编  

○序二十七  

剡源集序【`明宋濂`】  

濓尝学文于黄文献公公于宋季辞章之士乐道之而弗已者唯剡源戴先生为然濓因日购先生之文絶不能以多致会有诏纂修元史命濂总裁其事事有阙遗者遂以上闻遣使访于郡国窃以谓先生著作有关于胜国宜多乃属使者入鄞徧求之鄞先生乡国庶几有得之者曽未几何有司果以剡源集二十八卷来上濓始获而尽览焉因作而曰辞章至于宋季其敝甚久公卿大夫视应用为急俳谐以为体偶俪以为竒腼然自负其名高稍上之则穿凿经义櫽括声律孳孳为华世取宠之具又稍上之剽掠前修语录佐以方言累千百而弗休且曰我将以明道奚文之为又稍上之骋宏博则精麤杂揉而畧绳墨慕古奥则删去语助之辞而不可以句顾欲矫弊而其弊尤滋私自念辞章在世如日月之丽乎天虽疾风暴雨动作无时将不能蔽蚀其精明尝怪夫当世之士奚为乏一人障其狂澜耶复念豪杰之士何代云无第区区所见孤陋故鲜能知之非诚然也及览先生之文新而不刻清而不露如晴峦出云姿态横逸而连翩勿断如通川萦纡十歩九折而无直泻怒犇之失呜呼此非所谓近于豪杰之士邪盖先生七岁即知攻文咸淳中入太学以三舍法升内舍主既而试礼部第十人登进士乙科调教授建宁府及迁临安教授行户部掌故皆不就会宋亡为元执政者荐之起为信州教授先生年已六十一矣寻迁婺州以疾辞后六年终初先生既擢第悯宋季辞章之陋即擢然自异久之四方人士争相师法故至元大悳间东南文章大家皆归之先生无异辞先生之圽仅六十年已罕有知其名若字者殊可哀也濓在史局既命彚入儒学传中及司业成均复将录其剡源集者归以示诸人而先生之乡有夏君阅来为国子正方与先生之孙资先谋刻于梓夏君遂以题辞为请且谓知先生之深者唯黄文献公公既不可作子幸无让于是忘其僭踰而为序之如此呜呼丰城之剑荆山之玉纵埋没泉壤为已久神光上贯于霄汉者终弗能掩也其先生之谓乎先生名表元字帅初一字曽伯庆元奉化州人  

詹学士文集序【`宋濓`】  

往时湖湘间材士大夫多以词赋称若江夏詹先生同文其一也盖同文襟韵潇洒济以雄博之学故体物浏湸铿铿作金石声及归我熙朝遂以文鸣一峕当胜友如云酒酣耳热有执卷来求者同文振衣而起捉笔四顾文气絪缊从口鼻间流出顷刻盈纸烂烂皆成五采观者从旁鼓噪且谓万言倚马可待者将无大相远自是有问竒俊士佥曰同文同文云予与同文交且久而同官翰林初见之甚惊后屡见之窃自叹赋才暗劣规规方圆中日蹈古人轨辙不敢奋迅吐一竒崛语虽见诸简牍者近一二千篇奄奄如无气人作文固当如是邪去年之秋京畿试乡贡士今年南宫试天下士同文皆持文衡予亦与闻末议见同文考五经卷朗读数行辄操觚书云云书已复读又书云云予视之析理精致如汉廷老吏议法是非重轻不可掩人以文辞称同文固未见其衡气机如同文者其何可及邪其何可及邪韩退之推李杜文章光熖万丈少陵之作顿挫沈郁高不可攀深不可探谪仙之辞飘飘然游戏璇霄丹台吹鸾笙而飡紫霞絶去人间尘土思此无他精华发为光耀连绵交贯不自知其所止退之言当不诬同文之能致是者岂无其故哉然予闻太史公周览名山川故作史记奕奕有竒气同文他日西还予将相随泛洞庭浮沅湘登大别九疑之山吸风吐云一洗胸中秽浊使虚极生明明极光发然后挥毫以尾同文之后萃灵鳯之彩毛撷天葩之竒馨或者当有可观同文果以为何如邪同文以文集授予序神思揺荡急展牍书之惧其凌空飞去是为序  

郭考功文集序【`宋濓`】  

国家当兴王之运其人才必超出常伦吁谟定命足以创业而垂统奉将天罚足以威加乎海内至于文学侍从之臣亦皆博习经艺彰露文彩足以备顾问资政化所以竭其弥纶辅翼之责作其发扬蹈厉之勇摅其献替赞襄之益致其黼黻藻绘之盛此皆天也天意已定于冥冥之中楚生材而晋实用之拨乱世反之正昭宣人文而风动四方夫岂细故也哉洪武七年秋濓侍皇上升武楼赐坐其侧从容问曰天下虽定朕犹垂意宿学之士卿能知其人乎濓对曰会稽有郭传者其字为文远寄迹释氏法中其学有渊源其文雄赡新丽而精魄焜煌其论议崇谹皆根据乎六经波澜相推若不知其所穷诚一代竒才也上颔之未几复召濓谓曰郭传之文卿可持至朕将亲览焉时文逺偶以文一卷来贶因即以进上览已笑曰诚如卿言会丞相御史大夫来朝命内史出示之且褒嘉至再即日召见于谨身殿奏对称旨诏铨曹擢为应奉翰林文字于是文远日侍左右以备顾问赐予便蕃不一而足每命题俾撰文若诗辄见赏爱文远自以受知之深精白一心以承休德凡可以献替者咸无隐情已而升修起居注迁考功丞而眷注益隆矣今年春濓蒙特恩谢事东归将与文远别文远尽出所为文请濓序其首呜呼古今辞章之士未尝乏人第患知之者鲜尔州里中知之已聊足自慰况于卿大夫乎卿大夫知之则声闻渐着亦可表见于世况于诸侯乎诸侯知之则光辉四达十百之中仅一二见焉人且艳之曰是夫也为人不翅足矣况上简圣天子之知而屡见褒辞者乎然圣人之言即天也文远之文天且知之矣则其际有道之朝恭逢宠灵可谓千载一时者矣昔宋之孝宗尝于禁中观苏子瞻文史臣书之以为至荣此异世尚尔今文远亲受知于圣明其为荣辉又当何如哉他日文远道益行文益显史臣必为立传与经国诸臣同载简册以见兴王之运人材之出皆非细故岂不为盛典欤濓也不敏齿日衰而学日落纵日以文自娯其视文远殆犹土铏之于殷敦序诸首简能不自愧乎虽然濓知文远之文者也相知者不一言畴将言之因不敢牢让文远宜删正焉也  

胡仲子文集序【`宋濓`】  

韩退之抗颜师一世自李习之以下皆欲弟子临之而习之謇然不甚相下崇言正论徃徃与退之角其复性平赋二书修身治人之意明白深切得斯道之用盖唐人之所仅有而可与退之原道相表里者也濓常以为习之识高志伟不在退之下遇可畏如退之而不屈眞豪杰之士哉古之君子其自处也高其自期也远其自视也尊其择师与友也审举天下无足慊吾意者则求古人之贤者而师友之茍有得于心矣当时知否不恤也身之贱贵勿论也行之为事功宣之为言论一致也其心廓然会天地之全而游乎万物之表观古今如一旦暮视千载以上之人若同堂接膝而与之语何暇以凡近者累其心乎孟子舍子思之门人而愿师孔子非遗其师也道宜然也近世学者鄙陋而无志闻古之人思之如雷霆鬼神不敢稍自振仆仆焉于庸常之人师云师云而卒无所成者皆习之之所弃也吾友胡先生独不然自其少时诵数十万言在诸生中已惊动其乡邦老儒咸畏而敬之及其既长而壮竒迈卓越务师古人出言简奥不烦而动中绳墨如夏圭商敦望而知其非今世物也同郡大儒若呉贞文公立夫先生尝师事之矣呉公亟称其才不置黄文献公晋卿以文学名天下见先生辄延致共语所以期待者甚隆而先生亦不为之屈也诸公既亡先生之学益成行益修德愈卲而文愈雄大江之南称贤者必曰先生而先生不自以为至也今天子有国之初大臣交荐先生才行上悯其老不欲重烦以政命为衢州教授会修元史复荐入史馆史成赐金帛遣归或谓先生未展其所学而先生澹如也先生尝慕邵子程子之为人所养甚深极乎博而守则约务乎大而不遗乎细于人鲜所推让而所许者众必以为贤于言不轻发而所言者人必以为当其所著井牧皇初诸文有习之之辞而所得者非习之所及也先生年未老而文已传于时获读之者莫不知其为可贵然其可贵者岂特文乎哉是则先生之自得者世之人未必能知之虽濓亦不能尽其详也濓与先生同师于呉公相友五十余年髪秃齿豁矣见世之士多矣心之所仰而服者惟在先生则先生之文岂独今之所难遇乎学子刘刚撰次成集而王君士觉为图其传来请序之濓不让而书其篇首所以叹先生之善学古人而幸天下之见其文也先生名翰字仲申金华人仲子其别号云  

徐教授文集序【`宋濓`】  

曹丕有言文章者不朽之盛事其故何哉夫山之巍然有时而崩也川之泓然有时而竭也金与石至固且坚亦有时而销泐也文辞所寄不越乎竹素之间而谓其能不朽者盖天地之间有形则弊文者道之所寓也道无形也其能致不朽也宜哉是故天地未判道在天地天地既分道在圣贤圣贤之殁道在六经凡存心养性之理穷神知化之方天人应感之机治忽存亡之候莫不毕书之皇极頼之以建彛伦赖之以叙人心赖之以正此岂细故也哉后之立言者必期无背于经始可以言文不然不足以与此也是故扬沙走石飘忽奔放者非文也牛鬼蛇神佹诞不经而弗能宣通者非文也桑间濮上危弦促管徒使五音繁会而淫靡过度者非文也情縁愤怒辞专讥讪怨尤勃兴和顺不足者非文也纵横捭阖饬非助邪而务以欺人者非文也枯瘠苦涩棘喉滞吻读之不复可句者非文也瘦辞隐语杂以诙谐者非文也事类失伦序例弗谨黄锺与瓦釡并陈春秾与秋枯并出杂乱无章刺眯人目者非文也臭腐塌耳厌厌不振如下俚衣装不中程度者非文也如斯之类不能徧举也必也旋转如乾坤辉映如日月阖辟如阴阳变化如风霆妙用同乎鬼神大之用天下国家小而为天下国家用始可以言文不然不足以与比也故所贵乎文者前乎千万世而不见其始后乎千万世而不知其终有不可一刻而离去者其能致不朽者宜哉丕也恶足以知之徒以鲁国孔融等七子学无所遗辞无所假足以令声名传后而已安知其文哉传有之言以足志文以足言言之无文行之不远此则文之至者也文之至者文外无道道外无文灿然载于道德仁义之言者即道也秩然见诸礼乐刑政之具者即文也道积于厥躬文不期工而自工不务明道纵若螙鱼出入于方册间虽至老死无片言可以近道也夫自孟氏既没世不复有文贾长沙董江都太史迁得其皮肤韩吏部欧阳少师得其骨骼舂陵河南横渠考亭五夫子得其心髓观五夫子之所著妙干造化而弗违百世以俟圣人而不惑斯文也非宋之文也唐虞三代之文也非唐虞三代之文也六经之文也文至于六经至矣尽矣其始无愧于文矣乎世之立言者奈何背而去之吾友天台徐君大章赋资絶伦自少学文即期以载道非六经所存不复轻寘念虑于其间含积既久卓然以文名江南洪武中尝召入史馆与修大明日歴遂出教授武陵日以横经讲道为事远近生徒莫不趋之犹水之赴壑当修日歴时予适为之总裁每与大章论文窃叹今之作者何其与古异也大章深以予之言为然去岁过武林获观其文集若干卷今山居多暇因徇大章门人之请漫为序其篇端呜呼世有豪杰之士知文与道非二致者必以予说为不谬茍非其人则以好高尚夸尤之矣予一听焉无事乎辨也  

讷齐文集序【`宋濓`】  

凡天地间青与赤谓之文以其两色相交彪炳蔚耀秩然而可睹也故事之有伦有脊错综而成章者皆名之以文唐虞以来贤圣之君迭作而其文至周特备画疆定野授田分井邦之文也前室后寝左昭右穆庙之文也车服有章爵土有数官之文也钟磬竽瑟干戚旄翟乐之文也朝会燕飨郊社禘尝礼之文也振旅苃舍治兵大阅兵之文也发号施令陈经布纪政之文也舒阳惨阴彰善瘅恶刑之文也如此之故殆不可以一二数斯文也非指夫辞章而已也昔者孔子生于周末悯先王道衰以四科教学者而游夏以文学名其所谓文学者仪章度数之间或损之或益之以就夫厥中欲使体用之相资而本末之兼该也惜乎不见用于时君乃退而有隐忧始以平昔不及设施者一寓于六经阴阳变易之义则系于易治忽几微之由则定于书成孝厚伦之道则删于诗尊王贱霸之畧则修于春秋辨叙名分悦和神人之方则见于礼乐岂徒示夫空言为哉其意若曰先生之文所以范围天下者吾不得行之着明于经庶几后之人或有所兴起者乎孔子忧世之志深矣奈何世教陵夷学者昧其本原乃专以辞章为文抽嫓青白组织华巧徒以供一时之美观譬如春草之芳秾非不嫣然可悦也比之水火之致夫用者盖寡矣呜呼文之衰也一至此极乎括苍王先生毅字刚叔刻志经传而其所学必欲见之于实用尝诵言曰古人之所谓文者治具也六籍之所载者载此而已非若后世侈靡乎文也侈靡之文吾不欲观焉吾所谓文达吾胸中之所欲言耳初不知有他也于是先生之文明白洞达皆不假乎雕琢而其至味自足先生殁后之十年其高第弟子章君存道与其弟存诚皆笃学力践能弗畔先生之教且谓先生之为人固不假文以见然非此又不足以知先生者因辑成四卷来请为文之序濓故以古人之所谓文非指乎辞章者序之于首简其亦近于先生之志已乎先生之行事濓尝撰为小传一通备载之矣兹不书  

郑士亨东游集序【`刘基`】  

予始与豫章郑士亨遇于杭察其人玩其文遂与为忘年交日相过谈文章剧昼夜如不及有所得则各自相庆慰呼酒共饮至醉近世之为文非达官贵人及善谀不谐于时士亨不能谀又不仕故不敢以文示于人而自以为贤于博奕书而藏之或获传于后世则亦可以惩创感发不为无益而不悖乎古圣贤之意虽不望其必传而亦未尝不欲其传也其年冬十月有牛谅者见郑子之文大喜率其友闻正集而刻之于梓求予为序予甚异之夫县黎之处璞中虽不自售而不能閟其璟谓卞和之不恒有可也而谓世之无卞和也可乎哉余尝谓郑子之文独予识之而不意复有二子彼二子者好为文则不取诸时人之所趣而独慕于居下位之郑何耶予既喜郑子之文获传于世而又喜有二子能识世人之所不识而自拔于流俗以为之传也于是乎序  

张彦辉文集序【`方孝孺`】  

昔称文章与政相通举其概而言耳要而求之实与其人类战国以下自其著者言之庄周为人有壶视天地囊括万物之态故其文宏博而放肆飘飘然若云游龙骞不可守荀卿恭敬好礼故其文敦厚而严正如大儒老师衣冠伟然揖让进退具有法度韩非李斯峭刻酷虐故其文缴绕深切排搏纠纒比辞连类如法吏议狱务尽其意使人无所措手足司马迁豪迈不羁寛大易直故其文崒乎如恒华浩乎如江河曲尽周密如家人父子语不尚藻饰而终不可学司马相如有侠客美丈夫之容故其文绮曼姱都如清歌绕梁中节可听贾谊少年意气慷慨思建事功而不得遂故其文深笃有谋悲壮矫讦扬雄龊龊自信木讷少风节故其文拘束悫愿摸拟窥窃蹇涩不畅用心虽劳而去道实远下此魏晋至隋流丽淫靡浮急促数殆欲无文惟陶元亮以冲旷天然之质发自肺腑不为雕刻其道意也达其状物也核稍为近古韩退之起中唐始大振之退之俊杰善辨说故其文开阳阖阴竒絶变化震动如雷霆淡泊如韶濩卓矣为一家言其同时则有栁子厚李元宾李习之之流子厚为人精致警敏习之志大识远元宾激烈善持论故其文皆类之五代之弊甚于魏隋之间宋兴至欧阳永叔苏子瞻王介甫曾子固而文始备永叔厚重渊洁故其文委曲和平不为斩絶诡怪之状而穆穆有余韵子瞻魁梧宏博气高力雄故其文常惊絶一世不为婉昵细语介甫狭中少容简黙有裁制故其文能以约胜子固俨尔儒者故其文粹白纯正出入礼乐法度中南渡以后真希元魏华甫以典章文物为文陈仝甫以纵横之学为文其它各以其文显者甚众至于末流而文又弊矣元兴以文自名者相望于百年之间为世所称者曰姚寛甫虞伯生黄晋卿欧阳原功寛甫敦龎有威仪左右佩玉故其文沉郁而隆厚伯生颀嶷巨人谈故事遗法竟日不竭故其文敷赡无涯不可准则晋卿谨愼有礼故其文守局遵度考据切当不放而密原功博学多识故其文繁多而不廹至于今则潜溪先生出焉先生以诚笃和毅之质宏奥渊深之识发而为文原功称其如淮阴将兵百万百战百胜志不少慑如列子御风翩然褰举不沾尘土用鸣一代之盛追古作者与之齐近代不足拟也由此观之自古至今文之不同类乎人者岂不然乎虽然不同者辞也不可不同者道也譬之金石丝竹不同也有声则同江河淮海不同也蓄水则同日月星火不同也能明则同人之文不同者犹其形也不可不同者天下之道根于心者一也故立言而众者文之隶也明其道不求异者道之域也人之为文岂故为尔不同哉其形人人殊声音笑貌人人殊其言固不可得而强同也而亦不必一拘乎同也道明则止耳然而道不易明也文至者道未必至也此文之所以为难也呜呼道与文俱至者其惟圣贤乎圣人之文着于诸经道之所由传也贤者之文盛于伊洛所以明斯道也而其文未尝相同其道未尝不同师其道而求于文者善学文者也袭其辞而忘道者不足与论也然斯岂易易哉世有自谓不师其辞者则剽生抉怪杂取艰深之辞敷错成文以饰其鄙陋之意至于不可句读使人诵之而不晓其意以为文固如是或者惩其病则弛慢不思辑陈韬故混不加修甚则取里谈巷语猥亵嘲笑之辞书之编简以为明道文与道割裂为二互相訾诋又或见其然遂放言而攻之以为古之道不可释以今之文今之文不当学古之辞三者虽异而俱失之不师古非文也而师其辞又非也可以为文者其惟学古之道乎道明则气昌气昌文自至矣文自至者所谓类其人而不悖乎道者也其人高下不同而文亦随之不可强也尝执此说窃观天下之文为三者之归者多矣而无愧于古者亦有矣往居京师从潜溪先生学得句曲张君彦辉之文而览焉其辞不泥乎古务自已出而无艰深俚陋之病往往本乎圣贤之道盖庶乎斯文也已  

逊志斋集序【`林右`】  

流而不可止者势也习而不可变者俗也与势俱往与俗同波者众人也知势俗之所趋而能确然以圣贤自守不浸淫于其中者君子也非惟不为势俗之所浸淫而吾一言一行之所达天下之势皆随以定天下之俗皆随以化譬若烈风震雷鼓撼上下无大不摧无幽不入虽有强梗自挠亦馁焉委靡于其下此非圣贤豪杰之士不能当周之末孔子之徒已没杨墨之说盛行于天下孟子慨然于布衣中修明仁义之道而杨墨之说以废孟子以来更歴秦汉既遭坑焚之祸天下学者不见全经而老佛之徒唱为私说鼓舞天下天下之人皆相与师而尊之曰此当今之圣人也使三纲沦而九法斁其害有甚于杨墨者虽以韩文公之雄才竟不能为天下变至宋程朱诸子者出一扫陋习顿回天下于大道之中天下之人幡然而改曰吾道固在是也然后老佛之说为无用呜呼当其肆为邪说乘吾道之无人戕贼其间根蟠枝散固植人心漫不可拔天不生程朱于天下则天下之人终日昧昧如瞽者之宵行何由覩青天而见白日也哉故曰能定天下之势化天下之俗非圣贤豪杰之士不能也有如云之舟方能适无涯之海有乌获之力方能负千钧之重有天下之才方能剖天下之事才不足于天下而欲剖天下之事犹乘小舟以适海驱孱夫以负重不待识者皆知其不可也是故不患天下之势不我定天下之俗不我化惟患我无益天下之学耳彼郭林宗王导之徒屑屑衣冠之间犹能使天下之人效之况吾佩服圣贤之学而谓天下之势不我定天下之俗不我变哉惜乎当今之学者则异于是况闻前朝之故习窃成说为文辞杂老佛为博学志气污下议论卑浅龊龊然无复有大人君子之态吾友方君希直奋然而起曰是岂足以为学不以伊周之心事其君贼其君者也不以孔孟之学为学贼其身者也发言持论一本于至理合乎天道自程朱以来未始见也天下有志之士莫不髙其言论将尽弃其所学而从之呜呼岂非豪杰之所用心也哉常士世生豪杰之士不多见而于吾希直见之又岂非吾之愿也哉希直之文吾评之矣譬如春气方至眞液之色充满广于飞潜动植之物各有生意天下之人莫不信之此特其一事耳要其大者不在此也虽然文所以达志也不观其文何以知其志之所存予故又序其文云  

## 文章辨体彚选卷三百八

（明）贺复征 编  

○序二十八  

陈思王集序【`明李梦阳`】  

李梦阳曰予尝读植辞诗至瑟调怨歌赠白马浮萍等篇暨观求试审举等表未尝不泫然出涕也曰嗟乎植其音宛其情危其言愤切而有余悲殆处危疑之际者乎予于是知魏之不竞矣先王之建国也重本以制外敦族以叙理然后戚疏有等治具可张故曰九族既睦平章百姓又曰至于兄弟以御于家邦魏操以雄诈智力盗取神器丕席父业逼禅据尊乃不趂时改行効重本敦族之计而顾凋剪枝干委心异族有弟如植俾之危疑禁锢覩事扼腕至于长叹流涕转徙悲歌不能自已嗟乎予于是知魏之不竞矣且以植之贤稍自矜饬夺储特反掌耳而乃纵酒铲晦以明已无上兄之心善乎文中子曰陈思王达理者也以天下让而犹衷曲莫白窘廹没身至今箕豆之吟吁嗟之歌令人惨不忍读丕之于兄弟诚薄矣嗟乎此魏之所以为魏也按植审举表云权之所在虽疎必重势之所去虽亲必轻予尝抚卷叹息以为名言其又曰取齐者田族分晋者赵魏意若暗指司马氏者叡号明主乃竟亦不悟卒使植愤闷发疾以死悲夫而或以为扶苏杀而秦灭季札藏而呉乱天之意非为扶苏季札将以灭秦而乱呉也若是则魏之不能用植固亦天弃之矣然予又独怪操之能生植焉岂亦所谓不系世类者哉  

刻陶渊明集序【`李梦阳`】  

予既得渊明墓山封识之矣又得其故屋祠址田令其裔老人琼领业焉然其山并田德化县属而老人琼星子民会九江陶亨来言本渊明裔亨固少年粗知字义者于是使为郡学生焉实欲久陶墓而陶生则曰力能刻其祖集予曰刻其集必去其注与评焉夫青黄者木灾也太羮之味岂群口所嚃哉夫陶子知其人者鲜矣矧惟诗朱子曰咏荆轲诗渊明露出本相知渊明者朱子耳初渊明墓失也越百余年无寻焉予既得其山并田遂迁诸窃据而葬者数塜而封识之然仍疑焉及览渊明集有自祭文曰不封不树岂其时眞不封不树以启窃据而葬者邪墓在面阳山德化县楚城乡也集去其注与评为八卷云凡八十一板因系之曰渊明髙才豪逸人也而复善知几厥遭靡时潜龙勿用然予读其诗有俛仰悲慨玩世肆志之心焉呜呼惜哉  

王文恪公集序【`霍韬`】  

文之传三人品一也学力二也才格三也以人品者人为世重者也以学力者学为世师者也以才格者文由才竒者也世之文由才传者吾见之矣合才与学者吾未之见也合才与学盖有之矣合人品与才与学我殆未之见也故曰文之传也人品也学力也才格也三者具焉上也二具焉次也一焉又次也守溪先生早年词气如风樯驾涛如逸骥驰野如银河注溟如长虹横汉如电走列缺如驶■〈风贝〉之啸六合可谓雄矣晩年脱枝落英尚淡崇质太羮不和大烹不割玄酒不曲大音不弦古钟石磬俾耳不谐盖雄而古者也故曰公文可传也才格也一也先生早学于苏晩学于韩折衷于程朱是故观怒惧箴知公于心学力矣观慈湖记知公于异端辨矣观昭穆对观尊亲议知公于天伦明矣观教太子知公愼天下大本矣观讲学观亲政观边事议知公康济之懐矣观歴代官制知公考古变通之识矣观诸序记观诸柬书观诸碑铭观诸诗歌知公黜浮崇古之大畧是可传矣故曰公文可传矣学力也二也公于寿宁侯旧也寿宁侯戚密椒宫大臣无耻者趋焉公自寿宁显后不通字姓君子曰公之介也武皇帝时瑾权横赫无耻者趋焉公决去人曰去则忤瑾或怒不测公曰吾不得吾职则去祸福奚虞焉天下乃知有大臣之烈故公之出也人曰瑞麟威鳯之游也公仕也人曰景星卿云之见也公归也人曰雪冬松柏之秀也公没也人曰夏鼎周彛之藏也公也无忝名臣也已故曰公文可传也人品也三也又曰才格也学力也人品也胥頼以成者也三善有一焉犹可名世况于公具焉或曰公在孔门如何渭厓子曰公若及孔门宜列游夏之间性善之对则式孟氏人心道心之论宜式程朱  

重刻一峯先生集序【`罗洪先`】  

天地有义气大和乘以代其运阳春頼以敛其成震而为雷霆激而为风颷惨而为霜霰起而为山岳奔而为湍澜其凝于物为坚金为完璞为后凋木其灵于人为刚严为果毅为直遂为无侧颇得之而诸欲亡言之而异端熄用之而羣奸屏四夷宁而不用则为万世法孟子曰吾善养吾浩然之气先立乎大则小者不能夺也呜呼若吾罗文毅公其将庶几乎公名满天下童孺皆能道其行事至其所得虽学者不能尽识也死生之际大矣公家贫日中不能举火而对客谈学不倦得新衣遇道殣辄解以瘗而身无完裳今之处贫贱者未必皆困于衣食者也困于衣食而至于冻且馁者益加少矣公冻馁几于死亡而一无足以动其中他尚何有哉名位不能使之荣摈斥不能使之辱功能不能使之乐祸患不能使之忧言论不能使之惑意气不能使之改所谓浩然而刚大者性成然也非有事于勉强者也吾独怪夫学者之为言也或病其僻或疑其矫纚纚乎听之非不和且平也语其平生虽丝髪之微亦足以怵心而变色而犹自以为知道岂非世教之虑哉洪先自幼闻公于人辄有不获执鞭之叹且欲以身私淑之然止羡其难能耳固亦未知求所得也三二年来渐悔其谬于是再读所谓一峯集者不牵章句不涉蹊径不执意象不事雕镵慨乎其于辞沛乎其于气而皎乎其于光得之心出之言惴者惭鄙者惧然后乃知孟氏之学至公至明其言实天地义气之所发也而乌可以空文为桂林张君思黙以进士来令永丰首考文献风励诸生闻公之文有遗刻者请于双江聂君搜缉编次俾为全集以传遂因君索言于予呜呼公之所得不系集之有无与全否也有欲知公之浩然者观于是集将不为濯热之清风苏蛰之迅霆也夫  

董中峯侍郎文集序【`唐顺之`】  

喉中以转气管中以转声气有湮而复畅声有歇而复宣阖之以助开尾之以引首此皆发于天机之自然而凡为乐者莫不能然也最善为乐者则不然其妙常在于喉管之交而其用常潜乎声气之表气转于气之未湮是以湮畅百变而常若一气声转于声之未歇是以歇宣万殊而常若一声使喉管声气融而为一而莫可以窥盖其几微矣然而其声与气之必有所转而所谓开阖首尾之节凡为乐者莫不皆然者则不容异也使不转气与声则何以为乐使其转气与声而可以窥也则乐何以为神有贱工者见夫善为乐者之若无所转而以为果无所转也于是直其气与声而出之戛戛然一往而不复是系腐木湿鼓之音也言文者何以异此汉以前之文未尝无法而未尝有法法寓于无法之中故其为法也密而不可窥唐与近代之文不能无法而能毫厘不失乎法以有法为法故其为法也严而不可犯密则疑于无所谓法严则疑于有法而可窥然而文之必有法出乎自然而不可易者则不容异也且夫不能有法而何以议于无法有人焉见夫汉以前之文疑于无法而以为果无法也于是率然而出之决裂以为体饾饤以为词尽去自古以来开阖首尾经纬错综之法而别为一种臃肿侰涩浮荡之文其气离而不属其声离而不节其意卑其语涩以为秦与汉之文如是也岂不犹腐木湿鼓之音而且诧曰吾之乐合乎神呜呼今之言秦与汉者纷纷是矣知其果秦乎汉乎否也中峯先生之文未尝言秦与汉而能尽其才之所近其守绳墨谨而不肆时出新意于绳墨之余盖其所自得而未尝离乎法其记与序文章家所谓法之甚严者先生尤长先生在翰林三十余年尝有闻于弘治以前诸先辈老儒而潜思以至之故其所为若此然今之为先生之文者盖少其知先生之文而好之者又少矣先生之子思近将刻集以传而请序于予思近岂亦以为世之言秦与汉者未必能知先生之文而予之愚陋稍知之也晋江王道思平凉赵景仁其文在一时文人中最有法皆先生丙戌为考官时所取士思近试以先生之文与吾言质之其必有合乎否也  

禺山文序【`任瀚`】  

张愈光声华藉藉在海内四十年今老矣犹穷竒极诡傲睨一世其言六籍已后无文章檀弓柏梁之间惜时代晩穆尔于乎壮哉吾观其道在空同箕山志在湘漯其忧患离罪衰白而近于死其事在江夏然犹其所述称多闳烈旷远不为怨愤凄惋之辞而能使吾读之如据松梧临万壑听哀瀑奔澑虎豹■〈犭员〉狖百怪之音冷然也将韩愈所谓鸣乎其善鸣者与人言宋不唐唐不汉汉不春秋战国犹之江河之不可挽而之山也伤时代尔尔乃吾见愈光呻其文辞不问其人岂暇信其生乎东西京之后也文章无古今安有时代孔子孟轲衰周老儒生也不闻其所为文降于夏商而顾出伊尹仲虺伯夷柳下惠诸君子之上此何以明焉其人圣则其文为经其人贤则其文为史不贤且圣则其文野凡古之落莫而不显于今与今之勤苦而不传于后者皆野人语耳安罪时代哉吾观愈光为文似程子华诗似李白其学古而进于圣贤即吾不知其所似其不为野人焉勤劳而不传于后也必矣何日归昆明见新都太史为我吊其穷而以吾言问之  

唐伯虎集序【`袁袠`】  

唐伯虎集二卷乐府诗总三十二首赋二首杂文一十五首内金粉福地赋阙不传唐伯虎者名寅初字伯虎后乃更字子畏呉人也少有隽才性豪宕不羁家贫不问产业好古文辞与京兆祝公允明博士徐公祯卿内翰文公征明相友善而尤工四六藻思丽逸翩翩有竒气然行实放旷人未之竒也尝上书呉文定公寛览书曰呉安得有此人邪颇为延誉公卿间而提学御史方志恶其不检将黜之比试大学士梁公储读其文惊叹以为异材遂荐第一由是声称藉甚会试礼部众拟伯虎复当首选伯虎亦自负江阴徐经者通贿考官程公敏政家人得其节目以示伯虎且倩代草文字事露逮锦衣卫狱掠问亡状先是梁公奉使外夷伯虎尝持束帛乞程公文送之竟以此论发为吏耻不就免归文征明以书慰之伯虎答书自明文多载集中乃后益自放废纵酒落魄所著述多不经造语殊俚浅人或规之伯虎曰夫太上立德其次立功其次立言寅遭青蝇之口而蒙白璧之玷为世所弃虽有颜冉之行终无以取信于人而夔龙之业亦何以自致徒欲垂空言传不朽吾恐子云剧秦蔡邕附卓李白永王之累子厚叔文之讥徒资嗤辱而已且人生贵适志何用刿心镂骨以空言自苦乎宸濠之谋逆欲招致四方材名之士乃遣人以厚币招伯虎坚辞不可至则阴知将有淮南之谋遂佯狂以酒自污宸濠曰唐生妄庸人耳乃放归得免于难过富春渚想子陵之风慷慨悲歌徘徊者久之筑室桃花坞中读书灌园家无担石而客长满座风流文采掩映江左外若奢汰而中慕沉玄勤究内典旁精绘事袠童时尝获侍高论接杯酒之欢哲人已逺九原不作抚诵遗文慨仰遐烈爰加搜摭庶存梗槩云尔  

## 文章辨体彚选卷三百九

（明）贺复征 编  

○序二十九  

陈子昻集序【`明刘鳯`】  

夫诗发于性情者也作者孰不由斯三代之诗发乎情止乎礼义故着以为经汉以来专以质胜犹古之遗风也黄初而降以接晋之正始其文浸开下及六代而靡丽极矣盖其志溺故其气卑其情荒故其声散以是而求古之淳质其可得乎逮唐氏创宇声气混一始复振发然稍就声律谐合体变遂为近体而与古画境矣子昻出于麟德以后浸液以华敷沉蓄以雄思约裁以精蔚镕范以清致郁抗以夷淡驱驭以杰朗畧采艶而务气格薄形貌而专兴寄下启开元天宝之盛而唐之律遂雄百代而长千古矣谓非陈氏一变之力乎夫讽咏之初不能直致情郁于中惋以舒冩故节奏兴焉古者散而不廹优柔而可想后之作者求之益以纎密则声病拘忌由此而滋遂转而为律律之变也又与时而迁故今之言律独宗唐氏之盛子昻诗传已久顾其文多逸大中丞南岷王公授子一编曰子昻吾蜀产也不及吾传之吾有不释焉以贻子按子昻射洪人少以赀自雄刚槩有竒气初入都人未之竒已而名一日沸长安中为文激昻善条列利害陈当世之务不徒溺俳偶为若止营原陵及慰抚十姓皆匡益规诲济时之畧谠正之气时见乎辞乃为诗所掩中丞公所以出而传之恐人遂将遗子昻磊落大节与所论著不几于失士哉且其所遭多感愤不平才足以有为而抑不得逞志行芳洁而乃周旋诸武间禁劝禆佐非无尺寸而所效又非其所故其为诗益叹嘅反复有遗意矣余既已为校正又为序其致如此  

何大复集序【`王世贞`】  

敬皇帝朝化休而融昌异时诸先生业文章显甚重矣学士大夫固欣然称说耳相慕也而独北地李子以非心所好谢去之亡何而又有信阳何子者何子虽稍晩出其才质敏秀瑰丽各以长相当然而李子得何子为益雄也鄙人之言何知仁义向利则德是二君子抉草莽倡微言非有父兄师友之素而夺天下已向之利而自为德于乎难哉去其始可一甲子而诗亡举大歴下者文亡举东京下者即谁力也然二君子之徒不能长縁其师所繇得毛举论难之语以好为胜而他工易者恶津筏者往往左袒何子而龁李子则又似非何子意也夫百羽集于词林而二子雄飞或撇捩逆羊角而横举或顺飙而肆翔其九万里同也李源风何源雅风故长变以明志耳且夫覩其沉深莽宕激昻鼓壮喑呜澘凄忽正而竒正若岳厉竒若海■〈风贝〉则李子哉是固少孙要之其縁情即象触物比类靡所不遂璧坐玑驰文霞沦漪绪飙揺曵春华徐发骤而如浅复而弥深疑无能踰何子而上者何子为文刻工左史韩非刘向家言大抵于诗雁行云而关中康氏乔氏其乡人樊孟氏则盛惜何子志业屈于年未竟世之谈说经纶抵掌事绩者其敖何子以不及如耶令何子不死而称为名公卿已耳所以削涤卑琐振颓习扶昌运开中兴者何物也于经纶孰多于是何子之甥袁灿来谓王生若为何子叙其遗言王生曰何子彬彬大家也易言之有亲则可久李子得助而久何子之功李子伟矣夫二子之功天下则伟矣夫  

宗子相集序【`王世贞`】  

呜呼此广陵宗臣子相之诗若文武昌吴国伦传之而呉郡王世贞为之序曰昔在建安二曹龙奋公干角立爰至潘陆衍藻太冲修质沈宋丽尔必简岳岳李杜并驱龙标脱衔古之豪杰于辞者往往志有所相合而不相下气有所不相入而相为用则岂尽人力哉盖亦有造物微旨矣日余与李攀龙于鳞燕中游也子相实挟呉生暨天目徐生来子相才高而气雄自喜甚尝从呉生一再论诗不胜覆酒盂啮之裂归而淫思竟日夕至喀喀呕血也当其所极意神与才傅天窍自发叩之泠然中五声而诵之爽然风露袭于腋而投于咽然当其所极意而尤不已则理不必天地有而语不必千古道者亦间离得之夫以于鳞之才然不敢尽斥矩矱而创其好即何论世贞哉子相独时时不屑也曰宁瑕无碔又曰■〈垔攵〉良在御精镠在篚可以啮决而废千里予则无以难子相也诸善子相者谓子相超津筏而上之少年间是非子相者谓子相欲踰津而弃其筏然雅非子相指也充吾结撰之思际吾才之界以与物境会境合则吾收其全瑜不合则吾姑取其瑜而任瑕字不得累句句不得累篇吾时持上驷以次驰天下之中下者有一不胜而无再不胜如是耳今其篇章具在即使公干太冲必简龙标小自贬损而附于诸贤之骥子相甘之哉子相于文笔尤竒第其力足以破冗腐成一家言奋今之耳观者而大趣乃在北地李先生以子相之诗足无憾于法乃往往屈法而伸其才其文足尽于才乃往往屈才而就法而又不假年以没悲夫悲夫然具是不朽矣世之立功名尚通显者日讥薄文士无毛髪之用子相独不然为考功郎有声以不能附会非久出参闽藩属有岛冦事袵席吏民调兵食规摹为一方冠既又佐其臬为儒生师帅比死家祀而人哭之则子相居恒不怿谓麒麟鳯皇宁能并鸡犬用乎不得之不能为圣世吾厌吾鸡犬行去矣于鳞大赏之为诗曰一为麟鳯言三叹加飱食其曹偶持论若此  

俞仲蔚集序【`王世贞`】  

吾所与布衣游者三人俞允文仲蔚谢榛茂秦卢柟次楩谢卢故河北人任侠往来燕赵间燕赵书生习称之而仲蔚好里居又善病病辄不出应客家人数米而炊旦夕不办治饭即且治糜耳终不复能有所干谒凡仲蔚所为行桑枢瓮牖咀藜裋褐不厌死而已而其自托古文辞特甚吴中少年习闻其乡有名者则日益事相贵椎窃不休饰嫫母扬其直而售之乃仲蔚弗顾也谓余曰而来前而为黄初之际乎哉盖洋洋如也即不遂方轨而执鞭者忻然矣仲蔚又稍厌唐以后书虽不能尽屏搜猎一二计以共埽除之役非素所仿慕也以故益日与诸少年倍仲蔚之文与声不能走阛阓而南北虽然海内更二三君子亡鄙余者与仲蔚恒驩足老也即不可而使仲蔚卒弃其故而臣诸少年婆娑漫淫白首途逺岂其能遂重洛阳纸而以是斁哉然又胡竟寥寥乎仲蔚也五父人椟寿梦之鼎者斋而后出视客客曰嘻主岂敖余于无鼎哉黙其欵聚金而液之以意加新焉出鬻而贾者绳集也过五父睨而弗视曰乌用是文闇曶而冺冺者此非其体贵贱殊也则所由辨难矣仲蔚投余集十卷不佞得寓目焉更之为四卷赋及诗杂文若干篇夫赋余不知其所自也其楚人哉五言古志而沈深潘陆之翘楚欤知其母齐梁靡也七言古之丽以则也五言律之思也长篇之庄也五七言之悠然而隽也文之为赞也铭也尺牍也七子所戄然而辟易也夫  

杨忠愍公集序【`汪道昆`】  

嘉靖中大将军仇鸾主市议几误国杨忠愍力言其谬不可鸾间入贬临洮无何族鸾召还忠愍忠愍则又极言大学士严嵩不法状嵩主吏议傅上刑会县官欲论他囚忠愍不免其后七年而嵩败嵩子世蕃伏诛今上奉先帝遗诏恤诸直臣首忠愍先帝操下廪廪其明日月其威雷霆两疏较若丹书闻者可立辨已一不入则贬再不入则施之何急也诸先后言事者率皆骨鲠之臣要以得罪状而务尽言宜莫如忠愍当忠愍抗疏岂不当先帝心无亦视将相若股肱将藉之以奉社稷投鼠犹然忌器况社稷乎衣不敝不新成股肱谓何耳故宁失药石无宁失股肱彼一时也及庸人上变而鸾族谏者后至而籍嵩家籍第令能言何有加于畴昔卒之一怒而罪无赦则忠愍先入之日更而明雷伏而震其所由来者渐也夫兵莫憯于志无论镆铘忠愍起牧竖间居常不忘沟壑方其讨罪君侧其志不万死岂发哉纵彼反戈中之业已剚刃于其腹然则忠愍所御其殷帝之含光邪后之人言聴而法行则镆铘之属也人谓忠愍以直言死明主未之前闻即二氏殱曾何足以当忠愍夫鸾跋扈嵩父子为邪忧在社稷忠愍以身当社稷身死而社稷无忧得死所矣先帝不舍忠愍而卒用其言死且不朽天王明圣犹将报恩地下忠愍岂虚语哉初忠愍当大辟王元美抵嵩客说嵩会嵩党格客议不行遂甘心忠愍元美从徐子与及诸郎哭忠愍郊外治其丧严氏迹之螫诸哭郊外治丧者于是元美首及难子与亦行乃今诏下九原二大夫递起元美自愧为忠愍状籍其遗书传魏都子与分部汉阳则以籍授孙汉阳传之楚余入楚子与属余序之当二大夫哭忠愍时余在告往余欲为忠愍立传会有诏录先帝故实亡敢侵官元美有良史才状备矣孙汉阳为大宗伯公子余从忠愍元美后皆公门下士云  

副墨自序【`汪道昆`】  

汪道昆曰余先世家大彰徙千秋里里中世受什一余始以逢掖起家幼受业先师喁喁慕古既卒业退以其私发箧徧读藏书即属辞一禀于古昔师弗善也则以告家大夫孺子嘐嘐而务多闻将害正业家大夫敬诺箧中非愽士业悉迁之既对公交车余始舍业而修古比出居县日治程书不遑入为尚书郎属司马有巡功视师之役诸郎斌斌讲业余不能从既而治郡治兵厯十年所其间什九废业谓官先事非与屏居谼中计余年可足吾事会病视去而为方外游将吹律以应咸池仅一吷耳客至请余故业愿得比诸作者悬诸国门嗟乎当世以作者鸣八音备矣剑首曾不足以当里耳即一吷何为以此而希有闻耻也及余奉诏强起自郧闗之夏门客曰闽署郧署递灾公两亡载籍独公之旧草具在夫非祝融氏所留邪古人成一家言必以名山为藏室泰衡当文明之域其斯为祝融氏之墟第载故业藏之亦不朽之事也不佞结发从政斑白犹在行间将窃余力以从古人日不暇给卵而未翼恶取一鸣托鷇音于九皋吾知其无和也已藉令得修故业终余年即未能张乐洞庭郢中宜有和者客姑待之客笑曰所贵于郢中则流啇刻羽是已蒉桴土鼔上世有遗音焉此亦鷇音之微一吷之属也公之发日短矣虽好古之心未化恶能从长待河之清岁不我与岂必钧天广乐而后盈耳哉人亦有言惟山藏疾不佞故多疾且谩藏客将弃其疾而善藏之敢不惟命于是副墨之子则以公起家四岳玄畤在望嵩华参衡乃今有事衡山请书其副以胥后命从之  

苏门集序【`呉国伦`】  

高子业仕为按察使卒于楚其友陈约之尝梓其苏门集以遗楚人后二十年门人亢子益重梓于梁顾在楚者楚人人传之在梁者即荐绅大夫不见多益亢以梓归其家属其家屡匮不能守至为子钱家所藉匿不传者几二十年余再至梁始谋诸陆道函赎之得复传嗟乎子业庻几不朽哉中州谈艺之士率谓子业兴七先生后然自献吉仲黙而下难乎鴈行子业者乃他日子钟称诗而求多于文献吉评文而求多于诗即二说并持而瑕瑜固不相掩矣吾友徐子与乡为汝南太守时盖尝登平台谒唐三贤祠慨然兴嗟曰高常侍与李杜齐名一时之遇也献吉仲黙并策上驷而驰中原高子业虽骖驾第缓辔后至耳且皆中州名产于三贤岂有古今乎业已上记蔡中丞请得增祠三子为六贤从之而卒阴阻于里中人罢子业而入李何为五贤祠云予观李川父所为五贤祠记自中州七先生外犹有不胜其躭躭者而独置子业勿谈嗟乎子业之不遇身后且尔士之相知难矣而又奚责于子钱者流哉道函曰兹集再传子业不必以爼豆重也微子则玄珠沈矣谁可使为象罔得之枯桐既爨当索诸弃灰之衢耳愿序其事以为后征序成则灌甫宗正又为李氏流意焉予将嗣图之矣  

项思尧文集序【`归有光`】  

永嘉项思尧与余遇京师出所为诗文若干卷使余序之思尧怀竒未试而志于古之文其为书可传诵也盖今世之所谓文者难言矣未始为古人之学而茍得一二妄庸人为之巨子争附和之以诋排前人韩文公云李杜文章在光焰万丈长不知羣儿愚那用故谤伤蚍蜉撼大树可笑不自量文章至于宋元诸名家其力足以追数千载之上而与之颉颃而世直以蚍蜉撼之可悲也无乃一二妄庸人为之巨子以倡道之欤思尧之文固无俟于余言顾今之为思尧者尤少余谓文章天地之元气得之者其气直与天地同流虽彼其权足以荣辱毁誉其人而不能以与于吾文章之事而为文章者亦不能自制其荣辱毁誉之权于已两者背戾而不一也久矣故人知之过于吾所自知者不能自得也已知之过于人之所知其为自得也方且追古人于数千载之上太音之声何期于折杨皇华之一笑吾与思尧言自得之道如此思尧果以为然其造于古也必逺矣  

袁文荣公文集序【`王锡爵`】  

我世宗肃皇帝始定大礼和宁天人乃益向意文学之士奉璋祓庙槖笔成辇而称禁近臣者廪廪庻几赓歌揖让之风焉而公交车司马门鳞集待诏不能悉当上指则往窥缘他径资唇吻以入于是柄臣左右之名荐士者天子时自以手书度次取舎稍抑夺其权而我师少傅袁文荣公重矣公初以明经上春官擢第一既及第守翰林二十年而天子知公名日深延入侍帷幄晋参大政皆不卜不谋僴然恨得公晩虽公亦自谓千载一遇也故生平著作于代言应制为多上数有所征问夜分出片纸禁中使中贵人刻烛受公对对成以属其傍侍史封题纪岁月而已乃其出入风议纚纚数千百言自天子左右兰台石室外閟而不传者岂少哉公圽后且数岁而厥嗣中书君葆佩手泽搜采废遗得什一二于四方好事者刻之嗟乎此亦禁鼎一脔尝者可以知味已而锡爵间颇闻世儒之论欲以轧茁轨骳微文怒骂闯然入班扬阮谢之室故高者至不可句而下乃如虫飞蟀鸣方哓哓哆公以为文字至有台阁体而始衰尝试令之述典诰铭鼎彝则如野夫闺妇强衣冠揖让五色无主盖学士家溺其职久矣自锡爵游公门下公所为文章皆肆意冲口对客立就古辞古事如鬼神输运以供佐使而华富温宻卒泽于仁义炳如也身不出长安门螭头余泚所在成霖故无吻颊鸣悲之态非两汉三代之书不观非尔雅方闻之士不友非咸夏钧天之音不聴故无棘塞诡众之辞夫天球缀璐陈列广庭大剑高冠班侍左右然后知鱼目之亡光面墙之至困也公壬戌策士有云古之帝王建鸿徳者必有鸿笔之臣褒颂纪载鸿徳乃彰盖若以自谓云时锡爵忝为公高第弟子服义未深而公已升为列星故于中书君之请序书以畀之非敢曰知文也  

## 文章辨体彚选卷三百十

（明）贺复征 编  

○序三十  

抄小集自序【`明徐渭`】  

山鸡自爱其羽毎临水照影甚至眩溺死弗顾孔雀亦自爱其尾毎栖必先择置尾处人取其尾者挟刃匿丛篁伺其过急断之少迟忽一回视则金翠光色尽殒此岂其靳惜之意专致通于神故人不能夺其所爱而必还之于既去耶此其于麝抉脐蛇剖珠又稍殊异矣余夙学为古文词晩被少保胡公檄作鹿表已乃百辞而百縻往来幕中者五年卒以此无聊变起闺合遂下狱诸所恋悉捐矣而犹购录其余稿于散亡并所尝代公若代人者诗若文为篇者若干盖所谓死且勿顾夺其所爱而还之于既去于孔雀山鸡何异耶昌黎为时宰作贺白龟表词近讇附及谏佛骨则直处地然耳人其可以概视哉故余不掩其所代于公于人者虽然自妄羽之而复自妄尾之安能保人之必羽之而必尾之耶诚如是则吾之购之录之也其不见笑于山鸡孔雀也几希矣  

抄代集小序【`徐渭`】  

古人为文章鲜有代人者盖能文者非显则隐显者贵求之不得况令其代隐者高得之无由亦安能使之代渭于文不幸若马耕耳而处于不显不隐之间故人得而代之在渭亦不能避其代又今制用时义以故业举得官者类不为古文词即有为之者而其所送赠贺启之礼乃百倍于古其势不得不取诸代而代者必士之微而非隐者也故于代可以观人可以考世  

调象庵集序【`汤显祖`】  

万物当气厚材猛之时竒迫怪窘不获急与时会则必溃而有所出遯而有所之常务以快其慉结过当而后止久而徐以平其势然也是故冲孔动楗而有厉风破隘蹈决而有潼河已而其音泠泠其流纡纡气往而旋才距而安亦人情之大致也情致所极可以事道可以忘言而终有所不可忘者存乎诗歌序记词辨之间固圣贤之所不能遗而英雄之所不能晦也东呉邹公彦吉着调象庵集数十卷以余所好急取其诗而讽之已异焉当其兴属而起澒洞合沓勃聿琗璨可使霆发电晱鱼眺鸟澜猝不可得而当也逮其法至而行则复倚俪澹淡切迭稽诣若晴云穆雨坚车良驷逝不可得而厌也文则皆名岳广川之环其前而通人选宾之骈其后彪炳涣汗要于足传而大致有动于余衷者盖公才具高伟于世故亹亹之业开济有余而心目太明神骨太峻于贵倨无所可下于夷伍无所可偕用此率意而酬殆非频频所了葢自是公之进退无恒而天山有筮矣嗟夫有高才而鲜贵仕其与能靖者与折节抵巇非公所习则其郁触喷迸而杂出于诗歌文记之间虽谈世十一谭趣十九而终焉英英沄沄有所不能忘者盖其情也至于今四海人士鲜不引重公者然犹大其才而高其气则当时之岳岳一世何如矣虽然世人为其不可传者而公为其可传者噫而风飞怒而河奔世能阨之于彼而不能不纵之于此然公复自号愚公而谓余曰平生此道恒以酒废病废游废顷更以事佛废此殆不然公文字言酒言病言游言佛者累累而是公之废无乃其所为兴者与声音出乎虚意象生于神固有廹之而不能亲逺之而不能去者闻元成本宁二公当过公所其亦以是谂之尔  

孙鹏初遂初堂集序【`汤显祖`】  

汉儒疏五事以水为貌而属火于言诚不能无慨乎是今夫木之生其所以长润森好恢瑰曲折者大氐水之为也极焉而措之为薪火以传火者木之神明也而言者人之神明言而有以传传以久则神明之所际也虽然顾可以忽貌乎哉人之貌也明暗刚柔成然而具文亦宜然位局有所不可以反置脉理有隧不可以臆属藉其神明有至不至于其貌也无不可望而知焉国初大儒彝鼎之文无所敢论迨夫李献吉何仲黙二公轩然世所谓传者也大致李气刚而色不能无晦何色明而气不能无柔神明之际未有能兼者要其于文也瑰如曲如亦可谓有其貌矣世宜有传者焉间者文士好以神明自擅忽其貌而不修驰趣险仄驱使稗杂以是为可传视其中所谓反置而臆属者尚多有之乱而靡幅尽而寡藴则之以李何其于所谓传者何如也然而世有悦之者焉华容孙公鹏初忧之叹曰李何于斯文为有起衰振溺功王元美七子已开弱宋之路日已流遁长此安极且吾先公四世文林剂量二公为法已久不可以失而公又蚤负才志入读秘籍出视省奏淹于今昔之故隐而益文尝欲总史传聚往畧起唐虞以来至胜国效迁史体为纪传之书而因以櫽括十三经疏义订核收采号曰儒藏嗟夫公盖通愽伟丽之儒矣至其为文封奏志序记读歌咏引绳步尺取衷厥体勃益者势而延豫者情叩切者声而流莅者致赅此五者故幅裕而藴深公之所以为文也盖江汉洞庭为水渊巨足以滋演文貌而鹑首祝融为火雄精足以显发神明然则公之文为必传传而必久李何七子之间有以处公矣  

徐文长文集序【`虞淳熈`】  

元美于鳞文苑之南面王也文无二王则元美独矣余衣青衿揖王李于藩李长鬓而修下王短鬓而丰下体貌无竒异而括囊无遗士所不能包者两人颀伟之徐文长小鋭之汤若士也徐自诡江淹遗汤藻笔意欲包汤汤不应征余牍余亦不应囊空无士而晩乃包瓠肥之袁中郎所谓桓谭者矣往余开龙月玉文之馆中郎与陶周望偕来啖以饵食有杨家果中郎揉梅染饵其章赤白因问当世文章谁为第一陶睨袁匿笑曰将无语长孺徐文长第一耶袁曰如君言岂第二人耶且让元美家钝贼第一耶偶诸生耳属壁衣各骇诧声稍稍出衣外袁起大索此有贼党可急逐之令僵死中原白雪中余始知文长囊有此士奉文长居然南面王矣当是时文苑东坡临御东坡者天西奎宿也自天堕地分身者四一为元美身得其斗背一为若士身得其灿眉一为文长身得其韵之风流命之磨蝎袁郎晩降得其滑稽之口而已借光壁府散炜布寳四子之文章元美得燔豕用胶之法若士得供石作字之法文长得模书双雕并抟之法而中郎得酝酿真乙酒之法取以调剂诸子独推文长文长遂为第一迨评选传真为第一矣无闻而骇诧者矣第烧猪了元和墨潘衡不甘僵死藉令展天屏遮天溷接文长之末光亦十六星之分身也异日颕出于囊有利无钝人各媚其主耳不乃有南北朝乎是余之调剂诸子也奎形似履只履不良于行文行逺者也  

徐文长三集序【`陶望龄`】  

徐渭文长故有三集行者文长集十六卷阙篇十卷藏者樱桃馆集若干卷行者板既弗善而渭没后藏者又寖亡轶予友商景哲及游渭时心许为彚刻之及是叹曰吾曩虽不言然不可心负亡者遂购写而合之属望龄诠次授诸梓序曰明兴经义盛而艺文之学寖衰其好古博物之士出于余力习晩酝薄或未暇究于精微其视古文辞如书者于篆籀虫鸟然略取形似傲然谓能而羣目浅短眩所希见者高相唱引遽以为凌锺跨王罢斥虞栁而不知草隶之变盖久矣夫物相杂曰文文也者至变者也古之为文者各极其才而尽其变故人有一家之业代有一代之制其洼隆可手模而青黄可目辨古不授今今不蹈古要以屡迁而日新常用而不可敝然微迹其绪系又如草隶变矣而篆籀之法具存其间非深于书者莫能辨也今文人之论则恶变而尚同去情而悦貌诎见事裁已衷以茍附古辞夫廹而吐者不择言触而书者不择事择言则吐不诚择事则书不备不备不诚则词成而情事已隐黯然若象人之无情而上鼓之不韵故弘正嘉隆之间作者林立古学烂焉修明而所谓一家之言一代之制盖有其人焉而亦鲜矣夫文有常新之用有必敝之术接而不胜迁者情也多而不胜易者事也虚而不胜出者才也饶而不胜取者学也叩虚给饶以抒至迁纪至易故一日之间而供吾文者新新而不可胜用夫安得而穷之吾见有文左国而诗初唐者矣已则人厌之而思去之方其自喜为新竒之时而识者已笑其陋此必敝之术也文长老于庠阨于狱一著名于幕府其为诗若文往往深于法而畧于貌文类宋唐诗杂入于唐中晩自负甚高于世所称主文柄者不能俯出游其间而时方高谈秦汉盛唐其体格弗合也居又僻在越以故知之者少然其文实有矩尺诗尤深奥古之穷士如卢仝孟郊梅尧臣陈师道之徒所为或未能逺过也其书既侈刻者文取五诗取八如文长者于当代不知何如而谓之文长一家之文信矣故仍其始名曰文长三集  

曽太史集序【`袁宏道`】  

尝怪退之论文其观于人也笑之则以为喜誉之则以为病夫文道之貌也唯恐不式奚取人之嬉笑呵怒以为快及读公所著毛颕传无甚僻者当时以为讥戏不近人情虽至相习如张文昌辈犹有遗訾其叹服以为絶竒不可及者独栁栁州及李肇耳夫人情誉因而恶创其所习观曹然好之耳目稍易惊诧顿作安在誉之不为病也余才力不逮古人而妄意述作一时诸君子所脍炙者谬以为非遂欲去同取独世争笑之而退如曽太史独以为近古过相印许余与退如非素昵也岂别有气味耶余之称与毁不足道而使退如有誉无盐之癖世之笑之当有甚于余者也退如诗清新微婉不以儁伤其气不以法挠其才而余诗多刻露之病其为文高古秀逸力追作者馆阁之体主严退如则为刁斗为楼阁叙记之作主放退如则为江海为云烟余文信腕直寄而已以余诗文视退如百未当一而退如过引若以为同调者此其气味必有合也昔人谓茶与墨有三反而徳实同余与退如所同者真而已其为诗异甘苦其直写性情则一其为文异雅朴其不为浮词滥语则一此余与退如之气类也退如善名理一时同志如雷何思苏潜夫函盖合而水乳契是其中有真臭味非文字相也虽然此犹龙氏所称下士闻而笑者其于文一机轴也昔有禅人为老衲所姗笑羞涩不能出一语次日请益老衲曰汝见登场傀儡乎曰见曰汝不及也禅者悚然问故曰渠爱人笑汝畏人笑耳此语与退之互相发退如欲见性命于文章乎抑即文章见性命也俱当于笑中求之  

潇碧堂叙【`雷思霈`】  

六经之外别有世界者蒙庄似易荀卿似书与礼左丘明似春秋屈原离骚似风雅皆楚人也古之人能于六经之外崛起而自为文章今乃求两汉盛唐于一字半句之间何其陋也而道学先生更自酸腐见独剏神情之句即推而逺之曰文士家语见根极理道之谭輙三让而避之曰异端家语于乎何其小视六经耶真者精诚之至不精不诚不能动人强笑者不欢强合者不亲夫惟有真人而后有真言真者识地絶高才情既富言人之所欲言言人之所不能言言人之所不敢言言人所欲言有心中了了而举似不得者其笔之妙与舌之妙令人豁目解颐鼔舞而不能已言人所不能言虽千古未决之公案与其不可摹之境难写之情片言释之如风雨数千言不竭如江河言人所不敢言则世所几平忽作神圣世所神圣忽作几平理不必古所恒有语不必人所经道后世而有知其解者人证我也后世而有无知其解者吾证我也石公诗云莫把古人来比我同床各梦不相干能作如是语故能作如是诗与文如山之有云水之有波草木之有华种种色色千变万态未始有极而莫知其所以然但任吾真率而已昔人见先辈质其文曰两汉也复质其诗曰盛唐也夫两汉之文而已非我之文也盛唐之诗而已非我之诗也石公之文石公之自为文也明文也石公之诗石公之自为诗也明诗也设有一人焉称之曰子真两汉子真盛唐其人色喜又复有一人焉称之曰子文一代之文也子诗一代之诗也直超汉唐而上之矣其人更喜万倍由此观之不能自成一家言而藉古人以文其短是强笑强合之类也使其必古之人而后可则号为一代作者遂掩前良何以其喜更倍也石公胸中无尘土气慷慨大畧以玩世涉世以出世经世姱节高标超然物外而泾渭分明当机沉定有香山眉山之风诸所著作或古人所有石公不必有或古人所无石公不必无出入两君子之间而要以性命之学证大智慧具大辩才鹅王之测水乳罔象之探玄珠则石公独知之契恐古人不多及也石公楚人也今所刻有潇碧堂集若干卷倘所谓蒙庄屈宋之外又别立世界者耶  

苎萝山藁序【`王思任`】  

曩孝立名噪越中予不得其面门人沈逸少数为予言是文长之后一人庻几晤言在泄云飞水之间也不意孝立被白玉楼夺去今年其长公亢侯出遗藁见示叙之以仲醇复申之以道之而孝立之须眉具有生色天寒云甚煨芋酌鲁竟读其所为藳者则何其纵横佚宕奥衍冲邃之多也世无仙才不得不逃之于鬼世多庸才不得不托之于圣孝立骨有九还之采腹如五色之丝咏古题今考文征事悉根于气识之玄正盖飘飘乎其欲仙而洞洞乎其将圣也试以向伧父劣生果能凌驾一篇而缩归一语否使孝立再得俛首十年老其雄魄于纯鸡伏雉之后则臣弇奴厯媵嫁眉山俱未可知而惜乎天欲秘之徒使黄泉绣碧已也是藳也以苎萝山得名苎萝山岂独出佳人哉  

歇庵集序【`黄汝亨`】  

夫人具天地之心虚而已虚跃而为灵灵通而为道道演而为经经散而为文而诗赋传记序述之篇溢矣故文者道之器而虚灵者才之钥也文不明道不发乎虚灵之源即镌金石烂云霞垂不朽之业声施后世亦才子之文耳矣然而风气所帜擅才斯霸波流所扇徧理而王故才矜其道者秦汉之文也理掩其才者宋文也我明之有北地信阳厯下琅琊辈也负秦汉之鼎而霸焉者也其有金华天台毘陵晋江辈也握宋之符而王焉者也大雅哉约竒淫而振靡芜其孰能轶之虽然虚灵之妙至道之旨其合离离合吾不得而定也三代而后其人实难吾于汉得董子焉唐得韩子焉宋得欧阳子苏子焉吾明得阳明王子焉之数子者吾不谓其吐即经咏即雅然而董之醇韩之刚欧阳之逸苏子之通而阳明之悟于道皆殆庶而出入于虚与灵无滑也自阳明子没文士辈出近亦有坛壝秦汉人而爼豆宋人者然才为才矜理为理掩二者皆讥乃今得之周望陶子矣陶子于文有史汉有骚雅而长于序记其谭道证性畧物综事炯如也于诗为陶为栁间为长吉而品置泉石啸吟云烟超如也其才不敢谓出秦汉诸文人上而取理出新不为宋人之掩学阳明子而不为辨说得禅之深而一秉铎于孔氏无迹践形摹而虚灵之所契追琢成文游戏成解结撰成法笃古而耦时卓乎为陶子之文行千载无疑也陶子凈寂如处女清瘦如山泽臞而灵活之机流露眉宇栖岩十七簪笏十三模楷人伦而不为标经纬当世而宻其绪临殁无散物亦无竒特启手足而翛然已矣嗟乎此所以为陶子也所以为陶子之文也  

## 文章辨体彚选卷三百十一

（明）贺复征 编  

○序三十一【`奏议类`】  

谏垣存藳序【`宋韩琦`】  

夫善谏者无讽也无显也主于理胜而已矣故主于讽者必优柔微婉广引譬喻冀吾说之可行而不知事不明辨则忽而不聴也主于显者必暴杨激讦恐以危亡谓吾言之能动而不知论或过当则怒而不信也夫欲说而必聴言而必信茍不以理胜之为主难矣哉琦景佑中任三司度支判官以族贫求外补得舒州将行而上以谏官缺擢授古司谏而留之窃惟言责之重非面折廷诤之难盖知体得宜为难夫得通明端朴高识博学之士则动必中理日益君聴而使愚不肖者冐而处之固不胜其任矣遂两上章辞不报乃喟然自谓曰上之知汝任汝之意厚矣汝之所言当顾体酌宜主于理胜而以至诚将之兹所以报陛下知而任之之意若知时之不可行而徒为高论以卖直取名汝罪不容诛矣在职越三载凡明得失正纲纪辨忠良击权幸时人所不敢言必昧死论列之上寛而可其奏者十八九卒免重戮进登掖垣实前自为诫之力也其所存藳欲敛而焚之以效古人谨宻之义然念诗书所载从諌而圣君之徳也衮阙而补臣之忠也前代谏诤之臣嘉言谠议布在方策使览之者知人主从善之美致治之原若皆削而燔之则后世何法焉于是存而录之离为上中下三卷命曰谏垣存藳以藏于家窃志夫上之聪仁大度自三代汉唐以来虚怀纳谏甚盛徳之主皆所不及复俾子孙传而阅之知直道之无咎忠教之有迹云时庆厯二年三月十五日秦亭西斋序  

田表圣奏议序【`苏轼`】  

故谏议大夫赠司徒田公表圣奏议十篇呜呼田公古之遗直也其尽言不讳葢自敌以下受之有不能堪者而况于人主乎吾是以知二宗之圣也自太平兴国以来至于咸平可谓天下大治千载一时矣而田公之言常若有不测之忧近在朝夕者何哉古之君子必忧治世而危明主明主有絶人之资而治世无可畏之防夫有絶人之资必轻其臣无可畏之防必易其民此君子之所甚惧也方汉文时刑措不用兵革不试而贾谊之言曰天下有可长太息者有可流涕者有可痛哭者后世不以是少汉文亦不以是甚贾谊由此观之君子之遇治世而事明主法当如是也谊虽不遇而其所言畧已施行不幸早世功烈不着于时然谊常建言使诸侯王子孙各以次受分地文帝未及用厯孝景至武帝而主父偃举行之汉室以安今公之言十未用五六也安知来世不有若偃者举而行之欤愿广其书于世必有与公合者此亦忠臣孝子之志也  

范贯之奏议集序【`曽巩`】  

尚书户部郎中直龙图阁范公贯之之奏议凡若干篇其子世京集为十卷而属余序之盖自至和以后十余年间公尝以言事任职自天子大臣至于羣下自掖庭至于四方幽隐一有得失善恶闗于政理公无不极意反复为上力言或矫拂情欲或切劘计虑或辨别忠佞而处其进退章有一再或至于十余上事有阴争独陈或悉引谏官御史合议肆言仁宗尝虚心采纳为之变命令更废举近或立从逺或越月逾时或至于其后卒皆聴用盖当是时仁宗在位岁久熟于人事之情伪与群臣之能否方以仁厚清静休养元元至于是非予夺则一归之公议而不自用也其所引拔以言为职者如公皆一时之选而公与同时之士亦皆乐得其言不曲从茍止故天下之情因得毕闻于上而事之害理者常不果行至于竒衺恣睢有为之者亦輙败悔故当此之时常委事七八大臣而朝政无大缺失羣公奉法遵职海内乂安夫因人而不自用者天也仁宗之所以其仁如天至于享国四十余年能承太平之业者繇是而已后世得公之遗文而论其世见其上下之际相成如此必将低回感慕有不可及之叹然后知其时之难得则公言之不没岂独见其志所以明先帝之盛徳于无穷也公为人温良慈恕其从政寛易爱人及在朝廷危言正色人有所不能及也凡同时与公有言责者后多至大官而公独早卒公讳斯道其世次州里厯官行事有今资政殿学士赵公忭为公之墓铭云  

宗忠简公奏疏序【`明方孝孺`】  

国之废兴存亡葢天也而有人事焉由其已然之迹而观之人谋之从违事机之得失皆如一定而不可易者人力若奚所用自其未成之始而论之成败祸福之机待人而发岂皆出于天命哉故善为天下者尽人事以回天道不善者委天命以怠人事田单齐之壮士用一邑疮残之民复七十余城于不数月之间诸葛孔明以王者之佐驱全蜀之众欲取中原之尺寸终其身而不能遂非特天命也人事之难易固不同也率赤子以救父兄疾呼而可集说途之人使拯其邻于难虽善其辞令有所不从贤者能勉人以其所乐为不能强人以所难勉单之用齐人人皆有亡国丧家之愤而自为战故其成功也易孔明之时人知有曹氏不知汉徳久矣孔明徒欲以忠义激之安能必其从已乎宋败于金而不复能中兴人以为天命而不知人事失其机故也张浚赵鼎可谓天下之贤相而韩世忠岳飞刘锜之徒亦一时之将材高宗虽庸懦岂遽出法章下哉然而沮挠而不足成事者以其初不用宗忠简公之言耳徽钦之亡在乎兵不足战而忠简公既入都城百万之兵立具争欲为之致死忠简之贤固足以得众而斯民戴宋之心亦安可诬哉当是时也正田单复齐之机而忠简公孔明之流亚也使高宗能用其策公少延数岁未死则覆没之地可汛扫而平黠帅悍将可缚而献诸太庙岂有蹙国事雠之辱哉失此不聴至于窜伏东南而欲图之则民心之忘宋亦已逺矣是以终不能有所成非特秦桧汤思退之罪也人无勇怯惟其所用乗其方鋭而用之中人皆可为壮夫及其气衰志慑虽乌获亦投劔而却顾公之拳拳欲高宗都汴者欲用天下之鋭气以复雠雪耻而高宗信小人畏避之谋弃不复聴而公亦死矣此岂天命使然耶实人为之不尽也公殁今三百余年而请髙宗还汴之疏二十有四不尽载于史氏其九世诸孙浚录藏于家而属予序之公忠义着于后世不待疏而后见疏之所著不待言而后明然世皆知宋之不复振由于秦桧之相而不知始于不用公之言余是以具论之使知疏之不从实宋室之所由分也  

余肃敏公奏议序【`杨廷和`】  

肃敏公之卒于是三十又三年矣其嗣孙南京锦衣指挥承恩取其奏议彚次成帙以类相从分编六卷若廵抚若本兵若总督各三卷并附录凡百二十八篇诸孙翰林编修承勋又为之正伪谬亟以请于工部尚书李公士修刻梓以传尚书盖公从子壻也公为一代名臣正不絶俗亷不近名其功业在朝廷惠泽在天下者夫人皆知之至其规画之周详奏请之委曲非观之奏议则或者未必一一悉其本末今去公既久而奏议始行于世固有待于后之贤子孙也初公之卒其子锦衣指挥宜具公事行属予为状以请铭于太史公其所述不能十之三四时予方从事史局得摘公前后奏牍及往日所闻于公者书之丘文庄公见之谓是足以尽公之槩予意犹以为未足今取奏议读之果然公尝语人曰人臣事君当随事尽力凡有建树即近且小亦须为百年之计又曰大臣谋国遇有大利害当以身任之慎勿养交市恩为远怨自全之地其城延绥时怨谤纷如公不恤执之不易卒以成功人至于今利之且颂公之徳不衰因言以求其志因奏以考其绩盖无一不相酬者信乎公之为一代名臣也予生也晩于公无能为役而公最爱予往年丁家艰归取藏书遗乡人之职文字者公以大明律诸司职掌畀予曰此可为异日之用公知我深矣独愧老且无成无以为公报耳虞雍公尝以乡里前辈文献无传为生之责予在阁中欲修范景仁张徳逺二公疏议录之以传而未及公固二公之流也斯集之传予得而序之亦可以有辞乡人矣  

## 文章辨体彚选卷三百十二

（明）贺复征 编  

○序三十二【`政类`】  

平赋书序【`唐李翱`】  

孔子曰道千乘之国敬事而信节用而爱人使民以时孟子曰欲轻之于尧舜之道大貉小貉也欲重之于尧舜之道大桀小桀也是以什一之道公私皆足人既富然后可以服敎化反淳朴古之圣贤未有不善于为政理人而能光于后代者也故善政者莫大于理人理人者莫大于既富之又敎之凡人之情莫不欲富足而恶贫穷四人之苦者莫甚于农人麦粟布帛农人之所生也岁大丰农人犹不能足衣食如有水旱之灾则农人先受其害有若曰百姓不足君孰与足夫如是百姓之视其长上如仇雠安既不得享其利危又安肯尽其力自古之所以危亡未有不繇此者也人皆知重敛之可以得财而不知轻敛之得财愈多何也重敛则人贫人贫则流者不归而天下之人不来繇是土地虽大有荒而不耕虽耕之而地力有所遗人日益困财日益匮是谓弃天之时遗地之利竭人之财如此者虽欲为社稷之臣建不朽之功诛暴逆而威四夷徒有其心岂可得耶故轻敛则人乐其生乐其生则居者不流而流者日来居者不流流者日来则土地无荒桑柘日繁尽力耕之地无余利人日益富兵日益强四邻之人归之如父母虽欲驱而去之其可得耶是以与之安而居则富而可敎与之危而守则人皆自固孟轲所谓率其子弟攻其父母自有生人以来未有能济者也呜呼仁义之道章章然如大道焉人莫不知之然皆不能行何也见之有所未尽而人有嗜欲以害之其自任太多而任人太寡是以有土地者无代无之虽莫不知之然而未有一人能行之而功及于后代者繇此道也秦灭古法隳井田而夏殷周之道废相承滋久不可卒复翱是以取可行于当时者为平赋书而什一之法存焉庶几乎有能行之者云尔  

兵序【`杜佑`】  

三皇无为天下以治五帝行敎兵由是兴所谓大刑用甲兵而陈诸原野于是有涿鹿之战阪泉之师若制得其宜则治安失其宜则乱危商周以前封建五等兵徧海内强弱相并秦氏削平罢侯置守厯代因袭委政郡县缅寻制度可采唯有汉氏足征重兵悉在京师四边但设亭障又移天下豪族辏居三辅邑陵以为强干弱枝之势也或有四夷侵轶则从中令将发五营骑士六郡良家二师楼船伏波下濑咸因事立称毕事则省虽卫霍之勲髙绩重身奉朝请兵皆散归斯诚得其宜也其后若王纲解纽正权外移藩翰既从众力自盛问鼎轻重无代无之如东汉之董卓袁绍晋之王敦桓玄宋谢晦刘义宣齐陈显逹王敬则梁侯景陈华皎后魏尒朱荣髙欢之类是矣斯诚失其宜也国朝李靖平突厥李绩灭髙丽侯君集覆髙昌苏定方夷百济李敬玄王孝杰娄师徳刘审礼皆是卿相率兵御戎戎平师还并无久镇其在边境惟明烽燧审斥堠立障塞备不虞而已实安边之良算为国家之永图玄宗御极承平岁久天下乂安财殷力盛开元二十年以后邀功之将务恢封畧以甘上心将欲荡灭奚契丹剪除蛮吐蕃丧师者失万而言一胜敌者获一而言万宠锡云极骄矜遂增哥舒翰统西方二师安禄山统南北三师践更之卒俱授官名郡县之积罄为禄秩于是骁将锐卒善马精金空于京师萃于二统边陲势强既如此朝廷势弱又如彼奸人乘便乐祸觊觎胁之以害诱之以利禄山称兵内侮未必素蓄凶谋是故地逼则势疑力侔则乱起事理不得不然也昔汉祖分裂土地封建王侯吴芮独卑弱而忠韩彭则强大而悖贾谊覩七国之盛献书云治天下者令海内之势如身之使臂臂之使指莫不制从若惮而不能改作末大本小终为祸乱文景因循莫革遂致诛错之名向使制置得其宜则诸侯孰不信顺奸谋邪计销于胸懐岂复有干纪作乱之事乎语曰朝为伊周夕成桀跖形势驱之一至于此矣又兵法曰将者人之司令国家安危之主用当先之以中和后之以材器或未驯其性茍求其用授以铦刃委之专宰利权一去物情随之噬脐之喻不其然矣夫戎事有国之大者自昔智能之士皆立言作训其胜也或验之风乌七曜或参以阴阳日辰其敎阵也或目以天地五行或变为龙蛇鸟兽人之聪颖方列轩冕知吉凶冠婚之礼习庆吊俯仰之容稍或非精则乖常度故仲尼入庙每事皆问是必不免有所失也矧其万千介夫出自闾井若使心存进退之令耳聴金鼓之声手候击刺之宜足趋鹅鹳之势随地形而变阵颷驰电发之疾因我便而乗敌胜负顷刻之间事繁目多应机循古得不令众心系名数而无暇安能奋勇锐而争利哉以愚管窥徒有其说只恐虽敎亦难必成然其训士也但使闻鼓而进闻金而止坐作举措左旋右抽识旗帜指麾习器械利便斯可矣其抚士也有吮痈之恩投醪之均挟纩之感行令之必赏罚之当斯可矣此乃用无弱卒战无坚敌而况以直伐曲以顺讨逆者乎若以风乌可征则谢艾枭鸣牙旗而克麻秋宋武麾折沈水而破卢循若以日辰可凭则邓禹因癸亥克捷后魏乗甲子胜敌略举一二不其证欤以昔贤难其道神其事令众心之莫测俾指顾之皆从语有之曰天时不如地利地利不如人和诚谓得兵术之要也以为孙武所著十三篇旨极斯道故知往昔行师制胜诚当皆精其理今辄捃摭与孙武书之义相协并颇相类者纂之庶披卷足见成败在斯矣  

庆厯兵录序【`宋宋祁`】  

世之言兵者本之轩辕时书缺有间矣夏啇以来乃能言之缘井田作乗车即乡为军因田为搜周法则然外制郡国内强京师兵非虎符不得发汉法则然开府籍军混兵于农使士皆土著有格死无叛上唐法则然然晩周力分诸侯其弊弱者常分暴者常并故公国相轧而亡汉衰权假强臣其弊势侔则疑力寡则随故僭邦鼎峙而立唐季乱生置帅其弊乐故羣不逞糜溃而争由是观之始未尝不善而后稍陵迟也宋兴刬五姓余乱一天下之权僭藩纳地梗帅婴法经武制众罔不精明凡军有四一曰禁兵殿前马步三司隶焉卒之锐而票者充之或挽强或蹋张或戈船突骑或投石击刺故处则卫镇出则更戌二曰厢兵诸州隶焉卒之力而悍者募之天下已定不甚持兵唯边蛮夷者时时与禁兵参屯故专于服劳间亦戌更三曰役兵羣有司隶焉人之游而惰者入之若牧置若漕挽若管库若工技业一事专故处而无更凡军有额居有营有常廪有横赐四曰民兵农之健而才者籍之视乡县大小而为之数有部曲无营壁阙者辄补岁一阅焉北军兴不得擅行此国家制军大抵如此然兵无常帅帅无常镇权不外假力不它分此其所以维万方憺四夷鼓行无前而对天下者也庆厯五年今参预贰卿济阳丁公以壮猷宿望进使枢省惟是本兵柄按军志无不在焉而丛分几阁非甚有纪今乃搜次首末钩考纎微掇其攻守战者为禁兵民兵兵录五篇合羣曹所分擿诸条所隠彚而聨之部分班如也离而并之区处戢如也弥众而易见愈详而不繁虽五符猥并边琐曲折岁列废置月比耗登披文指要坐帷而判盖简稽之决要搜乗之总凡录成乃上于官且俾序作者之意谨按军篇之首公各述所由前创后因圣继神承既有第矣近卫别录示有尊也余军弗载略所缓也文约事明成一王法维公练达多闻以忠力自结于上处机宥不周岁擢贰铉台曝诚明翊权纲有徳有言天子之宝臣欤  

华戎鲁卫信录总序【`苏颂`】  

臣切惟念国家奄字四海方制万区九夷八蛮罔不率俾凡为獯猃早以面内章圣皇帝因其丧师请和许通信好岁时问遗寖以训偹陛下钦若成宪羁縻要荒乃命儒臣讨论故事将欲垂于方册副在有司其所以虑远防微纡意及此者皆以偃兵息民故也顾臣愚陋不足以奉承明诏黾勉期月粗见纲领诠次类例皆禀圣谟前诏断自通好以来以迄乎今将明作书之由故以叙事冠于篇首厥初讲和始于继忠书奏国主乞盟之请赐以谕旨由是行成故次之以书诏既许其通好乃有载书以着信故次之以誓书昔之和戎则有金絮衣缯之赂我朝岁致银绢以资其费故次之以岁币恩意既通又有好货以将之故次之以国信信好不可单往必有言词以文之故次之以国书异国之情非行人莫达故次之以奉使之别则有接送馆伴所经城邑邮亭次舍山川有险易道途有回远若非形于缋事则方向莫得而辨也故作驿程地图前后遣到名氏非一职秩不同南北羣臣交相礼接年月次序散而不齐既为信书不可无纪故作名衔年表夫如是而使事尽矣通好肇于戎人我从而聴之凡问遗之事皆列北信北书于前朝廷所遗乃报礼也故载之于后所以着其所从来也凡使者之至在道则有邮馆宣劳之仪入朝则有见辞宴赐之式礼意疏数并有节文故次之以仪式又次之以赐予彼待王人亦有常矩无敢违越故以持礼过北界及北界分物系于后使者宜通宾主之欢而贽见之礼不可阙也故次之以交驰问劳往返诏宣书札体范存焉故受之以诏录又次之以书仪信币则有赍操之勤导从则有舆隶之众沾赉所及无不均通故次之以例物使者至都上恩顾恤靡所不至或贸易货财或须索供馈或丐求珍异许予多矣故次之以市易而供须求丐附焉南北将命往还约束细大之务动循前比故次之以条例凡此皆常使也诞辰岁节致礼而已至若事干大体则有专使以导之故次之以泛使疆埸之虞帅守当任其责则接境司州得以公牒往复故次之以文移事非司州所能予夺至待命官及疆吏对议者代州移徒巡铺界壕是也故次之以河东地界疆界既辨则边圉不可不谨故次之以边防其别又有州郡壁垒之缮完砦铺塘泺之限断载于舆地所以示守备之严也凡为此书本于通好辽人则彼之本源所自不可不知辽本契丹也故次之以契丹世系彼与中国言语不通饮食不同习于征战娴于射猎难以形势驭也朝廷所以能固结而柔服之盖知其爱好之实也故次之以国俗耶律氏势拟中华有年数矣爵号官称往往多名故次之以官属而宗戚俸禄三者相须并见于逺方之俗恃险与马由古然矣故次之以闗口道路又次之以番军马辽之为国幅员不过三千余里而并建都府兼置州县轺车所过宜详其处故次之以州县彼之为国非有奚渤故土外接大荒之境其可见者宜兼着之所以示天声之逮远也故终于番夷杂录而经制方略论议奏疏附焉臣切观前世制御抚绥之道载籍所纪不过厚利和亲以约结之用武克伐以张皇之或入朝质子以制其命汉唐之事若可信也然约结一解则凌暴随之彼岂不得其术耶盖恃一时之安而不图经久之利故也渊谋硕画何代无之至于我朝乃得上策年厯七纪而保塞无患岁来信币而致礼益恭行旅交通边城晏闭黎民土著至老死而不知兵革自书契以来戢兵保定未有如今日之全胜者也圣上方恢天下之度以威懐远人犹虑有司慢令取侮遂按图籍掲为令典使之循守无得而踰后虽有忿鸷悍黠之师欲启事端绳以章条彼当自屈若然举辽朔之众唯上之令则是书之作可谓规橅宏远而徳施无穷矣然以今日承平之势当彼百年既往之运以我涵煦大志渐萌侈极而微形兆兹见藁街质馆行可致其来服矣姑撮其大要以副圣宸经远之虑总二百卷卷有冗并则厘为上中下谨条事目具于左方  

戊午谠议序【`朱熹`】  

君臣父子之大伦天之经地之义而所谓民彛也故臣之于君子之于父生则敬养之没则哀送之所以致其忠孝之诚者无所不用其极而非虚加之也以为不如是则无以尽乎吾心云尔然则其有君父不幸而罹于横逆之故则夫为臣子者所以痛愤怨疾而求为之必报其仇者其志岂有穷哉故礼记者曰君父之仇不与共戴天寝苫枕干不与共天下也而为之说者曰复仇者可尽五世则又以明夫虽不当其臣子之身茍未及五世之外则犹在乎必报之域也虽然此特庶民之事耳若夫有天下者承累世无疆之统则亦有万世必报之仇非若庶民五世则自髙祖以至玄孙亲尽服穷而遂已也国家靖康之祸二帝北狩而不还臣子之所痛愤怨疾虽万世而必报其仇者盖有年矣太上皇帝受命中兴誓雪父兄之辱虽其间亦或为奸谋之所共却而圣志益坚至于绍兴之初贤才并用纲纪复张诸将之兵屡以捷告恢复之势盖已什八九成矣伊国于是始露和亲之议以沮吾计而丞相秦桧归自边廷力主其事当此之时人伦尚明人心尚正天下之人无贤愚无贵贱交口合辞以为不可独士大夫之顽钝嗜利无耻者数辈起而和之清议不容诟詈唾斥欲食其肉而寝处其皮则其于桧可知矣而桧乃独以梓宫长乐借口攘却众谋荧惑主聴然后所谓和议者翕然以定而不可破自是以来二十余年国家忘仇敌之义而欢宴安之乐桧亦因是藉外权以专宠利窃主柄以遂奸谋而向者冒犯清议希意迎合之人无不夤缘骤至通显或乃踵桧用事而君臣父子之大伦天之经地之义所谓民彛者不复闻于缙绅之间矣士大夫狃于积衰之俗徒见当时国家无事而桧与其人皆享成功无后患顾以忘仇忍辱为事理之当然主议者慕为桧游谈者慕其徒一雄倡之百雌和之癸未之议发言盈庭其曰彼世仇不可和者尚书张公阐左史胡公铨而止耳自余盖亦有为不可和者而其所以为说不出乎利害之间又其余则虽平时号贤士大夫慨然有六千里为仇人役之叹者一旦进而立乎庙堂之上顾乃惘然如醉幻而忘其畴昔之言厥或告之则曰此处士之大言耳呜呼秦桧之罪所以上通于天万死而不足以赎者正以其始则倡奸谋以误国中则挟其势以要君使人伦不明人心不正而末流之弊遗君后亲至于如此之极也夫惟三纲不立是以众志无所统系而上之人亦无所凭借以为安斯乃有识之士所为长虑却顾而凛然以寒心者而说者犹曰姑以众论之从违而卜事理之可否则今日士大夫是和者之多盖不下前日非和者之众也独安得以前日之不可而害今日之可哉呜呼是未知前日人伦之明而今日之不明前日人心之正而今日之不正也且若必以人之众寡为胜负则夫所谓士大夫是和之多者又孰若六军万姓之为多耶今六军万姓之言则是一公之言而已盖君臣父子之大伦天之经地之义而所谓民彛者其于世也有明晦其在人也无存亡是以虽当颓壊废弛之余邪议肆起无复忌惮而亦不能斩伐销铄使之无也奈何不聴于此顾反决得失于前日所谓顽钝嗜利无耻者之余谋此已堕之三纲所以未能复振已隳之万事所以未能复理而上之人终亦未能有所凭借以成安疆之势也今南北再欢中外无事迂愚左见所谓万世必报之仇者固已无所复发其口矣窃伏田间不胜愤叹因读魏元履所叙次戊午谠议为之慨然流涕盖伤其祸殃自此始也懐不能已姑论其始终梗槩如此以发明元履所为叙次之意并以致草野孤臣毕义愿忠之诚谋国者倘有取焉则犹足以禆庙谟之万一而非区区所敢望也  

宪典总序【`元虞集`】  

皇朝宪典之作其篇二十有二焉而各以其序也法缘名兴令自近始故名例为法之本卫禁居令之先百官有司守法以奉上布令以御下故职制次之敬莫大于事神畏莫大于知义故祭令学规次之刑以弼敎威以戢暴故军律次之祸乱式遏生聚易争故户婚食货次之争起于无厌无厌者好犯上故大恶次之恶之初稔非淫即贪故奸非盗贼次之淫贪之作始于自欺故诈伪次之伪作于心征于词气故诉讼次之辞穷则斗气暴则残故斗殴杀伤次之庶狱备矣庶慎兴焉示为法者非罔民也故禁令杂犯次之知禁者罪可远触禁者罪不可逃故捕亡次之君子立法之制严用法之情恕无求民于死宁求民于生故恤刑平反赦宥又次之至于终之以狱空则辟以止辟之效成刑期无刑之徳至矣此其为序如是槩而论其为书则固五典之法书也治典非宪无以明黜陟赋典非宪无以吝出内礼典非宪无以儆傲情兵典非宪无以律骄盈工典非宪无以惩滥恶其事散殊其法周密故必随事以分类随类以表年纲以着其约目以致其详初若因目以立纲久乃从纲而知目纲举目张吏易遵行民易趋避而是书之体用庶乎其为得矣纲之所不能该目之所不能悉则有附录焉作宪典总序  

政序三篇【`明海瑞`】  

服官辨志正之在始马首东适燕者也马首西适秦者也毋曰姑往焉前途而徐议之前途而徐议之者必困之术也物之至愚者神故龟殻知吉凶鹊知风蚁知雨海鸥知机小民知其上知其上者不以言也不以貌也黙感黙应而已矣此其效之浅者也盖至于无感无应而后深然而迁徙速矣不能待也虽然用是道者身既去而民犹化之理民之术在于省事省之而不可得者存之可也若增事则不胜其扰矣穷乡下里惊官府犹鬼神望胥皂若虎狼片纸所及无白手而还者彼所馆者一室彼一室者乗之而敛其邻里利甚伙也胥皂知其然而厚索之索之厚则其所敛者愈厚然则辗转为扰日甚也凡令行禁止之术不可必之小民亦不可必之大家而不可不必之于府史胥徒善御下者若将兵然目在旌旗耳在金鼓欲左则左欲右则右然时抚循之厚其赐予足其廪饩开之以为善之利而威常克厥爱焉彼小民者可以平易亲也彼大家者可以礼节闲也威严临之则情阂隔而不通是重利胥史而禁令愈壅也凡为吏至于黩货者必左右有小人导之彼其承事敏捷而愿谨以得吾之欢度其可以发言而吾不变色也承间以头触地曰死罪欲效忠言某项当没货若干无知者虚弃之以饱猾吏无为也今某事可贿行絶无知者也亦有借口于家僮以通说者当此之时能变色按发之乎毋乃濡忍耶廉贪之路于焉判矣衣冠之俦亦有巧于易人之守者故交际不可不慎也素廉之吏然后能直人之寃抑夫直寃抑可以动天地之徳也不可不勉也廉不素立虽明知人之寃抑而不敢直夫不知犹可也知而不敢直此终身之憾也亲民莫如令令之为循良甚易也然而有所不敢者畏与监司左也然则当奈何曰监司不严于君不尊于天吾百里之民吾有所受之也受之君吾畏君受之天吾畏天彼且与吾同畏者也彼不畏君与天然后与吾左吾又安能屈事夫不畏君与天之人哉古人有言曰杀人而媚人吾不为也然则监司之才者奈何吾欲省事而彼好烦其令争之则左不争之则民扰奉行之则力不足不奉行之则见谓不爱民曰必也谨行之而勿扰乎察于上下之情因其势而利导之小心翼翼可也且以不扰而待不得已之扰民亦不病矣大抵君子之爱民也犹父母之爱子也吾所称者率吾所虑思也今父母之为其子多有出于常情所虑思之外者矣能出于常情所虑思之外以爱者乃民之父母也  

其二  

学者内以修身外以为民爵位者所托以为民之器也故服所以温体也而以体温服则愚爵位所以庇民也而以民庇爵位则悖古之人盖有遗其身忘其家以急民者矣况所重不若身与家者乎爵位者物之倘来寄者也身者生而有者也家者与身俱有也故爵位不若家与身身家重矣而古人为民轻之何也为有重于家与身者在也非民之独重为心之不可解者重也故曰君子不以其所以养人者害人故曰杀一不辜而得天下不为也夫爵位者亦君子所藉以养人者也而持一身之爵位以比于天下若毫末之着马体也今以爵位之故坐视吾民之困苦饿冻寃抑而不为之所是以所以养人者害人杀无辜以争马体之一毫也岂不左计矣哉于彼有毫末之得而于此有丘山之失矣自古有官者未有不云守也不有攻者奚事于守今犹古也无不攻也而县官者众攻之所萃也故必有墨翟之守而后公输之技穷然而守之无具者岂徒坐困且开门以延敌矣故欲守官者守具又不可不蚤图也或曰困之奈何曰否尧舜之世天下无失所之民以守官者处荣也桀纣之世天下无得所之民则守官者处辱也今上爱民之心宵旰勤恤综名核实奬良惩贪盖孜孜竞竞矣未覩唐虞之民已见尧舜之君然则民之尚有失其所者有司未尽应也应之惟此时矣易曰比吉后夫凶譬彼脊令飞则鸣矣云从龙风从虎亦各际其时也苐守汝官无患乎不荣此比吉之说也若夫袭故常而不变安宿习而不悟玩谟训而不恤谓矫诬为可试是首之所向而足不随心之所欲而体不从非天道也盖必有随之者矣盖必有从之者矣吾慎夫比之不先而瞠乎为之后也  

其三  

或曰农夫勤四体利五榖商人冒险轻爱利厚逐仕人苦行洁名利重禄故官不显则禄不厚禄不厚则亲不欢族党笑之交游嗤之子敎以毋为名髙毋蕲通显而以官庇民而已矣此必不可得之数也曰吾固恶夫利之足以昏人智也仁者安仁智者利仁此君子之利也故曰心者神明窍也室之有窍以通明也尝试以一苇塞之而正昼不辨矣今吾正赖此一窍以为吾用而辄起夫较计利禄之私此犹播糠眯目而天地四方易位也无惑乎吏治日隳而民生日蹙也坐视圣主忧劳于上而不为良有司以应于下也夫牧民不仁非忠也事君不忠非孝也而以族党交游之嗤笑为解者岂族党交游固严于亲而尊于君者也故学者不可不知轻重也取君亲与族党交游较则君亲重取位禄与吾心神明较则位禄轻取千万人之生与吾一身较则一身又轻而千万人之生重古之人茍可以活千万人则迂其身而为之捐其身而亦为之者轻重审也夫市道君子之所耻也君子之所以异于彼者以其心也若夫政绩有声誉命下逮以吾之勤敏易朝家之位禄此理所必致者而吾复容心于其间则复与市道奚异焉而又奚以耻彼为哉故曰耕也馁在其中矣学也禄在其中矣君子忧道不忧贫以为一有忧贫之心则入于谋食而不耕而学乃其谋食之精者也然则学而期禄是农伯也仕而务达是市魁也君子耻之而又奚称也或曰民利固有程矣国赋固有经矣循而督之无重轻矣节其喜怒无淫刑矣委蛇俯仰道之情矣奚必以官庇民哉曰以若所言是不揣本而齐末也若亦知夫喜怒之所为荡而淫刑之所为出哉淫刑生于喜怒喜怒生于委蛇俯仰委蛇俯仰生于官官重则不难乎以民为庇以民为庇则亦何所不至矣里有父子负布远出者遇盗欲杀其子其父延颈承刃夫颈之不难而况其布乎今之牧民者重布而轻子也非果轻子也视民非其子故也吾为天下为民牧者必视民为已子而私之然后天下之生可遂也  

谥法考序【`王世贞`】  

余尝有谥法通纪三十卷列其凡而序之所以标先王制谥之本旨与厯代沿革轻重之变略备矣至明亦有纪而未甚详于是徧考金匮国史之藏秘阁之籍参以家乗而后靡所不备凡有释义者皆阁籍也每故事大臣卒礼部以谥请报俞矣则内阁以两字者三请于上而自择之是以具释义也洪武之尚为吴也诸功臣死事者有劳而夭者皆荣公侯之爵而傅之谥终髙帝世文臣弗得也武臣即都督弗赠侯伯弗得也至建文而待制王祎得谥文节矣文臣之有谥自祎始也其谥小臣者亦自祎始永乐之制严矣终太宗世文臣之得者仅姚恭靖广孝胡文穆广而恭靖之爵则公也文臣之有谥仅文穆一也洪煕初始大合故臣凡劳于国谊于青宫三品而上易名者十余人而后文臣之谥广然宣英之代有斤斤焉持其柄而弗轻予且夫鲁王爱子也秦王次嫡子也髙帝命之曰荒曰愍而登之册曰不敢以子故而废天下公其于宗室诸子王尚有评也文臣之有荣愿也则瑕弗掩也文荣之以爵也文愍之以事也庶几寓贬矣妇人之有谥也自后妃而外则死节也公主之有谥也自仁宗之悼爱女始也乳媪之有谥也自宣宗始也乳媪之夫之有谥也亦自宣宗始也方士之有谥也自世宗始也谥而四字淫矣而使方士得之则益淫矣当世宗之季吾又得二事焉夏文愍之持秉则同列皆中谥及身以罪死易世而后牵复所得者中下谥也继而严氏之持秉则其子为市焉非上所甚注懐者必贿而后得不贿不得也即得之不腆不上谥也及身以罪窜削弗谥也夫谥者人主之春秋也尊则称天以命之不尊则与天下共隲之而奈何为大臣修怨贾利地也然则如之何其必略采唐宋故事遇大臣以谥请有谕旨则翰林之司篆者为议而定三谥焉以授礼科科详之复议而上之阁臣复衷而取上裁凡文臣二品而上及勲亲臣公必谥侯伯之莅军府加保傅必谥谥兼美恶二品以下自卿佐以迨庶僚有徳行政术者亦有谥谥则言官请之礼部裁之有美无恶可也自国初以至于先代勲臣若传友徳若徐辉祖之类文臣若章溢若唐铎若胡俨若魏源之类武臣若刘玉若马永王効之类谏臣若杨瑄黄巩王思杨爵之类儒林若吴与弼陈献章胡居仁之类文苑若李梦阳何景明杨慎李攀龙之类追之以谥可也勲臣若李善长冯胜若廖永忠耿炳文若丘福之类文臣若陈循若徐有贞之类追之以谥谥而不尽蔽瑕可也又若于谦者易之以上谥可也万安刘吉汪鋐张瓒者易之以下谥可也凡此数者皆所谓与天下共隲之操法于赏罚之外而毋使人得而议其后者也  

## 文章辨体彚选卷三百十三

（明）贺复征 编  

○序三十三【`学类`】  

学箴序【`晋李充`】  

老子云絶仁弃义家复孝慈岂仁义之道絶然后孝慈乃生哉盖患乎情仁义者寡而利仁义者众也道徳丧而仁义彰仁义彰而名利作礼敎之弊直在兹也先玉以道徳之不行故以仁义化之行仁义之不笃故以礼律检之检之弥繁而伪亦愈广老庄是乃明无为之益塞争欲之门夫极灵智之妙总会通之和者莫尚乎圣人革一代之宏制垂千载之遗风则非圣不立然则圣人之在世吐言则为训辞莅事则为物轨运通则与时隆理丧则与世弊矣是以大为之论以标其旨论必有宗事必有主寄责于圣人而遗累乎陈迹也故化之以絶圣弃智镇之以无名之朴圣敎救其末老庄明其本本末之涂殊而为敎一也人之迷也其日久矣见形者众及道者尠不觌千仞之门而逐适物之迹逐迹愈笃离本愈远遂使华端与薄俗俱兴妙绪与淳风并絶所以圣人长潜而迹未尝灭矣惧后进惑其如此将越礼弃学而希无为之风见义敎之杀而不观其隆矣略言所懐以补其阙引道家之宏旨会世敎之适当义不违本言不流放庶以祛困蒙之蔽悟一往之惑乎  

革象新书序【`明宋濂`】  

革象新书者赵缘督先生之所著也先生鄱阳人隠遁自晦不知其名若字或曰名敬字子恭或曰友钦其名弗能详也故世因其自号称之为缘督先生先生宋宗室之子习天官遁甲铃式诸书欲以事功自奋一日坐芝山酒肆中逢丈夫修睂方瞳索酒酣饮先生异而即之相与谈玄者颇久且曰汝来何迟也于是出囊中九还七返丹书遗之临别先生问其姓名曰我扶风石得之也得之盖世传杏林仙人云先生自是视世事若漠然不经意间往东海上独居十年注周易数万言时人无有知者唯傅文懿公立极敬畏之以为发前人所未言先生复悉弃去乗青骡从以小苍头往来衢婺山水间人不见其有所赍旅中之费未尝有乏絶竟不知为何术倦游而休泊然而亡遂葬于衢之龙游鸡鸣山原有朱晖徳明者龙游人也久从先生游得其星厯之学因获受是书而晖亦以占天名家晖既没其门人同里章浚深惧冺灭无传亟正其舛讹刻于文梓而来征濂为之序濂闻天官之说厯代所歩必微有弗同盖欲随时考验以合于天运而已自唐涉宋其法寖精至元为尤密耶律文正王楚材以金大明律后天乃损节气之分灭周天之杪去交终之率治月转之余以至两曜五行后先出没皆有以研穷之而正其失且以西域与中国地里相去之远立为里差以增损之名曰西征庚午元厯可谓无遗憾者矣已而许文正公衡王文肃公恂太史令郭公守敬复与南北日官陈鼎臣邓元麟等徧参累代厯法重测日月星辰消息运行之变酌取中数以为厯本即所定授时厯厯经厯议二书犹存可考证弗诬也君子谓当世所推步者皆二三大儒会其精神博其见闻备其仪像而后能造其精微今先生值屋书有禁之时又独处大江之南且无所谓观天之器其所著书徃徃与诸公脗合而无间者虽絶伦之识有以致之诚以人心之理本同故皆相符而无南北之异也抑予闻西域远在万里之外元既取其国有扎玛里廸音者献万年厯其测候之法但用十二宫而分为三百六十度至于二十八宿次舍之说皆若所不闻及推日月之薄食颇与中国合者亦以理之同故也呜呼四海内外凡圆颅方趾之民其心皆同其理皆不殊也岂特占天之事为独然哉先生之易已亡于兵烬所著兵家书暨神仙方技之言亦不存其所存者仅止此而已当与厯经并行无疑濂故特叙先生之事于篇首使读者知先生之学通乎天人庶几相与谨其传焉  

心学渊源录序【`薛甲`】  

夫人具耳目口鼻四肢百骸以成形而心涵其中以为耳目口鼻四肢百骸之主耳目口鼻四肢百骸之有所知觉者皆心也心无不在者也心与耳目口鼻四肢百骸并列于形独以知觉之能而耳目口鼻四肢百骸待之以成其用则耳目口鼻四肢百骸之所以可贵者心为之也人有是形即有是心形以心贵故以心属之人而命之曰人心人外无心也心一人也然心能以知觉成耳目口鼻四肢百骸之用而知觉不能使耳目口鼻四肢百骸之用之得其当耳目口鼻四肢百骸之用之得其当者道为之也人有是心即有是道心以道贵故以道属之心而命之曰道心道外无心也心一道也是道也具于中则谓之道发于外则谓之中心之有道犹木之有根而中其枝也言根则枝有可信不待发于枝而后知之言道则中有可信亦不待发于中而后知之也以其可信故谓之允执允执其中者治天下之道也尧以之授舜明治天下之道在于心也而心学未之及也至舜授禹益以三言曰人心惟危道心惟微惟精惟一而心学备矣心之有学何也所以明执中之要也盖中虽寓于道道虽寓于心而心则有形也形而非道则不能以自立而物得以诱之形为物诱人不成其为人矣人而非人将与物同不亦危乎故曰人心惟危然人心惟危至于道义所在则有藏于寂然之中发于卒然之顷而不可遏者如孩提而知爱见孺子入井而有怵惕之心此心之萌扩之可以配天地充之可以保四海有不知其所自来者此乃帝降之衷人所同具不可以知知不可以识识者也以其渊深而不可测微妙而不可以形囿故曰道心惟微危之中而有微者存焉则形有所恃危者不至于危矣夫人同此心心同此道宜人皆可以为圣人而卒莫能至者何也有此心而不能精也精之为言不以思虑杂之之谓也思虑不杂则心与道一并其形而忘之如舜之封山浚川治厯明时诛四凶举元恺无所不为而曰无为非不为也为者其心不为者其道也有为而无为者也文王处明夷之时终身悄悄无所不忧而曰无忧非不忧也忧者其心不忧者其道也有心而无心者也有心而无心有为而无为道用而心不用夫是之谓精精则不二而一于道矣心一于道则虽不言中而中之理已得允执之要在是矣是谓贞吉悔亡是谓何思何虑殊途同归而一致百虑此心学渊源所自来也尧舜禹汤文武之君以此治天下皋陶伊傅周召之臣以此相天下孔子以此师天下颜曾思孟之徒以此而继其传其道一也未有二之者也自圣贤不作学者无所折衷各以意见之私窃窥圣学意见所在千绪万端惟其所是各自为说不合不公而道术遂为天下裂盖有窃附于吾儒之无而欲絶物以求之者不知吾儒之无有而无者也无待有而显者也离有言无则无无所寓矣弃君臣絶父子而漠然无情以是言无尚可以为心乎此离有于无之失也又有窃附于吾儒之有而欲袭义以取之者不知吾儒之有无而有者也有待无而成者也离无言有则有失其原矣弃根本崇枝叶而虚伪日长以是言有尚可以为道乎此离无于有之失也间有知二氏之非而为简易之学训诂之学者虽其说自谓颖悟直截融会贯通而于徳性道学之言终有所未合内外合一之旨终有所未明则亦无以窥心学之渊源矣善学者茍有志于道必也不求速化不胶耳目惟沈潜精一之会而以吾心证之则其是其非其得其失有莫能逃吾之良知者而心学之渊源端可识矣甲自蚤岁服膺圣谟参考经传间有所得笔之简端妄意撰次成书以就正有道而暮景侵寻终莫之能逮也爰遂裒集所言而附鄙见于此以为心学渊源录云渡河之筏不弃朽株后之君子倘有与我同志者当不以是罪余而谅余之心可也  

巽峰林侯口义序【`唐顺之`】  

有逐末之学而后有反本之论盖有执器而无得者论者曰盍反而求之乎道虽然未若即器而道之为至也有稽古而无得者论者曰盍反而求之乎今虽然未若即古而今之为至也有滞经而无得者论者曰盍反而求之乎心虽然未若即经而心之为至也孔子不云乎兴于诗立于礼夫诗之咏歌礼之数度岂非所谓器而诗礼之为经也岂非所谓古也哉试尝观之心之不能离乎经犹经之不能离乎心也自吾心之无所待而忽然有兴则诗之咏歌闗■〈日隹〉猗那之篇已随吾心而森然形矣是兴固不能离乎诗矣然自其读诗而有得也未尝不恍然神游乎闗雎猗那之间相与倡和乎虞廷周庙而不知肤理血脉之融然以液也则是学诗之时固已兴矣非既学诗而后反求所以兴也自吾心之无所待而忽然有立则礼之数度玉藻曲礼之篇已随吾心而森然形矣是立固不能离乎礼矣然自其读礼而有得也未尝不恍然神游乎玉藻曲礼之间相与揖让乎虞廷周庙而不知肤理血脉之肃然以敛也则是学礼之时固已立矣非既学礼而后反求所以立也安得以寓于篇者之为经而随吾心森然形者之不为经耶故即心而经是已安得以无所待者之为吾心而有所待而融然以液与有所待而肃然以敛者之不为吾心耶故即经而心是已然则何末非本而又何所逐耶何本非末而又何所反耶虽然善学者一之不善学者二之非独今日然也在孔孟之门亦或不免于二之矣子夏传诗传礼后世训诂家宗之子夏非训诂也然已权舆乎训诂矣圣人惧其滞而无得也而曰女为君子儒君子者务本之谓也子贡求性与天道于文章之外圣人惧其离而无得也而曰一以贯之言文章即性与天道也今之为形声文字训诂之学者皆是矣君子惧其滞而无得也为之说曰盍反而求之乎心也此所谓有逐末之学而后有反本之论者也而学者缘此遂以为必絶去形声文字与训诂求之窈窈冥冥而后可以为至道二者本末则必有分矣然而皆圣人之所不与哉林侯口义者侯之与二三子所以讲于六经孔孟之书者也林侯苦节而不以矫世峻行而不以矜俗其志务于反躬以求尽乎精微而于古人形声文字之间乃索之如此其密其析之如此其详嘻吾知其不为滞也其殆有见于道器古今之不二也乎虽然吾犹惧二三子之二之也二三子试致诚而求之黙识吾灵知灵觉之本体于羣居诵习之中融然以液否耶肃然以敛否耶是融然而肃然者在心耶在经耶在心也则何待乎经在经也则何感乎心是心与经一者耶二三子可以即此而自得之矣而又何窈窈冥冥之求哉或曰今之为形声文字训诂之学者皆是也子颛颛焉若恐二三子之离而去之何也曰本末则必有分矣二之皆敝也且夫滞经之敝浅而着离经之敝深而微滞经之敝惟固陋者而溺于此离经之敝虽疏通者或不免溺焉吾举其深而微而二三子乃或昧于其浅而着吾欲使二三子不溺于疏通之士之所溺而二三子乃或不免溺于固陋之士之所溺则非余之所敢知也而亦非林侯之所知也于是口义刻既成丹徒李令来请序序之  

余冬序录序【`何孟春`】  

魏董遇好读书其从学者渴无日遇言当以三余冬岁之余夜日之余阴雨时之余昔宁越问其友何为而可以免耕稼之苦其友曰莫如学学三十年则可以免越请用十五岁人将休吾不休人将卧吾不卧学十五岁而周威公师之越盖以日以时之余而自力者汉东方朔上书髙自称誉三冬文史足用生在幼悟时已如此晋皇甫谧自言家贫昼则愍于作劳夜则甘于疲寐三时之务卷帙生尘箧不解缄唯季冬末纔得一旬学或兼夜寐或不觉日夕可知北齐李铉家亦素贫常春夏务农冬乃入学三冬不畜枕每睡假寐而已士安暨宝鼎于日之余时之余盖有不暇及乎力学者矣春也少而仕宦俸足自资虽鞅掌王务然未必无三余之隙而性顾慵惰比当开卷辄怅然止嘉靖甲申因言事调官南部干局稍闲乃理旧稿乙酉冬闰既稡有成帙又明年得养病归山林益多长晷四体不勤此心难恕明年乃命儿子仲方取旧稿而编辑之岁亦适丁戊子冬闰夫予之为学犹是闰尔帙成六十余卷以岁阳为序遂题曰余冬序录比诸昔贤岁之余春已不能不失之虚度而况于以日以时乎存此者庶几后生之来问者可备谈助且可代予病中此相告云  

谕塾编序【`许应元`】  

谕塾编一卷督学叶公所辑以谕塾童子童子师者自学废闾党庠术之敎不兴慈让恭敬婣睦孝弟之风希缺寥絶吏治迂阔其事茍以为声名不闻有所劝警而笃行之夫仁义陵迟刑辟滋多断僇日有而罣误不止靡上之风炽犷诈之俗成非独其情之乐祸害而恶安利也孩穉所习耳目所闻覩渐摩使之然也夫粤之为鏄燕之函秦之庐胡之为弓车也岂独其土性良哉幼而习之壮而衣食之虽欲不良为之不可得也夫人之为善恶者亦若是尔在所常习而已鄙谚有之揉桑自小然则童子之敎岂细故哉岂细故哉夫惟睹于深微可以语昭旷三复公之编予为颜忸怩不宁审已之治其能达于斯乎聊因以着其大都云尔  

苑洛先生志乐序【`杨继盛`】  

世之谈经学者必称六经然五经各有专业而乐则灭絶无传论治法者必对举礼乐然议礼者于天秩不易之外犹深求立异可喜之说至于乐则废弃不讲全徳之微风俗之敝恒必繇之良可悲夫然律吕与天地相为终始方其隠而未彰也天既生哲人以作之则于其既晦也天忍任其湮没已乎阐明之责盖必有所寄者先生自做秀才时便抱古乐散亡之忧当其岁试藩司闻诸督学虎谷王公云律吕之学今虽失传然作之者既出于吾人则在人亦无不可知之理特未有好古者究心焉耳先生于是惕然省察退而博极羣书凡涉于学者无不参考其好之之专虽发疽寻愈不知也既而得其说矣于是有直解之作然作用之实未之悉也自是苦心精思或脱悟于载籍之旧或神会于心得之精或见是于羣非之中若天有所启其衷者终而观其深矣于是有志乐之作曰志云者先生自谦之谓也非徒志而已也是故律生声钟生律马迁着之矣而律经声纬之递变体十用九之明示则未之及也围九分积八百一十分班固着之矣而员管分方旋宫环转乗除规圆之图则未之及也六十调八十四声蔡沉着之矣而起调则例及正变全半子倍之交用调均首末长短相生之互见则未之及也六变八变九变之用周礼载之矣而以黄锺祀天神以蕤宾祭地祗以太簇享人鬼一造化之自然以黄锺一均之备布之于朝廷宫闱实古今之絶唱则又有出乎周礼之外者也宏纲细目一节万变信手拈来触处皆合乐之为道尽于是矣志云乎哉其于先儒世儒之图论备录不遗者是固先生与善之心然亦欲学者考见得失焉耳方其始刻之日九鹤飞舞先生之庭者久之识者以为是书感通所致观仰秣出聴之说则鹤之来舞也固宜而其得乐之正也此非其明验矣乎昔人谓黄帝制律吕与伏羲画卦大禹叙畴同功然卦画得程朱数子而始着律吕得先生是书而始明则其功当不在数子下岂曰小补云乎呜呼太和在成化宇宙间故先生所繇生太和在弘治宇宙间故是书所繇始太和在嘉靖宇宙间故是书所繇成则其作诚不偶然也后之有志于乐者茍能讲求而举行之则太和将在万世之宇宙而先生之功至是而益大矣然不苦心以求之何以知是书之正不得其说而精之又何以知盛之言不为阿私也哉噫盛不敏虽学之而未能也讲求之责深有望于同志君子云  

蔡虚斋先生密箴后序【`王锡爵`】  

今御史中丞詹汝钦氏既为其乡先生蔡文庄公疏请得追谥因刻其密箴以传而问序不佞久之未得其说也一日忽记为史官时少保赵文肃先生间呼与讲学而不应先生曰子薄讲学乎不佞谨对曰小子何敢然是故恶夫以气禀嗜欲驾学问而行显密不相权者先生曰何谓显何谓密曰胜人之谓显自胜之谓密语未终而先生起跃然曰孺子可敎已当时窃自喜年少见一斑骤而得先生肯语已涉学游世迨今二十年始大悟其向者言密之粗也夫密箴言自立言自反言自爱不言自胜其条五十大抵皆独坐独卧时以治心养气去妄去矜为黙而寡过之行无胜术也故汝清自呼小人自詈哓哓嘐嘐自戒老自悔博自危知胜之为害也盖蔡先生没而其行世之书止于解经图说为后生嚆矢乃世鲜传其密箴而当时相与标立门户纵辩自矜之士其书洸洋可喜学者至今师宗之然此乃胜义非密义也胜义可以屈君子密义可以愧小人而世之降而趋也与其使君子屈不若使小人愧夫愧心生于已之不胜知不胜乃可以言为已而胜者非已也少以用壮胜辨以御讷胜躁以饰静胜天下之事一入胜即不属之已故自予小子之读密箴也请终身不敢言胜人亦请终身不敢言自胜  

弇州读书后序【`陈继儒`】  

读书后者王元美先生晩季所撰四部藁续藁所未载也初刻续藁时其间多所放失偶有卖饧者束残书置担头取视之则先生诗文数卷及读书后在焉王冏伯得之惊喜刻曰附集藏于家海内学士大夫不能数数见也许仲谦曰此弇州生平极得意之作但恨缮写多讹甚则有数行后先颠倒舛错者一日得王闲仲校正善本仲谦喜跃请以孤行之人间而因拈前四部中读书后附焉陈子曰先生批驳释道两藏尤竒玮宏博此独非书后类乎仲谦乃与予重加参订共得若干卷而先生之碎璧残玑收拾无遗矣初先生遭家讳后日与敬美次公读书万卷楼如所谓士衡住东头士龙住西头者已召起扬歴中外纳郧节远近贽文征文者无虚岁宾客觞咏无虚晷犹时时手一编见之论著至于戢身靖庐誓扫笔研而翻阅两藏经矻矻丹铅如故也先生慧眼辨才与妙观詧智皆事事第一且栽培之以国宪家猷熏染之以交游■〈悉，耳代心〉见积习之以新陈岁月试取少年晩年读书后互味之觉徃时跌宕纵横标新领异如织锦而问天孙食肉而问禁脔虽眩目爽口或出于偏师取胜者有之至是霜降水落鉴空衡平奏刀必中觚发矢必中的抓搔必中痛痒断案一新精彩万变非笔随人老盖识随人老也先生尝谓余诗文闗键出一字如狱吏平反置一语如兵家律令推而至于读书法亦然若书生轻于立论论议驰骋大放厥辞尝有骤发之数十年前而惭悔于数十年后者即欲追取更窜一两字迄不可得夫未能使自已解頥而乃欲使古人唯唯心服无是理也宋尤延之手录古书即子弟诸女亦令抄写视中秘且过之而皆不传濡须秦氏为金部员外郎奏请田宅文籍不许子孙分割而竟不知零落何所今先生论著大约如吕氏读书记及鼌氏读书志每终篇标其大指以备遗忘而先生精确过之其牙籖万轴虽未必一一无恙而糟粕去神髓存则身后之书籍若存若亡奚足论哉闲仲为先生小阮校阅精确最得真传仲谦太常次公孙婿也尤娴于琅琊王氏一家言谓四部若大海水而读书后则又海中之贝阙珠宫也卷帙不苦浩繁而学者得未曾有即以此孤行人间足矣  

## 文章辨体彚选卷三百十四

（明）贺复征 编  

○序三十四  

说文解字序【`汉许慎`】  

古者庖牺氏之王天下也仰则观象于天俯则观法于地视鸟兽之文与地之宜近取诸身逺取诸物于是始作易八卦以垂宪象及神农氏结绳为治而统其事庶业其繁饰伪萌生黄帝之史仓颉见鸟兽蹏迒之迹知分理之可相别异也初造书契百工以乂万品以察葢取诸夬夬扬于王庭言文者宣教明化于王者朝廷君子所以施禄及下居德则忌也仓颉之初作书葢依类象形故谓之文其后形声相益即谓之字字者言孳乳而浸多也着于竹帛谓之书书者如也以迄五帝三王之世改易殊体封于泰山者七十有二代靡有同焉周礼八岁入小学保氏教国子先以六书一曰指事指事者视而可识察而可见上下是也二曰象形象形者书成其物随体诘诎日月是也三曰形声形声者以事为名取譬相成江河是也四曰会意会意者比类合谊以见指撝武信是也五曰转注转注者建类一首同意相受考老是也六曰假借假借者本无其字依声托事令长是也及宣王太史籀着大篆十五篇与古文或异至孔子书六经左丘明述春秋传皆以古文厥意可得而说其后诸侯力政不统于王恶礼乐之害已而皆去其典籍分为七国田畴异畮车涂异轨律令异法衣冠异制言语异声文字异形秦始皇帝初兼天下丞相李斯乃奏同之罢其不与秦文合者斯作仓颉篇中车府令赵高作爰歴篇太史令胡毋敬作博学篇皆取史籀大篆或颇省改所谓小篆者也是时秦烧灭经书涤除旧典大发隶卒兴役戍官狱职务繁初有隶书以趣约易而古文由此絶矣自尔秦书有八体一曰大篆二曰小篆三曰刻符四曰虫书五曰摹印六曰署书七曰殳书八曰隶书汉兴有草书尉律学僮十七已上始试讽籀书九千字乃得为吏又以八体试之郡移太史并课最者以为尚书史书或不正辄举劾之今虽有尉律不课小学不修莫达其说久矣孝宣时召通仓颉读者张敞从受之凉州刺史杜业沛人爰礼讲学大夫秦近亦能言之孝平时征礼等百余人令说文字未央廷中以礼为小学元士黄门侍郎扬雄采以作训纂篇凡仓颉以下十四篇凡五千三百四十字羣书所载略存之矣及莽新居摄使甄丰等校文书之部自以为应制作颇改定古文时有六书一曰古文孔子壁中书也二曰竒字即古文而异者也三曰篆书即小篆秦始皇帝使下杜人程邈所作也四曰佐书即秦隶书五曰缪篆所以摹印也六曰鸟虫书所以书幡信也壁中书者鲁恭王壊孔子宅而得礼记尚书春秋论语孝经又北平侯张苍献春秋左氏传郡国亦往往于山川得鼎彝其铭即前代之古文皆自相似虽叵复见逺流其详可得略说也而世人大共非訾以为好竒者也故诡更正文乡壁虚造不可知之书变乱常行以耀于世诸生竞说字解经諠称秦之隶书为仓颉时书云父子相传何得改易猥曰马头人为长人持十为斗虫者屈中也廷尉说律至以字断法苛人受钱苛之字止句也若此者甚众皆不合孔子古文谬于史籀俗儒鄙夫翫其所习蔽所希闻不见通学未尝覩字例之条怪旧埶而善野言以其所知为秘妙究洞圣人之微指又见仓颉篇中幼子承诏因号古帝之所作也其辞有神仙之术焉其迷误不谕岂不悖哉书曰余欲观古人之象言必遵修旧文而不穿凿孔子曰吾犹及史之阙文今亡矣夫葢非其不知而不问人用已私是非无正巧说衺辞使天下学者疑葢文字者经术之本王政之始前人所以垂后后人所以识古故曰本立而道生知天下之至赜而不可乱也今叙篆文合以古籀博采通人至于小大信而有证稽譔其说将以理羣类解谬误晓学者达神恉分别部居不相杂厕万物咸观靡不兼载厥谊不昭爰明以谕其偁易孟氏书孔氏诗毛氏礼周官春秋左氏论语孝经皆古文也于其所不知葢阙如也  

叙曰此十四篇五百四十部九千三百五十三文重一千一百六十三解说凡十三万三千四百四十一字其建首也立一为端方以类聚物以羣分同牵条属共理相贯杂而不越据形系聨引而申之以究万原毕终于亥知化穷冥于时大汉圣徳煕明承天稽唐敷崇殷中遐迩被泽渥衍沛滂广业甄微学士知方探赜索隠厥谊可传粤在永元困顿之秊孟陬之月朔日甲申曾曾小子祖自炎神缙云相黄共承高辛太岳佐夏吕叔作藩俾侯于许世祚遗灵自彼徂召宅此汝濒窃卬景行敢涉圣门其弘如何节彼南山欲罢不能既竭愚才惜道之味闻疑载疑演赞其志次列微辞知此者稀倘昭所尤庶有达者理而董之  

画山水序【`晋宗炳`】  

圣人含道应物贤者澄懐味像至于山水质而有趣灵是以轩辕尧孔广成大隗许由孤竹之流必有崆峒具茨■〈艹〈豸页〉〉姑箕首大蒙之游焉又称仁智之乐焉夫圣人以神法道而贤者通山水以形媚道而仁者乐不亦几乎余眷恋庐衡契阔荆巫不知老之将至愧不能凝气怡身伤跕石门之流于是画像布色构兹云岭夫理絶于中古之上者可意求于千载之下旨微于言象之外者可心取于书策之内况乎身所盘桓目所绸缪以形写形以色■〈豸页〉色也且夫昆仑山之大瞳子之小迫目以寸则其形莫覩迥以数里则可围于寸眸诚由去之稍阔则其见弥小今张绢素以远暎则昆仑之形可围于方寸之内坚划三寸当千仞之高横墨数尺体百里之迥是以观画图者徒患类之不巧不以制小而累其似此自然之势如是则嵩华之秀玄牝之灵皆可得之于一图矣夫以应目会心为理者类之成巧则目亦同应心亦俱会应会感神神超理得虽复虚求幽岩何以加焉又神本亡端栖形感类理入影迹诚能妙写亦尽诚矣于是闲居理气拂觞鸣琴披图幽对坐究四荒不违天励之藂独应无人之野峰岫嶤嶷云林森眇圣贤暎于絶代万趣融其神思余复何为哉畅神而已神之所畅孰有先焉  

四体书势序【`卫恒`】  

昔在黄帝创制造物有沮诵苍颉者始作书契以代结绳葢覩鸟迹以兴思也因而遂滋则谓之字有六义焉一曰指事上下是也二曰象形日月是也三曰形声江河是也四曰会意武信是也五曰转注老考是也六曰假借令长是也夫指事者在上为上在下为下也象形者日满月亏肖其形也形声者以类为形配以声也会意者止戈为武人言为信也转注者以老为考也假借者数言同字其声虽异文意一也自黄帝至三代其文不改及秦用篆书焚烧先典而古文絶矣汉武帝时鲁共王壊孔子宅得尚书春秋论语孝经时人以不复知有古文谓之科斗书汉世秘藏希得见之魏初传古文者出于邯郸淳恒祖敬侯写淳尚书后以示淳而淳不别至正始中立三字石经转失淳法因科斗之名遂效其形太康元年汲县人盗发魏襄王冡得策书十余万言案敬侯所书犹有髣髴古书亦有数种其一卷论楚事者最为工妙恒窃说之故竭愚思以赞其美愧不足厕前贤之作冀以存古人之象焉昔周宣王时史籀始着大篆十五篇或与古同或与古异世谓之籀书者也及平王东迁诸侯力政家殊国异而文字乖形秦始皇帝初兼天下丞相李斯乃奏益之罢不合秦文者斯作苍颉篇中车府令赵髙作爰歴篇太史令胡母敬作博学篇皆取史籀大篆或颇省改所谓小篆者自秦壊古文有八体一曰大篆二曰小篆三曰刻符四曰虫书五曰摹印六曰署书七曰殳书八曰隶书王莽时使司空甄丰校文字部改定古文复有六书一曰古文孔氏壁中书也二曰竒字即古文而异者也三曰篆书秦篆书也四曰佐书即隶书也五曰缪篆所谓摹印也六曰鸟书所以书幡信也及许慎撰说文用篆书为正以为体例最可得而论也秦时李斯号为二篆诸山及铜人铭皆斯书也汉建初中扶风曹喜少异于斯而亦称善邯郸淳师焉略究其妙韦诞师淳而不及也太和中诞为武都太守以能书留补侍中魏氏宝器铭题皆诞书也汉末又有蔡邕采斯喜之法为古今杂形然精宻闲理不如淳也秦既用篆秦事繁多篆字难成即令隶人佐书曰隶字汉因行之独符印玺幡信题署用篆隶书者篆之捷也上谷王次仲始作楷法至灵帝好书时多能者而师冝官为最大则一字径丈小则方寸千言甚矜其能或时不持钱诣酒家饮因书其壁顾观者以雠酒讨钱足而灭之每书輙削而焚其柎梁鹄乃益为版而饮之酒候其醉而窃其柎鹄卒以书至选部尚书宜官鹄宜为大字邯郸淳宜为小字鹄谓淳得次仲法然鹄之用笔尽其势矣汉末有左子邑小与淳鹄不同然亦有名魏初有锺胡二家为行书法俱学之于刘徳升而锺氏少异然亦各有巧今大行于世汉兴而有草书不知作者姓名至章帝时齐相杜度号善作篇后有崔瑗崔寔亦皆称工杜氏杀字甚安而书体微瘦崔氏甚得笔势而结字小疎弘农张伯英者因而转精甚巧凡家之衣帛必书而后练之临池学书池水尽黑下笔必为楷则号忩忩不暇草书寸纸不见遗至今尤寳其书韦仲将谓之草圣伯英弟文舒者次伯英又有姜孟颍梁孔达田彦和及韦仲将之徒皆伯英弟子有名于世然殊不及文舒也罗叔景赵元嗣者与伯并时见称于西州而矜巧自与众颇惑之故英自称上比崔仲不足下方罗赵有余河间张超亦有名然虽与崔氏同州不如伯英之得其法也  

观公孙大娘弟子舞剑器行序【`唐杜甫`】  

大歴二年十月十九日夔州别驾元特宅见临颍李十二娘舞剑器壮其蔚跂问其所师曰余公孙大娘弟子也开元三载余尚童稚记于郾城观公孙氏舞剑器浑脱浏漓顿挫独出冠时自高头宜春梨园二伎坊内人洎外供奉晓是舞者圣文神武皇帝初公孙一人而已玉貌锦衣况余白首今兹弟子亦匪盛颜既辨其由来知波澜莫二抚事慷慨聊为剑器行昔者吴人张旭善草书书帖数常于邺县见公孙大娘舞西河剑器自此草书长进豪荡感激即公孙可知已  

序棋【`栁宗元`】  

房生直温与予二弟游皆好学予病其确也思所以休息之者得木局隆其中而规焉其下方以直置棋二十有四贵者半贱者半贵曰上贱曰下咸自第一至十二下者二乃敌一用朱墨以别焉房于是取二毫如其第书之既而抵戏者二人则视其贱者而贱之贵者而贵之其使之击触也必先贱者不得已而使贵者则皆栗焉惛焉亦鲜克以中其获也得朱焉则若有余得墨焉则若不足余谛睨之以思其始则皆类也房子一书之而轻重若是适近其手而先焉非能择其善而朱否而墨之也然而上焉而上下焉而下贵焉而贵贱焉而贱其易彼而敬此遂以逺焉然则若世之所以贵贱人者有异房之贵贱兹棋者欤无亦近而先之耳有果能择其善否者欤其敬而易者亦从而动心矣有敢议其善否者欤其得于贵者有不气扬而志荡者欤其得于贱者有不貌慢而心肆者欤其所谓贵者有敢轻而使之者欤所谓贱者有敢避其使之击触者欤彼朱而墨者相去千万不啻有敢以二敌其一者欤余墨者徒也观其始与末有似棋者故序  

重修说文序【`宋徐铉`】  

臣徐铉等奉诏校定许慎说文十四篇并序目一篇凡万六百余字圣人之旨葢云偹矣稽夫八卦始画万象既分则文字为之大辂载籍为之六辔先王教化所以行于百代及于物之功与造化均不可忽也虽复五帝之后改易殊体六国之世文字异形然犹存篆籀之迹不失形类之本及暴秦苛政散隶聿兴便于末俗人竞师法古文既絶讹伪日滋至汉宣帝时始命诸儒修仓颉之法亦不能复故光武时马援上疏论文字之讹谬其言详矣及和帝时申命贾逵修理旧文于是许慎采史籀李斯扬雄之书博访通人考之于贾逵作说文解字至安帝十五年始奏上之而隶书行之已久习之益工加以行草八分纷然间出返以篆籀为竒怪不复经心至于六籍旧文相承传写多求便俗渐失本原尔雅所载草木鱼鸟之名肆意増益不可观矣诸儒传释亦非精究小学之徒莫能矫正唐大歴中李阳冰篆迹殊絶独冠古今自云斯翁之后直至小生此言为不妄矣于是刻定说文修正笔法学者师慕篆籀中兴然颇排斥许氏自为臆说夫以师心之见破先儒之祖述岂圣人之意乎今之为字学者亦多从阳冰之新义所谓贵耳贱目也唐末丧乱经籍道息皇宋膺运二圣继明人文国典粲然光被兴崇学校登进羣才以文字者六艺之本固当率由古法乃诏取许慎说文解字精加详校垂宪百代臣等愚陋敢竭所闻葢篆书湮替为日已久传写说文者非其人故错乱遗脱不可尽究今以集书正副本及羣臣家藏者备加详考有许氏注义序例中所载而诸部不见审知漏落悉从补录复有经典相承传写及时俗要用而说文不载者承诏附益之以广篆籀之路亦皆形声相从不违六书之义者其间说文具有正体而时俗讹变者则具于注中其有义理乖舛违戾六书者并序列于后俾夫学者无或致疑大抵此书务援古以正今不狥今而违古若乃高文大册则宜以篆籀着之金石至于常行简牍则艹隶足矣又许慎注解词简义奥不可周知阳冰之后诸儒笺述有可取者亦复附益犹有未尽则臣等粗为训释以成一家之学时未有反切后人附益互有异同孙愐唐韵行之已久今并以孙愐音切为定庶夫学者有所适从食时而成既异淮南之敏县金于市曽非吕氏之精尘渎圣明若临冰谷谨上  

良方序【`沈括`】  

予尝论治病有五难辨疾治疾饮药处方别药此五也今之视疾者惟候气口六脉而已古之人视疾必察其声音颜色举动肤理情性嗜好问其所为考其所行已得其大半而又徧诊人迎气口十二动脉疾发于五脏则五色为之应五声为之变五味为之偏十二脉为之动求之如此其详然而犹惧失之此辨疾之难一也今之治疾者以一二药书其服饵之节授之而已古之治疾者先知阴阳运歴之变故山林川泽之窍发而又视其老少肥瘠贵贱居养性术好恶忧喜劳逸顺其所宜违其所不宜或药或火或刺或砭或风或液矫易其故常捭摩其性理搏而索之投机顺变间不容发而又调其衣服理其饮食异其居处因其情变或治以天或治以人五运六气冬寒夏暑旸雨电雹鬼灵厌蛊甘苦寒暑之节后先胜复之用此天理也盛衰强弱五脏异禀饮食异好循其所同察其所偏不以此一形彼不一不以一人例此众人此人事也言能不传之于书亦不喻之于口其精过于承蜩其察甚于刻棘目不舍色耳不失声手不释脉犹惧其差也授药遂去而希其十全不其难哉此治疾之难二也古之饮药者煮炼有节饮啜有宜药有可以久煮有不可以久煮者有宜炽火有宜温火者此煮炼之节也宜温宜寒或缓或速或乗饮食喜怒而饮食喜怒为用者有违饮食喜怒而饮食喜怒为敌者此饮啜之宜也而水泉有美恶操药之人有勤惰如此而责药之不效者非药之罪也此服药之难三也药之单方为药之单用为难知世之处方者以一药为不足又以众药益之殊不知药之有相使者有相反者有相合而性异者方书虽有使佐畏恶之性而古人所未言人情所不测者庸可尽哉如酒之于人有饮之踰石而不乱者有濡咳则颠眩者漆之于人有终日抟洒而无害者有触之则疮烂者焉知他药之于人无似此异者此禀赋之异也南人食猪鱼以生北人食猪鱼以病此风气之异也水银得硫黄而赤如丹得矾石而白如雪人之欲酸者无过于醋茍以醋为未足又益之以枨二酸相济宜甚酸而反甘巴豆善利也以巴豆之利为未足而又益之以大黄则其利反折蟹与柿尝食之而无害也二物相遇不旋踵而呕此色为易见味为易知呕利为大变故人人知之至于相合而之他藏致他疾者庸可易知邪如乳石之忌参术触者多死至于五石散则皆用参术此古人处方之妙而世人或未谕也此处方之难四也医诚艺也方诚善也用之中节也而药或非良其奈何哉橘过江而为枳麦得湿而为蚁雀踰岭而黑鸜鹆踰岭而白月亏而蛙蛤消露下而蚊喙庁此形气之易知者也性岂独不然乎予观越人艺茶畦稻一沟一垄之异逺不能数步则色味顿殊况药之所生秦越燕楚之相远而又有山泽膏瘠燥湿之异禀岂能物物尽其所宜又素问说阳明在天则花实戕气少阴在泉则金石失理如此之论采掇者固未尝恤也抑又取之有早晩藏之有良苦风雨燥湿动有槁暴今（阙）  

熙宁字说序【`王安石`】  

文者竒偶刚柔杂比以相承如天地之文故谓之文字者始于一二而生生至于无穷如母之字子故谓之字其声之抑扬开塞合散出入其形之衡从曲直邪正上下内外左右皆有义皆本于自然非人私智所能为也与夫伏羲八卦文王六十四卦异用而同制相待而成易先王以为不可忽而患天下后世失其法故三岁一同同之者一道德也秦烧诗书杀学士而于是时始变古而为隶葢天之丧斯文也不然则秦何力之能为余读许慎说文而于书之意时有所悟因序录其说为二十卷以与门人所推经义附之惜乎先生之文缺已久慎所记不具又多舛而以余之浅陋考之且有所不合虽然庸讵非天之将兴斯文也而以余赞其始故其教学必自此始能知此者则于道德之意已十九矣  

相国寺维摩院聴琴诗序【`曾巩`】  

古者学士之于六艺射能弧矢之事矣又当善其揖让之节御能车马之事矣又当善其驱驰之节书非能肆笔而已又当辨其体而皆通其意数非能布策而已又当知其用而各尽其法而五礼之威仪至于三千六乐之节文可谓微且多矣噫何其烦且劳如是然古之学者必能此亦可谓难矣然习其射御于礼习其干戈于乐则少于学长于朝其于武备固修矣其于家有塾于党有庠于乡有序于国有学于教有师于视聴言动有其容于衣冠饮食有其度几杖有铭盘盂有戒在舆有和鸾之声行步有佩玉之音燕处有雅颂之乐而非有故琴瑟未尝去其前也葢其出入进退俯仰左右接于耳目动于四体达于其心者所以养之至如此其详且宻也虽然此尚为有待于外者尔若夫三才万物之理性命之际力学以求之深思以索之使知其要识其微斋戒以守之以尽其才成其德至合于天地而后已者又当得之于心夫岂非难哉噫古之学者其役之于内外以持其心养其性者至于如此此君子所以爱日而自强不息以求至乎极也然其习之有素闲之有具如此则求其放心伐其邪气而成文武之材就道德之实者可谓易矣孔子曰兴于诗立于礼成于乐葢乐者所以感人之心而使之化故曰成于乐昔舜命夔典乐教胄子曰直而温寛而栗刚而无虐简而无傲则乐者非独去邪又所以救其性之偏而纳之中也故和鸾佩玉雅颂琴瑟之音非其故不去于前岂虚也哉今学士大夫之于持其身养其性凡有待于外者皆不能具得之于内者又皆略其事可谓简且易矣然所以求其放心伐其邪气而成文武之材就道德之实者岂不难哉此予所以惧不至于君子而入于小人也夫有待于外者予既力不足而于琴窃有志焉久矣然患其莫予授也治平三年夏得洪君于京师始合同舍之士听其琴于相国寺之维摩院洪君之于琴非特能其音又能其意者也余将就学焉故道予之所慕于古者庶乎其有以自发也同舍之士丁宝臣元珍郑穆闳中孙觉莘老林希子中而予曾巩子固也洪君名规字方叔以文学吏事称于世云  

仁宗御书后序【`陈师道`】  

人皆有所好其上胜之其次任之其下藴崇之也惟至人无好有所好者同于人也神文圣武皇帝其好之与人同其胜之与人异同以为德异以为法迩声色而欲不胜礼寳珠玉而利不胜义时游田而逸不胜度故其在位四十余年而四方百物无所损益顾好飞白书明牕净几时一为之以侈其好于是将相宗戚家有藏焉臣不知书不能颂其美而窃有所叹也凡艺不滞古则狥今滞古则舎已而就规矩狥今则略法而逐世好故其弊君臣争名而祸乱从之臣窃窥观皇帝会法而忘世会理而忘法故工拙偏正不足论也所谓有其道而进于技者王者之于艺葢如此彭城王氏世为贵将故其家有传焉其从孙万寿主簿臣有基以皇帝所书六大字以示臣臣葢望而知之也臣不知书然望而知之者臣以理得之也臣惟皇帝却天下之好而留神翰墨乃帝者之懿德来世之伟闻而臣实惧焉臣闻故老言当斯之时二府百吏内宗外姻下逮近习莫不好书夫士大夫阿主之好而为书未害于政而臣惧小人因书以进也故君子于其所好又有慎焉臣惟皇帝之知此故世无其传而臣之愚不得不惧也  

锺鼎篆韵序【`元熊来`】  

锺鼎篆韵自琱戈钩带及凡碑刻古篆皆在焉称锺鼎贵彝器也考工记金有六齐一曰锺鼎之齐此锺鼎之称所从始鲁铸林锺臧武仲论所以作彝器杜氏专言锺鼎故祀器之欵通曰彝俯为锺卭为鼎乃彝器之大者器必有文以传逺若鼎盘量铭于经可见已自仓颉象形推类由是形声相推而文字生焉周公之时未改籀已有六书之教孔子之时已改籀尚存科斗之书秦法贵其国字孔氏及秦博士各藏之屋壁济南口授犹可寻声得字安国为隶古定科斗书遂絶矣观汉所得齐器周鼎柏寝之刻栒邑之铭皆有能按其欵识者壁书半已诵传既曰定其可知又曰时人无能知果不可知则隶书何凭直废古从俗尔后日汉求古文遂不复可得削刓简朽乃不如近代纸墨之传易于流布唐初盛临摹始有以楮榻碑碣为墨本者东巡之石偃师之盘岐阳之鼔延陵季子之墓篆石泐而墨传然犹未有能摹锺鼎之欵者皇佑始命太常摹歴代器欵为图三馆之士不能尽识于是欧刘李吕考录渐广宣和以后为书遂多博古图之外有晏慧开蔡天启赵明诚荣咨道董彦逺以至黄伯思翟耆年薛尚功诸家相继论述彝鼎古器亦多出政宣之间物常聚于所好也初夏氏仿二徐韵例以唐韵系古篆于时器欵未备其间锺鼎字文缺略颇泛取俗书以备竒字亦未以锺鼎名也政和中王楚作锺鼎篆韵矣薛氏承龙眠之旧图其帖始于琱戈因王楚之成书其韵谓之重广乙卯癸亥一再脱稿宜无遗字而帖之所载韵或缺焉商锺有释文韵则曰无音释石鼓已载帖韵则无取鼔自韦韩过于称许适滋羣疑翟氏评周宣遗迹亟称吉日碑而疑鼔刻于维字疑其不类古欵于以可疑其意不逮笔于柳帛君庶等字疑其促长引短以取称夹漈疑秦篆茌平马氏疑宇文周所为然此以论篆非论韵也今为篆韵复安问此固以多文为富耳旧刻夏薛诸韵临移失真昔人所以叹烟墨而悲纸竹也临江杨信父参订旧字博采金石竒古之迹益以奉符党氏韵补夏薛所未收征予为序其篆则夏商周秦之篆而韵则唐韵也姑以是记字尔钿金戈带之文一时也夹锺昭铃之刻又一时也由古篆下迄斯氷有不可比而同之者亦有籀古错落散在召陵公乗之书或古文阅世而后出或后人仿古而近似审而用之存乎其人矣或曰锺鼎韵之作以备篆刻字文尔刻符摹印亦书学之一家马援不守章句而好论篆文当其拜伏波将军也上书言臣所假伏波将军印文伏字大外向又言成皋令印皋字从白下羊丞印四下羊尉印白下入入下芈即一县长吏印文不同非所以为信事下大司空正郡国印章今按伏旁从犬能无外向之笔皋非从羊是乃谐声之字记东观者未有一言以辩之印文职在司空掌以少府犹或讹异况于香奁家记铜龟私印高平刻鹊瑞之章元晖奉虎儿之字私志姓字者葢不可胜纪若啸堂所录其来久矣欧阳公平生惟一字记名后儒求多焉人之好古者鲜矣于记姓名则或好古篆抑好而不能察不如其不知好者也自玉篇起说文弃俗书易籀学废岂惟字书哉音释行世而诗书易不复存古音韵略试士而字音不复通古韵古学虽不止字书辟如剖竹由末而至本是或一道也尝叹汉法试吏人诵史籀之书童习仓颉之教字学犹近古也汉求能读古字者必征齐人以所闻伏生可以考论传称山东大师能言尚书齐语相授也孝宣命张敞受齐学遂能读鼎刻以致通显京兆余暇遑及古书无以大其师传杜邺从敞子吉得绪余亦以小学名家至于张敞受学所征之师史乃逸其姓名谩曰齐人而已每阅汉史未尝不为斯人叹今信父有力于篆韵盍书其名氏无若其人然信父名銁以字行  

伤寒会要序【`元好问`】  

往予在京师闻镇人李杲明之有国医之目而未之识也壬辰之兵明之与予同出汴梁于聊城于东平与之游者六年于今然后得其所以为国医者为详葢明之世以赀雄乡里诸父读书喜宾客所居竹里名士日造其门明之幼岁好医药时易州人张元素以医名燕赵间明之捐千金从之学不数年尽得其业家既冨厚无事于技操有余以自重人不敢以医名之大夫士或病其资性髙謇少所降屈非危急之疾有不得已焉者则亦未始谒之也大槩学于伤寒痈疽眼目病为尤长伤寒则着会要三十余万言其说曰伤寒家有经禁时禁病禁此三禁者学医者人知之然亦顾所以用之为何如耳会要推明仲景朱奉议张元素以来备矣见证得药见药识证以类相从指掌皆在仓猝之际虽使粗工用之荡然如载司南以适四方而无问津之惑其用心博矣于他病也以古方为胶柱本乎七方十剂之说所取之药特以意増损之一剂之出愈于托宻友而役孝子他人葢不能也北京人王善甫为京兆酒官病小便不利目睛凸出腹胀如皷膝以上坚硬欲裂饮食且不下甘淡渗泄之药皆不效明之来谓众医言疾深矣非积思不能处我归而思之夜参半忽揽衣而起曰吾得之矣内经有之膀胱者津液之府必气化乃出焉渠辈已用渗泄之药矣而病益甚是气不化也启玄子云无阳者阴无以生无阴者阳无以化甘淡渗泄皆阳药独阳无阴欲化得乎明日以羣阴之剂投不再服而愈西台掾萧君瑞二月中病伤寒发热医以白虎投之病者面黒如墨本证遂不复见脉沈细小便不禁明之初不知用何药也及诊之曰此立夏以前误用白虎之过得无已投白虎耶白虎大寒非行经之药正能寒腑脏不善用之则伤寒本病隠曲于经络之间或更以大热之药捄之以苦阴邪则他证必起非所以捄白虎也有温药之升阳行经者吾用之有难者云白虎大寒非大热何以捄君之治奈何明之曰病隠于经络间阳不升则经不行经行则本证见矣本证又何难焉果如其言而愈魏邦彦之夫人目翳暴生从下而上其色緑肿痛不可忍明之云翳从下而上病从阳明来也緑非五色之正殆肺与肾合而为病耶乃就画工家以墨调腻粉合而成色谛视之曰与翳色同矣肺肾为病无疑矣乃泻肺肾之邪而以入阳明之药为之使既效矣而他日病复作者三其所从来之经与翳色各异乃复以意消息之曰诸脉皆属于目脉病则目从之此必经络不调经不调则目病未已也问之果然因如所论而治之疾遂不作冯内翰叔献之侄栎年十五六病伤寒目赤而顿渴脉八九至医欲以承气下之已煮药而明之适从外来冯告之当用承气明之切脉大骇曰几杀此儿内经有言在脉诸数为热诸迟为寒今脉八九至是热极也而会要大论云病有脉从而病反者何也脉至而从按之不鼓诸阳皆然此传而为阴证矣趣持姜附来吾当以热因寒用法处之药未就而病者爪甲变顿服者八两汗寻出而愈陜帅郭巨济病偏枯二指着足底不能伸迎明之京师明之至以长针刺骫中深至骨而不知痛出血一二升其色如墨又且谬刺之如是者六七服药三月病良愈裴择之妇久病寒热月事不至者数年已喘嗽矣医者率以蛤蚧桂附等投之明之曰不然夫病阴为阳所搏温剂大过故无益而反害投之寒血之药则经行矣已而果然宣德侯经略之家人病崩漏医莫能效明之切脉且以纸疏其证多至四十余种为药疗之明日而二十四证减前后五六日良愈明之设施皆此类也戊戌之夏予将还太原其子执中持所谓会要者来求为序乃以如上数事冠诸篇使学者知明之之笔于书其已试之效葢如此云  

书则序【`韩明善`】  

书果有则乎书心画也短长瘠肥体人人殊未可以一律拘也书果无则乎古之学者殚精神靡岁月临模仿效终老而不厌亦必有其道矣葢书者聚一以成形形质既具性情见焉异者其体同者其理也能尽其理可以为则矣三代之时书以记事未始以点画较工拙也然而鼎彝铭志之文俯仰向背精入芒髪是岂有意于工也哉葢尽其理不能不工耳秦汉而下以书名者何可胜数尽书之理者惟锺元常王逸少数人而已其残缣败楮刓碑断碣幸存于世者皆为人所寳爱观其霞分云驶龙跳虎跃变化倐霍莫适控搏可喜可玩可怖可愕而不可测识意非法度所可拘挛徐而察之俯仰向背之理若合符契后之学者互相宪述随其所至而各有成下至黄太史米南宫书体尤纵肆而法度极森严故皆可以擅名于后世由是而降人尽事书其资善书者又好为甚髙之论以为师心自用足以成家何必为是拘拘也其形质性情跖盭昏惑前不则乎古后不足为来者则书道之中絶以是也夫今承旨赵公以翰墨为天下倡学者翕然而景从赵君仲徳尝请书法之要公谓当则古无徒取法于今人也仲徳于是取古人评书要语辑为一书名曰书则以成赵公之意而惠学者以指南也好事者将取而列诸梓仲徳俾余为之序夫书者六艺之一儒者所当事也书有自然之理理之所在学者则焉射之正也车之轨也砭剂之俞荣也是书传学者之厚幸非与仲德又谓余尝取先儒读书之法会粹为编未成成且并刻之嗟夫考古昔之言以求事物之则经籍所载尽儒者事也岂惟书哉赵君其进于是矣因并志其语于篇端  

## 文章辨体彚选卷三百十五

（明）贺复征 编  

○序三十五  

洪武正韵序【`明宋濂`】  

人之生也则有声声出而七音具焉所谓七音者牙舌唇齿喉及舌齿各半是也智者察知之分其清浊之伦定为角征宫商羽以至于半商半征而天下之音尽在是矣然则音者其韵书之权舆乎夫单出为声成文为音音则自然协和不假勉强而后成虞廷之赓歌康衢之民謡姑未暇论至如国风雅颂四诗以位言之则上自王公下逮小夫贱隶莫不有作以人言之其所居有南北东西之殊故所发有剽疾重迟之异四方之音万有不同孔子删诗皆堪被之弦歌者取其音之协也音之协其自然之谓乎不特此也楚汉以来离骚之辞郊祀安世之歌以及于魏晋诸作曷尝拘于一律亦不过协比其音而已自梁之沈约拘以四声八病始分为平上去入号曰类谱大抵多吴音也及唐以诗赋设科益严声律之禁因礼部之掌贡举易名曰礼部韵畧遂至毫髪弗敢违背虽中经二三大儒且谓承袭之久不欲变更纵有患其不通者以不出于朝廷学者亦未能尽信唯武夷吴棫患之尤深乃稽易诗书而下逮于近世凡五十家以为补韵新安朱熹据其说以协三百篇之音识者虽或信之而韵之行世者犹自若也呜呼音韵之备莫踰于四诗诗乃孔子所删舍孔子弗之从而唯区区沈约之是信不几于大惑欤恭惟皇上稽古右文万机之暇亲阅韵书见其比类失伦声音乖舛召词臣谕之曰韵学起于江左殊失正音有独用当并为通用者如东冬清青之类亦有一韵当析为二韵者如虞模麻遮之属如斯之类不可枚举卿等当广询通音韵者重刋定之于是翰林侍讲学士臣乐韶凤臣宋濂待制臣王僎修撰臣李叔允编修臣朱右臣赵埙臣朱廉典簿臣瞿庄臣邹孟达典籍臣孙蕡臣达鲁与权钦遵明诏研精覃思一以中原雅音为定复恐拘于方言无以达于上下质正于左御史大夫臣汪广洋右御史大夫臣陈宁御史中丞臣刘基湖广行省叅知政事臣陶凯凡六誊稿始克成编其音谐韵协者并之否则析之义同字同而两见者合之旧避宋讳而不收者补之注释则一依毛晃父子之旧勒成一十六卷计七十六韵共若干万言书奏赐名曰洪武正韵勅臣濂为之序臣濂窃惟司马光有云备万物之体用者莫过于字包众字之形声者莫过于韵所谓三才之道性命道德之奥礼乐刑政之原皆有系于此诚不可不慎也古者之音唯取谐协故无不相通江左制韵之初但知纵有四声而不知衡有七音故经纬不交而失立韵之原往往拘碍不相为用宋之有司虽尝通并仅稍异于类谱君子患之当今圣人在上车同轨而书同文凡礼乐文物咸遵往圣赫然上继唐虞之治至于韵书亦入宸虑下诏词臣随音刋正以洗千古之陋习猗欤盛哉虽然旋音以七音为均均言韵也有能推十二律以合八十四调旋转相交而大乐之和亦在是矣所可愧者臣濂等才识闇劣无以上承德音受命震惕罔知攸措谨拜手稽首序于篇端于以见圣朝文治大兴而音韵之律悉复于古云  

重校汉隶字源序【`宋濂`】  

隶之源何始乎曰秦皇时程邈减小篆为之便于隶佐故名曰隶书然未有点画俯仰之态故西京之世金石刻皆鲜用之至东汉时贾鲂以写三苍其法方大行勒诸碑碣者多纷纷隶书矣考洪适之所辑西京仅一二见东汉则不啻数百如是则谓之源于汉亦可也曰非汉也而秦亦非也按齐之胡公太公六世孙先秦皇四百余年后有发其临淄冡者棺上有文隠起字与汉隶正同由是而观非秦也源于周也邈则推广之耳虽然非周也曷为知非周也使临淄之棺不发孰不谓其必始于秦哉先秦皇四百年已有隶书矣又焉知先胡公四百年果无之哉去古既逺人无由稽其详尔濂窃意伏羲之画八卦即字之本源仓颉衍而为古文其五百四十言列于许慎说文每部之首葢与篆籀似无大异此固篆籀之变因之而相生岂隶书独有待于后世邪夏殷以来诸侯之国各有书其体制或殊或一或可辨或不可辨然亦不越乎六书甚若沿袭为之而略加变通者隶与篆籀虽微有不同疑其间出于古文之后各以其名为家或自业之精者相传耳不然许慎尝病当世学者称秦之隶书为仓颉时书其虚称邪抑亦别有所本邪濂皆不敢必其然也同姓宋君季子博学笃行且留意于隶古之书所获汉魏诸碑刻必夙夜潜玩不知有寒暑其父友处士桂竞刑部王经劝之曰学必有师无师虽劳弗工也季子乃三走鄱阳见伯诚先生欧君复欧君悯其用志不分悉以作隶之法授受焉凡阴阳向背性情逆顺俱得其要领久之复往龙虎山中质诸方壶翁从义翁葢深于隶学者见季子欣然接之语蝉聮不自休季子于是学大进遂以善隶书知名当时先是宋儒有娄机彦发者檇李之人也以世所存汉碑三百有九韵类其字字有数体具列之号之曰汉隶字源季子颇病其未博研精覃思增多一千八十七字仍集师友微言作汉隶纲领一十四则别撰辨讹字类及连绵字畧又一千三百八十四字至若字有阙遗采班马二家所用者补之目为两汉字统以附字源之后二书各六卷合为十二可传于学者呜呼金石诸刻欧阳修着为集古录十卷赵明诚仿集古而为金石录卷数则再倍之欧阳之未及者赵恒足焉至于洪适之出独于隶学是攻其述隶释二十七卷隶续二十一卷可谓富且侈矣然而见闻有限或未免于疏脱此娄氏字源亦不可不作欤今观季子之重校非惟有功彦发抑可以补洪氏之不及矣当今大明丽天正四海同文之时他日或援蔡邕故事立石经于太学门外舍季子将焉征哉愿季子善自爱也濂三复其书僭为序其篇端嗜古之士必有以濂为知言者季子以字行家于临川为诗文有法以道自守不为外物所移礼部朱君梦炎极推重之谓无让大雅君子云  

太古正音序【`宋濂`】  

余少时则学琴尝学之而患无善师与之相讲说虽时按书布爪涤堙郁而畅懑愤心弗自是也后闻冷君起敬以善琴名江南当时学琴者皆趍其门余尤慕之以为安得一听以偿夙昔之好乎及入国朝余既被命起仕而冷君亦继至时天子方注意郊社宗庙之祀病乐音之未复乎古与一二儒臣图所以更张之冷君实奉明诏定雅乐而余预执笔制歌辞获数与冷君论辨冷君间抱琴为余鼓数曲余瞑目而听之凄焉而秋清盎焉而春煦寥寥乎悲鸿吟而鹳鹤鸾凤追而和之也砯砯乎氷合万壑瀑布直泻其上而松桂之风互荅而交冲也恳恳乎如虞夏君臣上规下讽而不伤不怒也熈熈乎如汉文之时天下富贵而田野耆耄乗车曳屣嬉游笑语弗知日之夕也余倦为之忘寝不自知心气之平神情之适阅旬旦而余音绎绎在耳诚知其美欲从而学焉而余已老耄不可勉矣既而冷君出其所次琴谱曰太古正音者示余且曰子之所闻者皆出乎此所未闻者可按谱而学也子可以序之乎余有感焉乐之为教也大矣古之人自非居丧服有异故则乐未尝违乎左右所以摄忿戾之气通神明之德其助岂为细哉后世古乐寖久寖忘今之所存若琴者无几士大夫又鲜能而寡聴之虽如余之有志于学犹有耄老无闻之悔况不若余之质固者乎诚以有其器而无其谱有其谱而其制不全故也今冷君独不自私其艺将使人人可按谱而学岂非古人之用心哉然余恐人见其易而忽之也故道愿学之意以见其为术之难述所闻者以告之使人知冷君之用志于琴甚久非特空言而已也冷君名某某郡人今为协律郎  

六书精藴序【`魏挍`】  

嗟周之衰天王之弗考文也久矣秦以凶德閠位强取文字而同之乃后世惟李斯是师先秦古文则既阙有间矣其别出者多列国未同之书然则文终不可考与曰文者非他也心之画也所以体天地万物之撰也古文先得我心之所同然耳心之所同然者何也天然而然也心学而明也贯若一矣古人之心学大以宻仓颉之作六书也犹之伏羲之作八卦也若剖混沌而开之其道易简愚夫愚妇可使与知不知不足以言道乃其精藴则有学士大夫不及尽知者是故传久则易以讹有王者作议礼制度而考文心法同也昔者周宣尝考文矣古文之变而为大篆也史籀所述也文字浸以备矣开辟而后与有功焉者也心法之微传与否与今固弗能知矧秦之斯彼何人兮而其心乃敢曰古亦莫予若矣兹其万恶之根矣大篆之变而为小篆也斯实纷更之文字则大备矣混沌之凿也亦多矣秦以吏道易君道天下日扰扰焉程邈因是以隶书代篆书六书亦坠地矣要之二人者同于辅桀者也挍尝曰三代而上一宇宙也自秦限之矣秦弗稽古师先王而厯代师秦以为故讵惟六书也哉挍生千载之后悼斯文之久湮欲请于上因古文是正小篆之伪择于小篆可者尚补古文之阙多病未遑则为之赞发大义以阐心法学者毋滞于书而博之天地万物毋徒求之天地万物而反求诸心天机之不器于物也古犹今也噫天而欲兴斯文也兹其滥觞也已或曰师无道秦百代羞也请废斯篆一洒空之无宁慊于志乎曰斯篆亦讵能尽废古文今亦何必尽废斯篆天王而考文也亦惟祖颉而叅诸籀若盘盂书定而一之斯篆可者取之其不可者厘正之恶而知其美旷若天地之无容心焉邈隶亦必修之与俗宜之翻篆而楷俾无失六书扫官府之繁苛灰书籍之叛经离道者复归民于朴毋或琱琢其天或曰噫信斯言也古道可还也六书云乎哉  

啸旨后序【`唐寅`】  

右啸旨一编馆阁暨郑马诸书目皆不着所撰人名氏内述其事始于孙登嵇康先生遂系以内激外激运气撮唇之法甚详而于声则云未谱声音葢激气而成者邵子谓物理无穷而音声亦无穷惟无穷乃可以配无穷故以音声起数御天下古今物理之变声则起于甲而止于庚多良千刀妻宫心之类是也音则起于子而止于戌古黒安夫卜东乃走思之类是也与沙门神珙之法稍异神珙则以内外八摄总其声三十六母总其音法虽不同其于声音则括尽而无遗矣然有字有声者虽多而有声无字者亦为不少必皆以飜切得之飜者飜出其音切者切出其声如徒公徒丁颠东丁颠谓之飜徒东谓之切也其它无字之音声如水声风声之类皆可飜切今黄冠师符呪秘字亦有声而无字梵门宻语若一字呪合普林二字为一呼至有三合四合者弹舌取之而皆无字及其号召风霆驱役神鬼若运诸掌今啸亦有声而无字岂吾儒感天地赞化育之余意欤声虽未谱其间称或取声自上腭出或自舌上出者四声惟平声有上下葢气自上腭出为上平声气自舌上出为下平声上去入声无上下者仄声故也平声清而仄声浊窃想啸之为声必出于平而不出于仄矣孙嵇仙去逺矣白骨生苍苔九原不可作安得善啸之士以谱其声而习之登泰山望蓬莱烈然一声林石震越海水起立此亦此生之大快也子儋朱君好古博雅一时俊彦之良无有逾者于仆契分甚厚暇日出是编以相勘挍因曰啸之失其旨也久矣幸存此编略知梗槩不刋诸梓以传于世则羊礼俱亡后人何所考据子盍为我叙其事于编后以遗同志幸遇反隅之士衍而习之庶几复有以啸名于天下者知由此书以发其端云  

六书索隐序【`杨慎`】  

慎自着学之年已嗜六书之艺枕籍说文以为折衷迨今四十余年矣其逺求近取旁捜曲证说文而上则有大禹岣嵝之碑周宣岐阳之鼓吕氏考古图宣和博古图郭忠恕汗简薛尚功鼎韵古文也说文而下则吕忱字林顾野王玉篇陆法言集韵唐玄度九经字様张参五经文字徐铉系传林罕小说张有复古编黄公绍韵会郑樵周伯温杨桓戴侗赵古则于六书皆有论著悉翻讨之又尝受业西涯李文正公友太原乔公希大永嘉林生应龙亦以斯艺相取文正公少爱周伯温篆形之美茂肆笔斆之晩乃觉其解诂多背说文有误后学欲犁正之而未暇也太原公尝集诸家之篆以韵分之而无所升汰林生亦着通雅逸古篇博矣而无所裁定谪居多暇乃取说文所遗诸家所长师友所闻心思所得彚梓成编以古文籀为主若小篆则旧籍已着予得而略也若形之同解之复而不删者必有刋补也书成名之曰六书索隐以韵收者俾易翻耳遂申前说序而系之曰伏羲观图画卦文字生焉虞舜依律和声音韵出焉神皇圣帝君师万禩垂此二教至周公出父则制六书诗则训六义郁乎偹矣古之名儒大贤降而骚人墨客未有不通此者也秦之吏人犹能诵爰厯滂喜汉世童子无不通急就凡将至后汉许叔重着说文十四篇五百四十部本苍颉之篇九千三百五十三字则秦篆之全其所载古文三百九十六籀文一百四十五轩周之迹犹有存者重文或体六百二十二则上有孔子说楚庄王说韩非说左氏说下有淮南王说司马相如说董仲舒说卫宏说扬雄说京房说刘歆说杜林说贾逵说桑钦傅毅说官溥说谈长说王育说尹彤说张林说黄颢说周盛说逯安说欧阳侨说寗严说爰礼说徐巡说庄都说咸宗古人不杂臆见可谓有功小学矣自程元岑之隶史游之草锺繇之行楷出而字日讹梁大同中顾野王着玉篇凡二万二千七百七十九字以小楷书写籀古十讹其九已自可憾唐上元中南国一妄处士孙强又增加俗字如竹尚少为笋升髙山为杪此乃儿童之见俳优之嬉何足以污竹素也其间名为此字学者若李阳氷则戾古诳俗陆德明则従俗讹音吾无取焉宋则郭忠恕之雅杨桓之博张有之精吴才老通其音读黄公绍析其源委若郑樵则师心妄驳戴侗则肆手影撰又字学之不幸也元犹有熊朋来赵古则窥班得■〈启，月代口〉撷英寻实何物周伯温者闻见既陋经术不通类撼树之蜉蝣似篆沙之蜗蚓字学之重不幸又十倍于戴与郑矣今日此学景废响絶谈性命者不过剿程朱之■〈艹酒〉魄工文辞者止于拾史汉之赘牙示以形声孳乳质以苍雅林统反不若秦时刀笔之吏汉代竒觚之童而何以望古人之宫墙哉慎为此感欲以古文籀书为祖许氏说文为宗而诸家之说之长分注其下以衰老之年精力不逮且图籍散失编阅不能乃拔其精华存其要领以为此卷深于六书者试钦玩之知其会同发挥乎古人而非雷同剿说于诸家矣所收之字幸勿厌其少可以成文定象砭俗复古矣所注之义幸勿厌其繁可以诂经正史订子汇集矣或览之曰是则艺矣其如道何答之曰艺即道也夫子之性道不离乎文章子贡未之合一耳司马子长愈益昧此作孔子世家乃曰晩而喜易韦编三絶其以孔子为扬子云以易为太玄而诗书春秋为甘泉四赋耶子云若悟此则藏心美根岂出于雕虫篆刻何必悔其少作乎必以玄为极致而识字为非则吾夫子从心之年亦何尝屏撤诗书焚弃春秋而后为不踰矩哉书成并识此于卷首吾党有喜髙论而厌下学者聆予斯言其必喙咈而心俞矣夫  

书品序【`杨慎`】  

书有以品名者锺嵘诗品庾肩吾书品是也二子皆梁人其称名也同其遣辞也类时代则然非相假■〈习戈〉也诗品以三品品诗书品以九品品书何区别之精而用志之勤乎或言书与诗均艺而书又非诗比谬矣古者君子之于物也无所茍而已矣曲工小技罔不致其极焉故曰传兵论剑与道同符今人不及古人而髙谈欺世乃曰吾道在心六经犹赘也以此号于人曰作字欲好即为放心趋简安陋者靡然从之是苍籀上世道已丧矣不曰道器形神也离道语器弃形而存神也故曰齐匠之斵轮绵驹之擫钥先王之道有在于是矧夫进六艺流乎君子宜无茍也茍于物将茍于道吾所为感其感云其云也呜呼又焉得真知其解者而竟吾云乎  

转注古音略序【`杨慎`】  

周官保氏六书终于转注其训曰一字数音必展转注释而后可知虞典谓之和声乐书谓之比音小学家曰动静字音训诂以定之曰读作某若于戏读作呜呼也曰引证以拟之曰某读若云徐邈读王肃读是也毛诗楚辞悉谓之叶韵其实不越保氏转注之义耳易注疏云贲有七音实始发其例宋吴才老作韵补始有成编旁通曲贯上下千载朱晦翁诗传楚辞考订尽从其说魏鹤山论易经传皆韵详着于师友雅言学者虽稍知崇诵而犹谓叶韵自叶韵转注自转注是犹知二五而不知十也余自舞象之年究竟六书不敢贪古人之成编为不肖之快捷方式尤复根盘节解条入叶贯间亦有晦于古而始发于今谬于昔乃有正于后故知思不厌精索不厌深也古人恒言音义得其音斯得其义矣以之读奥篇隐帙涣若氷释炳若日烛又以所粹叅之古人成编禠其烦重补其遗漏庶无蹈于雷同兼有益于讽说乃作转注古音略大抵详于经典而略于文集详于周汉而略于晋以下也惟彼文人用韵或茍以流便其辞而于义于古实无当如沈约之雌霓是已又奚足以为据耶今之所采必于经有禆必于古有考扶微学广异义是之取焉匪徒以逞博■〈麻外分内〉累卷帙而已方今古学大昭当有见而好之者不必求子云于后世也  

画史序【`刘凤`】  

夫图象与书契并作虫鱼之迹其流分逺哉然未始异也即书古繁重竒奥后乃易疾便事则画之于古今犹是乎唐虞以来施于黼黻文章旗常鼎彛为用与书相杂而六书有象形则又出入其间矣周官画绘之事后素功则法由此详贵文而亲用虽眇微未尝茍也后代愈降则愈不相及独画然乎其书传自南齐以来仅载曹陆顾展后之述者虽所著益多然若信陵宋元君之客解衣盘礴者戸牖间画龙者写成庆大衣冠者甘陵图美人者汉以前不少概见何哉岂逺而难详抑其事葢卑古能之者众与何弓矢轮梓犹显其名而输尔庆石至于今不灭也将存于图象者易逸亡惟得载于简牍遂因以久与秦始皇与海神相见左右潜图以足则古之擅艺者不胜数而求以名闻固不易也晋宋多名流魏髙贵乡公梁元帝皆以尊贵尤好点染其事固与书法同神逸自天性然是非学习之力虽云位置形势粗有其法而回腕用指骨掌之巧人自为极灵妙非言能喻故品视其人而人系其代唐亦多出于贵游若阎左相薛少保韩滉王维者此岂规规吮丹设色模效者遂擅逸代称至见于歌咏者其人多肮脏负气迈爽故以此重即不为其人使庸俚而能与彼雄俊者角能哉至宋氏名者视唐始不如非以其人无复向者与故以工艺视之则术贱以玩弄畜时以发其愤懑于胸臆着之笔墨素绘而寄之千载喜惋忿郁悲愁皆形见者则无复论其代皆可贵矣今书自谢赫姚最李嗣真裴孝源释彦悰道醇景玄若虚辈无虑数十家皆标指得失论拟工拙提核品象该验名实兼存记题目叙阂奥畦经笔手所宜备见古法暇乃萃为一编独今代名家虽有述者而未足览观因并为核其事迹有所删裁且以见古今之变可深嘅而惜予力不能收蓄又僻陋不得尽观古名画识谢流别为上下其论其散遗人间者终归于澌灭惟斯庶可少存乎哉  

古今法书苑序【`王世贞`】  

羲画八方人文所繇萌圣人取夬以代结绳颉窥鸟迹而尽泄厥灵爰析六书指事象形及有会意形声转注假借旁出异名以察百官以治兆氓赫赫六经是冯是征述书源第一颉为古文省而曰籀于义未悖籀省而斯小篆及邈秦隶繇起爰有次仲割篆之八以存其二三仓之后秦隶复省而为汉隶隶圆而今稍饰丰华斯极锺氏散为章草竖游所创伯英乃最伯英荡之穷变极态今草以备损益其间以为藁行匪流匪滞其观日微其用日近而逺于致述书体第二用笔者天流美者地阴阳既生乃立形势有物有则与体俱诣舒而不慢宻乃无际骨恒胜肉法乃副意述书法第三固为汉史九品人伦肩吾则之懐瓘因之以逮长文又备论之虽未尽见知而贵在尊闻述书品第四籀斯邈乎而元常伯英斯为首出至右军而集大成献则武美邕乃夷清唐犹国风宋其黍离彼无君子斯焉取斯述书评第五丑类之谈起自萧梁叅以袁昻众实加详若总若■〈艹币〉纷莫可量以似求有中含抑扬譬若粉泽而睹雌黄述书评之拟第六崔张为玉逸少比金以及锺索焜煌艺林中者会目上者会心当心生嗜其下传耳连城之赏可要天子中人十家不敌片纸述书估第七临池之士代为不亡其妙入室而次乃升堂其逺隔藩篱而迩窥宫墙或咏追八法或叹遗踪播响声诗摅藻文章若少陵昌黎于业有光述文第八诗第九右军清真以艺蔽之胡载在国史而赞独称制心摹手追千古流觊僧虔纪略彦逺博缀宣和胪体至陶而备述书传第十缣素之力不能千秋其在人间流落不收右文见珍玉府是裒刼润之厄兵燹为雠所与存者河图天球述书迹第十一维昔神禹铸鼎以及细锺蛟脚鹄头紫金浵瀜商质周文刻画雕虫大小二篆于焉取宗述书迹之金第十二禹既勒于岣嵝而宣有岐阳之狩峄山琅琊稍变先躅受禅劝进启隶于后然而念太丘者以廓清中原而爱征西者卧三日而不忍释手兰亭聚讼淳化争购七尺之岷匪胫而走述书迹之石第十三子墨客卿氏曰世之能尊书者以为是六义之精煜乎与日月相为昭乎则乎岳峙而川流走飞而夭乔乎哉其急书者以等于菽粟布帛则又曰同文之用周中国而施蛮貊乎哉而卑之者以为一艺之微而已耶终其身敝精神而无益于时者耶则皆非也述古今法书苑第十四  

知命篇序【`虞淳熈`】  

屠纬真之未中謡诼也■〈目朁〉子先语王季夏太史已而果然藉令季夏无隐贝锦且不成织于是众交尤焉■〈目朁〉子谓否予知之命也纬真之不知亦命也已而纬真述知命篇纵言命夫命难言之矣乐天知命故不忧而舜泣文悄道之将废有命而孔子干七十二君受命者轻货殖而炎帝立市胶鬲在鱼盐之中子于亲臣于君东西南北惟命之从阴阳于人不啻父母命之忧则忧命之劳则劳命之悲偯郁陶竭蹶姚佚鸷发兔脱何敢不从方于谷声圭景激矢催轮虽有神智不可弢匿虽有逸材不可籞止奈之何哉命当知命则家有纬真之篇命不当知命则客阭■〈目朁〉子之书命当知命则一事一言足征足信命不当知命则虽千古人万纬真秉铎而诏之无益也虽然纬真奚自而辑之元素奚自而行之■〈目朁〉子奚自而序之命矣乎岁在甲午当辛未世二千二百八十八为大畜之上九繇曰何天之衢亨道大行命大明天以纬真为铎锡之以善鸣命矣乎是宜前言往行之多识也矣  

重刻体仁彚编序【`黄汝亨`】  

兵书杀人之书也善用之而有以生医书生人者也误用之而往往至于杀以生之者而之杀仁者不为此非书之为误所以用书未全也天地间吉凶悔吝生乎动动必有所自起故夫人之精脉与天地通而物性之为温凉生克殽于二变化于五其精即与人通故通乎太素不能无叔和之用而精叔和者方可与言太素人之有脉与药之有性一也俱所谓生乎动者动之得失而吉凶以证于是乎为方为图说写其意以模范后人而所谓生之之具卒不外是将不知兵与知兵而不知天命之有归其丧亡同世人言医而不通太素与贸贸乎药性者何以异李广号称名将不撃刁斗不择水草不必按古法律往往迷失道以败而髙谈者乃叹息于数竒庸讵知夫营平之上方略伏波之聚米山谷有不动动必吉则治病者果不可以无方书也通脉诀识药性证之于方微而与寿命符于以神医之用而生生之道全矣嗟乎世无秦越人安能遗方循性饮上池而见五脏症结哉是道也莫备于体仁彚编一书昔者御史中丞印台傅公刻之江藩为德滋广而岁久编残多至剥落叅政还素李公淹雅之余旁畅方术为补亡订讹授之剞劂李公殆后中丞而有功于叔和东垣以生活人称大医王称能仁者矣虽然神而明之存乎其人如惩李广之败谓必方书活人则霍嫖姚有言不至学古兵法顾方略何如者非名将也邪  

## 文章辨体彚选卷三百十六

（明）贺复征 编  

○序三十六【`图类`】  

五岳图序【`汉东方朔`】  

五岳真形者是山水象也盘曲迥转陵阜形势髙下参差长短舒卷波流涌于奋笔锋釯畅乎岭崿云林玄黄有如书字之状是以天真道君下观规矩拟纵趣向因如字之韵随形而名山焉昔黄帝征师诸侯与蚩尤战于涿鹿之野遂禽之诸侯咸宗轩辕为天子代神农是为黄帝天下有不顺者从而征之破山通道未尝宁居东至于海登泰山勒岱宗西至崆峒登鸡头南至于江登熊湘北逮辉粥合符釡山而邑于涿鹿之野迁徙徃来无有常处察四岱并有佐命之山惟南岳孤特而无辅乃章词三天太上道君命霍山潜山为储君奏可帝乃自造山躬写形像连五岳之后又命青城为丈人署庐山为使者形皆以次相续此适始于黄帝耳古画五岳真形首目者乃是神农前世太上八会羣方飞天之书法殆鸟迹之先代也自不得仙人释注显出终不可知  

禹贡九州岛地域图序【`晋裴秀`】  

图书之设由来尚矣自古垂象立制而赖其用三代置其官使掌其职暨汉屠咸阳丞相萧何尽收秦之图籍今秘书既无古今之地图又无萧何所得秦图书惟有汉氏所画舆地及诸杂图各不设分率又不考正凖望亦不备载名山大川其所载列虽有麤形皆不精审不可依据或称外荒迂诞之言不合事实于义无取大晋龙兴混一六合以清宇宙始于庸蜀冞入其阻文皇帝乃命有司撰访吴蜀地图蜀土既定六军所经地域逺近山川险易征路迂直校验图记罔或有差今上考禹贡山河川流原隰陂泽古之九州岛及今之十六州郡国县邑疆界乡陬及古国盟会旧名水陆径路为地图十八篇今制地图之体有六焉一曰分率所以辨广轮之度也二曰凖望所以正彼此之体也三曰道里所以定所繇之数也四曰髙下五曰方邪六曰迂直此三者各因地而制形所以校夷险之异也有图象而无分率则无以审逺近之差有分率而无凖望虽得之于一隅必失之于他方有凖望而无道里则施于山海絶隔之地不能以相通有道里而无髙下方邪迂直之校则径路之数必与逺近之实相违失凖望之正故以此六者叅而考之然后逺近之实定于分率彼此之实定于凖望径路之实定于道里度数之实定于髙下方邪迂直之算故虽有峻山巨海之隔絶域殊方之迥登降诡曲之因皆可得举而定者凖望之法既正则曲直逺近无所隠其形也  

八骏图序【`唐李翱`】  

予尝闻有周穆王八骏之说乃今获览厥图雄凌趫腾彪虎文螭之流与今马髙絶悬异矣其名盗骊蜚黄騕袅白羲之属也视矫首则若排云视举足则若乗风有待驭之状有矜羣之姿若日月之所不足至若天地之所不足周轩轩然嶷嶷然言其真也实星降之精思其发也犹神扶其魄轼者如仙御者如梦将变化何别哉  

点戛斯朝贡图传序【`李德裕`】  

昔越裳贡雉荐于宗庙西旅献獒陈以典训所以感其至而戒其初也仁圣文武至神大孝皇帝御歴之四年天瑞灿烂王道昭焯五材并用六辔斯柔布政宣室以张神化报兵朔野以耀威灵故得天晬而清日晏而明虫螟不生嘉榖以成中■〈宀禹〉既安四夷来庭由是龙荒君长黠戛斯遣使汪吾合素等上表献良马二匹絶大漠而贡赤诚渉流沙而沾赭汗非至德所感孰能臻于此乎皇帝以前有鸾旗焉用骥騄不贵龙友惟驾鼔车乃命其使见于内殿赐以珍膳钖之文锦谨按故相魏国公贾耽所撰古今四夷述黠戛斯者本坚昆国也贞观二十一年其酋长入朝授以将军印拜坚昆都督逮于天宝季年朝贡不絶暨中国多难为回鹘隔碍黠戛斯忿其桀骜乗彼荐饥于是破龙庭焚罽幕萧条万里地无种落始得出重泉而见白日披氛雾而覩青天臣伏见太宗谓羣臣曰南荒西域自逺而至其故何哉宰臣房玄龄对曰殊域来朝者中国乂安帝德遐被所致也太宗曰向中国不安亦何缘而至朕覩此怀惧何者昔秦始皇并吞六国汉武帝威加戎狄今殊方异类无逺不宾窃比秦汉想无多愧亦欲传之子孙念二王之末途朕所以不能不惧尔臣伏思太宗徃日之惧致我唐百代之隆则圣祖诒谋可谓深矣此太宗所以永保鸿名为受命之祖陛下所以丕承王业为中兴之主岂不宜哉天旨以贾耽有陈平镇抚之才得充国通知之敏其所述作该明古今乃诏太子詹事韦宗卿秘书少监吕述徃莅宾馆以展私觌稽合同异覼缕阙遗传胡貃兠离之音载山川曲折之状条贯周备文理洽通臣伏以贞观初中书侍郎颜师古上言昔周武王天下太平逺国归欵周史乃集其事为王会篇今万国来朝蛮夷率服实可图写请撰为王会图有诏从之臣輙因韦宗卿吕述所记异闻饰以缋事敢叙率服以冠篇首  

帝王世次图序【`宋欧阳修`】  

尧舜禹汤文武此六君子者可谓显人矣而后世犹失其传者岂非以其远也哉是故君子之学不穷逺以为能而阙其不知慎所传以惑世也方孔子时周衰学废先王之道不明而异端之说并起孔子患之乃修正诗书史记以止纷乱之说而欲其传之信也故畧其逺而详其近于书断自唐虞以来着其大事可以为世法者而已至于三皇五帝君臣世次皆未尝道者以其世逺而慎所不知也孔子既没异端之说复兴周室亦益衰乱接乎战国秦遂焚书先王之道中絶汉兴久之诗书稍出而不完当王道中絶之际竒书异说方充斥而盛行其言徃徃反自托于孔子之徒以取信于时学者既不备见诗书之详而习传盛行之异说世无圣人以为质而不自知其取舎真伪至有愽学好竒之士务多闻以为胜者于是尽集诸说而论次初无所择而惟恐遗之也如司马迁之史记是矣以孔子之学上述前世止于尧舜着其大略而不道其前迁逺出孔子之后而乃上述黄帝以来又详悉其世次其不量力而务胜宜其失之多也迁所作本纪出于大戴礼世本诸书今依其说图而考之尧舜夏商周皆同出于黄帝尧之崩也下传其四世孙舜舜之崩也复上传其四世祖禹而舜禹皆寿百歳稷契于髙辛为子乃同父异母之兄弟今以其世次而下之汤与王季同世汤下传十六世而为纣王季下传一世而为文王二世而为武王是文王以十五世祖臣事十五世孙纣而武王以十四世祖伐十四世孙而代之王何其缪哉呜呼尧舜禹汤文武之道百王之取法也其盛德大业见于行事而后世所欲知者孔子皆已论著之矣其久逺难明之事后世不必知不知不害为君子者孔子皆不道也夫孔子所以为圣人者其智知所取舍皆如此  

序越州鉴湖图【`曽巩`】  

鉴湖一曰南湖南并山北属州城漕渠东西距江汉顺帝永和五年会稽太守马臻之所为也至今九百七十有五年矣其周三百五十有八里凡水之出于东南者皆委之州之东自城至于东江其北堤石挞二阴沟十有九通民田田之南属漕渠北东西属江者皆漑之州东六十里自东城至于东江其南堤阴沟十有四通民田田之北抵漕渠南并山西并堤东属江者皆漑之州之西三十里曰柯山斗门通民田田之东并城南并堤北滨漕渠西属江者皆漑之緫之漑山阴会稽两县十四乡之田九千顷非湖能漑田九千顷而已盖田之至江者尽于九千顷也其东曰曹娥斗门曰槀口斗门水之循南堤而东者由之以入于东江其西曰广陵斗门曰新径斗门水之循北堤而西者由之以入于西江其北曰朱储斗门去湖最逺盖因三江之上两山之间疏为二门而以时视田中之水小溢则纵其一大溢则尽纵之使入于三江之口所谓湖髙于田丈余田又髙海丈余水少则泄湖漑田水多则泄田中水入海故无荒废之田水旱之岁者也由汉以来几千载其利未尝废也宋兴民始有盗湖为田者祥符之间二十七户庆厯之间二户为田四顷当是时三司转运司犹下书切责州县使复田为湖然自此吏益慢法而奸民寖起至于治平之间盗湖为田者凡八千余户为田七百余顷而湖废几尽矣其仅存者东为漕渠自州至于东城六十里南通若耶溪自樵风泾至于桐鸣十里皆水广不能十余丈毎岁少雨田未病而湖盖已先涸矣自此以来人争为计说蒋堂则谓宜有罚以禁侵耕有赏以开告者杜杞则谓盗湖为田者利在纵湖水一雨则放声以动州县而斗门輙发故为之立石则水一在五云桥水深八尺有五寸会稽主之一在跨湖桥水深四尺有五寸山阴主之而斗门之钥使皆纳于州水溢则遣官视测而谨其闭纵又以谓宜益理堤防斗门其敢田者拔其苖责其力以复湖而重其罚犹以为未也又以谓宜加两县之长以提举之名课其督察而为之殿赏吴奎则谓毎岁农隙当僦人浚湖积其泥涂以为丘阜使县主役而州与转运使提点刑狱督摄赏罚之张次山则谓湖废仅有存者难卒复宜益广漕路及他便利处使可漕及注民田理置石柱以识之柱之内禁敢田者刁约则谓宜斥湖三之一与民为田而益堤使髙一丈则湖可不开而其利自复范师道施元长则谓重侵耕之禁犹不能使民无犯而斥湖与民则侵者孰御又以湖水较之髙于城中之水或三尺有六寸或二尺有六寸而益堤壅水使髙则水之败城郭庐舍可必也张伯玉则谓日役五千人浚湖使至五尺当十五岁毕至三尺当九岁毕然恐工起之日浮议外摇役夫内溃则虽有智者犹不能必其成若日役五千人益堤使髙八尺当一岁毕其竹木费凡九十二万有三千计越之户二十万有六千赋之而复其租其势易足如此则利可坐收而人不烦弊陈宗言赵诚得以水势髙下难之又以谓宜从吴奎之议以岁月复湖当是时都水善其言又以谓宜遵赏罚之令其为说如此可谓愽矣朝廷未尝不听用着刑之法故罚有自钱三百至于千又至于五万刑有杖百至于徒二年其文可谓宻矣然而田者不止而日愈多湖不加浚而日愈废其故何哉法令不行而茍且之俗胜也昔谢灵运从宋文帝求会稽回踵湖为田太守孟顗不听又求休崲湖为田顗又不听灵运至以语诋之则利于请湖为田越之风俗旧矣然南湖由汉歴吴晋以来接于唐又接于钱镠父子之有此州其利未尝废者彼或以区区之地当天下或以数州为镇或以一国自王内有供养禄廪之须外有贡输问馈之奉非得晏然而已也故强水土之政以力本利农亦皆有数而钱镠之法最详至今尚多传于人者则其利之不废有以也近世则不然天下为一而安于承平之故在位者重举事而乐因循而请湖为田者其言语气力徃徃足以动人至于修水土之利则又费财动众从古所难故郑国之役以谓足以疲秦而西门豹之治邺渠人亦以为烦苦其故如此则吾知吏孰肯任难当之怨来易至之责以待未然之功乎故说虽愽而未尝行法虽宻而未尝举田者之所以日多湖之所以日废由是而已故以为法令不行而茍且之俗胜者岂非然哉夫千岁之湖废兴利害较然易见然自庆厯以来三十余年遭吏治之因循至于既废而世犹莫寤其所以然况于事之隠微难得而考者由茍简之故而弛壊于冥冥之中又可知其所以然乎今谓湖不必复者曰湖田之入既饶矣此游谈之士为利于侵耕者言之也夫湖未尽废则湖下之田旱此方今之害而众人之所覩也使湖尽废则湖下为田亦旱矣此将来之害而众人所未覩者故曰此游谈之士为利于侵耕者言之而非实知利害者也谓湖不必浚者曰益堤壅水而已此好辩之士为乐闻茍简者言之也夫以地势较之壅水使髙必败城郭此议者之所巳言也以地势较之浚湖使下然后不失其旧不失其旧然后不失其宜此议之所未言也又山阴之石则为四尺有五寸会稽之石则几倍之壅水使髙则会稽得尺山阴得半地之洼隆不并则益堤未为有补也故曰此好辩之士为乐闻茍简者言之而又非实知利害者也二者既不可用而欲禁侵耕开告者则有赏罚之法矣欲谨水之蓄泄则有闭纵之法矣欲痛絶敢田者则拔其苖责其力以复湖而重其罚又有法矣或欲任其责于州县与运使提点刑狱或欲以毎岁农隙浚湖或欲禁田石柱之内者又皆有法矣欲知浚湖之浅深用工若干为日几何欲知増堤竹木之费几何使之安出欲知浚湖之泥涂积之何所又巳计之矣欲知工起之日或浮议外摇役夫内溃则不可以必其成又已论之矣诚能收众说而考其可否用其可者而以在我者润泽之令言必行法必举则何功之不可成何利之不可复哉巩初蒙恩通判此州问湖之废兴于人求有能言利害之实者及到官然后问图于两县问书于州与河渠司至于叅核之而图成熟究之而书具然后利害之实明故为论次庶夫计议者有考焉熈宁二年冬卧龙斋  

捕鱼图序【`晁补之`】  

古画捕鱼一卷或曰王右丞草也纸广不充幅长丈许水波渺弥洲渚隠隠见其背岸水葭菼向摇落草萋然始黄天惨惨云而风人物衣裘有寒意盖画江南初冬欲雪时也两人挽舟循涯一人篙而下之三人巾帽袍带而骑或马或驴寒峙肩拥袖者前扬鞭顾后揽辔语袂翩然者童负囊尾马背而倚若拥鼻者三人屈竹为屋三童子踞而起大网一童从旁出者縳竹跨水上一人立旁维舟而下有笱者方舟而下四人篙而前其舟坐若立者两童子曵方罟行水间者縳竹跨水上一人巾而依蘧蒢坐沉大网旁笱屈竹为屋縳竹跨水上童子跪而起大网者一人屈竹为屋前有瓶盂可见者篙者桨者俛下罩者三人皆笠方舟载大网行且渔两儿两盖依蘧蒢坐有巾而髯出网中得者■〈舟定〉操楫一人縳竹跨水上顾而语前有杯盂者方舟载大网出网中得者縳竹跨水上两儿沉大网旁维艓者两人篙其舟甚力有帷幙坐而济若妇人可见者方舟依渚一人篙一人小而髯三童子若饮食若寐前有杯盂者一人推苇间童子俛而曵循涯者人物数十许目相望不过五六里若百里千里右丞妙于诗故画意有余世人但以语言粉墨追之不似也常忆楚人云帝子降兮河渚目渺渺兮愁予袅袅兮秋风洞庭波兮木叶下引物连类谓便若湖湘在目前思顷时岁晩道吴江如此渔者男子妇女童稚舟楫梁笱网罟罾罩纷然在江然其业亷而事佚故无市廛争利意此与画二大夫去国其色无别恨奚以异元和元年四月二十日李希孝出之欲摹写无善工乃借韩退之序画人物意识之颍川晁补之序  

周易旁注前图序【`明朱同`】  

愚自中年以经书授徒教子毎于本文之旁着字以明其意义其有不相连属者则益之于两字之间茍又有不明不尽者则又益之于本行之外学者读本文而览旁注不见其意义之不足也惟易旁注则有前图者易之为易其本也图象而已文王周公孔子之书实为图象作注脚故明此经者不得不求其本也河出图洛出书天不爱道泄诸象数一可已二何居作河图洛书合一图第一圣人之则之也八卦成列而又因而重之其传于今也各有横图圆图而六十四卦圆图中又有方图则亦悉矣帝出乎震成乎艮其方位之象又何为哉作先天后天合一图第二先天后天其始其终既各有序矣连山归藏首艮首坤今不能知而周易首乾坤终既未济经分上下其间卦序乃复如彼作周易卦序图第三卦变也卦主也互体也卦数也卦位也纳甲也之六者时杂见于经传必各着其全使人可通考焉可也作六图第四淳安夏氏有读易十字枢愚平日窃窥于易得三大义二者经传训释之机要也则以附六图之后圣人处忧患之道自履至巽其传古其指深卦之名义殆未足以尽之也作三陈九卦图第五揲蓍以求卦因变而用爻比义从长宜勿拘一说作蓍卦变占图说第六夫子言蓍卦之德曰圆曰方固非直曰七竒八偶而已作蓍七卦八图第七邵子天根月窟之吟非为今易安注脚也豫章萧氏周易卦序之学区别于三画六画之原而象意昭融玩味乎正变始终之故而教道明着前纂为图今录其全文于后而系以邵子之诗履运处身同一揆也作三十六宫图说第八八图为之前而后周易旁注可得而读矣朱升序  

万木图序【`杨士竒`】  

万木图者右春坊右庶子兼翰林侍讲建安杨荣勉仁昭其大父达卿先生之德示其后之人也先生有孝行于为善施义汲汲焉然不喜以施名以为受人之施者恒有愧耻为辱之心而不自慊也夫施于人而使其心愧耻为辱而不自慊犹不施也必使受吾之施者如其所当得如无与于我而即乎其心之安庶几可也元之季世兵戈饥馑民困穷冻馁无食至相食以茍活虽父子夫妇相视不能相保恤所在皆然时先生藏榖甚富将发廪赈之指某山号于众曰有能相吾力树木者乎树一木予谷若干愿相吾力者先予谷于是争愿出力来请谷既悉饭之乃如所言愿树木多寡予之榖不籍识其姓名卒亦不视其功而所活不可胜计矣先生之乐施何其忠厚委曲而周备与居数岁木鬰然崇茂悉中于材先生指以戒其子若孙曰不自意今之盛如此也其毋茍自为利将有为学宫为释老之宫为桥梁及津渡之舟而需材者给之有贫欲为居室殁欲为棺而不得材者给之毋茍自利也于是所施利益多矣时福建行省左丞院德柔闻而髙之命工作万木图表之缙绅君子多为文若诗纪之咏之既皆失于兵而其子若孙佩服训戒至于今不违然欲其后世皆佩服不违此图所以继作也呜呼始先生知施谷而已知求受施者即乎其心之安而已岂计树之木后当何如哉而受施者必尽力焉不可以茍盖天理之在人心有不能已也先生所存如此惜乎其仅施于衰乱艰虞之际畎畆之间而徒布衣以终其身也不然使遇治平之时得一命为所欲为所施利不其愽哉如其后之人能世承其训推广是心而行之不已焉其于施利固又博也是用告诸其来者  

甲申十同年图诗序【`李东阳`】  

甲申十同年图一卷盖吾同年进士之在朝者九人与南京来朝者一人而十会于太子太保刑部尚书吴兴闵公朝瑛之第而图焉者也图分为三曹自卷首而观其髙颧多髯髯强半白袖手右向而侧坐者为南京户部尚书公安王公用敬微须髪颁白鸢肩髙耸背若有负而坐中者为吏部左侍郎泌阳焦公孟阳微须多鬂白毵毵不受栉面骨棱层起左向坐右手持一册册半启闭者为礼部右侍郎掌国子祭酒事黄岩谢公鸣治又一曹微须頳面笑齿欲露左手握带右向而坐者工部尚书柳州曽公克明虎头方面大目丰凖须髯微白而长左手携牙牌右握带中左坐者闵公也白须黎面面老皱两手握带中右坐者工部右侍郎泰和张公时逹无须頳面耸肩袖手而危坐且左顾者都察院左都御史浮梁戴公廷珍又一曹为户部右侍郎益都陈公亷夫者面微长且頳睂浓须半白稍右向而坐为兵部尚书华容刘公时雍者面微方而长须鬓皓白左手握带右手按膝而中坐予则面微长而臞髭数茎白且尽巾若有隠忧右手持一卷如授简状坐而向左居卷最后者是也十人者皆画工面对手貌槩得其形模意态惟焦公奉使南国弗及会预留其旧所图者而取之故仅得其半而已是日谢公倡为诗吾八人者皆和焦公归亦和焉传有之物之不齐物之情也十者数之成而亦数之渐以吾十人者得之于四十年之余良不为少然以二百五十人者而不能二十之一则谓之多亦不可也以年论之闵公年七十有四张公少二岁曽公又少二岁谢焦二公又少一岁刘戴陈王四公又逓少一岁予于同年为最少今年五十有七亦已就衰追忆曩时之少者壮者使猝然而逢之若不相识也且以地以姓论之无一同者以官则六部之与都察院其署与职亦莫能以皆同盖所谓不齐者如此然摅志効力各执其事以赞扬政化则未始不同语有之人心不同有如其面今固不可以貌论也又何爵齿族里之足云乎兹九人者之才之行彚征类聚建功业于天下固将以大有成惟予蹇劣无似方惧名实不副而是心也不敢以相负也然则今日之会岂徒为聚散离合世讲之具哉唐九老之在香山宋五老之在睢阳歌诗宴会皆出于休退之后今吾十人者皆有国事吏责故其诗于和平优裕之间犹有思职勤事之意他日功成身退各归其乡顾不得交倡迭和鸣太平之乐以续前朝故事则是诗也未必非寄情寓义之地也因粹而序之以各藏于其家闵公名珪张公名逹曽公名鉴谢公名铎焦公名芳刘公名大夏戴公名珊王公名轼陈公名清今各以字举而予则太子太保户部尚书兼谨身殿大学士长沙李东阳宾之也进士举于天顺之八年会则于弘治十六年癸亥三月二十五日越翼日乃序  

萍会图序【`李梦阳`】  

萍会图图王官十有五人纪善一教授十二典善二十五人者所谓东西南北之人也生不同同王官官不同同地也于是十五人者约曰始吾侪生东西南北也固不谓同王官即知有王官知同地乎夫势无常形止无定踪吾侪知自是不复散而东西南北也夫萍之未水也知水乎水知萍乎及飘风过焉萦花絮于连漪之曲于是萍者布清而根深泛精以化神绰约婷娉嬉波上下始与水一矣故有寤寐其求而终身无邂逅之遇而倾盖于涂路者非素相闻也斯所谓偶然之合也夫合未有不散者故君子同也必聚而酒食相乐于是乎有会会者所以系情防散者也有类乎萍故称萍会焉散而思必及其亲又子孙所世讲焉世讲必曰吾祖吾父昔与某同王官同地盖同会云于是会不可不图图者所以示永而存义之道也李子先人亦尝为王官兹地览其图而叹曰嘉哉会也然亦时使之焉夫叔世寡安枕危邦鲜甘食设境内有绿林铜马之警国无河间东平之誉辅之以端而拒之不信导之以良而专恣者自遂也诸君方背刺以忧责荷担以谋迁非穆生逃则张衡去即有系情防散示永存义之心弗暇为心矣而奚会之有图故曰寜渊无焦鳞时使之耳此之谓也  

叙商城林泉图【`何景明`】  

商城王君与予父友相别于汴水上别且二十年矣今岁夏自其乡来访道故旧间携所绘林泉图语予父曰人谓大隠弗居城市真隠弗识姓名若皆自逸于林泉而世弗得见且弗闻也吾迹弗能谢城市而亦弗能逃姓名于里闬奚望于若顾于若窃慕爱之而所谓林泉者常徃来予懐也故吾凡值林泉虽莫吾有吾得而爱之又从而适之已有扩吾所未见者而爱之而适之由是虽天下之大凡有林泉者吾无不可爱而适之者奚必吾有也又以游览有时弗可常者弗可常固有弗可得而爱且适者也遂为是图凡林泉之变不穷吾图咸有之一披玩而向之所谓可爱而适者咸在吾目则凡林泉之在天下者固吾图中物也吾方请诸大夫之诗各缀于图上敢欲得公之子中书君之文焉父诺乃召景明语曰王君与予游予尝重其人盖尚贤乐士者也能赴人之急者也好义而忘利者也夫人之品超逺庸下固焉而不可强者也气拘于所处志执于所见其孰能移之王君者迹在城市而有林泉之想名在里闬而有隠逸之慕其言又若非世累所得系绊者则人品不同有不可量也吾闻之好贤乐士者昌急人之难者获报好义忘利者寡患君其有后矣是图之序尔必毋辞所请俾观者亦足以考志意而得其人焉景明既受命退曰斯皆至论又何所序乃并记其言君名贤字崇德  

彩衣春燕图序【`归有光`】  

吴粤于三代不在五服之内春秋于吴犹夷之最后秦取楚吴始内属及略取陆梁皆以为郡县然一日有事杜潢浦阳山湟溪之闗即与中国隔絶及汉兵下汇离牂牁之水然后五岭以南遂为天子之邦至今千有余岁会稽南海其文物常胜于河洛齐鲁古称冀为中州盖天地之气有所锺即为中州则知今吴粤之盛不可泥古而论也余数见番禺之士徃徃秀颖古所谓中州不能通一日胥会京师尝窃叹四方万国之外弹冠结绶于朝国家威灵轶于三代矣南海郑祖钦昊与余同榜进士同试吏大司空其貌冲然有德君子也自始兴张文献公余襄公皆岭海之产至今朝丘文庄公相继屹然为名臣吾于同榜中尝私目之庶几有复绍前哲而起者盖于祖钦望之一日祖钦道其尊君养新翁居家乐志有书史之娱有山海之观有荔枝洲花邬昌华芳春园林之胜因慨然起万里衡阳之感又自计明年当得州县便道归可以过家上寿也余又叹当周之盛时士有驱驰王事不得见其父母如陟岵之诗者矣今番禺去京师万里祖钦一旦思其亲可以计日而还则士之生于今时者又何幸也会有为祖钦绘彩衣春燕图者因为序之云  

## 文章辨体彚选卷三百十七

（明）贺复征 编  

○序三十七【`志类`】  

志序【`梁沈约`】  

左史记言右史记事事则春秋是也言则尚书是也至于楚书郑志晋乗楚杌之篇皆所以昭述前史俾不冺于后司马迁制一家之言始区别名题至乎礼义刑政有所不尽乃于纪传之外剙立八书片文只字鸿纎备举班氏因之靡违前式网罗一代条流遂广律歴礼乐其名不变以天官为天文改封禅为郊祀易货殖平凖之称革河渠沟洫之名缀孙卿之辞以述刑法采孟轲之书用序食货刘向鸿范始自春秋刘歆七略儒墨异部朱赣慱采风谣尤为详洽固并因仍以为三志而礼乐疏简所漏者多典章事数百不记一天文虽为该举而不言天形致使三天之说浑然莫辨是故蔡邕于朔方上书谓宜载述者也汉兴接秦坑儒之后典坟残缺耆生硕老常以亡逸为虑刘歆七略固之艺文盖为此也河自龙门东注横被中国毎漂决所渐害重灾深堤筑之功劳役天下且闗洛髙垲地少川源是故镐酆潦潏咸入礼典漳滏郑白之饶沟渠沾漑之利皆民命所祖国以为天沟洫立志亦其宜也世殊事改于今可得而略窃以班氏律歴前事已详自杨伟改创景初而魏书阙志及元嘉重造新法大明愽议回改自魏至宋宜入今书班固礼乐郊祀马彪祭祀礼仪蔡邕朝会董巴舆服并各立志夫礼之所苞其用非一郊祭朝飨匪云别事旗章服物非礼而何今緫而裁之同谓礼志刑法食货前说已该随流泒别附之纪传乐经残缺其来已逺班氏所述止抄举乐记马彪后书又不备续至于八音众器并不见书虽略见世本所阙犹众爰及雅郑讴谣之节一皆屏落曽无概见郊庙乐章毎随世改雅声旧典咸有遗文又案今皷吹铙歌虽有章曲乐人传习口相师祖所务者声不先训以义今乐府铙歌校汉魏旧曲曲名时同文字永异寻文求义无一可了不知今之铙章何代曲也今志自郊庙以下凡诸乐章非淫哇之辞并皆详载天文五行自马彪以后无复纪录何书自黄初之始徐志肇义熈之元今以魏接汉式遵何氏然则自汉髙帝五年之首冬暨宋顺帝升明二年之孟夏二辰六沴甲子无差圣帝哲王咸有瑞命之纪盖所以神明宝位幽赞祯符欲使逐鹿弭谋窥觊不作握河括地緑文赤字之书言之详矣爰逮道至天而甘露下德动地而醴泉出金芝玄秬之祥朱草白乌之瑞斯固不可诬也若夫衰世德爽而嘉应不息斯固天道茫昧难以数推亦犹明主居上而震蚀之灾不弭百灵咸顺而悬象之应独违今立符瑞志以补前史之阙地里参差事难该辨魏晋以来迁徙百计一郡分为四五一县割成两三或昨属荆豫今隶司兖朝为零桂之士夕为庐九之民去来纷扰无暂止息版籍为之浑淆职方所不能记自戎狄内侮有晋东迁中土遗氓播徙江外幽并冀雝兖豫青徐之境幽沦冦逆自扶莫而里足奉首免身于荆越者百郡千城流寓比室人伫鸿鴈之歌士蓄懐本之念莫不各树邦邑思复旧井既而民单户约不可独建故魏邦而有韩邑齐县而有赵民且省置交加日回月徙寄■〈宀禹〉迁流迄无定托邦名邑号难或详书大宋受命重启邉隙淮北五州翦为冦境其或奔亡播迁复立郡县斯则元嘉泰始同名异实今以班固马彪二志晋宋起居凡诸记注悉皆推讨随条辨析使悉详该百官置省备有前说寻源讨流于事为易元嘉中东海何承天受诏纂宋书其志十五篇以续马彪汉志其证引该愽者即而因之亦犹班固马迁共为一家者也其有漏阙及何氏后事备加捜采随就补缀焉渊流浩漫非孤学所尽足蹇途遥岂短策能运虽斟酌前史备覩妍媸而爱嗜异情取舍殊意毎含毫握简抒轴忘飡终不足与班左并驰董南齐辔庶为后之君子削藁而已焉  

云南志畧序【`元虞集`】  

京师西南行万里为云南云南之地方广万里在宪宗时世祖帅师伐而取之守者弗能定既即位于海内使省臣赛音欧徳齐往抚以威惠沿其俗而导之善利填以亲王贵人者四十年方是时治平方臻士大夫多材能乐事朝廷不乐外官天子闵逺人之失牧也常简法増秩优以命吏而为吏者多徼幸器名无治术无惠安遐荒之心禽兽其人而渔食之无以宣布德泽称旨意甚者启事造衅以毒害贼杀其人其人故暴悍素不知教寃愤窃发势则使然不然恶生乐死夫岂其情也哉嗟乎昔者箪壶迎徯之民日以老死且尽主者格于贪利虐师以自逺于恩化其史士之见知者无所建白而驭于中者又不识察其情状一隅之地常以为中国忧而论治卒未究其故不亦悲乎河间李侯景山由枢庭宣慰乌蛮乌蛮云南一部也始下车未及有所施会羣蛮不靖廵行调发馈给填抚周履云南悉其见闻为志略四卷因报政上之余尝按而读之考其生产风气服食之宜人物材力愚智勇怯山川形势之阨塞要害而世祖皇帝之神威圣略槩可想见未尝不俯伏而感叹也其志曰张乔斩奸猾长吏九十余人而三十六部尽降诸葛孔明用其豪杰而财赋足以给军国史万岁贪赂随服随叛梁毘一金不取酋长感恱李知古以重赋僇尸张虔陀以淫虐致乱此于事至较着明白者也其术不甚简易乎有志之士尚有所观览焉至读其记行诸诗必有悲其立志者矣  

全蜀艺文志序【`明杨慎`】  

余尝读左太冲赋蜀都云江汉炳灵世载其英蔚若相如■〈日爵〉若君平王褒韡晔而秀发扬雄含章而挺生自汉而下文章之盛无出于四子矣然岂徒四海考耆儶游谈为誉哉文之传事之传也去今千七百年而谈汉事如昨日繄四子之文也文乎文乎其可谖乎若夫陈子昻悬文宗之正鹄李太白曜风雅之絶麟东坡雄辨则孟氏之锋距卲庵诗律比汉廷之老吏继炳灵而蹑踪咸掞藻而骋辔猗欤多矣况子安少陵薄游徧乎三巴石湖放翁篇咏洎于百濮其原本山川极命草木亦楚材晋用秦渠韩利矣先君子在馆阁日尝取袁说友所著成都文类李光所编固陵文类及成都丙丁两记舆地纪胜一书上下旁摉左右采获欲纂为蜀文献志而未果也悼手泽之如新怅徃志之未绍罪谪南裔十有八年辛丑之春值捧戎檄蹔过故都大中丞东阜刘公礼聘旧史氏玉垒王君舜卿方洲杨君实卿编录全志而谬以艺文一局委之慎乃检故簏探行箧叅之近志复采诸家择其菁华禠其烦重拾其遗逸剪彼稂稗支郡列邑各以乗上又得汉太守樊敏碑于庐山汉孝亷栁庄敏碑于黔江文无错讹刻犹古欹东阜公喜曰汉碑之传于今中原亦扫迹矣乃今得兹于逺邦不谓斯举之获乎唐宋以下遗文坠翰骈出横陈实繁有胪乃愽选而约载之为卷尚盈七十中间凡名宦游士篇咏闗于蜀者载之若蜀人之作仅一篇传者非闗于蜀亦得载焉用程篁墩新安文献志例也诸家全集如杜与苏盛行于世者祗载百一从吕成公文鉴例也同时年近诸大老之作皆不敢录以避去取之嫌循海虞吴敏德文章辨体例也开局于静居寺宋方二公祠始事以八月乙卯日竣事以九月甲申自角匝轸二十八日以毕食时而成既愧刘安之捷悬金以市又乏吕览之精乃属乡进士刘大昌周逊校正而付之梓人昔汉代文治兴之者文翁礼殿之图后世之建学仿焉七十子之名马迁之立传征焉当时号为西南齐鲁岷峨洙泗文之有闗于道若此文翁之功不可诬也继文翁而作者今之阜翁欤独愧慎华颠白纷旧植荒落不足以扬四子之芬而成一邦之史也恕其不敏补其未备尚有冀吾党之助焉  

苍梧军门志序【`许应元`】  

少司马括苍应公着军门志成属应元曰子为我叙其意应元既辞不文不可则受而卒业叹曰呜呼意逺矣而何其忧之深也今天下言侵伐之患者北则一南则有两粤之夷然而北之情在目睫之前而其备常在千里之外粤之形在万里之外而其患乃在萧墙之内也何者北人所居絶逺其欲入冦中国率行空虚之地数百千里然后乃抵塞下堠望诚谨则可以知其声乡而为备故曰在千里之外当路塞去畿郡逺者数百里近乃一二日耳羽书可旦夕达也故属者常得以天下之力而备北故曰在目睫之前也夫两粤者絶南裔夷之交也山海溪洞之蛮与诸郡形错壤接并耕而争食之保固恣睢不狎话言茍得而已不顾死亡自昔上仁之所不懐而强武之所不詟也兽集鸟散亭隧鬲塞之所不得施甲盾剑矢之所不猝备也而粤之民无岁无夷冦之駴矣然而天下知北害而未覩粤忧者北近而粤逺故曰其形在万里之外而患乃在萧墙之内也夫粤之夷非能为中国害也然一日不备则岭海震荡宪祖晰其然故开府建节宿重兵于苍梧授大臣以不御之柄为万世规深逺然而硕画之老屡建夫诛讨之勲荐绅大夫摅钩深致逺之虑鹰扬爪牙之士効执讯获丑之力士马甲兵之盛燀赫乎逺方技击蹶张之用便习于士伍志之所云亦信矣然公顾且以为忧者何也嗟乎是乃公之所以为忧者也先王之致武也固曰勤恤民隠而除其害夫粤之用兵亟矣粤人之力屈久矣侵盗之虞有迫而师旅之奉无缓斯坐敝之形也诗曰彼旟旐斯胡不斾斾忧心悄悄仆夫况瘁夫旗章之盛委属之重可以为宠已而君子以为忧也忧故虑详虑详故事善事善则甿庶豫甿庶豫则武节奋此胜算也故公再克敌而民不知嗟夫心之疚矣瘁岂顾问哉然是则奚用志也传有之曰采薇废则征伐缺矣出车废则功力缺矣杕杜废则师众缺矣夫司马揖让之法存而三代仁义之师犹少概见于后世牧民形势乗马之篇着则攘夷之功春秋有纪焉况夫盛时之所以始忧勤而终逸乐者乎胡可废也胡可缺也废且缺者众其归至于万物不遂而四夷交侵故先王重之然则公之急于志也者其又恶夫缺也哉呜呼意盖逺矣  

青州府志序【`李攀龙`】  

夫志也者志也方志是事而已欲善之以有所取义作者之志也青州为郡其事则诗书周礼春秋国语史记管晏诸书君子得以识其大者其取义则所谓有能绍明世继春秋本诗书礼乐之际意在斯乎爽鸠氏邈矣先王疆理天下尚父方就国而莱人争营丘罢侯置守分领并隶不常所治何以按籍如指诸掌作二十有二图与沿革表爰始赐履自天子命田和请立挟浊泽之遇汉诸王子废絶半之迄今亲贤隠惟藩屛有司庶长更至迭谢与髙国世卿异矣乡举里选明经射策之制兴焉作封建职官选举表荧惑守虚释寃振老龙鬬马山之阳乃诡天是使比论行事不逺明威作星野灾祥志海岱惟青州镇曰沂山淄渑流恶安得决濩洛之水汁肥自秽而放于琅琊比先王观太公报政礼从其俗寛缓阔逹繇之平易中具五民而地重难动摇六十牧豕固陋性成方愿罢西南夷不置沧海郡安得布被为而曰齐人多诈也今自见采金煑海之徒不可动摇不知我无以制其命乃惟其俗之罪作山川风俗志鸡鸣犬吠毂撃肩摩然阴雍长城暨池龙夏二分之一非谷所生充服其政亦既富强丝蚕于燕牧马于鲁南多山谷登降之氓上断轮轴下采杼栗其余盐絺海物杂错户登则田治赋平则产息三者相成以官山海即升葵丘壮冠裳之会入石室探文字之原贤者亦有此乐矣作户口田赋物产古迹志着定而官君子所由以基命宁一而出政治之位中国授室羣萃州处以就闲燕言必敬义有社稷焉祝史荐信尧之五吏安用鲵脯灵山河伯无所为祷作官署学校祀典志昔称节制技击为之不教而战安谓怯于众鬬郄流贼数万骑亦由人自为战议者谓颜神可城而不可规为县盖以官具则民匮而险不为用穆陵之胜是称四塞闵以称兵足备他盗桓为游士奉之车马国家一统承流载道察民疾苦使者相望疲于奔命置邮如线作兵防城池闗梁驿传志掩胔塞涂振莩懐里怆焉示睦龙夏以北至于海庄门山之祠奚用牢筴为哉观孟尝君之泫然于雍门周斯逼城而塟者未为失之逢于何捆心路寝五丈夫见梦梧丘盖已惨于堙微发掘之患矣齐魏之季实崇佛老有屹其栖伺我失道作乡社陵墓寺观志婴之知景公不能用仲尼犹仲尼之知婴不能使景公用已尼溪天沮不遇非人维诸侯享国从治以长大哉制辞宠灵笃叙九合一匡不可继矣自余取节槩于吏体士生其间卓称逹材左司马伯公中大夫王邑富强之佐盖姑置焉而况崇弟蒋弟丁惠之功作圣贤封建名臣宦绩人物传相劝以趋义忠臣所难有激而累亲孝子之过自公冶长受业身通田辕伏郑代为大儒源本六经家传人授终始大圣之篇号为闳大主父严安上书言事感动人主穰苴孙武至今言兵法者宗焉锺离业阳助王息养程本寄食海滨泯子午载书三百作忠义孝友儒林文学武功隠逸侨寓传侠无义则豪轻季次故齐人而后之言侠者置之狐咺子狄气足鼓众士有私伍同袍之役乃过为之隠忧务摧剪其豪卒然按籍无怪其恫疑引避也作卓行传治不越阃有脱珥之后亦有鸡鸣之夫人北宫婴儿何为不朝大国问焉守数精明仓公可谓近之矣郎生望气能亦各有所长气同迹异各以其极圣哲之变仙释间出作列女方技仙释传均之进德劝一惩二城阳大夫自取杜灭梁丘柏骞过而能悛是从末减崔庆之恶失之履霜作外传仓颉篇起自上世金匮藏于王府惜韶乐无章不得其乱羽翼经术具列传义君子有道悬之闾食鱼乗马纪有丹书无捄于亡文学天性后之作者彬彬乎幽以明为形怪以常为体精气相挟假合为物情则然耳君子存之作艺文遗文杂志凡一十有八卷为目四十有三备矣善是之具于人事盖独详焉若曰非徒以存文献而已属之其人取义具在后之览者神而明之此秦杜二公之志郡诸君子贤士大夫之相与以有成者也有能绍明世继春秋本诗书礼乐之际意在斯乎是为序  

岳王祠志序【`汤显祖`】  

越有忠佑祠者在泉司焉祀宋武穆王岳飞也司故王宅王亡以为太学元以为司而祠王其东祠宋孝宗之为也祠志为册六凡王所自为文与其时至于今所以荣哀王者尽是梓而存之司庶拜王祠下者貌而既其实云王之勇于忠孝其天性然斯志也其以资世之感怆流涕指髪岂有间然者哉予独怪王以大将之才为战将之用而用益以不终当时无将将者然则若肃代之将李郭可与曰韩蕲王可以并郭而王贤于李髙宗之资不能为肃若代亦其势然蕲王逸而鄂王拘非鄂王勇而蕲王智也鄂拘蕲乃逸蕲逸而鄂之拘不免矣肃代虽疑其臣不得而诛之外多大藩师或以为名如李司徒召之不来矣终不能有加焉王之不肯为李亦势然也或曰王何不竟灭敌而朝附于人臣出境遂事之义此不然也观金起时其君臣父子叔侄将相之间皆意念深毅经略雄逺非可猝猝乗弊而竟者且其时诸将并以诏还王以偏师济乎夫王以归而死得为世所哀怜佻而徃王之为王未可知也王所谓进退维谷者欤嗟夫有髙宗以其宅为宫故有孝宗附其宫为庙王为人不可知神而后知之也虽然孝宗时而王在犹之不能用王盖孝之不能为代亦犹髙之不能为肃何也徽髙在髙与孝虽有志势皆有所不得行若使徽得幸蜀髙孝为亲父子髙緫国而孝抚军滔然无疑画河南北之地以与诸将所克王收其全以俟此亦髙孝之所欲为也势不能也嗟乎古今相吊岂惟髙之于王而巳哉予志而悲之聊以告后之君子  

## 文章辨体彚选卷三百十八

（明）贺复征 编  

○序三十八【`谱牒类`】  

谱例序【`宋苏洵`】  

古者诸侯世国卿大夫世家死者有庙生者有宗以相次也是以百世而不相忘此非独贤士大夫尊祖而贵宗盖其昭穆存乎其庙迁毁之主存乎其太祖之室其族人相与为服死丧嫁娶相告而不絶则其势将自至于不忘也自秦汉以来仕者不世然其贤人君子犹能识其先人或至百世而不絶无庙无宗而祖宗不忘宗族不散其势宜忘而独存则由有谱之力盖自唐衰谱牒废絶士大夫不讲而世人不载于是乎由贱而贵者耻言其先由贫而富者不录其祖而谱遂大废昔者洵尝自先子之日而咨考焉由今而上得五世由五世而上得一世一世之上失其次而其本出于赵郡之苏以为苏氏族谱他日欧阳公见而叹曰吾尝为之矣出而观之有异法焉曰是不可使独吾二人为之将天下举不可无也洵于是又为大宗谱法以尽谱之变而并载欧阳氏之谱以为谱例附以欧阳公题刘氏碑后之文以告当世之君子盖将有从焉者  

罗氏族谱序【`元虞集`】  

世有为谱系于其家者独眉山苏氏书法最具其详略逺近亲疎之殊可引而观也后之为谱者必稽焉今豫章罗氏族谱断自崱以下凡十有五世分十八派合其族子弟千百人夫定其可知而不妄援于巳逺详其所至而不轻遗于巳疎所谓质而不诬详而有序者庶几得之然予窃观其数世之间伟然以科第自至仕官至郡守有闻人当时者相望可谓盛哉及其末也去为老佛之徒或不得其名而始次其甲乙甚者或无以为继亦足慨然矣嗟夫盛衰之相形盈虚之迭至彼十百人之身其初一人之身也岂其一人之身而福泽所沾被有锺于此而遗于彼者则其理吾有所不知者矣古者天子之庙七诸侯五大夫三适士二庶人祭于寝圣人之心亦岂不欲夫士庶人者皆有以推其烝烝之孝上及其逺始曽髙之祖而无所间欤其贵贱贫富尊卑之杀有不容不然者矣彼其立为大宗之法有百世不迁之义者盖必天子诸侯之家为然他非所可及也故宗庙坟墓以系之冠昏丧祭以告之纪之以昭穆氏族养之以采地租税又为三宥制行以致其严凡有宗族子弟之贤者必荐之以为诸侯卿大夫士而其不肖者莫不资于上以自养而不必有流离沦替之忧然则虽百世可也今吾党以布衣薇蕨之约顾能纪录其族从至于十余世而不止岂非用心之厚者哉然于祭而无其礼也于亲而无以合也抑亦姑使其后之人知其身之所自而不忍于自弃而已嗟乎其亦可以有所感也夫  

范氏族谱序【`明方孝孺`】  

为子孙以奉先祀亦难矣为常人之子孙非难而为名人之子孙难也为名人之子孙固难而为大贤之子孙尤难夫严烝尝守冢墓保上世之所传以自立于闾里常人能是亦足矣而欲继名人之门者岂止于斯而已乎行焉必端也言焉必信也学必有以过于人而才必有以用于世也求无愧于名人庶乎其可也而欲卓然立于大贤君子之后以求无沗焉则亦何足以慰天下之望哉故言乎家世之可贵则莫尚乎为贤者之子孙言乎道德之难全亦莫难乎为圣贤之后也美才笃行之士子孙能世其家者未尝絶而孔孟之胄千载无显人非无显人也祖德崇髙难乎其为显也蜀之范氏在宋盛时忠文公景仁以危言髙节为海内所宗而正献公淳夫以直道正学为元佑名臣正献之子元长复能继先业为建炎良史官声猷之美后先相照可谓盛矣元长七世孙焕卿值元季之乱图牒散亡重缉所知自忠文公髙祖而下至于今凡十五世为家谱以示将来焕卿之子彦良从予游因以序为属古之贵乎修谱者非特以着世次纪官位而夸于人也盖将使后世观之而考世德之淳疵明流泽之广狭而益思所以自立云尔在忠文之时秉国柄以好恶荣辱当世士者莫如王安石吕惠卿在正献时莫如章惇蔡京张商英林希之流此数人者方其志得气盛视贤士大夫不啻其敌雠必欲摈废窜殛之而后快由今观之彼之祸心虐焰销灭无遗而匈声恶闻不可掩匿人至不忍言之于口而其遗胤亦未闻有存者纵或有之非惟人所恶见而为之子孙亦羞称其世而不慊其为人范氏二三公虽不获富贵于时或遭窜斥以死然至今尊仰师慕愈久而益隆而其后人犹能嗣诗书礼乐之传久而弗变则夫人亦何乐为小人而不思为君子之归哉范氏子孙观乎谱而师先祖之善戒小人之恶则为君子也可冀矣夫有君子而无禄位族虽衰犹盛也禄位光荣而君子无闻焉族虽盛犹衰也焕卿年八十余学行惇慎乡人称之而彦良亦好学有志所谓无沗于贤者之子孙其将在是乎  

刻朱子实纪序【`李梦阳`】  

朱子实纪一十二卷婺源戴氏所编而刻于歙鲍雄氏予在白鹿洞书院感朱子出处之事会得实纪而览恻怆俯仰于是泫然而悲焉按实纪朱子年二十二仕七十致仕中间五十年更事四朝然官不过待制在外者九考立朝则四十日而已白鹿洞建书院也时年五十矣犹知南康军事于戏何其遇不易至此哉他不必论孝宗者非宋之英明君哉亦不为不知公三十年间诏对垂拱殿者一延和殿者二而已岂所谓吾退而寒之者至耶世常言用舍有命亦闗运数故以文帝之明而使贾谊李广没于下位有武帝之好文而董仲舒不能安诸其朝夫宋之南也斯则何时而可以汉之二帝诿耶故知贤而不好是曰不知好而不用是曰不好用而不专犹不用也若孝宗者于公为用邪好邪知邪呜呼难言哉当是时大臣知公者陈俊卿辈数人耳亦寡矣誉者已毁者继引者厄嫉者力黄氏状公行曰百年论定必有知愚言者予读之未尝不泫然而悲也公既没于是大人君子宗其学达官显夫程其猷言臣文士颂其业门人发明其授受见者懐其仪刑闻者淑其绪理薄海内外咸诵其书于是谥赠议于上祠庙建于下荫录及其子孙盖其论不俟百年而定矣何则水平则鉴物故贤者沮抑于生时而论每定于身后者以平也然于宋则何补矣人曰仲尼之不遇春秋之不幸万世之幸如是则公之遇不遇吾又奚悲戴氏名铣字宝之为给事中卒有生曰汪愈者戴甥也以实纪视雄雄先世名元康者复朱子祠田者也文载实纪中  

东鲁韩氏世谱序【`徐桢卿`】  

韩氏泸人也曰东鲁者系于始也夫韩始于桓叔之后也何为鲁乎桓叔逺也系韩于鲁断自其所征始也昔先王赐姓命氏所以昭祖考系宗属别嫌疑定亲疎而人道于此繇焉故夫絶者不敢以冐续也疑者不敢以强附也是谓慎之至也夫自帝王以降姓氏之变合本末之同异难可以胜言也然而导水者知其源辨涂者循其脉皆可易知也故上古之世民无乱族而礼有定宗故仁睦行而民不悖也季世浇丧夷夏胥乱民多流亡故世谍隳而氏族淆错抑已甚矣故有宗人相夷若秦人视越人而不知恤者何也谱族湮而仁义之道塞也今天下晏谧百有余年缙绅之家颇尚彝礼辑谱谍以厚人伦然徃徃由祖考等之槩莫之闻矣岂非丧乱之祸哉韩自鲁散燕入蜀鼎树者七世猗其盛矣夫本盛则末繁枝披则叶散滋蔓永久则纠错纷纭而不可绪焉此讹乱之道也故述者因宗纪究旁属崇本以定始叙疏迩以别亲亲所以防其流也其闻见之未征载记之所缺则断而刋之慎其本也诗曰绵绵瓜瓞此言循其本也将使来者寻始之末合异反同虽服尽而泽未夷则厥初之念兴角弓之怨释此述谱之志也其余发凡虽繁而其要有五一曰纪实以昭德也二曰旉爵以贵功也三曰考终以崇祀也四曰象服以永思也五曰述亲以示守也此又谱之变例也反其源叅其变而后子姓之道备矣或曰谱何始乎史也史以述徃故革命而史作谱以明祖考故自我不书夫乃谓之子姓之道乎曰圣哲作易以明天道非为天道设也所以示乎人也述史以章徃非以为绳徃也所以戒乎今也夫使宗族举灭礼教废子姓不勤祖庙无食坟墓秽而不修此皆孝子仁人之所隠也故准史以述谱所以明乎人伦也人伦序而孝弟兴孝弟兴则礼乐作古者明王所以崇姓氏而谨昭穆者也传曰明乎禘尝之义其如视诸斯乎其此之谓也  

陆氏谱序【`徐渭`】  

当汉之兴也尉佗以鲛鳄之资涎沬岛外当其时不有陆贾之贤用数语以下之则南海之波几于沸及宋之亡也朝廷在楼橹间矣老嫠抱孤子而泣此与纩息者何异哉而秀夫周旋其间一日尚喘则一日尚药夫国之存亡不可定而定于两公者则如此余少尝渡庾岭半游南中即未至厓山然舟辔之迹多两公履舄之所经也毎一思之或问遗踪于故老至说佗及抱帝事未尝不慨焉以兴泫然以泪思起其人而与之语一以解颐一以痛哭今来访天目过富春为陆邵武君所延醉而宿其庐出其谱乃知君两公裔也环鹿山而居生者数十家其殁而墓者封亦以十数问其来不过二三世中人耳其繁如此不谱何以令不湮且疎耶予与君言则知君文而有礼如此矣不览是又安知其能笃于人伦又如此耶因起告之曰夫余昨游南中追念二公之遗而感之如彼又况亲见其子孙若君辈耶且余于两公路人也犹感之如彼又况其为子孙若君辈者邪吾卜之行且见陆氏有人矣诚如是即君不属余以谱序犹当序之况君果属余也  

龙游翁氏宗谱序【`归有光`】  

传曰古圣人之治天下反古复始不忘其所由生上治祖祢下治子孙旁治昆弟合族而食序以昭穆别之以礼义尊尊亲亲长长男女有别亲亲故尊祖尊祖故敬宗敬宗故收族收族故宗庙严故圣王之治天下非特以自私也以此推之自王公以逮于庶人故宗法明而礼俗成权度量文章服色正朔徽号器械衣服由此而出三代之衰废古亡本人自为生涣然靡所统纪而天下更大乱经大兵而后定当此之时人如鸟惊鱼散岂知夫乡里族属之所系哉然魏晋而降区区综核百氏以门第官人虽卑姓杂谱皆藏于有司而谱谍特盛迄于李唐犹相崇重五季衰乱荡然无复有存者矣虽然古之圣王以亲亲也亲亲而宗法立宗法立而谱系自明非独以谱也谱之盛也魏晋之失也至于谱亦不存而学士大夫莫知其所自而仁人孝子之心茫乎无所寄岂不重可叹哉翁氏居太末相传自隋始迁子孙蔓衍县之杜山坞岑堂庵南村徃徃而是其居杜阳者曰文钦能追考其十八世以上曰学士君学士而下六世有官号妃姓墓地而不着其讳七世而下始有讳十五世始书兄弟又一世昭穆详焉文钦既以为图出以示予予观之而叹世之君子莫能以为也为序而归之  

## 文章辨体彚选卷三百十九

（明）贺复征 编  

○序三十九【`以下纪录类`】  

东方朔画像赞序【`晋夏侯湛`】  

大夫讳朔字曼倩平原厌次人也魏建安中分厌次以为乐陵郡故又为郡人焉事汉武帝汉书具载其事先生瓌玮愽达思周变通以为浊世不可以富乐也故薄逰以取位茍出不可以直道也故颉颃以傲世傲世不可以垂训也故正諌以明节明节不可以久安也故诙谐以取容洁其道而秽其迹清其质而浊其文弛张而不为邪进退而不离羣若乃逺心旷度赡智宏才倜傥愽物触类多能合变以明算幽赞以知来自三坟五典八索九丘阴阳图纬之学百家众流之论周给敏捷之辨支离覆逆之数经脉药石之艺射御书计之术乃研精而究其理不习而尽其功经目而讽于口过耳而闇于心夫其明济开豁包含弘大陵轹卿相嘲哂豪杰笼罩靡前跆籍贵势出不休显贱不忧戚戏万乗若寮友视俦列如草芥雄节迈伦髙气盖世可谓拔乎其萃逰方之外者已谈者又以先生嘘吸冲和吐故纳新蝉蜕龙变弃俗登仙神交造化灵为星辰此又竒怪恍惚不可备论者也大人来守此国仆自京都言归定省覩先生之县邑想先生之髙风徘徊路寝见先生之遗像逍遥城廓观先生之祠宇慨然有懐乃作颂焉  

马汧督诔序【`潘岳`】  

惟元康六年秋九月十五日晋故督守闗中侯扶风马君卒呜呼哀哉初雍部之内属羌反未弭而编户之氐又肆逆焉虽王旅致讨终于殄灭而蜂虿有毒骤失小利俾百姓流亡频于涂炭建威丧元于好畤州伯宵遯乎大溪若夫偏师禆将之陨首覆军者盖以十数剖符专城纡青拖墨之司奔走失其守者相望于境秦陇之僭巩更为魁既已袭汧而馆其县子以渺尔之身介乎重围之里率寡弱之众据十雉之城羣氐如猬毛而起四面雨射城中城中凿穴而处负户而汲木石将尽樵苏乏竭刍荛罄絶于是发梁栋而用之■〈罒勺〉以鐡锁机闗既纵礧而又升焉爨陈焦之麦柿梠桷之松用能薪刍不匮人畜取给青烟傍起枥马长鸣匈丑骇而疑惧乃阙地而攻子命穴浚壍寘壶镭瓶甒以侦之将穿响作因焚櫎火熏之潜氐殱焉久之安西之救至竟免虎口之厄全数百万石之积文契书于幕府圣朝畴咨进以显秩殊以幢盖之制而州之有司乃以私隶数口谷十斛考讯吏兵以槚楚之辞连之大将军屡抗其疏曰敦固守孤城独当羣冦以少御众载离寒暑临危奋节保榖全城而雍州从事忌敦勲效极推小疵非所以褒奬元功宜解敦禁劾假授诏书遽许而子固以下狱发愤而卒也朝廷闻而伤之策书曰皇帝咨故督守闗中侯马敦忠勇果毅率属有方固守孤城危偪获济宠秩未加不幸丧亡朕用悼焉今追赠牙门将军印绶祠以少牢魂而有灵嘉兹宠荣然洁士之闻秽其庸致思乎若乃下吏之肆其噤害则皆妬之徒也嗟乎妬之欺善抑亦贸首之雠也语曰或戒其子慎无为善言固可以若是悲夫昔乗丘之战县贲父御鲁庄公马惊败绩贲父曰他日未尝败绩而今败绩是无勇也遂死之圉人浴马有流矢在白肉公曰非其罪也乃诔之汉明帝时有司马叔持者白日于都市手剑父雠视死如归亦命史臣班固为之诔然则忠孝义烈之流慷慨非命而死者缀辞之士未之或遗也天子既已策而赠之微臣托乎旧史之末敢阙其文哉  

吊魏武帝文序【`陆机`】  

元康八年机始以台郎出补著作逰乎秘阁而见魏武帝遗令忾然叹息伤懐者久之客曰夫始终者万物之大归死生者性命之区域是以临丧殡而后悲覩陈根而絶哭今乃伤心百年之际兴哀无情之地意者无乃知哀之可有而未识情之可无乎机荅之曰夫日蚀由乎交分山崩起于朽壤亦云数而已矣然百姓怪焉者岂不以资髙明之质而不免卑浊之累居常安之势而终婴倾离之患故乎夫以回天倒日之力而不能振形骸之内济世夷难之智而受困魏阙之下已而格乎上下者藏于区区之木光于四表者翳乎蕞尔之土雄心摧于弱情壮图终于哀志长算屈于短日逺迹顿于促路呜呼岂特瞽史之异阙景黔黎之怪頺岸乎观其所以顾命冢嗣贻谋四子经国之略既逺隆家之训亦弘又云吾在军中持法是也至于小忿怒大过失不当效也善乎达人之谠言矣持姬女而指季豹以示四子曰以累汝因泣下伤哉曩以天下自任今以爱子托人同乎尽者无余而得乎亡者无存然而婉娈房闼之内绸缪家人之务则几乎宻与又曰吾婕妤妓人皆着铜雀台于台堂上施八尺床张繐帐朝晡上脯糒之属月朝十五輙向帐作妓汝等时时登铜雀台望吾西陵墓田又云余香可分与诸夫人诸舎中无所为学作履组卖也吾歴官所得绶皆着藏中吾余衣裘可别为一藏不能者兄弟可共分之既而竟分焉亡者可以勿求存者可以勿违求与违不其两伤乎悲夫爱有大而必失恶有甚而必得智惠不能去其恶威力不能全其爱故前识所不用心而圣人罕言焉若乃系情累于物外留曲念于闺房亦贤俊之所宜废乎于是遂愤懑而献吊云尔  

张中丞传后序【`唐韩愈`】  

元和二年四月十三日夜愈与吴郡张籍阅家中旧书得李翰所为张巡传翰以文章自名为此传颇详宻然尚恨有阙者不为许逺立传又不载雷万春事首尾逺虽材若不及巡者开门纳巡位本在巡上授之柄而处其下无所疑忌竟与巡俱守死成功名城陷而虏与巡死先后异耳两家子弟材智下不能通知二父志以为巡死而逺就虏疑畏死而辞服于贼逺诚畏死何苦守尺寸之地食其所爱之肉以与贼抗而不降乎当其围守时外无蚍蜉蚁子之援所欲忠者国与主耳而贼语以国亡主灭逺见救援不至而贼来益众必以其言为信外无待而犹死守人相食且尽虽愚人亦能数日而知死处矣逺之不畏死亦明矣乌有城壊其徒俱死独蒙媿耻求活虽至愚者不忍为呜呼而谓逺之贤而为之邪说者又谓逺与巡分城而守城之陷自逺所分始以此诟逺此又与儿童之见无异人之将死其脏腑必有先受其病者引绳而絶之其絶必有处观者见其然从而尤之其亦不达于理矣小人之好议论不乐成人之美如是哉如巡逺之所成就如此卓卓犹不得免其它则又何说当二公之初守也宁能知人之卒不救弃城而逆遁茍此不能守虽避之他处何益及其无救而且穷也将其创残饿羸之余虽欲去必不达二公之贤其讲之精矣守一城捍天下以千百就尽之卒战百万日滋之师蔽遮江淮沮遏其势天下之不亡其谁之功也当是时弃城而图存者不可一二数擅强兵坐而观者相环也不追议此而责二公以死守亦见其自比于逆乱设淫辞而助之攻也余尝从事于汴徐二府屡道于两府间亲祭于其所谓双庙者其老人徃徃说巡逺时事云南霁云之乞救于贺兰也贺兰嫉巡逺之声威功绩出已上不肯出师救爱霁云之勇且壮不听其语强留之具食与乐延霁云坐霁云慷慨语曰云来时睢阳之人不食月余日矣云虽欲独食义不忍虽食且不下咽因抜所佩刀断一指血淋漓以示贺兰一座大惊皆感激为云泣下云知贺兰终无为云出师意即驰去将出城抽矢射佛寺浮图矢着其上砖半箭曰吾归破贼必灭贺兰此矢所以志也愈贞元中过泗州船上人犹指以相语城陷贼以刃胁降巡巡不屈即牵去将斩之又降霁云云未应巡呼云曰南八男儿死耳不可为不义屈云笑曰欲将以有为也公有言云敢不死即不屈张籍曰有于嵩者少依于廵及廵起事嵩常在围中籍大厯中于和州乌江县见嵩嵩时年六十余矣以巡初尝得临涣县尉好学无所不读籍时尚小粗问巡逺事不能细也云巡长七尺余须髯若神尝见嵩读汉书谓嵩曰何为久读此嵩曰未熟也巡曰吾于书读不过三徧终身不忘也因诵嵩所读书尽卷不错一字嵩惊以为巡偶熟此卷因乱抽他帙以试无不尽然嵩乂取架上诸书试以问巡巡应口诵无疑嵩从巡久亦不见巡常读书也为文章操纸笔立书未尝起草初守睢阳时士卒仅万人城中居人户亦且数万巡因一见问姓名其后无不识者巡怒须髯輙张及城陷贼縳巡等数十人坐且将戮巡起旋其众见巡起或起或泣廵曰汝勿怖死命也众泣不能仰视巡就戮时颜色不乱阳阳如平常逺寛厚长者貌如其心与巡同年生月日后于巡呼巡为兄死时年四十九嵩贞元初死于亳宋间或传嵩有田在亳宋间武人夺而有之嵩将诣州讼理为所杀嵩无子张籍云  

序赙礼【`宋司马光`】  

名以位显行由学成此礼之常若夫身处草野未尝从学志在为善不求声利此则尤可尚也近世史氏专取髙官为之传故闾阎之善人莫之闻丧礼之废壊久矣而民间为甚至有初丧亲宾具酒食聚于其家与主人同醉饱者有以鼓乐导丧车者有因丧纳妇者相习为常恬不知怪医助教刘太居亲丧独不饮酒食肉终三年此乃今士大夫所难能也其弟永一尤孝友亷谨过于人熈宁初巫咸水入夏县城民溺死者以百数永一执竿立门首有他人物流入门者輙摘出之有僧寓钱数万于室居无何僧自经死永一遽诣县自陈请以钱归其弟子乡人负其债久不偿者永一輙毁券以愧其心其行事类如此有周文粲者其兄嗜酒仰文粲为生兄或时酗殴文粲其邻人不平而唁之粲怒曰吾兄未尝殴我汝何离间我兄弟也有苏庆文者事继母以孝闻常语其妇曰汝事吾母小不谨必逐汝继母少寡而无子由是安其室终身元丰中朝廷修景灵宫调天下画工诣京师事毕有诏选试其优者留翰林授官禄有台亨者名第一以父老固辞归养于田里此五人与余同县故余得而知之悲夫天下布衣之士刻志厉行而人莫知者可胜数哉始太之丧其父也余兄弟赙以千钱且为书致之曰礼凡有丧他人助之珠玉曰含车马曰赗货财曰赙衣服曰襚今物虽薄欲人之可继也久之太请刻其书于石曰乡人不知有赙礼自太父之丧乡人稍稍行之太欲广其传由吾乡以及邻县由邻县以达四方使民间皆去弊俗而入于礼岂小补哉余益美其志因谕之曰是书不足刻余窃慕君子乐道人之善请书若兄弟及周文粲苏庆文台亨所为以传于世庶几使为善者不以隠微而自懈焉  

序江汉先生死生【`元姚燧`】  

其岁乙未王师狥地汉上军法凡城邑以兵得者悉坑之德安由尝逆战其斩刈首馘动以十亿计先公受诏凡儒服挂浮籍者皆出之得故江汉先生见公戎服而髯不以华人士子遇之至帐中见陈琴书愕然曰回纥亦知事此耶公为之一莞与之言信竒士即出所为文若干篇以九族殚残不欲兆因与公诀蕲死公止共宿实羁戒之既觉月色烂然惟寝衣留故所公遽鞍马周号积尸间无有也行及水裔见已被髪脱屣仰天而祝盖少须臾蹈水未入也公曰果天不生君与众已同祸矣其全之则上承千百年之祀下垂千百世之绪者将不在是身邪徒死无义可保吾而北无他也至燕名益大着北方经学实赖鸣之逰其门者将百人多达材其间燧生也后不及拜其履前获识其子卿月者七年矣凡再见之初以府僚见之洛阳虽尝以好兄余犹未语此今以宪属来邓始及之且德先公不忘也燧曰呜呼自先公言之夫既受诏出之军中而使之死不以命非善其职且儒同出者将千数纔得如先生一人而使之泯没无闻非崇其道此公所惧而必生之也自先生观之孰亲于其七尺之躯而大其所闗人持瓦缶将败之犹有惜而不果者必茹毒罹祸不可一日居故忍而为此出处非不思也中夜以兴蹀膏血以斗魑魅径林莽以触虎豹而始及水仰天而祝其行非不决也夫思而后行行之以决则其势多难夺于中路使非先公自行而他人赴之能舍所忍为以回其复生之志收其已逝之魄反就是一日不可居之祸毒乎由是言之先生之死求以无辱不以全归其生也不以有赴而以知已此其胷中揆制一时相为髙下之权衡也然古之人为知已死者有之无有为知已而生者先生以古人所不为者报之先公而先公所受先生也已多矣奚德哉卿月与余相视一泫卿月归序所与言者赠之  

文丞相传序【`许有壬`】  

宋养士三百年得人之盛轶唐汉而过之逺矣盛时忠贤杂沓人有余力及天命已去人心已离有挺然独出于百万亿生民之上而欲举其已坠续其已絶使一时天下之人后乎百世之下洞知君臣大义之不可废人心天理之未尝冺其有功于名教为何如哉丞相文公少年趠厉有经济之志中为贾沮回翔外僚其以兵入援也大事去矣其付以钧轴也降表具矣其徃而议和也冀万一有济尔平生定力万变不渝父母有疾虽不可为无不用医药之理公之语公之心矣是以当死不死可为即为逸于淮振于海真不可为矣则惟有死尔可死矣而又不死非有他也等一死尔昔则在巳今则在天一旦就义视如归焉光明俊伟俯视一世顾肤敏裸将之士不知为何物也推此志也虽与嵩华争髙可也宋之亡守节不屈者有之而未有有为若公者事固不可以成败论也然则收宋三百年养士之功者公一人尔孙富为湖广省检校官始出辽阳儒学副提举刘岳申所为传将刻之梓俾有壬序之有壬早读吟集指南录见公自述甚明三十年前游京师故老能言公者尚多而讶其传之未见于世也伏读感慨惜京师故老之不及见也公之事业在天地间炳如日星自不容冺而史之取信世之取法则有待于是焉若富也可谓能后者巳  

桑海遗录序【`吴立夫`】  

顷予尝从乡先生学见福唐刘汝钧贻书括苍吴思齐论文丞相事云自江西初起﨑岖山谷购募义徒畊甿洞丁造辕门请甲仗不啻数万而尹玉实为骁将大衣冠指麾众皆诣阙感泣求效死已而当国二揆交沮用兵师无宣谕卒无犒赏盘桓月余仅令守姑苏一路张彦提重兵居毘陵且有叛志尹玉竟以絻太湖■〈姊，木代女〉桥首尾不救而溺死未几独松告急朝廷四诏政府六书趣弃聊摄援根本一日一夜仓皇就道及至行都而独松随以破陷复令驻兵余杭守独松朝议不一众心离散会有尹京之命余庆据夺其印不予汉辅遁德刚遁北军入城与权又絻江遁乃即日拜枢使又拜右揆补与权处且令徃军前讲解毅然请行及被囚以北中道奔迸收集亡散无兵无粮大势去矣帝霸交驰正伪更作是不一姓当世之为大臣元老者视易姓如阅传邮况当沧海横流之际而彼以异姓未深得朝廷事权欲只手障之至死不屈微箕二子有愧色于宗国矣其书大略如此予后又见淮阴龚开所作文宋瑞陆秀夫二传盖益详焉方唐末五代之季藩镇跋扈武臣骄矜君臣父子之义不明而土地甲兵之强类无不欲黄屋左纛自为者先宋知其然一旦践大位即罢诸节度兵符遽用儒臣以为始终不足以尽复乎石晋所割之境土迨乎宣和衰乱兆兵南下急若建瓴曽不得乗一障设一候而遂至奔亡不守后宋再造东南区区山海之间内政不修外犹恃夫江淮以为固久之南北夹攻汴蔡之籓篱自撤其蔽荆襄受围鄂渚有警巴蜀侵陷广西之烽燧不絶此其国势垂尽殆如嚢中探丸围中逐鹿无复有潜藏隠伏地矣所可幸者天下学士大夫二三百年祖宗培养作成之泽薫蒸者久忠臣义士或死节或死土卒之宋瑞秀夫前后死国精忠激烈诚有在于天地而不在于古今者呜呼吴晋陈隋之变岂复有一人若是哉龚开者字圣予少尝与秀夫同居广陵幕府及世已改多徃来故京家益贫故人宾客候问日至立则沮洳坐无几席一子名浚毎俯伏榻上就其背按纸作唐马图风鬃雾鬛豪骭兰筋备尽诸态一持出入輙以数十金易得之藉是故不穷然竟无所求于人而死志节既峻仪观甚伟文章议论愈髙古为此三传类司马迁班固以下不及也此亦无负于秀夫者哉予故私列二传以发其端询之故老征之杂记题曰桑海遗录且以待太史氏之择  

## 文章辨体彚选卷三百二十

（明）贺复征 编  

○序四十  

桂岩集序【`明杨士竒`】  

襄府纪善三衢江秉心录其先世科名并所受赐诗及行实遗文而附以当世名胜之文有闗于江氏者为一巨册名桂岩集桂岩江氏家世所居也以属余序余受而阅之曰呜呼其盛矣哉昔者江氏世有闻人瑕丘之经学次翁之巨孝应元文通之文章皆焯焯著称而近数百年来江氏文献特见衢睦间民表以正言直道动当世子逺以文学德望位宰相死国难皆尽忠所事焜耀简册而族人自宋以来擢正科七十有七人他岐进者不与仕而纡金紫银青七十有八人下此者不与何其盛也盖吾有感于其先矣钱氏奄有吴越江之先曰汉臣实事之吴越习俗侈靡费用无艺不足又益取于民其田赋市租山林川泽之税加数倍宋既平诸国赋税亦仍其故籍钱之归朝也以汉臣上图籍汉臣虑故籍之厉民无已也沈诸河而自劾太宗怒欲诛之已而舍之凡随钱氏来归者皆得官独汉臣以废斥死后命右补阙王永均吴越田税钱氏旧税畆五斗永更定为一斗还奏太宗不悦永曰畆税一斗天下之中正使新附之民被朝廷仁恩顾不可耶遂从永所定永曽孙珪官至紫金光禄大夫尚书左仆射封岐国公世以为永阴德之应事见史传永之减税本于汉臣之沉籍其德同斯其后世光荣盛大亦无以异矣呜呼为国重得民心故春秋有税畆之讥国风存硕鼠之刺而冯讙为孟尝折券书尹铎为晋阳损户数仁者辅人家国一务捐利以得民也以德益乎上以惠益乎下天道福善虽逺不爽然则江氏之盛吾安得不推本其先哉秉心上距汉臣十五世距子逺五世初以文学擢司经正字与余同事仁宗皇帝于春官秉心特荷知遇后擢为纪善江氏之福泽其未艾也哉其未艾也哉  

余公挽歌诗序【`李梦阳`】  

余公为河南按察司副使三月无何遽卒其友人李子哭之见其挽者歌之一歌之百和之乃喟然而叹也曰予观诗书六艺之文至于论天道备矣其最明着伊尹曰作善降之百祥夫然后孤行特出之士恒恃此而不惧不平也则呼曰天乎天乎故宁隠忍轗轲终不肯降志辱巳茍与世推移亦冀求伸于将来乃今不然善不必寿恶不必夭作忠者罹忧造伪者显遂视彼苍苍方梦梦黪黪耳则所谓天者安在哉是以比干刳死屈原见放颜回短折孔孟隠约抚述遭事使人愤惋悲歌长叹泣下不能自巳故曰长歌之哀甚于痛哭今观余公乃亦若此之伦矣周公之言曰视履考祥又其诗曰求福不回夫余公自为邑令为台諌暨今为按察副其履具载传志其回与否至彰彰可考也徃余在朝盖亲见余公行事謇谔贞谅是古贤之流也乃今弗究也又弗寿也祥与福固如是乎彼所为天者安在欤如是虽欲使人不愤惋悲歌长叹泣下不可得矣故歌者导郁者也诗者敷志者也挽者宣悼者也今诸为余公作者诚不出于郁悼则已使诚出于郁悼则所以伤其志者必有甚于痛哭者矣或曰颜夭跖寿以变言耳彼信能与世推移取富厚显贵多金玉货财安知其后之不丧也余君即弗究弗寿然天下皆知余公之贤也又安知其非子孙之利也诗曰既克有定靡人弗胜亦谓是耳李子曰诚若是则诸为余公哀者亦可以少纾焉矣  

柏溪君哀序【`李梦阳`】  

柏溪君亡也哀于戚及其疎起之迩动乎逺盖鲜不怆焉悲也鲜不唧焉吟咨咨而音使人闻之鼻鲜不痍者鲜不泫然而泪也斯哀之至也李子曰哀有诚伪戚疎辨之贤愚之等迩逺见之何则哀者戚迩之要情也舍是惟贤则哀之哀贤虽疎逺可也夫天下未有无从之涕也恩离爱析顿踊涟洏如求如失强寛弗解泣至不期此天下之必情也何也戚之也小人之于哀也或饰诈以成势则有抱婴而泣者莽是也或謟徃以希利则有拜墓而哭者韬是也或破疑以济谋则有沾衣而别者峤是也斯所谓无从之涕也有为而哀者也故曰哀有诚伪戚疎辨之是也夫柏溪君东川之布衣也生无可借之势殁无可希之利假之不足以济谋其亡也戚者哀之疎者哀之迩者哀之逺者哀之斯何也天下有必贤者也贤之则慕慕之则思思之不见则悲悲之则吟吟之则音音之则诗故闻而冀见之者景行者也知而重违之者存敬者也过墟里而欷歔者不必戚经祠墓而泪流者百世而同臆也如林宗孺子之俦是也斯哀贤之至也夫汞死于药而飞于炉者以真之必反也鍮乱金者也闇者金之明者鍮之以伪之难掩也故非贤而哀非戚而哀皆饰之謟之谋之之类也故曰得戚者情得疏者义得迩者狭得逺者广疎戚迩逺之间而人之贤否决矣柏溪君有子曰讲举进士过大梁言其父之所以哀而蓬溪谭子复语予柏溪君行予文成亦为之欷歔久之  

谭节妇诗序【`罗伦`】  

宋谭节妇赵氏永新人归谭氏年二十七元师下江南丞相文天祥檄女弟彭震龙复永新降将刘盘诱元兵陷城妇抱婴儿匿礼殿中兵执欲污之屠儿瞰于梁见妇骂曰贼死吾舅死吾姑吾从姑舅死耳犬彘敢吾污哉母子遂遇害血渍礼殿入砖宛为妇抱婴儿状或磨锻之状益显先是元兵入浙东临海王贞妇者主将欲纳之妇啮指血书石投崖而死血渍入石天阴雨坟起若始书时于戏二妇者何天异之表人极于万世也后未百年红巾冦禾川省掾陈允中辟彭九万行军镇抚其妻李氏躬爨犒军屡战屡捷明年苖獠入城李氏及其子友谅女秀英俱被执以刃胁之问所求骂曰吾死耳吾何求贼輙连杀之于戏永新未百年得二烈妇与文文山余豳公耿光相上下夫岂偶然哉建文壬午靖难师起永丰峒民变夏克绍妻黎氏奴欲屈之黎不屈瞋曰我死后贼奴不出三日后三日奴果战败死此犹慷慨乱离耳若遭世承平从容就义犹未易乎吾见其人矣丘咨畴妻熊氏年二十三从夫死谭洪季妻张氏从夫死年二十五丁士爵妻聂氏未嫁闻夫死从之年二十吴恒鉴妻曽氏夫死从死年二十三黄宣德女年三十一其夫丘病以身代死之于戏由是观之妇持节义沦草莽者可胜道耶是岂有待而然哉所欲有甚于生所恶有甚于死固于心而不可解也为人臣子不背君父若此妇焉则国家丧亡之祸何自至哉夫何平居崇官厚禄秉钺执衡髙自标誉或目以妇人则艴然怒一旦变故窜伏忍耻乗人家国而不顾视此妇宁不愧死耶陈君粹之佥江西宪事按节永新叹曰节义者天地鬼神之所相也而况人与乃合古今咏歌刻石于祠成知县事李某属叙于伦乃连书之以媿为人臣子而弃君父者于戏坊世道者盍亦知所先务哉  

循吏私录序【`唐龙`】  

正德已卯江西缺监司予当行是维孽王湛乱虔刘斯民毁其室庐是维士马彭彭绎骚于途征馈转输猬兴于野乃民敝焉日阽诸危亡庶府之政若棼网然既至实弗胜是惧亟问于君子曰吾闻政有经今日之事奚先曰民病哉官邪昌哉恤民隠正吏习已矣抑闻有序二者奚先曰吏失职则民失业夫民犹羊而吏为之牧者也古之牧良故泽而肥今之牧残陨然毙矣柰之何不跳踉而号也无亦正吏习是急哉予曰闻命矣乃布檄而以绳诸黩货奸政者弗悛督责之又弗悛必斥弗贷君子曰性有善慝习有上下政有观惩故烹封举者强国赏罚明者识治子之政毋乃详于惩而劝犹略乎予曰不明之过也乃俾有司录诸先为吏循而没有遗爱者于是乎广信府录同知曹琥吉安府录推官陈茂烈建昌府录推官罗江于是乎泰和县录知县陆震安福县录知县庄典言其政皆曰介乎其亷而节也郁乎其惠而和也挺乎其直而不回也哲乎其明而不闇也秩乎其肃而不替也言诸其民皆曰始奠乎安若堵乎而今繇繇乎思之若父母乎予曰美乎硕乎泽泽乎吾幸而论其世焉诸郡县先是有祠乃俾断木为主増祀之吾见吏而土者怃然曰均之民父母也彼没而歆民之祀我顾生弃于民哉庶几赂不彰与私欲不行与掊克不加与刑均而赋俭与作伪自逺而奸慝无所容与民于于然隠日瘳矣卒不悟不劝者不仁之人民之殃也天其夭诸夫录止于五人慎之也抑以耳目之所睹记而事易见人易感也况前乎此者业载诸祠后乎此者未盖棺焉非故略也附录髙■〈号上土下〉易春乃吏习有闗焉特录刘源清大忠义也特录夏尚朴刘翀贵士行也夫忠义昭士行兴然后吏习不偷抑劝之大者乎  

集张节妇册叶诗文序【`杨继盛`】  

成天下之事功易立天下之节义难语节义之难者又莫难于妇人之所守夫人固多事功懋峻赫炫照耀一世者然或出于遭际凑合矫激骋术以济其所为斯固遇之至顺凡有中人之才者皆可能之裕如也至于当天下之至变而能气如雷霆立如山岳虽窘辱顿挫生死利害交于前而不可少动则非见足以定守足以确力量足以担当负荷者鲜不仆矣然又出于一时义气激发所致初无俟于持久操守之难使歴之以终身又未知不变否也惟夫妇人之守节则抚而幼孤振而先业阴柔之身百责所萃其负荷之难如此内无所藉外无所资茕然独立狼狈无依其植立之难如此斯须检点之或疎则羣议纷然而起凛凛焉戒慎避嫌之心自少至老一时不敢少懈则必有圣人之资圣学之功者始足以守之而不渝其操存之难又如此则视丈夫之成事功立节义者难易何如也是妇人之所守不为天下之至难者欤临洮张妇王氏之守节其艰苦万状虽不可以尽述然观诸张子免溪之状王子渼波之传许子少华之表则其负荷其植立其操存又不为妇人守节中之至难至难者欤其上而朝廷旌表之下而诸君子歌咏叹赏之固足以彰激劝风俗之典亦足以见良心不死之机矣然节义在妇人者郡县俱有之而节义在丈夫者天下固不多见节义之难者妇人尽之无少歉而节义之易者丈夫固反亏之岂非光岳气分天地山川精粹之气不萃于男子而尽萃于妇人之身乎无亦朝廷于忠义者之不奬奸悖者之不诛此天下之所以无惧而劝也乎噫古人之节义少损者后之功业足以赎之今之人不惟节义之扫地又足以壊天下之事古人之同于妇人者已为可耻今之人其所为所行反妇人之不如予于此重为感且媿矣诸君子其毋徒歌咏妇人也乎  

陶宅战归序【`徐渭`】  

徃昔松江之冦载连岁所掳掠航海而归其留者尚千人据陶宅绕水十数折阻狭桥悬岸伏深苇以为险会淛福与南畿两开府合吏士二万人约诸道并入时会稽尉吴君言道险而逺须间道察虚实指地形令人各晓畅乃始逐程逼以进主者不然之兵刻期入果败越十日再入又败然战时君独能令两徤足裸走视贼巢中所望见拥诸兵仗坐屋角上二绛衣者知其草人也始纵击贼杀六十人斩十二级复以身殿他道之败兵以出其所部七百人无一死者若其再战之日则以百余散走之卒搏胜冦于险以已所乗马脱兵备副使悉驱其败卒使前独瞋目断后侧颈顾而走引虚弓射却其所追贼于是两府始赏君以百金而恨不早用君之言嗟夫世独忧无善言耳然或有言而不能用或能用而不察言之是非大抵能言者多在下不能察而用者多在上在上者冐虚位在下者无实权此事之所以日敝也予尝追忆季夏时君独驱遁贼百人陷皋埠泽中其后府中诸公与之持久余短衣混战士舟中观形势知其必败乃策战守二事草既具复投诸匣中叹曰儒哉儒哉独无耳目人耶徃冬王山人挟策扣辕门论柯亭之胜负如指诸掌无一听之者其所听者类皆儿童騃子之见而至琐极陋之谈乃卒取败而悔矣今事且急府中数召山人与语其不听山人者固如前而其所听于他人者又亦如前也于是毎拊髀而叹乃今得闻君之事又拊而叹曰吴君固县尉然官也又数搏贼有明效言且不见用王山人未尝试战且一布衣耳其见弃复何怪吴君新安之巨家也以吏入粟尉会稽其为政慈爱敏断临财一毫无茍取至其提兵时乃反出其有以与士卒故士乐为之死而君又多驰射剑槊占星校阅之技数出竒诡之计舍死为士卒先士又益恃之战遂有功然雅好结名士居常策马驰袜首十数过王山人家论时事故山人于其战归也谋余言以赠之嗟夫使有善用君者以尽展君之才即封侯何足道哉  

张氏纪畧序【`汤显祖`】  

晋人有言比来离别常数日作恶余为寛言之曰生别犹可死别何若年过耳顺愈不喜逆戒客幸无以悲伤事相闻即世间悲伤文字亦不必见也何也其叙述世家坎坷留连乃至若数冬而不遘一春恒夜而不经一旦者固却无视视亦不见早衰恐神伤也属者客乃以昆山张元长所志六世以来行略见示则有不忍不视视而不忍不竟者竟而去之去之而复在几阁间悱恻慨叹一月而神弗怡客曰夙若某若某者皆尝述其世家以烦子目未见子不呴然而艳也读张氏畧而泫然伤之太比于人情与余解之曰固也吾亦世人耳世之所喜吾得不喜世之所悲吾得不悲且彼其家男子而世缨组妇女而世祎翟外内休融寿考咸遂何德而至斯张之世德讵逺于斯与何久瘁而不艶也客曰何如曰其六世祖道瑾起于赘婿立而与妇愿归孝弟力田以有其子德声为县从事輙自免自领赋万石以休其同人迂骑而避少妇之渉者岁晩则与妇方浣枲纫缊以衣里中茕孺广糜饵以饲囚有德者矣而子诸生唐文乃二十二岁而死且死衣冠强起坐使画工传之曰后人庶知吾赍志以殁乎妻为卢节妇也抚其子抑甫六岁时秋夜起见月华云成五色蔽天呼母卢起视惊喜令儿整襟肃拜见短髪萧萧印月下恸欲絶为述亡考读书时事相抱痛哭而云中雁声烈然嗟乎闻此而有不泫然者情邪抑甫为诸生已复弃去而其妇晋孺人岁祭扫必戒必泣曰先姑有言儿孙奉养有尽但緑杨纸钱年年如故则儿家之祥也至抑甫有子诸生宗翰能文章有当世之志幸乃五十二而贡于乡矣终六十二而不受一命之荣妇季行年八十矣而为其子食贫■〈糹辟〉纑不能自休以殁此岂不足悲乎生子也才如元长发舒五世之郁伊将是焉在而为诸生且五十年竟以病废至云母子之间徒以声相闻者十四年母病时以手按母肌肉消减含泣大恐而母夫人犹喘喘好语曰恨儿不见吾面犹未有死理也斯语也闻之而不亦悲乎天下有目者皆欲与元长目不可得矣有子鐡儿而殇有女孝仲秀慧端婉晓书传大义所谓闺阁中锺子期也为孟家妇几年而复殇天之困元长也不愈悲乎凡此数端者客以为何如也客曰若然诚悲矣安知前所云世家者之先容愈张氏而张氏后乃终不如前数世家耶夫冬之必有春而夜之必有旦亦天道也予为嘻然久之曰固也语不云乎天不可与期道不可与谋元长且置无悲需诸季之后幸乃如客言可也  

滕侯赵仲一实政录序【`汤显祖`】  

佐王之才常寛而取伯之才常急非有相反其时与地固然寛之无宜以絙犹急之无宜以缦也盖昔桀纣之法胥亡而亳镐之法常在伊莱旦奭之辅固得以从容而铺德义敖翔而登太平及其时天下已定法制已信风俗已成如是而诛之如是而赏之俯仰之间益可以休然而无事矣幽平之后先王雅颂之制衰废无存诸侯相攻并敝者先亡势不得不急法而治时则伯才兴焉齐管仲楚吴起秦卫鞅三人者其着也大致亦周官正地比受官成画一于经畧会计之意而急持之归于富强其国曰诛杀不必则令不信不信则不行如是则国弱令不行虽有地力不可得而尽也如是者国贫贫则事虽小不可举事虽小不可举则是与亡国同也是故三人者急持其国而用以富强如晋文公之伯晋子产之存郑皆是也后世诸葛武侯以用蜀而王景畧以用秦至王荆公以用宋而效异者何也势不行也伯者审势急可以趣治其国不可以卒治天下国狭吾之所得急为天下大非吾之所得急为也如以王公自治其县青苗固效专之方岳则均输方田无不可者专之邉郡则保甲保马无不可者何也势所得为也是故举天下而急为之安石不能用宋取一国而急为之赵仲一可以用滕今且语天下以滕公之政吾尝以于越长上计过滕时公上事一岁耳大祲之后人大相食公为乞漕粟大府钱施其民问公庾库中无如也徐起与我北去更三年而再计止滕待公不能得见后堂主籍者约视其牍积金乃至羡赢三千谷踰六万予哑然而骇曰是何兴之暴也主者曰公所费修治公私署堠礼际惠振收恤士民为民赎子妇所亡失立茇舍牛种以业流集者复不在是予益异之移以富一国又何国而不遂以富乎退而谓滕人公何以至此对曰凡田赋影避盛则有所逋而后期公奋议度田上下相倾动恐喝不可而公辄已单骑从所在父老行度之名其田有倨而挠者公故怒容渥丹奋髯眉相抵挠者行避去故壤则而赋平不比而争输羡若锾一钱以上率以粜故异羡而粟流又公深察民桑桞有籍数去县十余里要人孺子戏折其四五树围捕之偿十五栽而后止罚必而先贵故民不犯所在赋饥人粥治瑗河皆独身驰数十里察视晓夜暴露不少休故民无欺而不怨衣褐食稗而宫馆驰传俎豆咏歌之节必明以清故民俭而知礼语未卒予怃然而叹曰此伯才也乃先公行为载其牍长安以示执政张公张公曰此固当以节钺尽其任幸少须且以御史行边专屯田盐荚开塞之事可也已而事移官至吏部郎以廉梗讦激执政不可复容罢官去嗟夫人有如此才能尽之于法而不为尽何也用非其才也今夫以贫弱之滕三年而暴富诚委之一二大镇其行法益巨三年当不异滕富强之效所求于臣者重而所求乎人者轻然而终无亡敝之忧者固将曰天下已定风俗已成法虽有缓失亦未见急之能为也嗟夫言治滕者异矣皆以公才且老而非当急才之时不幸而可悲然以予意之公虽进不得如管葛诸公主臣一心光赞盛业退犹免于吴起卫鞅刻厉之祸其亦幸而生于王者之世矣  

监司周公实政录序【`黄辉`】  

天下之理乱视吏治浮实而已世之敝也为政者猎华誉而以城池钱谷为俗吏事嗟夫事诚俗也尽天下之吏而皆以为俗谁为任事者此游谈也古称绘事家貌鬼神多任务而人物乃拙何也冥漠者易诡近取者难似也夫髙谈浮举鬼神也无尤者之所跳匿也缮修钱谷之事人物也经世之硕画也晋之君子喜为清谈而陶士行为荆州刺史独曰老庄浮华不可行至于私稻官栁木屑竹头皆亲自综理晋頼以安晋之南渡不即胡羯者俗吏陶侃力也宋之君子髙谈理学而孟璞玉少随军伍至其帅荆湖首通三海修十隘作公安南阳两书院以待襄蜀士之归者史称土木之工百七十万而民不知役宋之耻所以雪而敌师不即鸣鞭者俗吏孟珙力也使一世之吏而皆俗若此俗亦何恶噫此荆楚故事也今天下承平政修职举缙绅先生襃衣愽带足以坐镇而浮誉渐张综核少衰筦库糠粃之说亦时有之监司周公来莅荆土独去一切华饰修行实政其大者如缮城浚隍兴学积贮清屯恤邮量淤湖去浮粮等类皆王政首事兴除具备公通籍三十五年一操不易大都悃愊无华不求人知故公以是见挫然亦以是见伸公之学如良金在冶久而弥精又如深山松柏饱歴风霜愈见遒古盖公之才识卓而又阅歴世态久甘苦辛酸备尝之矣此自古国家大事尝倚办老成人也今公以外佥台晋卿秩此实异典昔丙吉谓魏相曰朝廷已知弱翁治行方且大用今公知矣措此实政于天下犹反掌也某等下吏日奉公教条从事淑公最亲而不能挽公之去遂以公所行实政一一编次付之剞劂冀以自程复用垂示将来公行矣异日荆人将尸公与陶孟而三之  

颂节录序【`王思任`】  

可以死可以无死英雄豪杰自知之也英雄豪杰一死不足了其事则可以无死其事已了而死至则可以死孰为英雄豪杰孝子也忠臣也节妇也一也使必以一死为责则死而死矣何济人世事股可常刲乎何以医久病之亲肝可多纳乎何以痛不感之主一为未亡人而遽投缳拒饮不顾馁人之鬼斩人之胤者儿女子一时情至之事也任逺负重毕世茹荼彼不耐也英雄豪杰知之而不为也歴阳马太母以杨继杨归月塘文学年方蒨而文学死太母抱杨之二子哭于庙抱已之一子二女哭于堂是时大官之后忽焉中落瞰室恒于斯生戎恒于斯也太母曰惫矣吾死则一子二女子亦死即不尔无人视芦寒前二子亦死即天不尽祸马氏留数人视息不绳祖武不读父书即不死而亦死吾一身为马氏之母为马氏之父为马氏之师为马氏中兴之主为马氏稽核之督为马氏御侮之臣为马氏奔走之仆不独马氏妻也不独为马氏也妻者而后可以不死而后五十年之中庠其前子饩其子又衍而蕃大其子之子于是腾仲乙夘来乡校辞太母恍然一快黙自语曰祖武父书将在此辈不独是儿姣慧也臣心已完臣力已竭可以报月塘地下两杨相见矣而后乃澘然送之也而后可以死至于柏舟之闾王言炳赫黄鹄之吊名公琰琬腾仲耀然于前绳绳未艾而茁茁甫萌也太母以为极不足侈事吾家世贞节何藉于此亿万子孙但愿为福将不愿为勇将但愿为良臣不愿为忠臣也而后知太母真英雄也而后知真英雄死方不死也  

## 辨体彚选卷三百二十一

（明）贺复征 编  

○序四十一【`目录类`】  

集古录序【`宋欧阳修`】  

物常聚于所好而常得于有力之强有力而不好好之而无力虽近且易有不能致之象犀虎豹蛮夷山海杀人之兽然其齿角皮革可聚而有也玉出昆仑流沙万里之外更十余译乃至乎中国珠出南海常生深渊泅者腰絙而入水形色非人徃徃不出则下饱蛟鱼金矿于山凿深而穴逺篝火糇粮而后进其崖崩窟塞则遂塟其中者率常数百人其逺且难又多死祸常如此然而金玉珠玑世常兼聚而有也凡物好之而有力则无不至也汤盘孔鼎岐阳之鼓岱山邹峄会稽之刻石与夫汉魏以来圣君贤士桓碑彝器铭诗序记下至古文籕篆分隶诸家之字书皆三代以来至寳怪竒伟丽工妙可喜之物其去人不逺其取之无祸然而风霜兵火湮沦磨灭散弃于山崖墟莽之间未尝收拾者由世之好者少也幸而有好之者又其力或不足故仅得其一二而不能使其聚也夫力莫如好好莫如一予性颛而嗜古凡世人之所贪者皆无欲于其间故得一其所好于斯好之已笃则力虽未足犹能致之故上自周穆王以来下更秦汉隋唐五代外至四海九州岛名山大泽穷崖絶谷荒林破冢神仙鬼物诡怪所传莫不皆有以为集古录以谓转写失真故因其石本轴而藏之有卷帙次第而无世之先后盖其取多而未已故随其所得而录之又以谓聚多而终必散乃撮其大要别为目录因共载夫可与史传正其阙谬者以传后学庶益于多闻或讥予曰物多则其势难聚聚久而无不散何必区区于是哉予对曰足吾所好玩而老马可也象犀金玉之聚其能果不散乎予固未能以此而易彼也  

邯郸图书十志序【`李淑`】  

儒籍肇刘略荀簿王志阮录汔□□乃备志大夫藏家者唯吴齐着目唐季兵毁坟典散落帝宋戢戈讲道荐绅靡然编摩校辑岁月相踵予家髙曽以还力弦诵马蹄间重明尚文素凮不衰肆中山公奋蕤舒光翊宣通谟狷者赖清白之传冠而并班傅游载笔两朝禁清图史号令策牍吁俞演畅伊庭阁广纳幽经秘篇固殚见悉索之中刺□□甫事麾去大扺官书三万六千二百八卷订开元见目什不五六崇文目剟去五千余犹浅末标剽名臣旧俗间所获或东观之阙繇是知世书尚存购写弗竞丰杜旧藴断蔑不伦中山官南始复论补逮于刋缀弥三十载会请养玉堂抉私禇外内经合道释书画得若干离十志五十七类总八目凡槴题袠参准昔模缃素沈籍□兼古语有二本者分贮旁格栁氏长行后学之别欤噫予门从志作水部赞善洪州四世而及中山鄙夫承之施尔朋圭刍治彚蒙谦辈冠盖八叶繄汝曹善承之肆守之毋为势夺毋为贿迁书用二印取朋篆所以记封国诏世代东都永宁有馆第四都履道有园斋为退居占毕之玩既志之序之识迂拙耽赏之自后日紬续追纪左方  

故迹遗文序【`王安国`】  

传古者莫寿于竹帛而世以金石为最寿者惑于外也彼徒见其刚坚之质大书而显列之安于屋壁山岩之中藏覆遮护国有官守家有子孙外物莫能寻其隙而伤则以为传于万世不朽矣然而存于今者六经百氏之文皆竹帛所载而其被于金石恃以为最寿者所存无几徃徃复断剥缺讹非反质于竹帛所载六经百氏之文则不可得而读其不载于竹帛而名迹遂因而泯没者可胜道哉其官守子孙今谁国而谁家也由此观之万物未有恃其久而全者夫金石诚寿者而人力不足以保于其外竹帛之寿固不如金石人知其不可恃也然竹帛之寿虽复万世犹今日也则金石之寿尚何以较其短长哉予尝阅古钟鼎碑碣之文以证诸史及他传记其褒颂功德虽不可尽信而于年月名氏山川风俗与其一时之文采制度有得其详而史传追述乃其概耳惜乎曩所闻者今已磨灭殆尽而今所见者后数百年不知又磨灭几何也故采其完可读者百篇编之因次吾说为序号曰故迹遗文夫古之文以竹帛传既寿于金石矣而今之文以纸传又便于竹帛便则传之者益众而此书之寿其可究哉特不知后之人能不以吾说而废否  

金石录序【`赵明诚`】  

余自少小喜从当世学士大夫访问前代金石刻词以为异闻后得欧阳文忠公集古录读而贤之以为是正讹谬有功于后学甚大惜其尚有漏落又无岁月先后之次思欲广而成书以传学者于是益访求藏蓄凡廿年而后粗备上自三代下及隋唐五季内自京师达于四方遐邦絶域夷狄所传仓史以来古文竒字大小二篆分隶行草之书钟鼎簠簋尊敦甗鬲盘杅之铭词人墨客诗歌赋颂碑志叙记之文章名卿贤士之功烈行治至于浮屠老子之说凡古物竒器丰碑巨刻所载与夫残章断画磨灭而仅存者略无遗矣因次其先后为二千卷余之致力于斯可谓勤且久矣非特区区为玩好之具而已也盖窃尝以谓诗书以后君臣行事之迹悉载于史虽是非褒贬出于秉笔者私意或失其实然至其善恶大节有不可诬而又传之既久理当依据若夫岁月地理官爵世次以金石刻考其大抵特十常三四盖史牒出于后人之手不能无失而刻词当时所立可信不疑则又考其异同叅以他书为金石录三卷至于文辞之媺恶字画之工拙览者当自得之皆不复论呜呼自三代以来圣贤遗迹着于金石者多矣盖其风雨侵蚀与夫樵夫牧童毁伤沦弃之余幸而存者止此尔是金石之固犹不足恃然则所谓二千卷者终归于磨灭而余之是书有时而或传也孔子曰饱食终日无所用心难矣哉不有愽奕者乎为之犹贤乎已是书之成其贤于无所用心岂特愽奕之比乎辄录而传诸后世好古愽雅之士其必有补焉东武赵明诚序  

金石录后序【`李易安`】  

予以建中辛已归赵氏时丞相作吏部侍郎家素贫俭德甫在太学毎朔望谒告出质衣取半千钱歩入相国寺市碑文果实归相对展玩咀嚼后二年从官便有穷尽天下古文竒字之志传写未见书买名人书画古竒器有持徐熈牡丹图求钱二十万留信宿计无所得卷还之夫妇相向惋怅者数日及连守两郡竭俸入以事鈆椠毎获一书即日勘校装辑得名画彝器亦摩玩舒卷摘指疵病尽一烛为率故纸札精致字画全整冠于诸家毎饭罢坐归来堂烹茶指堆积书史言某事在某书某卷第几页第几行以中否胜负为饮茶先后中则举杯大笑或至茶覆懐中不得饮而起凡书史百家字不刓缺本不误者辄市之储作副本靖康丙午德甫守淄川闻兵犯京师盈箱溢箧恋恋怅怅知其必不为已物建炎丁未奔太夫人丧南来既长物不能尽载乃先去书之印本重大者画之多幅者器之无欵识者已又去书之监本者画之平常者器之重大者所载尚十五车连舻渡淮江其青州故第所锁十间屋期以明年具舟载之又化为煨烬已酉岁六月德甫驻家池阳独赴行都自岸上望舟中告别予意甚恶呼曰如传闻城中缓急柰何遥应曰从众必不得已先弃辎重次衣衾次书册次卷轴次古器独宋器者可自负抱与身俱存亡勿忘之径驰马去秋八月德甫以病不起时六宫徃江西予遣二吏部所存书二万卷金石刻二千本先徃洪州至冬兵陷洪遂尽委弃所谓连舻渡江者又散为云烟矣独余轻小卷轴写本李杜韩栁集世说盐鐡论石刻数十副轴鼎鼐十数及南唐书数箧偶在卧内岿然独存上江既不可徃乃之台温之衢之越之杭寄物于嵊县庚戌春官军收叛卒悉取去入故李将军家岿然者十失五六犹有五七簏挈家寓越城一夕为盗穴壁负五簏去尽为吴说运使贱价得之仅存不成部帙残书策数种忽阅此书如见故人因忆德甫在东莱静治堂装标初就芸籖缥带束十卷作一帙日校二卷跋一卷此二千卷有题跋者五百二卷耳今手泽如新墓木已拱乃知有有必有无有聚必有散亦理之常又胡足道所以区区记其终始者亦欲为后世好古愽雅者之戒云  

同安县学故书目序【`朱熹`】  

同安学故有官书一匮无籍记文书官吏传以相承不复訾省至熹始发视则皆故敝残脱无复次第独视其终篇皆有识焉者曰宣德郎秘书丞知县事林姓而名亡矣按县治壁记及故庙学记林君名渎字道源以治平四年为是县明年熈宁初元始新庙学聚图书是岁戊申距今绍兴二十五年乙亥纔八十有八年不幸遭官师之解弛更水火盗窃之余其磨灭而仅存者止是耳使之与埃尘虫鼠共敝于故箱败箧之间以至于泯泯无余而后巳其亦不仁也哉因为之料简其可读者得凡六种一百九十一卷又下书募民间得故所藏去者复二种三十六卷更为装裭为若干卷着之籍记而善藏之如故加严马复具刻着卷目次第阙其所失亡者揭之使此县之人于林君之德尚有考也而熹所聚书因亦附见其后云  

甘泉陆氏藏书目录序【`祝允明`】  

故浙江叅政式斋陆先生文量以雅德硕学伟才髙识立功立言于宪孝两朝间平生蓄书甚富既殁其子乡贡进士安甫彚列其目并已所得者通系之凡为经史子集合若干卷以示仆请序夫自髙论者以皋夔稷卨无假读书而视藏书为羡余事不知书以道出道原于天发于圣人皋稷圣人道所出亦书所出也皋稷不俟书以圣而欲人皆圣不能以无书今人不皆皋而欲舍书是将舍道道可舍乎哉又皋稷之书着于典谟孔子删旧册以成书有典与谟又安知皋稷时不尝有书也人饥寒需食与衣病则需药富则需珠玉异玩食衣与药以活身宝玩以娱耳目智于活身者犹能弃珠宝以易食衣与药故稻菽裘布参岑狶勃兼收焉而况智于修身以期配玄黄均为才者当舍书乎哉故人不皆圣而圣人不能无书我不圣而不能舍书不能无饥寒而不能舍食衣不能无病而不能舍药者也矧药活身身活或不肖犹为不活书以修身身修道立生将参玄黄夕死可矣又特药等邪故善积者与积宝玩宁积食衣药积食衣药无宁积书也式斋先生之书躬积而躬发之其德学力识所立已如是是虽不迨皋稷而当其徒矣至以是教安甫安甫用以进取德学才识与先生惟肖异时所立当躅武继响是积书之征行之较着也已于乎无怪乎其爱重章表至如是也  

## 文章辨体彚选卷三百二十二

（明）贺复征 编  

○序四十二【`以下试录类`】  

会试纪录序【`明宋濂`】  

皇明设科仿古者六艺之教叅以歴代遗制欲兼收文武而任之既诏天下三年一宾兴其荐于州郡者凡五百人五拔其一而授之以官犹以为未足复勅有司自壬子至甲寅三岁连贡岁擢三百人逮于乙卯始复旧制其恩至渥也先是京畿遵行乡试中程序者七十二未及贡南宫上求治之切皆采用之至有拜监察御史者及是当会试之期若河南若陜西北平若山之西东若江西湖广若浙江若广之东西若福建其为行中书十有一俊秀咸集而高句丽之士与焉右丞相臣广洋左丞臣惟庸同礼部尚书臣凯臣训文启于东朝然后入奏于是诏臣凯与前侍讲学士臣庭坚为主司而以侍读学士臣同国子司业臣濓吏部员外郎臣本前贡士臣恂与考试事上召至内庭亲谕以取舍之意臣凯等受命而岀交相戒饬期有以副上旨遂议分经而考互相叅定使无所憾乃进于主司主司徧观而后次第之犹虑沧海有遗珠之叹卷之已黜者复覆视而致谨焉昼尽其力夜向午烛影荧荧于帘几间不敢自寜士之就试者二百黜者仅八十人署名于榜用鼓吹导至中书揭而张焉甚盛典也书有之野无遗贤万邦咸寜夫贤之在野无以自见多由进士升名于天府故昔人谓进士为将相科如以宋言之深沈有徳如王旦面折廷诤如冦准出当方面如张咏葢不可以胜数至今科目倚之以为重与兹选抡者当思以前修自朂以忠贞佐国家而致黎民于变时雍之治庶于明体达用之学或无所愧不然则是录之行他日将有指其名而议之者矣可不愼欤可不愼欤  

天顺元年会试录序【`薛瑄`】  

今皇上膺天命光复寳祚纪元之春适当会试之期天下士领荐书而至者盖三千余人礼部左侍郎臣干等以考试官请上命臣瑄臣原往莅其事同考官臣溥臣贤臣泰臣正臣珌臣恂臣世资臣节臣淳臣镛监试御史臣烈臣鉴暨百执事罔不夙夜祗承凡三试得文之中程序者若干名并择其文之尤粹者彚成录臣切惟为治莫先于得贤养士必本于正学而正学者复其固有之性而已性复则明体适用大而负经济之任细而厘百司之务焉往而不得其当哉故三代小大之学养士之法皆以复性为本其得贤致治之效盖可考矣汉唐以来正学绪微养士不本于复性往往溺于杂学术数记颂词章之习体有不明用有不周虽或有杰岀之才亦不过随所学以就功名而已其视三代之贤才何如哉至宋道学诸君子出其论养士之法始皆本于复性虽其说不得尽行于当时而实有待于盛世洪惟天眷皇明列圣相继大建学校愼选师儒其养士之法必以三代孔孟程朱复性之说为本是以九十余年薄海内外文教隆洽士习粹然一出于天理民彝之正而杂学术数记诵词章之习刬刮消磨无复前季之陋虽曰科目以文章取士然必根于义理能发明性之体用者始预选列类非词章无本者之可拟也故其得贤致治之效足以追隆前古今诸士子荷朝廷正学教养之恩既以有本之文得在选列行见对于大廷益当以明体适用自励随所器使以忠乎国以爱乎民以赞助皇明重熈累洽之治于无穷俾正学得贤之効有光于前有垂于后顾不伟欤  

山东乡试录序【`王守仁`】  

山东古齐鲁宋卫之地而吾夫子之乡也尝读夫子家语其门人高弟大扺皆岀齐鲁宋卫之间固愿一至其地以观其山川之灵秀竒特将必有如古人者生其间而吾无从得之也今年为弘治甲子天下当复大比山东巡按监察御史陆偁辈以礼与币来请守仁为考试官故事司考校者惟务得人初不限以职任其后三四十年来始皆一用学职遂至应名取具事归外帘而糊名易书之意微自顷言者颇以为不便大臣上其议天子曰然其如故事于是聘礼考校尽如国初之旧而守仁得以部属来典试事于兹土虽非其人寜不自庆其遭际又况夫子之乡固其平日所愿一至焉者而乃得以尽观其所谓贤士者之文而考校之岂非平生之大幸与虽然亦窃有大惧焉夫委重于考校将以求才也求才而心有不尽是不忠也心之尽矣而真才之弗得是弗明也不忠之责吾知尽吾心尔矣不明之罪吾终且柰何哉盖昔者夫子之时及门之士尝三千矣身通六艺者七十余人其尤卓然而显者徳行言语则有颜闵予赐之徒政事文学则有由求游夏之属今所取士其始拔自提学副使陈某者盖三千有竒而得千有四百既而试之得七十有五人焉呜呼是三千有竒者其皆夫子乡人之后进而获游于门墙者乎是七十有五人者其皆身通六艺者乎夫今之山东犹古之山东也虽今之不逮于古顾亦寜无一二人如昔贤者而今之所取茍不与焉岂非司考校者不明之罪欤虽然某于诸士亦愿有言焉夫有其人而弗取是诚司考校者不明之罪矣司考校者以是求之以是取之而诸士之中茍无其人焉以应其求以不负其所取是亦诸士者之耻也虽然予岂敢谓果无其人哉夫子尝曰鲁无君子者斯焉取斯颜渊曰舜何人也予何人也有为者亦若是夫为夫子之乡人茍未能如昔人焉而不耻不若又不知所以自勉是自暴自弃也其名曰不肖夫不肖之与不明其相去何逺乎然则司考校者之与诸士亦均有责焉耳矣嗟夫司考校者之责自今不能以无惧而不可以有为矣若夫诸士之责其不能者犹可以自勉而又惧其或以自画也诸士无亦曰吾其朂哉无使司考校者终不免于不明也斯无媿于是举无媿于夫子之乡人也矣是举也某某同事于考校而御史偁实司监临某某司提调某某司监试某某某又与翊赞防范于外皆与有劳焉不可以不书自余百执事则已具列于录矣  

云南乡试录序【`杨愼`】  

圣天子嗣大歴服之十九年寔惟闰之一章入庚子蔀首粤当三物宾兴期云南巡按御史某申令甲严法癸葺试寏昺文轨业爰饬其故期不愆于素乃以布政司某司调按察司某司监郡大夫若支郡大夫邑郎官洎流末官咸愼选精遴昈局隶事罔弗虔学官某軰若干人应聘以届罔弗共阖滇之校四十有二入彀之士二千有竒皆提学副使某所睫择也先长夏回星淖渪湛■〈罄，酉代缶〉及初商应律启■〈雨上昕下〉升阳乃甲子锁院御史■〈艹炳〉萧众曰矢公矢慎乃违此二矢昕有如日暝有如烛乃胪唱诸士而试之戊辰一之辛未二之甲戌三之题则紬简刺之卷则分经阅之公亷以内司试者鐍之夋夋如也鳃鳃如也公亷以外司调司监者分职之鱼鱼如也雅雅如也御史又实临内外而纲维之翼翼如也井井如也简拔其试之中得卌人锲雕其文之优廿首为云南庚子科乡试以献某滥竽授简拜手扬言曰大道散而有六经六经散而有诸子诸子之是非取裁于六经六经之删修折衷乎圣道三代而上道见于事业而流衍于文章三代以还道寓于文章而不纯于事业故乡举里选取其事业矣敷奏明扬取其文章也两汉以经术对策取士六朝以品荐词华甄人隋合南北始有科举最盛于唐增光于宋而其得人之效视三代邈矣我太祖高皇帝重奬天衷再造人极扫元季之晦盲否塞复三代之纯固惇龎日而月之星而辰之彝而伦之文而章之君师之道兼隆仁圣之事毕矣尝伏读科举之诏矣易用程子传朱子本义书从夏氏蔡氏两传诗采汉笺暨集传春秋本三传兼胡氏礼记则古注疏与陈澔集说裁订自渊衷叅采乎诸儒使孔孟复生亦无异论也又尝观先正首科之题辞矣曰初场在通经而明理次场在通古而赡辞末场在通今而知务上之涵养干知大始下之承顺坤作成物菁莪朴棫之化梓材多士之兴良有以也丹青既乆而渝神化亦穷以变厥今士习何如哉其高者凌虚厉空师心去迹厌观理之烦贪居敬之约渐近清谈遂流禅学矣卑焉者则掇拾丛残诵贯■〈艹酒〉魄陈陈相因辞不辩心纷纷竞录问则呿口此何异蒙瞍诵诗阍寺传令乎穷高者既如彼卑沦者又如此视汉唐诸儒且恧焉况三代之英乎圣祖制举之美意举贤求士之良规岂端使之然哉今皇上逺述唐虞近法圣祖屡下明诏鋭意作新文必宗经必法古必崇雅必黜浮菁莪之诗梓材之书复作于今日收济济之士迓穆穆之衡行嫓于古先诸士乎沐熏濡化提耳命面是千年之期而一朝之遇也况尔滇云圣祖尝有谕言曰气厚风和君子道行之所尔诸士子生其乡邦人佩谟训矣一人之身且有所善三日之士尚犹刮目矧曰涵泳已百七十载济济数三五六经诸士朂哉今日之滇云非昔日之滇云矣朂哉不以一第自满而以三代之英自献某也愿徼荣灵假于诸士子僣书以俟  

顺天府乡试录序【`王维桢`】  

今年乙卯顺天府乡试乃我皇上龙飞之第十二科也考试官谕德臣维桢侍讲臣炜皆以上命至同考试官进士臣复臣凑知县臣孔墀教谕臣应和臣枢臣梅臣栋臣大槐臣成式皆以聘至监试官御史臣冀臣俊皆以请至其诸执事人众则皆府尹臣耀府丞臣镗辟至而臣镗则职在提调董一切帘内外事先至诸臣咸至矣既分之而各职乃事矣臣乃进提学御史臣马三才所选士及诸曹六馆所选士三试焉乃复加志抡选录隽者一百三十有五人焉士既录帘内外诸臣始相见乃喜而相庆曰嗟乎良哉选也藉是可以报天子矣然臣维桢顾有惧焉今者臣手录以献之上也色勃勃而不能持足盘盘而不能前诚惧之也臣闻之往古士有才贤而不获进有司罪无赦进矣而才贤者不果效有司之罪亦无赦何者不智之故也今夫所贵乎树木者树松栢也其次树桃李松栢可材桃李华悦人所不足不任风雨然不与荆棘伦矣即若不意松栢化而为桃李桃李又化而为荆棘持是以谯呵树者则树者口噤莫为应彼其初固尝植之也夫树人亦类乎是者臣恐其或类之也故惧臣关中人也顷者臣自关中来而渡于孟津见有转大木于河浒者前呼舆樗后皆应之木翩然如驰焉当是时也即有齐讴郢调吴歈越吟与夫激羽流商之奏截云下尘之曲悉未之用矣臣以此则叹以为侈言无当而繁华没实故今校诸生之文则直掇大指而弃其雕虫盖切有悟于转大木之事也既行而及燕赵之间则今畿内地也在昔燕赵之间犹多竒伟俶傥之士今其人已往其声犹存也臣乃顿步踌躇于境上者乆之即其人虽不纯于先王之道然以効节不顾身尽公而不徇私固亦有足多者焉今此诸生以诵说诗书称引先王则人人能矣令之受事而竒伟俶傥之气如彼何哉臣犹愿诸生之慕之也今国家建都于燕四方奉贽纳贡之臣襁属而至其诸齿角羽毛百物珍异皆御府所余常山在其右辽海在其左厥形险固造物者设此以作藩垣又国家所有然所贵者唯独节士之干与忠义之腹耳异日者诸生诚养有节士之干而懐忠义之腹则臣且望下风而拜之非拜诸生也拜节士与忠义之夫也臣列在交戟之内最乆窃覩陛下之神明天授之也即如一日之间国家之大议凢几其大事凢几然事皆炳于前知而议皆成于立断诸司奏疏而得报者咸抱疏吐舌以为弗及今此诸生竖儒耳岂能奉奔走哉然臣私以为世无粹白之狐而有粹白之裘所求者博所取者微也若是则臣乃敢以诸生进矣而卒虑乎奔走之或后也故事于士既录顺天府有宴宴诸生诸执事皆在焉臣将挟持前说须诣宴所一一为诸生道之且因以为劝焉而先以谒诸同事曰夫劝也若是而止欤于是臣应之者曰诸执事亦尝闻里父之醮子乎里父之醮其子于客位也为之具三加着诫词偹矣客曰且更有加乎里父曰无以加也曩吾父所以醮吾者固若是止矣今吾所以劝诸生者固吾昔所受于先达先生者也录将献臣宜有序引其端乃谨具其始末如此云  

武举录后序【`王维桢`】  

今年庚戌天下贡武士于京师维九月实当会试属兵警至有司以天子命且舍而备兵俄而兵遁北十月有司复以请乃试臣维桢滥偶臣瓉而典是役事竣亦宜有序序曰臣自守官史局得以览稽秘书抽寻往迹睹于近事则深叹国士之难焉昔我成祖之都燕也敌众徙幕而北絶数千里犹尚以为肩背之患兴师穷追至南望斗杓而还当是之时士大夫以狥国为荣保躯为辱猛气英声振于殊俗矣正统初敌复入伐赖二三骁将脱身与战敌遭创奔去竟不更来绵歴而及弘治正徳数十年间即有烽燧犹之惊电颷风倐起倐灭士大夫以为亡足忧于是左干戈右文墨与时恬嬉日有余快斯视躯重矣皇上神武燀赫同符成祖自嘉靖来敌何尝敢窥关南顷縁边候稍懈奄焉拥入奄焉窜逝彼仗钺登坛者岂少乎卒莫有摧轮而笞其背者则信乎狥国之难也臣当拥卷品士时则仰天祝曰是安得狥国之士而收之哉诚叹之也夫保躯之与狥国不可同日语矣士不免蹈此者何也士有三北不识形便与敌相迫者北金皷之声在耳弗审利害者北拙骑射者北如此则保躯之士多而狥国之士鲜矣臣以故按依旧令偏主射技射中多者即文不副射收之文而能陈形便指利害射又中者亟收之凡以冀狥国之士出不至为奔北保躯者等尔夫臣之于世譬则手也夫手上以修头下以修足镆铘传体则搏而扞之臣柰何独自保哉故壁垒盈郊烽火相烛臣不谓惧强邻劲敌日厉兵马而谋南向臣不谓忧臣所惧而忧者惟不得扞国之士奋距先登俘名王执贵人连缀而献之阙下尔诚令在收者有若人焉则岂惟宗社是倚亦臣之所大幸也臣窃见皇上加意边庭思得猛士以寓托之未始一日释于懐臣今收者若干人剑断割则知利士驱使则知贤茍稍稍任用斯辩之矣今有卖珠于市者华其椟而中亡珠贸人以为美携归而启视之则唶然叹焉臣惧其与是类也惟任之哉惟任之哉  

会试录序【`高拱`】  

我皇上统天建极临照九有如日月之明无逺弗彻恩则雨露沾洽庶类威则雷霆震耀罔不詟伏四十四年于兹道化洋溢光天之下至于海隅苍生万邦黎献咸切帝臣之愿焉岁乙丑复当会试天下士届期礼部尚书臣李春芳侍郎臣秦鸣雷臣高仪以考试官请上命臣拱暨侍读学士臣正蒙典厥事臣方总校大典乃辍馆事陛辞以往臣伏自思念经术浅薄行能无异乃数蒙拔擢超躐恒格以至今兹臣受皇上恩至弘厚踰涯分多思所可竭力报称者其道无繇也乃今承乏辱校文之命既惧弗胜巳又自喜曰庶哉可藉是图万一之报矣其敢弗殚精尽愼思所自効者乎既入院臣乃谂诸众曰兹举也为求贤也今即以贤进后或未可知也乃即以不肖进后其谓何是故代者有罚挟册者有罚羣聚而通者有罚兹惟我圣天子明命诸执事敬之哉罔或弗核俾我校文者罔攸据既入帘臣又谂诸众曰兹试言也为觇所存也即良于言存或未可知也乃即弗良于言存其谓何是故浮夸者黜险僻者黜蔓衍而无当者黜兹亦惟我圣天子明命我诸执事敬之哉罔固旧见俾或售于滛辞于是羣多士三试之士凡四千六百有竒遵宸断取中式者四百人以其名氏及文之纯者为录以献臣乃谂诸多士曰于戏诸士出而事君也自今日始也乃亦知所以事君乎夫君尊如天势相去至逺乃仕者率知义而弗知恩不知天至尊逺也乃曰惟天万物父母恩则若斯焉故曰天弗可欺报本弗可以已也夫君上诚至尊逺然而生成则天也矧又以为才焉而拔之而爵禄之则所尤厚也是可弗知恩乎可弗思所以报乎可欺乎故曰臣事君以忠盖不可以弗忠也虽然亦知所谓忠乎夫忠也者心之自尽者也无逺近无彼此无隠显而纯然者也是故有利于公亦有利于私者乃从而尽心焉非忠也其事在公其心乃在私也有利于公弗利于私而尽心焉者乎非纯臣弗能也有其实亦有其名者从而尽心焉弗忠也其事在实其心乃在名也有有其实无其名而尽心焉者乎非纯臣弗能也主上所可知所可见者从而尽心焉弗忠也其事在主上其心乃在知见也有于所弗知弗见而尽心焉者乎非纯臣弗能也盖人尝见人之理家也乃不惟才士即中人亦罔弗臧脱不幸有弗臧也乃厥究亦多臧也何者心诚求之故不逺也至其理国事也不直中人即才士亦罔或臧脱幸有臧也乃厥究亦多弗臧也何者弗既厥心也故曰不诚无物夫茍既厥心则一为而一成百为而百成敬斯谓之敬勤斯谓之勤也茍弗既厥心也则百为无一有焉即秪畏战栗非敬也即夙夜无息胼胝手足非勤也何者非其心也非其心则谋不审谋不审则不当事机事不当机而能无偾焉者寡矣矧克有济是故曰无物也夫无物之谓欺欺之谓负而况可言报乎臣之道必不可若斯也兹多士之进也犹尚如未汨之泉而未斵之璞也故臣惓惓焉以人臣之所以为心者相戒勉冀有所先入而弗以巧宦之说投也诸士试聴臣言终其身弗改庶可少禆于用而于臣图报之心亦可以少偿焉厥或弗聴或聴亦罔终卒致偾事则臣之心有欲尽而弗得者矣然无可如何矣虽然皇上之明日月也既厥心或弗既厥心弗能逃也既厥心雨露之弗既厥心雷霆之亦弗能逃也诸士固宜知自慎也乃何有于臣言哉是役也同考试官则谕徳臣镗侍读臣旻中允臣谨修撰臣泰臣自强臣大绶臣士美编修臣浩臣贵臣四维臣有丁都给事中臣守庭左给事中臣一敬给事中臣诗郎中臣竒迪员外郎臣金臣三省监试则御史臣邦珍臣承荫寔相与成事其防检于外则御史臣顾廷对臣周弘祖增设自今歳始盖先是士习稍偷颇彰訾议旨特加严故増设焉并书之以重君命也  

## 文章辨体彚选卷三百二十三

（明）贺复征 编  

○序四十三  

浙江乡试录后序【`明王世贞`】  

隆庆庚午岁试浙江录成某不佞以职事当序末简乃扬言曰语有之宿沙虽善渔使渔于山虽十宿沙不可得也不佞今幸而渔泽国称游于诸士子之乡又辱为二三子饵能遂介然秦人之视哉且而不闻而之先越勾践之时乎其地东不得距海南不及岭北不及携李而其民执干殳而号君子者六千人其号君子而贵谋国者为种蠡泄庸计倪苦成皋如軰仅七八人以其筴举强呉于股掌之上而称霸于江淮之表今浙地固三倍于昔越其生齿百倍于昔越之民其握铅椠而俟用于家者十倍于所谓君子其出而试于有司者又不下六千人而至于试而用用而望其服休于天子之庭多至于九十有五噫何其盛也比年县官北急番南急倭抚髀而思古之将相大臣中外托荐书而为囮朝有上夕有迁而浙为最首藩其冠带衣履甲天下而未有卓然章明如前数君子者何也业以圣贤大人之学责是数君子则未合然至于筴富而富筴强而强有责輙雠若烛照指计然其中于今县官之所急者当何如也诸士子咀孔孟之英发之于楮墨间固已凿凿中窽而考其居平其卑者要以猎科名沽禄食为务其高者抗首信眉谈性命而穷要眇弁髦一世之事功而黜其劳土苴一世之文章而黜其思其自负不后孔孟而程绩量能乃不得少比于种蠡泄庸计倪苦成皋如七八人者窃甚为诸士子惜之当浙之先八十载而近而荐于乡者盖三人为孙忠烈燧胡端敏世寜王文成守仁以后先成江西之烈而显名于天下又前八十载而近而荐于乡为于肃愍握寸管而建中兴之绩又前八十载而近而荐于乡者为刘文成基易祚而佐英主垂开天之勋此其业亦岂能出于经学论策制表之外而其所见长亦岂能尽废训诂骈偶记诵之习然出而为瑞于宗庙社稷使天下之荐绅先生艳言之而归效于其主试者夫一日而欲尽浙之才一试而欲尽诸士子之生平非不佞所敢然自今而后愿诸士子毋务为虚谈务本乎孔孟之精微而究极其用时采乎种蠡数君子之所以谋越者异日为县官赞廊庙秘筴斧断电决贾其余劲以奠绥南北之疆埸不佞获窃比于三主试者不甚幸至荣哉  

会试录后序【`张治`】  

嘉靖丁未会试录成臣治敬拜手言曰明兴有天下百八十年于兹其取士以丁未者凡三见焉记曰丁明也盛也阳道着明于壮盛也未者言万物皆有滋味也天地以四时之气造化万物阳道昭达及于明盛之纪则物皆林林然成有滋味矣王者效天地本四时建道陈制兴立人贤所以成养万民致明盛之理也在昔丁未我高皇帝肇受天命首令天下设文武科取士用集大业文明之运所由启矣宣徳成化之际仁义融液王道明洽人文之化日益宣着至于今圣天子懋至徳配天地稽古三五之道劝学修礼崇教励贤以风四方海内欢慕含和咀淳天符人瑞杂然并至神光曜晖洪洞朗大岂不明盛之极哉士生于时固宜有林林成有滋味也然万物养于天地而人则藉万物以养也物味有美恶斯生理之肥瘠因之矣荼堇乌喙蜇吻酸鼻决肠胃而毒者则人避而弃之败粃之粰无救饥渴封熊之趾豢豹之胎穷海逾陆非可常有亦人所不尚也何者以无藉于养也士者人君所与共成养万民也士味有厚薄而世治盛衰恒所由之国初之士其味真实茂以开济之畧翊戴休烈当时之民无不得养者宣成熈盈之运士多持重完固其味淳厚民得其养者则皆充然而肥有光泽也及乆而变焉譬之禁羞珍脔渐以宻醴和以椒桂芬馨有余而真味亦薄矣其养之惠于天下者视昔何如哉乃下焉者伐德暴义回惑营蛊惟淫志是逞用导民乱荼堇鸟喙蜇吻酸鼻决肠毒胃者也委琐頺靡饕贵利自富丁民弗勤败粃之粰无救饥渴者也幽竒诡激违众立异以改易观听民日渐于匪彝封熊之趾豢豹之胎穷海逾陆非所常有也数者于养之理何述哉民生日凋瘁若抱疮瘵而惧其毙焉夫岂气化使然耶要亦养之道未至耳是故养生者必择味养民者必择士而士之自养者必择道今夫国家之择士也三歳比天下之士而乡试之三歳比其乡之士而会试之其法至备也及加之民乃无藉于养焉岂非以人之难知而言之不可以稽乎稂莠之始天然与嘉谷并茂而其味则逺矣故择不可以不慎也然士之自择亦犹国之择士也国之择士也蕲以其士之道养乎天下也夫以士之道诚养乎天下而后可为民之味不然其有味之者乎士之自择也蕲以其身之道养乎天下也夫以其身之道诚养乎天下而后可为国之味不然其有能味之者乎是故国以士为味士以道为味而后盛明之理可从致矣昔者伊尹之于汤也思说以尧舜之味而高宗之于傅说亦惟曰尔惟曲蘖惟盐梅斯二者非所谓天下之至味者乎商道之盛至今犹耿光者其有以致之矣尔多士以丁未进其亦慎择其所为味如商之二臣以惠天下之养以仰对圣天子明盛之理则惟亦有闻于无穷哉臣治不佞辱诏从大夫之后与校试之责焉敬以是申告之末简  

丙戌会试录序【`王锡爵`】  

万歴十有四年丙戌春礼部复当会试士士集阙下待试者四千六百有竒尚书臣沈鲤侍郎臣朱赓臣王弘诲以考试官请上命臣锡爵偕学士臣子义往先是科臣条议以人文日盛议广制额以易书分考官更署不便议广员额有诏皆可而上徳意所向尤在厚招髦俊以充任使特着令自今岁定取士之额三百五十人一时旨出禁中中外喁喁创睹开科盛典士以加奋臣不敢不加详故事考试官受成事于分考涉笔署次其甲乙巳耳而臣于此三百五十人者皆目所注阅日与在事诸臣往复商校而后定自谓无遗明命题分卷皆错综縁手探筴而决之自谓无遗法臣之愚也以上所非时诏召从田间入参机筦恩幸至隆毎日惟顶踵不足报万分一则摄衣吐哺阴求天下之贤者以日月荐引未尝不心尽也然臣又自谓曩者未尝报上报上自今日始何则因六艺之筌蹄揽四方之羔雉其得人较广又谓圣主更化起敝丕厘士习之初有司者奉行乙酉诏书一切程士之文不夙构而具臣乃得颛其日夜之力于校文录成而献之幸不辱命此非臣之能乃上固以不欺教臣也抑臣窃尝叹世有大欺而习焉不察者夫今主司之程士其有不搤吭谈成弘之际者乎其亦有以成弘之文课子弟者乎士之字雕句缋剽猎诸子二氏之唾余见谓弗收至主司自为辞非诸子二氏无取也籍具在此可谓不欺否臣以为明兴迨今太平盛理如日方中皇上绍隆棫朴弘振典谟乆道之化且日融月浃士当其扶舆元气尽泄之时势不得不日趋于文而主司业受其必趋之势羞太牢以进自不得复借口含菽饮水之适也故臣今者相士神识藻采无所偏遗间亦颇参诸子二氏微言不诡于六藉者惟剽猎雕缋无取焉而臣又不敢自犯绮语戒以明不欺使夫按籍索臣者知其无违心之取舍退而与子弟无后言也盖古志有之以表示目以鼓语耳臣亦望诸士之耳目臣而效之上也故曰报上自今日始虽然士即其一日之言信臣耳录既成献臣且率之见上而俨然班荣次奉奔走焉其名甚膻其途甚逺甚膻则无所不嗜甚逺则无所不迹是欺之端百而其耳目臣者一也臣何敢不恐异日者臣乃在史局录士顺天未关闻吏议而士又方其颕举乡校为诸生臣窃不自揆以为贤者遭时砥砺立节显名尔毋庸以宾兴为怨府当是时士闻臣若言毋不洒然生气者臣亦且自珍敝帚守之至于今十四年往矣臣非复在史局时士亦非复颖举为诸生时会今年天下新计吏上所受郡国之计簿臣以职事得与闻因退而私考故所期砥砺立节显名之士大都悃愊治辨无全材监司台省无全誉而臣始惧矣上赫然用重典以赏罚示激劝如持两衡而主匦司鼗之吏常苦夫人情之多疑怯行赏而勇议罚而臣始益惧矣一臣之身乃空言之与更事何如哉士即其过信臣则臣之敝帚无为也尝试阅当世之故考得失之林周章汉条三五申令能自引经生束首受吏法否临岐路而涉末流能介然有所不为不欲不言否负俗豪举智勇功名之会能以悃欵为性真毋以脂韦为骨体否能敝车羸马以朝入里门而趋劳能谦满能挹否此屈指一不当而世輙以荃茅同腐而弃之曰上且弥天置罗岁溢额五十人焉顾直患官少不足充贡牒尔无所事惜才为也此臣之所以为士惧也且夫效主酬知保终释愳则义莫如不欺者然不欺难言矣布衣伏处之士独行惟影独寝惟衾斯可以肝胆不外见而遁也若乃同任职而良楛见同趋名而静躁见同游世而茹吐见夫且奚遁文中子曰我未见诈静伪俭者又曰恶衣薄食少思寡欲今人以为诈我则好诈焉不为夸衒若愚似鄙今人以为耻我则不耻也此皆待寻声辨貌以知其肝胆士独柰何敢轻言不欺故浮浇在前切实居后而谬悠自信以乡评官论举无足惧者则言不欺乃欺也臣故以臣之自为惧终不欺之说焉在易渐之六爻以鸿之渐羽取象仕进而初之干三之陆四之木五之陆大抵皆两立贞悔之交当喜而惧者其间当盘之衎衎见谓无惧然圣人且以素饱戒之乃后始归之升逵不乱而吉于戏惧岂独在臣哉士惟毋惧惧则臣亦且毋忘故录士顺天之言行复抵掌而效之臣不惧矣谨序  

云南武乡试录序【`徐渭`】  

余尝读唐书南蛮传永昌西野人之桑取以为弓不筋漆而利越睒之西多荐草产善马至金鐡铜铅则在在有之故滇之刀剑矛戟名天下是习武者之物他蛮莫与争利也其始蒙舍诏之自王也虽属伪然观其择乡兵为四军罗苴子戴朱鞮负犀革铜盾而跣走险如飞百人置罗苴子统一人又有望苴蛮其驰突如神其师行乃人赍粮斗五升满二千五百人为一营其令前伤者养治后伤者斩是习武之法他蛮莫与争强也遂以大而骄唐至孽孙异寻牟而败其于夷夏之权衡可谓不审矣而马伏波有侧之役诸葛武侯有获之役并履歴经营于尔滇之乡其权衡不失分寸虽儿童妇女至今神之非百世习武者之蓍龟骄泰者之药石耶而迩者诸生之见收于武也以弓则取材于西野以马则取骏于越睒以刀戟则取五金于诸产所以运筹而权衡于一心者茍能取师于马葛两公是勘定之武也又以是弓以是马以是剑戟进而取师于我高皇帝之五将军一举而定滇者是开创之武也生之乡人在汉有李恢策蜀汉破刘璋又自请代邓方又治叛酋定南土及于临难不忘丧元而段赤城以身饲大蟒所持剑自蟒腹出卒活一乡人此二豪者亦庶几杀身以成仁者之武也于此三者生等将谁取师乎量其力而取之得其一亦不负今日选生者之意矣  

会试录序【`冯琦`】  

臣顷从冡宰后大计羣吏靡所短长事甫竣复有礼闱之役窃自念课吏不能考其成程士不能正其始是两辠也盖文体之弊至比岁极矣功令条格不啻详复士胡背驰至此或谓明兴二百余年道化蒸蒸比于云汉故其气磅薄扬翊发为人文不能自止势不得不横流以取鬯旁收以见愽盖气运使然非人力也臣以为气运何如人心为之耳九宾之席必不唱鞮语九奏之乐必不入蝇声乃今取六籍遗言而强傅以竺干柱下之说割裂浮妄必且无能影响于彼矧其能縁饰于此且以高皇帝神圣兼总条贯至风厉学宫齐一统类萃万世之耳目而县之一鹄独禀于紫阳之训诂夫宋儒之训诂岂必千虑无一失然而王制也即今为之新说者岂必千虑无一得然而非王制也先王所是着为令士安得倡异说于难结之外乎臣与诸臣奉诏旨取士即明与诸士约离经旨弃传注叅用释老者皆置之令既具一禀尺幅从事而诸士习诡异者且数年舍故步而从臣一日之约宜不能尽驯雅臣亦士耳岂不相体其文醇亟收之醇而不能无少瑕亦收之然而上驷当中驷矣其在绳墨之外即絶尘而奔弃不录此非臣负士士负臣非负臣负上制也欧阳修知贡举黜刘几岂不惜才所惜者体耳臣才识驽下不及修逺甚为国家识文体兼为士惜心术意乃不后于修然而退人易耳进人难士即退更端以进未尝不复收适以成之进而不效未操刀而使割寔壊之矣臣毎叹天下才士甚盛文不逮古人才吏甚盛治不逮古人议论甚盛识不逮古人功能甚盛真心忧国不逮古人总之病坐浮耳文之浮臣等能正之过此以往在士所自处矣士自乡校与计偕至对公交车费国家供亿不可胜记一对于庭百寮称贺荣次素定他途无敢望岂不亦国士遇我哉即能一官效一职度其事曾不足称饩廪尚何论报若次及于事内不顾身外不顾诽誉真心为国家逺谋出死力卫社稷乃可言报称耳今夫合海内为一舟而主与臣共操之安则同其利危则共其败人臣一心为国家计亦以自为也士能以自为之心为国计则不浮矣合众心以图事蔑不胜矣顷臣引古谊策士士具道所以然响对无穷者此亦足称先资已及试于事能真以古人自期待者几人与人约而忘之犹有诺责与已约而忘之谓此心何夫士有国士臣有社稷臣业以国士遇我而不能为国家逺谋出死力卫社稷则何取于士即文体正矣亦何益于国臣等所以正文体者诚欲得正人报国家顾臣等所能为者止此耳过此以徃在士所自处矣  

武举录序【`冯琦`】  

万歴十九年十月试畿内才武士御史刘公实监临之既告成事有司遇以宾兴之礼愚以为国家取文士歌鹿鸣而宴之是役也宜歌兔罝兔罝之诗曰赳赳武夫公侯干城其卒章曰公侯腹心夫干城士所自有也请畧陈腹心之旨盖不佞驱驰秦晋燕代间再从使者试士于上谷晋阳是时匃奴未有隙也天下干戈化为文儒士弯孤射策循故事而已上之人易而得之亦易而用之今边事脊脊动矣当宁谋将帅之臣廷臣合牍而荐之其需士甚急待士甚重上之人用士不敢易而士自用亦难盖天下无事士诎于见长天下有事士诎于见短驭之以羁勒授之以鼎俎驽良勇怯立见矣诚有一将如长城一士如百万师者乎未敢知也在功令三年一比士脱迹行伍角艺于泽宫借筹于画室岁未尝乏一旦有缓急无以当县官指说者以为士不素具气不素厉而愚以为不在气不厉在心不一其不一也非独三军之心各不一也即一人之心亦不一夫士受命为将被介胄冒矢石目无二视耳无二聴有进死无退生所谓一也以侥幸图富贵退而二心则不一以全躯保妻子退而二心则不一以请配功以赂蔽辠退而二心则不一将以二诒士士以二诒将将士相二而诒各退而有心则不一任人者二自任者亦二任事者二议事者亦二亦各退而有心则不一凡一退之心足以鼓百败而欲以无不退之心尝百进凡一败之气足以丧百胜而欲以百不胜之气获全利以是称干城腹心国家岂有赖焉且尔士亦闻西陲之事乎彼其将不能当汉一大郡而我日凛凛也彼师少于我而鬬士众也彼一于邀利而我二于避害无所不避则无所不怯语曰一夫两心拔刺不深此善喻也嘉靖中兵入蹂我三辅薄都城当时勤王之兵四至控弦之士如云而不敢战仅闭门谢敌敌去遥尾其后以报紫荆之役敌时盛兵入塞而关中两偏将以三千之卒执而败之彼有迁此絶虑无迁故胜败异也故当其不一以四至勤王之兵而不足以战而当其一也以两偏禆之力足以距关而抗敌予尝行紫荆道中出蜚狐口视两将军战处未尝不据鞍太息如在巨鹿下也燕赵故多忼慨义侠一旦受锁钥之任岂其出关中两将军下天子威灵神圣敌万无深入理即如近日羽书狎至敌盛气以乘我我无一矢相加遗此亦壮士之耻也耻之莫如决战决战莫如齐致死齐致死莫如一心往岁天子坐幄次召辅臣计事西顾而咨吾独不得如诸葛亮杜预者而用之天子之拊髀也无寕颇牧而思亮预也此两人可谓不二心之臣矣诸士执干戈卫社稷惟上意所注以为臣鹄庶几哉无媿干城腹心且以当长城抵百万师也予不佞无能训迪诸士苐备宣上指以愧为人臣懐二心者惟尔诸士念之  

陜西乡试录序【`袁宏道`】  

臣窃叹昔之士以学为文而今之士以文为学也以学为文者言岀于所解而响传于所积如云族而雨注泉涌而川浩故昔之立言难而知言易也以文为学者拾余唾于他人架空言于纸上如贫儿之贷衣假姫之染黛故今之立言易而知言难也夫文章与时高下今之时艺格卑而意近若于世无损益而风行逐景常居气机之先盖天下之精神萃焉故臣毎于尺幅之中关今昔之变态无不验者稍从坊市取时刻读之而心切切然惧也洪永之文简质当时之风习未有不俭素真至者也弘正而后物力渐繁而风气渐盛士大夫之庄重典则如其文民俗之丰整如其文天下之工作由朴而造雅如其文嘉隆之际天机方凿而人巧方始然凿不累质巧不乖理先辈之风犹十存其五六而今不可得矣臣尝以今日之时艺与今日之时事相比校似无不合者士无蓄而藻缋日工民愈耗而滛巧竒丽之作日甚薄平淡而乐深隠其颇僻同也师新异而骛径捷其跳越同也夫紫阳注疏载在令甲犹爰书之有律礼例之有会典也今有人焉以春秋案狱以周礼起例世必以违制坐之时义而废注疏此奸纪之大者天下翕然以为新不唯见原而且以得隽后学何创焉夫高皇帝范围天下之道托于经传而章程于宋儒此其中自有深意故洛闽之学脉穷则高皇帝之法意衰臣见天下之令甲为儿嬉而变更之无日也夫士之竞偶也犹射者之望的货者之走廛也冒焉以为及格则羣然趋之趋之而不得势将自止故文之至于澜颓波激而世道受其簸荡者取士者之过也秦士之文稍为近朴臣犹自幸知言之易然诡戾穿凿者或亦人有其篇篇有其语焉似犹自丑其质而欲褰裳就之也窃料今天下浮艳之习始于东南而渐于西北者不少珠毛绣縠之饰玩好茗错之供数者皆非北产而在在有之今秦之文浸浸类是是若有物挟与俱来者而臣不敢以之程士也盖臣之进诸士也以朴而犹虞诸士之自谓以文也则又申之以约曰嗣今以往苐务积学守正以求无悖时王之制士如是即学问吏如是即经济未有二道也夫膏之有水也贮之瓮中则澄然莫辨一旦试以铛火輙电射沤激横灼而不可近富贵者燥湿相搏之会而煅炼真性之场也稍有一毫浮气未尽则其气必外射而有旁溢之患世之自以为豪杰者多已而德全于见炎盖无几矣勉矣多士愼毋以未纯之质而轻于试焰也夫士之有品犹文之有质赝售之刺深于黜落易操之辱逾于贫贱秦士气劲而肠刚闻斯言必有激也其于世道也犹有所济也夫  

贵州乡试录后序【`锺惺`】  

京朝官出典试事其地之逺近事之繁简额之广狭颇以官为差虽不可谓制而不可谓非例也犹之边地有司以官所出之格为差虽不可谓制而不可谓非例也近主者忧边事日非称变其格事且报闻黔边地也属有警宜从其例而臣以为三日试事括帖从容未若官黔地者千里萧然兵民骚绎有弹压综理之任黔文事又简虽寡昧如臣宜皆可往且官秩次当处诸臣后臣惺是以副工部主事臣明钦往典乙卯黔试也牍成臣明钦首为言矣臣惺复何言哉臣惟国家取士士举于乡者始得名为孝亷孝亷之名仿于汉汉取士之科有茂才异等有明经有孝亷三者不知所重何居顾茂才者则武帝诏中所称跅弛不羁非常之人也而今若抑之以称士之为诸生者其于明经则以称诸生之廪于庠而岁贡诸宗伯者彼茂才明经亦安然自处于孝亷之下而不争需次而不敢踰乃知国家所以鼓舞顚倒之用甚妙而意甚微者全在于用汉取士之法高下其名称而本末轻重较矣士之得称斯名者柰何不反而思其义也记曰资于事父以事君孟子曰不失其身而能事其亲事亲之道曰孝而失身之罪莫大于不亷士非孝安能忠非亷安能孝上不为士计而使士自为计士亦安能尽亷士自今以往一官寸禄上皆使得致于亲上未得士一官寸禄之报而所施于士者方未已兴孝训亷凡所以全士体而养其气者一一先其未发求之于无言代为之计而预为之所有甚于士之自为全自为养者而士反不自全不自养孝欲以事君而孝或衰于得君之专禄用以训亷而亷或变于聚禄之厚则士负取士者取士者负国家也夫六经庸言孝与亷庸徳士有跅弛不覊非常之才而能守其经术以庸始终之斯豪杰而圣贤者得一人焉足以事君况上嘉与广励不忘逺方新额至三十七人而臣等适逢其盛乎然得士而必求豪杰圣贤其人者又取必于三日之文其视有司之弹压综理于兵民间而必欲得其要领者难易又当何如诸士其懋勉之无使臣失言而可矣  

## 文章辨体彚选卷三百二十四

（明）贺复征 编  

○序四十四【`齿录类`】  

乙丑同年便览录序【`明崔铣`】  

黄御史希武编次乙丑同年录属冯无锡景祥刻之而以序属铣吾三人者皆见于录中故也凡举进士必有登科录姓名郡邑之类皆在焉复编此者以省序也以省序者便览也其便览者为有事于四方者也以年有世讲之义自吾之身而即忽且忘焉至薄也过其里庐而若罔知涂之人也以同年流而为涂人其可悲也已是故开卷之际存者没者升与沈者感其所遇之异而吾则无异视也率吾党而敦友道者必是录矣夫友道有二焉礼也义也其情笃者其礼完其分深者其义重礼不完则隙之所由生也义不重则市道之为也是故生相问也庆相贺也没相吊也是之谓礼进必相引以贤毋或妬也退必相要以正毋或系也患难必相扶持以全毋或陷且弃也是之谓义皆将于是录考焉于戏率吾党而敦友道者必是录矣夫  

南京乡试齿录序【`屠隆`】  

王者网罗英俊以贤不以齿故华顚非老童牙非少才谞鹊起鸿烈砰隠要以其人何如安问年为乡试有录录以齿者何也则让之道胜也唐虞遐规帝道郅隆百僚济济后世为楷垂让殳斨益让朱虎熊罴伯夷让夔龙即上材神智不以先人含徳冲和宅心柔澹故其所标树者亦光明俊伟县诸日月而声华到今是让之道胜也先王之教人也宗庙胶庠贵老尚齿进饮食则拜奉几杖则拜温恭逊让之礼童而习之以折其骄蹇之心而养其从容温粹之度当其时士大夫之器局宏深德业无玷犂然多玉瓒黄流之选诗书所称后世艳焉帝王以还代不乏俊迈之士或好通脱而恶绳检习矜露而耻弢藏擎拳曲跽鄙为俗儒倨傲鲜腆目为快士轻俊子弟薄有才艺至傲其父兄童子何知稍解伊吾輙轻其先辈让之道蔑如也藉令他日出而立朝腹笥五车言如春华能如转环智如倒囊其量不足称也尝试以后世之士大夫与朱虎夔龙诸公挈长较短或材智不甚逺而气象自别其所标树奚啻星渊士柰何不遵徳让哉不佞寡昧谬司文柄于南国峩峩南国维士之薮盖自六朝以来山川盘回灵气日开文风日畅家藏夜光人握灵蛇雕龙之业不可谓不盛矣然窃闻之俗沿浮华士好扬诩少负隽气操笔斐然輙思倾江左之彦贵都下之纸前无古人后无来者则让之道无乃缺乎是不佞之隠忧也南国之文盛矣柰何复以文进之是以水济水也故余于多士不忧其不文而忧其不让子虽神圣不加于父弟虽上喆不先于兄温然和平冲然挹损济济多士虽与唐虞方驾可也故士立朝则以贤居乡则以齿以贤则得真才以齿则崇让德得真才则国臻于理崇让德则俗还其醇圣王之立教作人意亦弘逺矣哉尔多士朂之余将藉以报圣天子矣  

陜西乙卯同年录序【`利瓦伊桢`】  

天地之气倐聚而为人倐散而归之天地吾不能保其身之不尽而何有于父子兄弟故庙有祧而服有穷厚积以遗所不知何人则达士笑之吾不能常有吾之父子兄弟而何有于人称人之父子兄弟而与之盟曰世世子孙必无忘也是惑也又凡有血气之属莫不知爱其类鸟兽失所羣匹越月踰时必返其故乡鸣号踯躅而后能去而况于人乎空谷闻足音跫然则喜故国旧都望之驩然乐也而况其人同其乡同其举之时又同傥所云天作之合者邪若是而视其父子兄弟之休戚若燕与越燕雀之啁噍弗如矣由前之说者巢许之厌事老氏之刍狗万物孟子反子琴张之狂申不害韩非之惨礉少恩而不可为也由后之说者许行之并耕墨翟之不黔突尾生孝已之信王伯舆之情朱亥聂政之侠而不可为也圣人使天下笃于情不使天下为情所苦设为君臣父子夫妇兄弟朋友之伦以相生相长相杂相比而其所亲亲者不施于民所仁民者不行于物夫人之类不以五伦尽也身亲民物之一体也圣人知之审矣而至其为训苐若曰如是止耳情有所专至必有所不至而出之易穷吾尽吾所可至而无强其所不至所至者人不为恩而所不至者吾不为忍是以身亲民物各适其适而五伦之道万世由之无弊也陜西士同乙卯举者持所为录请序于不佞不佞为之说曰今所谓同年者乃所谓朋友之伦之遗也而不共缓急抑貌合而中离为德不竟者不佞不敢知所必追趋逐耆为根柢之容姰姰儿女子者不佞亦不敢知盖圣人之训昭如也  

## 文章辨体彚选卷三百二十五

（明）贺复征 编  

○序四十五【`以下时艺类`】  

题南雍三课【`明冯梦桢`】  

夫文作者固难鉴尤不易譬之玉与石气韵夐异而形色微渺毎至相乱如以石为玉以玉为石则卞氏所为长号耳余辈品雍士之文虽不敢自许神鉴而进气韵畧形色庶几近之则诸士之与于兹选者其为玉不为石明甚至于连城之赏按剑之疑此自诸生之遇何足以为文之定价哉因书此以坚诸士之自信  

南雍誉髦录序【`郭正域`】  

余受事三日而试诸生一时文字不无危侧趣诡缥缈附俗余力为删正去其陈言诸生锢于习气谓余所嘉尚逺乎时矣余自叙以示诸生其说以为凡为圣人之文当见圣人之心得圣人之声随与诸生约谈名理者西竺南华勿唼其沫言行事者盲史腐令勿傅其毛光景可抒谩涂耳目才情未罄勿隔肺肠一时诸生洒然聴之且信且从余亦竭其目力毎月三试不厌讨论遂根极理要成一家言可备观览矣夫文章之道上自六经语孟下逮子史百家古文时艺总之不越理事情景四者而已不能见理而言且非理理既不当说亦不敷不能叙事而用非其事事既强附话亦闇■〈勿上月下〉不能抒情而别为点缀设身不真安能如话不能冩景而别事攟拾风光既假安能如画夫肌丰力沈本之博洽传神阿堵妙在悟门孔子曰辞达而已孟子曰诐辞知其所蔽淫辞知其所陷邪辞知其所离遁辞知其所穷诸生苐求其达而勿为诐为淫为邪为遁也夫说理冩事抒情缀景能尽巧心不遗余力如出其人之口如见其人之心者达也喉唇糺纷若不可句者诐也谩漶凌厉背其本旨者淫也厌薄经常徘徊岐路者离也剿袭渔猎捉襟露肘者穷也世宁有端方之士论笃之人而语不由衷变幻诋诬者乎又宁有真修实诣豪杰自命而拾人残膏假人颜色者乎言为心声文为徳符诸生勉之矣  

王季重小题文字序【`汤显祖`】  

时文字能于笔墨之外言所欲言者三人而已归太仆之长句诸君燮之绪音胡天一之竒想各有其病天下莫敢望焉以今观王季重文字殆其四之而季重以能为古文词诗歌故多风人之致光色犹若可异焉大致天之生才虽不能众亦不独絶至为文词有成有不成者三儿时多慧裁识书名父师迷之以传注括帖不得见古人纵横浩渺之书一食其尘不复可解一也乃幸为诸生困未敏达蹭蹬出没于较试之场乆之气色渐落何暇议尺幅之外哉二也人虽有才亦视其所生生于隠屏山川人物居室游御鸿显高壮幽竒怪侠之事未有覩焉神明无所练濯胸腹无所厌饫耳目既吝手足必蹇三也凡此三者皆能使人才力不遂焉才力顿尽而可为悲伤者往往如是也若季重者五岁遍受五经十岁恣为文章二十而成进士盖一代之才也而天亦若有以异之者大越之墟古今冠带之国也固巳受灵气于斯而世籍都下往来燕越间起禹穴吴山江海淮沂东上岱宗西迤太行归乎神都所游目天下之股脊喉顋处也英雄之所躔美好之所铺咸在矣于以豁心神纡眺聴者必将鬰结乎文章而又少无专门承学之间灵心洞脱孤游浩杳蚤为贵公巨人所赏闻所未闻出见少年裘马弓剑旗亭陌道之间顾而乐之此亦文心之所贻行也身复蚤达曽无诸生一日之忧名字所至赞叹盈瞩故其为文字也高广其心神亮浏其音节精华甚充颜色甚悦缈焉者如岭云之媚天霄绚焉者如江霞之荡林樾乍翕乍辟如崩如兴不可迫视莫或殚形大有传疏之所曽遗着录之所未经者矣嗟夫以一代之才而絶三者之累若此不亦宜乎其为古文词诗歌又何如也虽然才士而宦业流通亦无以周世物之容而既以当涂令高第为郎矣复抑而令青浦青浦故屠长卿所治县也长卿既以此出大越名天下而季重书来乃更以归休读书为懐夫季重固已读书矣凡为若谈者当亦有未尽其才之叹耶然则天之于季重诚若有以异之无已也夫  

序丘毛伯稿【`汤显祖`】  

天下文章所以有生气者全在竒士士竒则心灵心灵则能飞动能飞动则上下天地来去古今可以屈伸长短生灭如意如意则可以无所不如彼言天地古今之义而不能皆如者不能自如其意者也不能如意者意有所滞常人也蛾伏也伏而飞焉可以无所不至当其蠕蠕时不知其能至此极也是故善画者观猛士剑舞善书者观担夫争道善琴者观淋雨崩山彼其意诚欲愤积决裂拏戾关接尽其意势之所必极以开发于一时耳目不可及而怪也吾乡丘毛伯文颇类乎是其人心灵能出入于微眇故其变动有象常鼓舞而尽其词词以立意为宗其所立者常若非经生之常意■〈山上咢下〉然而可喜徐理之固应如是也迫促刦牾案衍固获咸其自取力足以遂之机足以转之如毛伯者世之竒异人也传曰同明相照同气相求圣人作而万物覩盖闻世有霍林先生者其人正而通于大道善为典则之文天下人士茍有意乎言者以其文为圣而师之然莫敢自名为高弟子者而吾乡毛伯在焉遗其灭没之形收其灵异之气世多疑霍林先生好竒士乃不类其所自为嗟夫虽先生亦安得以其所自为率天下士哉顾士有所为竒者必如吾乡毛伯焉其可也  

合竒序【`汤显祖`】  

世间惟拘儒老生不可与言文耳多未闻目多未见而其出鄙委牵拘之识相天下文章宁复有文章乎予谓文章之妙不在步趋形似之间自然灵气恍惚而来不思而至怪怪竒竒莫可名状非物寻常得以合之苏子瞻画枯株竹石絶异古今画格乃愈竒妙若以画格程之几不入格米家山水人物不多用意畧施数笔形像宛然正使有意为之亦复不佳故夫笔墨小技可以入神而证圣自非通人谁与解此吾乡丘毛伯选海内合竒文止百余篇竒无所不合或片纸短幅寸人豆马或长河巨浪汹汹崩屋或流水孤村寒鸦古木或岚烟草树苍狗白衣或彝鼎商周丘索坟典凡天地间竒伟灵异高朗古宕之气犹及见于斯编神矣化矣夫使笔墨不灵圣贤减色皆浮沈习气为之魔士有志于千秋寜为狂狷毋为乡愿试取毛伯是编读之  

唐道征文序【`陈继儒`】  

唐道征性地孤直面目严冷自读书掩户而外斤斤如也故其文恬静贞洁有吉人之风焉如其人矣既举廷试第一人海内有欲行道征文者于是唐子问序于陈子陈子曰唐子志士也而犹欲以文行者何也唐子曰尔不见瓦石之在地乎小儿羣戏或削以为碁或累以为塔老人长者过而见之则笑其穉且鄙然方其为碁与塔也小儿其忍遽释之乎以小儿之耳目手足悉缩而聚于瓦石之上则瓦石尊矣吾非欲尊吾文也吾将以吾文为碁为塔相与儿戏焉何不可也至于日暮羣散一笑而已又至于升冠戴弁不习儿弄俨然如老人长者思之亦不过一笑而已吾又将以吾文与天下为碁为塔相与儿戏焉已公此一笑何不可也陈子闻之曰有是哉唐子之言也其言幻矣其言幻故其文亦幻吾乃知唐子之视富贵必以浮云相命者也虽然天下国家非瓦石也异日由状元作宰相执虚捧盈若为碁为塔惴惴然惟倾仆之是惧也则几矣不然吾惧小儿之攘袂而笑子之后也唐子曰善请以叙我文以代绅语  

杨去奢制义序【`陈继儒`】  

吾友杨去奢恬淡寡欲落落穆穆人也古今文妙絶一世北面执经者倾逺迩时流投之友则友不喜走少年场相国聘之师则师不喜逐大人游遇饮则饮不沈湎遇奕则奕不恶战遇诗则诗不苦吟同舍生及及门弟子强半为显人华裾驷马呵■〈口殿〉巷陌访求杨先生不拒去亦不报谢釡戛罍耻不闻叹息声及怨尤可怜之色语云火知三日玉贫试一生心去奢之语矣去奢试毎高等食饩心厌之又无资以入国学意将罢去行游名山陈子戏之曰此欲祭酒不得臣学官不得友也自古业左而数竒者多矣公孙弘常退归海上四十学春秋乡人再推为射策遂第一刘向数十上书毎闻报罢后以谷梁春秋议三十余事终为汉名臣夫功名宁有定局哉功名早父母受其福功名晩百姓受其福而已何与焉去奢之制义今之公孙刘向也其晩合无疑仆请为去奢梓之以传昔如明珠之光光还自照今此珠一出照乘照千里矣俟去奢异日名遂身退然后与陈子逍遥人间春泥中踏鬬虎迹孤峰顶聴冻猿啼余未老犹能摩洗双眼待去奢也  

冯生开之五易藁序【`贺灿然`】  

嗟夫不佞有感于冯生窃有慨世之懐焉世之谭艺者动曰王唐瞿云乃冯生与不佞谭艺则仅仅推毂王济之若唐应徳瞿思道褊师之矣人有闻两生谭者輙瞑目而视掩口而笑谓两生大狂生夫艺林山斗唐瞿如仲尼子舆氏不可窃訾岂非魁天下之故哉则冯生亦尔矣嗟乎冯生未第时恢竒博闻其为文好洸洋自恣不浮没于世俗喜出视人不即琅琅口之非先辈能文家与二三知已人有览聴者輙以为谭资曰冯生之文当在西汉之世令贾生司马公诸君典试事冯生之文售矣当是时冯生文人无留耳目之间者及冯生对南宫第一士人争购其文于是坊间赝稿数十本赝本一出人輙收装为帙丹铅其旁而诵习之曰今魁天下冯君所为文也冯君为文乃尔故魁天下而竟不知其赝矣吕子曰非其所谓是是其所谓非此之谓大惑夫一冯生尔不遇冯生所自为文人皆敝帚视之遇即披冯生名人视之若明月之珠夜光之璧矣楚璞刖燕石寳则大惑之谓也俚语有云士无雄雌贵乎遇时寜独冯生哉寜独冯生哉嗟乎功名细故尔文章渺技尔此何足尽冯生世人顾以此重冯生不佞甚慨之矣五易说周彦云序之甚具不复云云  

王性之制义序【`陈懿典`】  

不佞于此道中实三折肱耳目精神习熟既乆恋恋不舍不觉苦好之而都人士四方贤豪覩其如此又往往以此相质不佞臆言之而诸君子臆聴之自甲午之春以迄今岁户屦常满则以是故所月旦者什或得其六七诸君子或谬许以人伦之鉴而不佞亦间自许如老马之识涂乃独失之于云间王性之余初不识性之而覩其文于杨彦履斋头神情翩翩如宓妃神女羽葆鸣佩逍遥于潇湘洛浦之上可望而不可即以为得隽无疑而竟报罢余疑之而不得其故则妄意所见止一斑未得窥君之全岂其如枫落呉江句耶后复从彦履尽索其箧中稿读之而性之亦欣然尽出以相视愈出而愈竒盖他人之竒以吊诡恣其悠谬而君之竒以缥缈发其冲夷他人之竒以句字文其浅陋而君之竒以尔雅标其秀色焉有如君才情而长困顿者乎乃与彦履共为扬搉而刻之因念不佞謭謭耳不自弃于冲风之末黑貂离披卒逢青眼况君才十倍曹丕需之三年气益厚而神益王中原相遇谁不辟易相避者不佞之言终验也  

阳辛会稿序【`陶望龄`】  

陶氏自胜国季家会稽鉴湖中其人率柔脆愿朴无工巧技能之习为农则寡获贾輙折赀寄途而干禄者多困跲少就故其人皆生而事铅椠白首无徙业岂古之所谓士乡士之子常为士者耶业专习乆于技固宜愈善而课效兹日乃有孙于前者农不服先畴工失高曾规矩斯足耻矣田居多暇间与宗人善文者讲业社中未乆会予有大故罢去故其文鲜少而一二姻友偶与兹会者輙就所见录之然其获益希矣得百余义付诸坊贾序曰文如画然非得其神理弗善也然能者犹可匠心率意而为逮心满意极而至矣惟画而貌人文而经义则心意皆不得自用而受成于人之面与书之题不满不极则弗能善满矣极矣而易溢易滥也则可以得我不可以得彼须眉诚都貌诚丽令所貌者见而誉曰是何美丈夫也则都与丽者适以成工之拙而见嗤耳今之为经义者有三病有善绘眉目口鼻而不知位置者加目于眉进口于鼻故虽善而不似人有善绘知位置而未肖者似人矣而非所貌又有须眉口鼻修短美恶一如所貎而形合神离色符意槁者此三者皆工文者之通患也求之于今眉与目争序口与鼻竞长者多况其它乎如兹录者非敢谓善也而所谓紊位置弗肖人者庶几免乎  

戴大圆制义序【`陶望龄`】  

秋水时至泊土石漂槎梗奔激澒洞潢潦被野当斯时毎思得澄潭静渚临几盥濯容与于其上及夫宿潦既迁霜清石白沦漪映空寒泉似眼心足其趣而又且有消缩暵涸之忧予自通籍来经生制举之文略已再变壬辰戊戌间文士务极才力旁摭广骛庶几乎浩溔无涯涘之观而偭法毁方浮浊不泚往往有之至辛丑后其能者率刋华吐腴相高以理相矜以态其流又纎俭寒弱不复振耸人第见夫潦收水清为可爱翫不知继以消缩且趣于竭也今之经义犹古之诗歌也其盛衰皆足以观世季札闻歌郑曰其细已甚民将不堪闻歌秦曰此之谓夏声能夏则大夫声大兆王细微替由此言之纎俭寒弱者细之类大之反也是故言文体今日宜振其弱态以强其神干有是人焉世运将赖之比吾获卒业于邑父母玄趾戴公之文而划然心开如登朝堂聴钟鼓入武库观戈鋋矛戟之富其才靡所不赴气靡所不达而皆极于理依于法程源泉涌登沛乎东之而不失其澄渟鉴彻之妙殆所谓广不宣施不费节有度守有序者吾邑士诵法于斯文虽瞠若乎后犹有夏声起頺靡还壮观越其有兴乎予乐诸弟子之得师也序而传之  

季生弟制义序【`陶望龄`】  

予尝为诸弟侄论行文正如人愬事耳敏口者能言其甚敏者能省言而无费文至于无词费而工巧裁制之妙靡不备矣孔子称辞达左氏乃云文以足言足言之文非至文也意罄辞止而待于足言乎哉百人言一事而或一人悉之百言悉一事而或数言举之其工拙岂挈度而后见耶予族人守是说以为文皆务晰理简词无当今繁富华缛之态而季生弟尤甚予自宫秩归见所构义泊然其旨闇然其不耀予曰子之文信善矣然世方持鹍鸡弦烦调促节靡靡相悦而子挟有虞氏古琴欲一倡三叹以胜之乎及试则稍就浓赡竟中彀矣然意不以为善而珍其旧义藏敝箧中甚秘人亦争传之其雅尚笃至确乎坚而不渝吾知季生能以其行文者适于世也为书数言以劵之  

张世调制义序【`陶望龄`】  

文至今日若置菽粟享太牢又置太牢饕海错其甚也至无以嗛腹名侈而实约也予记舞象时东南文士善持格认题淡然寛博而无华者号松江体一时多慕尚之后趋日醲丽更诮为迂缓而云间之文亦稍变其精实过于前冲夷澹泞之旨时有存者以视其先辈已若酎饮之于玄尊矣予校文南畿所录松士最盛世调牍最晩收得之甚喜輙以经冠明年复隽礼部选为庶常其文肤理腻宻鋭入而夷出之其正始之遗风乎文之成也如果时无花壮时无孺色古之善为文者其始未尝无华盛之观豪爽不可驯之气也然必退就平实而后谓之至世调业读书中秘所谓文章有进于制义者愽学而深思之以造其所谓至焉其可也  

## 文章辨体彚选卷三百二十六

（明）贺复征 编  

○序四十六  

叙四子稿【`明袁宏道`】  

今世禁文体者日益厉而时文之轨辙日益壊上之人刻意求平下之人刻意求苛所标若此所趋若彼岂文体果不足正哉夫禁士者一人取士者又一人士向利则徳故从取不从禁即不然令禁士者取士将一出于平而平不胜败不得不求其异者求其异者而平者自斥虽欲自守其禁不可得也势为之也余谓文之不正在于士不知学圣贤之学惟心与性今试问诸业举者何谓心何谓性如中国人语海外事茫然莫知所置对矣焉知学既不知学于是圣贤立言本旨晦而不章影猜响觅有如射覆深者胜之以险丽者夸之以表诡者张之以贷义本浅也而艰深其词如佥夫小人之匿其心以欺人者也故曰险也词本芜也而雕绘其字如纨袴子弟目不识丁徒以衣饰相矜故曰表也理本荒也而剽窃二氏之皮肤如贫无担石之人指富家之囷以夸示乡里也故曰贷也三者皆由于不知学智穷能索自不得不出于此为主司者既不能详别其真伪故此辈亦往往有幸中者后生学子相与尤而效之而文体不可复整矣故士当教之知圣学耳知学则知文矣禁何益哉门人某等留心学问其为文根理而发无浮词险语是可喜也故识其前以告都人士之为文者  

潘士观制义序【`孙慎行`】  

往余以择言自命字而栉之句而比之以去龎杂而就冲和当其为之颇戛戛然已成而视之人徒思沈气结而神采黯如也如是十余年不售吾几以择为悔则慨思愽大通明之人其必有不字栉不句比而畅然适冲和之途者乎而吾未数数如也即见有神采飞扬不沈不结者而味其言卒不免龎杂也则又未尝不援择以信夫不择而要于无可择择而使人不见为择此天巧之自合非人力之能为吾尝黙有喻焉而才弱虑棼不能从容需养以果前志也乃遂以幸售故罢去日者得士观卷累味之未见有一言龎杂者也其冲和之气铿然律吕谐鸣吾甚向爱之已问其居平则亦字而栉句而比者也而絶无沈鬰不扬之态若乘风之翮翩翩去来弗由我也然则子方以择为恬予固以择为苦耶予之不善择乃如是虽然请终言择夫择岂唯言而已择地而蹈斯为端士择善而执乃几中庸夫世无不择而能勿龎杂者也亦无有龎杂于言独冲和于行者吾终不敢以择言为讳  

删选房稿序【`汤宾尹`】  

论文难也莫难论者举业之文举业之尤难论者莫近日若但谈有及者吾辞之固焉问者曰文格中之有举业童技耳何难之辞曰第他支者苐其善不而已第举业者宜第其逢不逢焉善矣宜其逢然而有不必也逢矣宜其善然而有不必也吾将论善乎吾将论逄乎问者曰逢与善与若是扺与曰彼我之所谓善者不可齐也不可既也曰既善矣其不齐何居曰羣心焉羣目焉师旷不能齐不齐之耳易牙不能齐不齐之口昔有辟爱其妇者其妇一目也已而遍行国中观殊色遂絶无当者曰惜也多一目彼灼然面眉者而如是矣夫文有声也非耳之所能按有味也非舌之所能调有色也非目之所能观故曰论文难也寸晷尺幅之用其短其长不必其平生也斯臾之校阅其开明其昏瞶不必其平生也故曰论举业之文难也吾见有善而不逢者矣始揣之善也其适逢也吾自说以为果也间不必逢焉人必睨曰毋乃未善乆而迹之并吾亦疑以为未善矣吾见有不善而逢者矣始揣之不善也其适不逢也吾自诧以为果也间有逢焉人必解曰彼有善者偶而迹之并吾亦疑以为善矣吾一已之耳目不能自信而况于人于众而胡乎敢强必之敢轻论之问者曰固也善不必逢逢不必善非一朝也何以莫甚近日曰子不观射乎有常仪的数十步之内纵横五尺之皮可得而程焉无常仪的及百步而中秋毫吾不知其巧也往者之牍常陈矣信师说守故规有常仪的也今学子之竞异诏令之数新无常仪的也彼曰禁苛此曰爱苛此曰厌平彼曰尚平将奚准也有喉不以直吐有足不以直步平而不平竒而不竒将奚适也问者曰今之文多态也世多才与猗其盛与曰嘻声日蔓矣力枯瘠矣气以薄矣奚其盛奚其盛曰子之所谓盛善者可得闻与曰竒也吾有取焉问者瞋而前曰子欺我也日观子以牍踔子史蹑老禅众惊异之子曽不以眴亦尝既子之牍矣庸庸耳无竒而子曰贵竒是子欺我也曰吾之所谓竒非子之所谓竒也物不世见命曰竒物事不数经号曰竒事有一无两竒之至也私尝谓一目之立必有一义破止一破承只一承此名为竒若复可另架一局另铸一意另匠一词此名为偏不名为竒曽言为曽思言为思孔言为孔孟言为孟各不相借此名为竒若复学义似庸论义似孟此名为通不名为竒今有华人而■〈亻离〉言大人而袭小儿百缀之衣富人也而拾邻之残豆以为饱人必曰是有■〈疒酉〉疾矣今以代圣代贤之笔舌而仅争佛老子史之残有识者识之必曰是有■〈疒酉〉疾矣子之所谓竒其有■〈疒酉〉疾者也问者曰竒若是也平则奚若曰证圣者至竒也故至平无平也故无竒其次能言自胸之所欲言出之条达则亦平矣能言其所欲言则亦竒矣子之所谓平竒分言之也我之所谓平竒合言之也问者曰得子平竒之说知所以竒矣敢问探□之术曰必也愚曰异哉智者不几也乃愚之几□□□□必専専则极极则灵吾尝试之矣自我少时触而满意纵而疾书盖亦易之矣寻复之十余年而始觉其难也毎拈一目焉舌若挢眶若曤形若槁木胸若鐡壁持目迷茫不记何册俄而一线微冲驳云穿隙须臾之顷剨然开豁穷天穷地目前歴歴尽世所有都如可摄及亟趋而赴之障焉忽失世之所有与胸中所了可搀入者复无一物返吾盛气转掉微息已乃伏首徐书一若吐出作无所作说无所说及义之成也检而眂之俨如故纸不着一墨盖方其少而易之也食顷可三四义后乃竟数日夜不就一义后乃不就一语环牍数朝面目陷■〈阝最〉形容黧黑当此时不知举业之为举业也人之我许我詈不知也终我之身逢与不逢不知也此亦愚之至也然遂以是病忘逮其试日以不能毕思为恨七目之中苐取一目静黙念之率而操觚数行俱下若平所宿构然者此一愚之效也愚者如此智可知也然非至愚恐其以聪明从事而不必専极问者曰苦而不甘若何曰苦则甘矣不甘非苦之极也曰以若之功力试之人人可必效乎曰可曰何可也曰心统于灵灵统于圣彼亦一极也此亦一极也作者立圣人于其前如或见之观者立作者于其前如或见之神者相告也夫善不善则吾不敢知茍其逢也未有不以神相告吾见希诡一至之说有不达者矣未见统于圣者之有龃龉也问者曰竟子之论则亦齐矣曰不齐者神未极也神所以齐也圣所以齐其不齐也歴万年周八方而永无隔者其惟神乎故善作者传神善观者相神有取甲辰房稿删苐之者吾友陈长卿氏也长卿氏宿以善作鸣其于相文也有余矣吾故以尝所问答者归之以质于文家  

唐君平视舌草序【`汤宾尹`】  

人于文章有全至者有半至者毕至而后求遇其取途也寡矣尝试以文章之分十概量之得十则宜无不遇也不得一则宜无遇也得五者不必遇不必不遇得五而遇则巳非偶也然不及二三而偶者尚多也仅得五而不遇则非不偶也然越之七八而不偶者尚多也吾以十全待十售人以五幸就五利卒之半至者逓贾去而吾环柱秦廷完抱以归竟为世人谚难矣哉有志之士夫初君平与我论文也絶去笔墨一以圣谛从事见有矜绮瑰者唾之曰非是猎取高名倾异都人士者曰是固非是盖瞑卧几时枯坐几时指画手摩又几时以庶几一字之合吾辈之于此道也苦矣吾数南征数不第君平曰必无易故我颔之及君平数北征又数不第我朂君平曰必无易故君平颔之刺绣半生不如倚市一日要以一日之合易一字之合难一日之合造物与人两有之一字之合神人之所不能尸而才智豪有力之所不能簒也文无立至之程而有自至之候遇无必至之技而有独至之神和氏之玉三易主三献而忘其足之苦也彼岂能计料后王赏识増别前人哉一献如故再献三献如故抱玉者之神既已精光照夺不容埋灭矣君平貌晳如脂眼如电髯长二尺如戟狂走市上一市堵观与人语诗赋兵剑内外阨塞古今上下之数霏屑而吐悉本胸画性复开张睥睨贵富周急贫难畧如鲁仲连李太白之为人而吾独以痴絶转相近慕视舌草刻于辛丑之春海内自以神识识君平毋问舌端已  

西湖谈艺序【`张鼐`】  

余病游西湖见养生家钱先生先生谓余曰人生功业盖世文章名满天下其于一针元气如漏巵注水余感其言作诗谢之有省言常护气息念自通神之句遂假宿湖上僧舍浃旬日求尽其服气之术而钱塘诸君子闻余至操文叩吾阁者履错户外既相对輙似酒人逢曲车津津不能置口矣省言护气之戒都不复记忆坡老所谓知过不改者也毎坐上偶拈一题率尔谈论粗有本末诸君子遂以为文客退不能多记其录成编者纔十余首耳友请刻而传之世余笑曰钱先生一服良药吾不能服柰何以膏肓中语误天下无病人时钱孟玉郑徳滋从余游请曰愿师无执养生家十成语坡老云与其茹也寜吐之适吾意而巳余快其言曰是吾药也吾病且霍然遂聴诸君子刻之  

隠秀轩时义自序【`锺惺`】  

时义非小道也能至之者不能言有神存焉能言之者不能至有候存焉不佞平生于斯目境之所及有之而足迹实未到也以此自寻自考今日之偶收于南宫而谬辱国士之许视昔之困顿诸生而不得一众人遇者其业未敢尺寸有所轻贬而实未能尺寸有所更进则昔日二十年诸生世所目笑疑弃过而不肯问者或不佞之微有所窥而有以自信或不可知而今日之见以为有可惊可喜者正不佞所欿然足迹之未至而不能满志于斯者也  

叙周临如稿【`赵维寰`】  

苏子瞻为文行乎当行止乎其所不得不止而阿堵传神半得之文与可之画竹当其奋笔直遂以急追其所见盖胸中业有成竹矣扬子云黙而好深湛之思其著书幽入黄泉高出苍天令读者难句学者难成而与不知谁何之人相期于不知谁何之世曰后有子云当知我此两家浓淡不伦雕质互异而千秋自命要归于各极其致云乃近世学士往往宗尚子瞻家传户诵几比之菽粟水火而太玄法言诸篇有白首不一寓目者即其知者亦第什袭藏之曰弘璧天球但当奉为世寳而不可以疗饥嗟夫使子瞻而早知其文祇为后人疗饥具也肯一字落人间耶士固有寜灭性而不食嗟来者是未易为馁夫馋口道也吾友周子临如一日以坡仙集遗余而即出其行稿以示余读之抉奥钩微嵌空凿窍真有所谓寜灭性而不食嗟来者余心折焉为走笔书简端以旌其独往而窃附于桓谭范逡之识其勿谓余自解嘲也  

题瓦注篇【`赵维寰`】  

是科庚午余儿韩待试京兆濒行梓其牕课数首将悬国门余召谓曰子将为名耶夫士持艺徼第其道犹愽也蕲必得或不必得不必得或佹得之科名神物可机縁遇不可权术取金注瓦注之说窥其微矣故昔有道先生与文士商应举必诫曰勿以得失撄尔虑盖造物顚倒英雄祇凭得失小数吾夺其所恃气遂足凌其上而控扼之此瓦注巧愈于金注惛也忆余少壮时试毎蕲必得一不得必号恸随之顾今头颅如许面目依然斯岂非金注之殷鉴与愿儿勿复市名今天下士攻制举业者雅知无声雅知无声子曰退之世如有惜名者吾父子之不堕五陵儿后也岂待今日哉已矣是编安所用无已其名之瓦注可然已晩矣清和月朔钝叟无声书于海昌之天涛阁  

蔚草序【`陈万言`】  

忆往时毎侍膝前奏一艺则先君子赏之见背以来兼如失数良师友毎负疚吚唔则母氏怜之蘐背复雕乌哺未酬裴徊松槚间黯然无色强对笔墨以当郁噫顾复谁为赏之而谁为怜之者伊蒿伊蔚王裒所以受读涕泣而不能竟也援琴既及检辑成编工拙诽誉不敢问矣  

焚草序【`陈万言`】  

丁敬礼谓文之佳恶吾自得之后世谁相知定吾文者耶曹子建以为达余亦云然二十年来素业流传日广暇日手自烧却仅存如干篇附近刻二草之后庶将成其一家言抑亦吾自得之大畧具是题曰焚草君苗见士衡文欲焚笔砚吾见吾文岂必士衡哉天下滔滔极矣他不具论只此木妖书蠧恨不得悉置咸阳一炬中请自隗始  

康弱孟草序【`陈仁锡`】  

衡拔立楚峰而灊霍为副轩辕以并岳夫岳奚可并也凡山川竣者不必幽楚祝融高方广邃而石菌芙蓉诸峦九向九背故其文竒且曲雄者不必媚若武夷金简君山美酒与孤帆共隠约于江流飞花满洞庭故其文尊竦而净娟丽者不必苍太和南岩侧身黑虎有人焉乌帽紫裘正襟雪堂故其文秀而整泓者不必逺遡巫峡极潇湘岣嵝络丝相峙鸣故其文起伏后先如蒸湘兄弟国旷者不必韵郎官可湖鱼龙悲啸而钴鉧石渠之泉乍大乍细故其文磛■〈齿夸〉幽沈无垠际天川性逶迤而蒸云梦撼岳阳不极淜湃不止故其文如蛟龙不可向迩尝怪抡文者曰才情不可极夫才情不极皆庸才也偏才也要之才情者武侯云吾心如称不能为人轻重是已非衡也而何五岳之有衡也犹吾心之称也知人难知山川亦难栁子厚不记淡山而山谷更以大溪胜之要之其人之精神出则山川之精神出矣戊午几入彀而造物故迟之一片君山笔端画出世有轩辕勿副灊霍以贰岳哉  

易准序【`黄汝亨`】  

往余与门人辈说经谭道接尘论文虑无虚晷而独玄父周旋最长其人灵骨玄心浑中朴外诸人望之蔑如也而诸人之业亦无能为右今夏得其所选易义一一皆准于法其为余所已歴者七所未经者三焕若神明顿还旧观玄父其有深心哉夫文之有准犹奕之有谱匠之有绳而射之有鹄也不按则不名为工不游神不名为化夫有神化而废准者矣未有废准而神化者也余敢谓习者之门而令天下尽失智巧哉老僧以毁戒印宗法吏以破案舞律余与玄父将不免多事之诮所甘心焉矣  

呉伯霖稿序【`黄汝亨`】  

伯霖妙才过余而以臭味谬推余四方推艺文之长及伯霖亦谬而及余然余技止矣而伯霖日进往谓伯霖文如倾国佳人直以致胜今不幸伏幽忧之中栖息圣水迟伯霖一第顾发愤索羣书而讨之湛深其思而纾之篇以授方内学者其谭理如尊宿登坛名言屑玉而尊宿无其秀其炉■〈缶垂〉古人而挽强于一句征巧于一字如发铏才士而才士无其深乃知文章之妙而良工之苦干将莫邪岀而水陆断风雨至而当其跃身冶中不避阴阳之患而取精以出者世人不见也嗟乎此岂可与偏才小生巵言游辞以慱名高者同年语哉虽然宇宙事广矣文章之士精用之而有道者以为枝叶吾愿与伯霖闭户而下其键相守于无名之朴可也  

阅楚一录序【`缪昌期`】  

论士者举不知何人之牍而瞥然遇之此所谓天也比拆卷而姓名见撤棘而其人见鉴貌察言问年质里门地之高寒时名之喧寂种种差别于是房选出而出入盈缩意不无一转则天而之人矣夫人与人之相知也其孰与天余既出楚闱引见诸士迫鸠其闱卷归而刻之呉门亦姑以志其瞥然之遇而已是为阅楚一录  

郑都甫石室制义序【`黄道周`】  

僄锐于圣贤之言以貌圣贤貌之而得亦有五贼焉蚤蒨而蔕不坚一也像教而优饰二也无所鼓之萦丝而救日月三也以教天下之轻嫚老拜其穉妇骄其姑四也火迫霜枯五也深宿于圣贤之言以貌圣贤貌之而不得亦有五德焉谦柄一也英壮二也眉髯已茂鞶帨不设三也知败而达化暂通玄理以反于命四也幸而行之不更言者五也故以文貌利圣贤之言与其夙而享之避五徳宁晩而享之避五贼郑都甫之于圣贤盖沈浸而图之矣先是十数年则见郑都甫所为制义精晕相射岀于石室今又十年而都甫犹以是名石室犹故也而精晕则既加逺矣往余亦廿载困于此道游处寡陋邈于师友独与穷战时败时胜毎一顚顿则痛自引咎灼体啮肤大而挥鉏顾金之愆细而如厕脱巾之罚莫不咀毒心系发药清旦然絶口不敢谓文章之故者人即不能为文章谢文章之报其过不过与众等比不能为圣贤而骤寿以圣贤之言大食其报衣衣车车罪乃过于倚市而缋帝饰者故今天下所为已而盖且比于圣贤者其品不过二端免罪第一引罪而知过第二为其道不食其报第一后其报而乆于其道第二夫都甫则所谓后其报而乆于其道者也后其报而乆于其道即奉圣贤而食文章不以为过如仆则仅知罪焉耳夫以鲁五百里三命之爵■〈敝〉■〈薛〉一圣人五十年而后得之犹且不乆仲尼自云吾战则必克祭则受福必不敢云吾仕则必蚤达也必不得已而取犹人在兹者以自抒发怡悦于其弟子犹不识当时所为文等季孟安在今树頥项结股脚趦且旅偊一语影似而张目大嚼危步皇堂之上又因以教人云云云云若莫已若者是都甫与仆之所大耻也仆生平顚顿文遇毎反成败得失与意中之事了不一合即有一二文字误罣人目其是非去取与所懐来亦絶不相当以此不敢向人商畧此道意仆后都甫既十年所不甚沈浸于罪报引免之间择之未审乎而都甫之辨此则既乆矣今天下人为圣贤大江南东鄱湖之西有唐宜之罗文止谭友夏诸君皆深宿于圣贤之言郑都甫以石室灵威提撮诸胜即一旦有仲尼岀将立矍相射文貌之言招诸僄鋭者入门而右诸深宿者入门而左吾将中立焉则惭在徳贼之间亦奉鼎耳逡巡郄立以从于后报而乆道者则在吾都甫乎在吾都甫乎都甫建徳人今大中丞之昆与贵池丁师交俱为吾师行  

前歴试卷自叙【`艾南英`】  

予年十有七以童子试受知于平湖李养白先生其明年春为万歴庚子始籍东乡县学迄万歴巳未为诸生者二十年试于乡闱者七年饩于二十人中者十有四年所受知邑令长凡二人于是先后应试之文积若干卷既删其不足存者而其可存者不独虑其亡佚散乱无以自考又重其皆出于勤苦忧患惊怖束縳之中而且以存知巳之感也乃取而寿之梓而序其所以梓之之意曰嗟乎备尝诸生之苦未有如予者也旧制诸生于郡县有司按季课程名季考及所部御史入境取其士什之一而校之名观风二者既非诸生黜陟进退之所系而予又以懒谩成癖輙不及与试独督学使者于诸生为职掌其岁考则诸生之黜陟系焉非患病及内外艰无不与试者其科考则三岁大比县升其秀以达于郡郡升其秀以达于督学督学又升其秀以试于乡闱不及是者又有遗才大收以尽其长非是途也虽孔孟无由而进故予先后试卷尽出是二者试之日衙鼓三号虽冰霜冻结诸生露立门外督学衣绯坐堂上灯烛辉煌围炉轻暖自如诸生解衣露足左手执笔砚右手持布袜聴郡县有司唱名以次立甬道至督学前毎诸生一名捜检军二名上穷髪际下至膝踵倮腹赤踝为漏数箭而后毕虽壮者无不齿震冻栗腰以下大都寒冱僵裂不知为体肤所在遇天暑酷裂督学轻绮荫凉饮茗挥箑自如诸生什伯为羣拥立尘坌中法既不敢执扇又衣大布厚衣比至就席数百人夹坐烝熏腥杂汗淫浃背勺浆不入口虽设有供茶吏然率不敢饮饮必朱钤其牍疑以为弊文虽工降一等盖受困于寒暑者如此既就席命题题一以教官宣读便短视者一书牌上吏执而下巡便重聴者近废宣读独以牌书某学某题一日数学则数吏执牌而下而予以短视不能见咫尺必屏气嗫嚅询傍舍生问所目而督学又望视台上东西立瞭高军四名诸生无敢仰视四顾丽立伸欠倚语侧席者有则又朱钤其牍以越规论文虽工降一等用是腰脊拘困虽溲溺不得自由盖所以絷其手足便利者又如此所置坐席取给工吏吏大半浸渔所费仓卒取办临时规制狭迫不能舒左右肱又薄脆踈缝据坐稍重即恐折仆而同号诸生常十余人虑有更号率十余坐以竹联之手足稍动则诸坐皆动竟日无寜时字为跛踦而自闽中一二督学重懐挟之禁诸生并不得执砚砚又取给工吏率皆青刓顽石滑不受墨虽一事足以困其手力不幸坐漏痕承檐所在霖雨倾注以衣覆卷疾书而毕事盖受困于胥吏之不谨者又如此比阅卷大率督学以一人阅数千人之文文有平竒虚实烦简浓淡之异而主司之好尚亦如之取必于一流之才则虽宿学不能无恐而予常有天幸然高下既定督学复衣绯坐堂上郡县有司候视门外教官立阶下诸生俛行以次至几案前跽而受教噤不敢发声视所试优劣分从甬道西角门以出当是时其面目不可以语妻孥盖所为拘牵文法以困折其气者又如此嗟乎备尝诸生之苦未有如予者也至入乡闱所为捜检防禁囚首垢面夜露昼曝暑暍风沙之苦无异于小试独起居饮食稍稍自便而房司非一手又皆薄书狱讼之余而予七试七挫改弦易辙智尽能索始则为秦汉子史之文而闱中目之为野改而从震泽毘陵成弘先正之体而闱中又目之为老近则虽以公谷孝经韩欧苏曾大家之句而房司亦不知其为何语毎一试已则登贤书者虽空踈庸腐稚拙鄙陋犹得与郡县有司分庭抗礼而予以积学二十余年制艺自鹤滩守溪下至弘正嘉隆大家无所不究书自六籍子史濓洛关闽百家众说阴阳兵律山经地志浮屠老子之文章无所不习而顾不得与空踈庸腐稚拙鄙陋者为伍毎一念至欲弃举业不事杜门著书考古今治乱兴衰之故以自见于世而又念不能为逸民以终老嗟乎备尝诸生之苦未有如予者也古之君子有所成就则必追原其扬歴勤苦之状以自警上至古昔圣人昌言交拜必述其艰难创造之由故曰逸能思初安能惟始故试卷虽鄙劣琐陋不足以存然皆出于勤苦忧患惊怖束縳之中而况数先生者又皆今世名人巨公而予以一日之艺附弟子之列语有之知已重于感恩今有人于此衣我以文绣食我以稻粱乐我以台池鼓钟然使其读予文而不知其原本圣贤备见古今与道徳性命之所在予终不以彼易此且予淹困诸生既无以报知已而一二君子溘先逝者又无以对先师于地下以其岀于勤苦忧患惊怖束縳之中而又以存知已之感此试卷之所为刻也若数科闱中所试则世皆以成败论人不欲尘世人之耳目又类好自表见形主司短长故藏而匿之然终不能忘其姓名騊儿五岁能读书将封识而使掌之曰此某司理某令尹为房考时所摈也既以阴志其姓名而且使騊儿读而鉴鉴而为诡遇以逢时无如父之拙也  

## 文章辨体彚选卷三百二十七

（明）贺复征 编  

○序四十七【`词曲类`】  

水浒传自序【`元施伯雨`】  

人生三十而未娶不应更娶四十而未仕不应更仕五十不应为家六十不应岀游何以言之用违其时事易尽也朝日初出苍苍凉凉澡头面裹巾帻进盘飱嚼杨木诸事甫毕起问可中中已乆矣中前如此中后可知一日如此三万六千日何有以此思忧竟何所得乐矣毎怪人言某甲于今若干岁夫若干者积而有之之谓今其岁积在何许可取而数之否可见已往之吾悉已变灭不寜如是吾书至此句此句以前已疾变灭是以可痛也快书之事莫若友快友之快莫若谈其谁曰不然然亦何曽多得有时风寒有时泥雨有时卧病有时不值如是等时真住牢狱矣舍下薄田不多多种秫米身不能饮吾友来需饮也舍下门临大河嘉树有荫为吾友行立蹲坐处也舍下执炊爨理盘槅者仅老婢四人其余凡畜童子大小十有余人便于驰走迎送传接简帖也舍下童婢稍闲便课其縳帚织席縳帚所以埽地织席供吾友坐也吾友毕来当得十有六人然而毕来之日为少非甚风雨而尽不来之日亦少大率日以六七人来为常矣吾友来亦不便饮酒欲饮则饮欲止先止各随其心不以酒为乐以谈为乐也吾友谈不及朝廷非但安分亦以路遥传闻为多传闻之言无实无实即唐丧唾津矣亦不及人过失者天下之人本无过失不应吾诋诬之也所发之言不求惊人人亦不惊未尝不欲人解而人卒亦不能解者事在性情之际世人多忙未曽尝问也吾友既皆绣淡通阔之士其所发明四方可遇然而每日言毕即休无人记录有时亦思集成一书用赠后人而至今阙如者名心既尽其心多懒一微言求乐著书心苦二身死之后无能读人三今年所作明年必悔四也是水浒传七十一卷则吾友散后灯下戏墨为多风雨甚无人来之时半之然而经营于心乆而成习不必伸纸执笔然后发挥盖薄暮篱落之下五更卧被之中垂首捻带睇目观物之际皆有所遇矣或若问言既已未尝集为一书云何独有此传则岂非此传成之无名不成无损一心闲试弄舒卷自恣二无贤无愚无不能读三文章得失小不足悔四也呜呼哀哉吾生有涯吾乌乎知后人之读吾书者谓何但取今日以示吾友吾友读之而乐斯亦足耳且未知吾之后身读之谓何亦未知吾之后身得读此书者乎吾又安所用其眷念哉东都施耐庵序  

曲序【`徐渭`】  

海樵君诗篇子都矦已刻于粤南至是从子某又取君所为曲若干首刻而播于里巷藏其副于息柯亭中目曰息柯余韵从众好也业已要予发其意于篇端予虽尚未见全篇也而故尝与海樵君游则固谂其音矣辟若好琴瑟然其音无所不具其抒之于思也极其所到怨诽则可以称小雅好色则可以配国风而其按之于指也遇小雅则闻之者足以怨遇国风则闻之者足以宣而君今已弦解而柱崩矣琴瑟之音杳然云散风驶而独留者谱固闻之者之所欲倾耳而起君于松楸之表者也而乌知其不传哉语曰睹貌相悦人之情也悦则慕慕则郁郁而有所宣则情散而事已无所宣或结而疹否则或濳而必行其幽是故声之者宣之也故观兹谱者人将以为登徒子莫如君余独以为反登徒子莫如君独其声艶耳空同子称董子崔张剧当直继离骚然则艶者固不妨于骚也噫此岂能人人尽道之哉  

序拜月西厢传【`李贽`】  

拜月西厢化工也琵琶画工也夫所谓画工者以其能夺天地之化工而其孰知天地之无工乎今夫天之所生地之所长百卉具在人见而爱之矣至觅其工了不可得岂其智固不能得之与要之造化无工虽有神圣亦不能识知化工之所在而其谁能得之由此观之画工虽巧已落苐二义矣文章之事寸心千古可悲也夫且吾闻之追风逐电之足决不在于牝牡骊黄之间声应气求之夫决不在于寻行数墨之士风行水上之文决不在于一字一句之竒若夫结构之宻偶对之切依于理道合乎法度首尾相应虚实相生种种禅病皆所以语文而皆不可以语于天下之至文也杂剧院本此游戏之上乘也西厢拜月何工之有盖工莫工于琵琶矣彼高生者固已殚其力之所能工而极吾才于既竭唯作者穷巧极工不遗余力是故语尽而意亦尽词竭而味索然亦随以竭吾尝揽琵琶而弹之矣一弹而叹再弹而怨三弹而向之怨叹无复存者此其故何耶岂其似真非真所以入人之心者不深耶盖虽工巧之极其气力限量只可达于皮肤血骨之间则其感人仅仅如是何足怪哉西厢拜月乃不如是意者宇宙之内本自有如此可喜之人如化工之于物其工巧自不可思议尔且夫世之真能文者比其初皆非有意于为文也其胸中有如许无状可怪之事其喉间有如许欲吐而不敢吐之物其口头又时时有许多欲语而莫可所以告语之处蓄极积乆势不能遏一旦见景生情触目兴叹夺他人之酒杯浇自已之垒磈诉心中之不平感数竒于千载既已喷玉唾珠昭回云汉为章于天矣遂亦自负发狂大呌流涕恸哭不能自止寜使见者闻者切齿咬牙欲杀欲割而终不忍藏于名山投之水火予览斯记想见其为人当其时必有大不得意于君臣朋友之间者故借夫妇离合因縁以发其端于是焉喜佳人之难得羡张生之竒遇比云雨之翻覆叹今人之如土其尤可笑者小小风流一事耳至比之张旭张颠羲之献之而又过之尧夫云唐虞揖让三杯酒汤武征诛一局棋夫征诛揖让何等也而以一杯一局觑之至渺小矣呜呼今古豪杰大扺皆然小中见大大中见小举一毛端建寳王刹坐微尘里转大法轮此自至理非干戏论倘尔不信中庭月下木落秋空寂寞书斋独自无赖试取琴心一弹再鼓其无尽藏不可思议工巧固可思也呜呼若彼作者吾安能见之与  

批点玉茗堂牡丹亭词序【`王思任`】  

火可画风不可描氷可镂空不可干盖神君气母别有追似之手庸工不与耳古今高才莫高于易易者象也象也者像也其次则五经逓广之此外能言其所像人亦不多左丘明宋玉蒙庄司马子长陶渊明老杜大苏罗贯中王实甫我明王元美徐文长汤若士而已若士时文既絶古文词诗歌尺牍玄贵浩鲜妙处伙頥然禀胎江右开乳六朝赪糟粉肉响屧扳袍之意时或有之至其传竒灵洞散活尖酸史因子用元以古行笔笔风来层层空到即若士自谓一生四梦得意处惟在牡丹情深一叙读未三行人已魂消肌栗而安顿出字亦自确妙不易其欵置数人笑者真笑笑即有声啼者真啼啼即有泪叹者真叹叹即有气杜丽娘之妖也桞梦梅之痴也老夫人之软也杜安抚之古执也陈最良之雾也春香之贼牢也无不从筋节窍髓以探其七情生动之微也杜丽娘隽过言鸟触似羚羊月可沈天可瘦泉台可瞑獠牙判髪可狎而处而梅桞二字一灵咬住心不肯使刼灰烧失栁生见鬼见神痛呌顽纸满心满意只要挿花老夫人眢是血描肠邻断草拾得珠还蔗不陪蘖杜安抚摇头山屹强笑河清一味做官半言难入陈教授满口塾书一身襶气小要便益大经险怪春香贬眼即知锥心必尽亦文亦史亦败亦成如此等人皆若士玄空中増减朽塑而以毫锋吹气生活之者也然此犹若士之形似也而其立言神指邯郸仙也南柯佛也紫钗侠也牡丹亭情也若士以为情不可以论理死不足以尽情百千情事一死而止则情莫有深于阿丽者矣况其感应相与得易之咸从一而终得易之恒则不第情之深而又为情之至正者今有形一接而即殉夫以死骨香名永用表千秋安在其无知之性不本于一时之情也则杜丽娘之情正所同也而深所独也宜乎若士有取尔也至其文冶丹融词珠露合古今雅俗泚笔皆佳沛公殆天授非人力乎若夫绰影布桥食肉带刺冷哨打世边鼓挝人不疼不痒处皆文人空四海坟五岳习气所在不足为若士病也往见吾郷文长批其卷首曰此牛有万夫之禀虽为妬语大觉俯心而若士会语卢氏李恒峤云四声猿乃词场飞将輙为之唱演数通安得生致文长自拔其舌其相引重如此予不知音律第粗以文义测之虽不能为周公瑾而犹不至如马子厚愆加评校以复两张新汤之请便即交付一语若士见改窜牡丹亭词者失笑一絶醉汉琼筵风味殊通仙鐡篴海云孤总饶割就时人景却愧王维旧雪图持此作偈乞韦駄尊者永镇此亭天下之寳当为天下护之也  

## 文章辨体彚选卷三百二十八

（明）贺复征 编  

○序四十八  

自序【`梁江淹`】  

淹字文通济阳考城人幼传家业六岁能属诗十三而孤邈过庭之训长遂博览羣书不事章句之学颇留精于文章所诵咏者葢二十余万言而爱竒尚异深沈有逺识常慕司马长卿梁伯鸾之徒然未能悉行也所与神游者惟陈留袁叔明而已弱冠以五经授宋始安王刘子真畧传大义为南徐州王新安従事奉朝请始安之薨也建平王刘景素闻风而悦待以布衣之礼然少年尝倜傥不俗或为世士所嫉遂诬淹以受金者将及抵罪乃上书见意而免焉寻举南徐州桂阳王秀才对策上第转巴陵王右常侍右军建平王主簿宾待累年雅以文章见遇而宋末多阻宗室有优生之难王初欲羽檄征天下兵以求一旦之幸淹尝従容晓谏言人事之成败每曰殿下不求宗庙之安而信左右之计则复见麋鹿霜栖露宿于姑苏之台矣终不以纳而更疑焉及王移镇朱方也又为镇军参事领东海郡丞于是王与不逞之徒日夜构议淹知祸机之将发又赋诗十五首略明性命之理因以为讽王遂不悟乃慿奴而黜之为建安吴兴令地在东南峤外闽越之旧境也爰有碧水丹山珍木灵草皆淹平生所至爱不觉行路之逺矣山中无事与道书为偶乃悠然独往或日夕忘归放浪之际颇着文章自娱在邑三载朱方竟败焉复还京师值世道已昏守忠闲居不交当轴之士俄皇帝始有大功于四海闻而访召之为尚书驾部郎骠骑竟陵公参军事当沈攸之起兵西楚也人懐危惧髙帝尝顾而问之曰天下纷纷若是君谓如何淹对曰昔项强而刘弱袁众而曹寡羽号令诸侯卒受一剑之诛绍跨蹑四州终为奔北之虏此所谓在徳不在鼎公何疑焉帝曰闻此言者多矣其试为我言之淹曰公雄武有竒略一胜也寛容而仁恕二胜也贤能毕力三胜也民望所归四胜也奉天子而伐叛逆五胜也攸之志鋭而器小一败也有威而无恩二败也士卒解体三败也搢绅不懐四败也悬兵数千里而无同恶相济五败也故豺狼十万而终为我获焉帝笑曰君谈过矣是时军书表记皆为具草逮东霸城府犹掌笔翰相府始置仍为记室参军事及譲齐王九锡偹物及诸文表皆淹为之受禅之后又为骠骑豫章王记室参军镇东武令参掌诏册并典国史既非雅好辞不获命寻迁正员散骑侍郎中书侍郎淹尝云人生当适性为乐安能精意苦力求身后之名哉故自少及长未尝著书惟集十卷谓如此足矣重以学不为人交不茍合又深信天竺缘果之文偏好老氏清浄之术仕所望不过诸卿二千石有畊织伏腊之资则隠矣尝愿幽居筑宇弃絶人事苑以丹林池以緑水左倚郊甸右带瀛泽青春爰谢则接武平皋素秋澄景则独酌虚室侍姬三四赵女数人不则逍遥数纪弹琴咏诗朝露几何忽忘老之将至淹之所学尽此而已矣  

自序【`刘峻`】  

峻字孝标平原人生于秣陵县朞月归故乡八岁遇桑梓颠覆身充仆圉永明四年逃还京师后为崔豫州刑狱叅军天监中诏掌石渠阁以病乞骸骨隠东阳金华山余尝自比冯敬通而有同之者三异之者四何则敬通雄才冠世志刚金石余虽不及之而节亮慷慨此一同也敬通逢中兴明君而终不试用余逢命世英主亦摈斥当年此二同也敬通有忌妻至于身操井臼余有悍室亦令家道轗轲此三同也敬通当更始世手握兵符跃马食肉余自少迄长戚戚无欢此一异也敬通有子仲文官成名立余祸同伯道永无血胤此二异也敬通膂力刚强老而益壮余有犬马之疾溘死无时此三异也敬通虽芝残蕙焚终填沟壑而为名贤所慕其风流郁烈芬芳久而弥盛余声尘寂寞世不吾知魂魄一去将同秋草此四异也所以力自为序遗之好事云  

清凉居士自序【`明文元发`】  

居士姓文氏汉成都守翁之后五代时有讳时者自成都徙庐陵事唐荘宗为帐前指使轻车都尉至宋淳熈间有宣教郎寳葢时之后也为衡州教授子孙占籍为衡山人十一世祖元金紫光禄大夫某金紫之孙曰俊卿者仕元季为镇逺大将军湖广管军都元帅佩金虎符镇武昌入国朝授□州卫千户镇逺六子长子定开従髙皇帝平伪汉有功授飞骑尉荆州左护卫千户赐金织蟒衣改名添龙建文中殁于兵子宪为锦衣卫千户调徐州卫今徐州之族是也第三子定聪以武臣子入侍署散骑舍人为都指挥蔡本赘婿従蔡徙杭生四子其仲子惠婿于苏张声逺氏因留居苏为长洲人居士五世祖也始读书业文隠居不仕教授乡里人称存心先生存心生涞水府君讳洪中成化乙酉乡试授易州涞水教谕以子贵初赠南京太仆寺丞再赠少卿少卿生三子长温州府君讳林成化壬辰进士仕终温州知府居士曽祖也次中丞府君森成化丁未进士仕至都察院右佥都御史又次贡士府君彬以年资贡礼部未仕而卒文氏世武弁自少卿公奋起科目生三子宦学通显嫓徳俪义望于当世迄今衣冠礼乐代不乏人皆我存心府君实肇基焉可忘所自哉温州府君生我祖翰林府君讳征明世号衡山先生道徳完粹名教宗主生三子长即我考博士府君讳彭仕终国子监博士浑朴真纯和光物外生平至行古人所难与弟和州府君嘉祝峯府君台友爱无间葢不事修饰而人伦榘范实不能外焉各有传载妣孺人钱氏生二子长为上林录事肇祉次即居士居士名元发字子悱尝仕为浙江金华府浦江县知县五年升河南卫辉府同知未上以病乞致仕归自号清凉居士居士生有至性初博士府君以志趣髙朗不屑生产家贫甚至乏薪水代劳之人钱孺人方病居士年六岁即自往祖母吴安人所哀哭乞倩人为饘粥以供钱孺人吴安人亦为之哭钱孺人殁时居士方九岁伏尸踊僻自始死至殓三日夜不离尸侧亦不辍声迨浴尸既俗云若亲子饮澡水者即死无地狱之苦居士随附盆饮水观者咸异之时祖母吴安人以髙年勌勤居士既丧母幼又孱弱多病内外亲党莫有顾之者唯其嫂王硕人为之煦哺鞠育极其扶循寒暄饥饫莫不周至葢不待上林公之诏而然者故其殁也居士为之朞以报之事后母杨孺人时尚童穉然曲意宛转哀号孺慕若成人然杨孺人虽性严乎亦为少霁其威也但自幼因钱孺人多病日不离侧既钱孺人殁零仃哀苦遂至失学年十五始克就外傅従大儒鲁子大先生受春秋章句稍通大义又不肯竟习未几博士和州二府君俱宦游在外而待诏府君以盛徳显名大耆居家宾客辐辏凡应对延接悉以属居士即饮食起居湢浴綦屦之微非居士在侧不适也而居士所以先意承志以代博士府君之劳者亦殚力焉年弱冠被选为郡学弟子员当其时学本面墙勤非凿壁乃试辄髙等人方以誉髦目之而自亦不知其谬也坐是滞于场屋者垂三十年迄于无成是岂独其命之不逢哉年四十遇穆宗践祚诏天下贡士不限资次名恩贡时郡守永年蔡公国熈谓居士宜选荐之于督学麻城周公弘祖遂以居士应诏同选者吾苏十人十人中已大半奋甲科登膴仕而居士再试再斥丙子复下第叹曰吾岂为謭謭者束縳哉造化小儿弄非一人因投笔自笑曰他生未卜此生休矣丁丑遂谒选选授浙之浦江浦为浙东岩邑地瘠民刁好鬬喜讦囹圄常满而通税较他邑为最居士至闻其槩欲变其俗时琼州王公懋徳守金华名能知人亦慎许可一见居士谓其僚佐曰文子非百里才也居士亦见王公可倚以立事遂请间因歴陈县事数十条王公报可居士则以次行之执法不少阿县初大哗曰老贡生润身已耳乃皎皎耶县多豪大家每持县事县官至先以利尝之不可则以势刼之又不可则讦之于上而构去之以故县官稍下者遂食其饵龂龂者不得善罢居士一绳之以法莫所縦释而实繁之徒即走金陵腾毁焉晋江陈公我渡时为南司空葢先抚南畿知居士者特致尺一讽居士有曰浦故刁俗善讦官吏韩凤桥许益斋以甲科盛望被浦民诬告至勤两府会问足下丰裁澟澟恐有挺而走险者不可无濡尾虑也居士报之云申枨以有欲不刚孙寳因受嘱色沮不肖幸免此二者破柱剥皷彼何人哉诸豪闻之葢终居士任不敢出一声也其它条举志在必行事集而众不扰赋税视他邑乃更早完狱讼希减盗贼屏息民大安焉而禔身苦操终始一节即始之哗且挠法者莫不诎服歴任五年亦有一二事可书别有纪载然雅非居士志兹不复赘三载考绩例得恩典于是先父母及继母二室人皆得赠恤煌煌宠章贲兹黄土幸矣幸矣居士在官虽有贤声然世局时情较量资格不爽秋毫而居士素狷直不能与时俛仰初居士为青衿时与今相君申公有笔砚之旧申公既贵时居士尚家食申公颇为推毂及有浦江之选即谢相君曰文生年踰四十得慿阁下之灵受一命为民社主自今日以往固不敢以不肖之身累阁下负夙昔之知矣然而相君于故旧意甚不薄毎部使臣及监司至浙者多以居士为托世无只眼遂以此为县令重也而煦煦然请间示恩情态百出殊为可厌甚至有欲布其私者先乃令人羣摭长短声言按劾而后竟荐之于朝以为徳居士遂浩然曰嗟乎文生束发读书家世名徳生平自诡亦欲乗时少见以不负初念而运会不逢仅以老贡生徼天子之命得一邑如斗大顾不得骧首康荘而局蹐辕下谁识盐车哉乃欲以禔袍缓故人颏颊縦自驽下无若先世羞何会有卫辉之命因得解归遂移疾上疏乞骸骨蒙准以新衙致仕居士时年已五十有四矣居士始欲归有同官与居士厚者新建喻公均髙安范公儁同安黄公文炳为居士谋曰若家素贫今归何以为十口计且以一老郡丞在家与部使臣监司相与不无世态虑耶居士笑曰劳苦诸君爱我良厚然人各有心吾终不能以此区区者而戚施于市儿前也柴桑翁笑人齿泠矣况吾自上世以来田不满二顷屋庐仅除风雨吾曽祖守温卒于仕同官视其箧中仅縿青布袍一件镀金带一围书数十卷其清徳如此吾今幸藉先人遗泽得免负戴有田三百亩足以供朝夕草堂一区岁时伏腊烹鸡蒭酒足以偹祭祀此其家不贫况山姿野性素无轩冕意闭门自适虽子平之累未毕而公理之志可申诸君乃欲我束带仆仆随士大夫后蹒跚墀戺之下然后为文生重耶已乎休矣于是居士归旋葺其旧居颜其堂曰愿贤寝曰诒安筑小楼一楹曰心逺日坐其间读书课子闲吟小诗诗不甚工亦不求其工自娱而已居常自郡县大夫外虽豪贵人长者非素相知即不肯束带出见亦不报礼虽似于简傲然不欲强颜应非情言笑与俗人相对葢其素性尔也而人亦有谅之者居士与上林公同胞少公十岁又尝鞠育于王硕人如子以故事王硕人如母而事上林公若父及居士致仕归四年上林公亦致上林事归吴中与居士居相去仅百步朝夕相聚甚讙也初博士和州二府君兄弟友爱白首无纎芥却洎晩岁宦游南北阻絶临终皆以老年兄弟不得一执手为恨今居士与上林公乃得以暮龄垂白怡怡于于徜徉于故山林壑为吴人所羡艳也不亦幸哉居士虽生于贫素然性不喜作寒窭态亦不肯干乞于人自少至老口不言贫衣服修洁虽至亲宻者故不知其贫生也垣屋居止处方广不盈丈必浄拭扫除性方整即屏榻裀几稍有倾仄不肯即安然气宇简重凝定闲雅楚然自居而秉志髙亢与人寡合不能容人过又不喜与富人往来居常见脂韦夸毘诞妄不经与轻诺寡信軰及长者家儿恒白眼视之如将凂焉故家居以来宾客益鲜门无剥啄日手一编倦则徐步庭除间朗吟古诗三四首亦善睡毎饭后髙枕酣寝螎然逺寄欣戚不系谤誉无闻如是已耳而世间可欲之物若无足以动其心者然任懐得意傍若无人其终身坎壈亦坐是焉间得一二相知结山间之社每数日一会相与甚洽意是足以终老苐未知诸君岁晏何如耳居士元配彭孺人生三女无子继室周孺人生一子名従鼎【`今更震孟`】而周孺人媵陈氏生一子名従升周孺人卒复聘史氏女为侧室生一子名従泰【`今更震亨`】后岁已丑陈氏再得一子与吾同物名之曰従同【`今更震缨`】鼎娶陆升聘徐泰聘王同聘潘三女长适陆士仁次冯时康次姚汝辄悉名家子岁戊子居士年且六十念诸子生俱晚未悉居士履歴暇日因稍录其生平大都并所著诗文杂稿藏于家以示之云清凉居士曰夫惟圣人不凝滞于物而能与世推移自非圣人必有所寄藉而后克展古人谓贱生于无用中流失船一壶且千金矣鸡雍豕零时为帝者也信然哉夫世有懐瑾握瑜瓌竒倜傥之士弗获一试冺冺于当年者又何可胜道也幸欤不幸欤乃孔子称四十五十而无闻又疾没世而名不称焉士独可薄世资乎哉居士结发立志自诡不后于常人顾当文明景运格于际会进不得宣力树勲効铅刀一割之用退不能讃扬皇猷撰述一家之言为尔寂寂几为胡卢生所笑语云邦有道贫且贱焉耻也岂非圣明在上而功业不建闻誉弗逺烈士以为至羞乎虽然他日获启手足所以従先君于祢庙者傥可借口以便也则又幸矣膏以明自销薫以香自烧吾知免夫吾知免夫  

## 辨体彚选卷三百二十九

（明）贺复征 编  

○序四十九【`名字类`】  

章望之字序【`宋欧阳修`】  

校书郎章君尝以其名望之来请字曰愿有所教使得以勉焉而自朂者予为之字曰表民而告之曰古之君子所以异乎众人者言出而为民信事行而为世法其动作容貌皆可以表于民也故纮綖冕弁以为首容佩玉玦环以为行容衣裳黼黻以为身容手有手容足有足容揖譲登降献酬俯仰莫不有容又见其寛柔温厚刚严果毅之色以为仁义之容服其服载其车立乎朝廷而正君臣出入宗庙而临大事俨然人望而皆畏之曰此吾民之所尊也非民之知尊君子而君子者能自修而尊者也然而行不充于内徳不偹于人虽盛其服文其容民不尊也名山大川一方之望也山川之岳渎天下之望也故君子之贤于一乡者一乡之望也贤于一国者一国之望也名烈着于天下者天下之望也功徳被于后世者万世之望也孝慈友悌达于一乡古所谓乡先生者一乡之望也春秋之贤大夫若随之季梁郑之子产者一国之望也位于中而奸臣贼子不敢窃发于外如汉之大将军出入将相朝廷以为轻重天下系其安危如唐之裴丞相者天下之望也其人已殁其事已久闻其名想其人若不可及者夔龙稷契是也其功可以及万世其道可以师百王虽有贤圣莫敢过之者周孔是也此万世之望而皆所以为民之表也传曰其在贤者识其大者逺者章君儒其衣冠气刚色仁好学而有志其洁然修乎其外而辉然充乎其内以发乎文辞则又辨博放肆而不流是数者皆可以自择而勉焉者也是固能识夫逺大者矣虽予何以朂焉苐因其志广其说以塞其请  

刘景烈字序【`刘敞`】  

刘侯外戚公子也而过人者三其弓七钧而射百步末可以毙牛兵无长短剑无单复应敌施巧倐忽不可知如神居士大夫间而恂恂不失节似儒者予是以嘉之夫士有英迈之气而非功名之时则畧为不用资功名之时而无信任之势则效为不见今刘侯其天材多矣又无肺腑之亲而四方夷狄尚多恣睢者设使因其时奋其气功名岂遂少哉而久处未试予是以惜之他日因燕饮酒言曰吾名永年而字昌龄以为释可也以为训则不可幸有以易之予曰然使贵而可以永年则安有齐梁之君使富而可以永年则安有范中行之臣齐梁之贵范中行之富而忽然不闻彼可以永年者安在哉在功名而已矣天地无穷而人之生有涯以夫有涯游无穷之中而无以自别也蠢然作蛰然止则已矣虽万物何辨焉嗟乎此智勇士捐筋骨忘利害而不顾以求就功名者也故一托于义而终身安之金石象其身丹青状其貌简策叙其实若是可以永年矣字之以景烈何如座客相和唱善刘侯拜且谢曰谨受教请铭之心不敢须臾忘因序其语授之  

仲兄郎中字序【`苏洵`】  

洵读易至涣之六四曰涣其羣元吉曰嗟夫羣者圣人之所欲涣以混一天下者也葢余仲兄名涣而字公羣则是以圣人之所欲解散涤荡者以自命也而可乎他日以告兄曰子可无为我易之洵曰诺既而又曰请以文甫易之如何且兄尝见夫水之与风乎油然而行渊然而留渟泗汪洋满而上浮者是水也而风实起之蓬蓬然而发乎大空不终日而行乎四方荡乎其无形飘乎其逺来既往而不知其迹之所存者风也而水实形之今夫风水之相遭乎大泽之陂也纡余委蛇蜿蜒沦涟安而相推怒而相陵舒而如云蹙而如鳞疾而如驰徐而如徊揖譲旋辟相顾而不前其繁如縠其乱如雾纷纭郁扰百里若一汨乎顺流至乎沧海之滨滂薄汹涌号怒相轧交横绸缪放乎空虚绰乎无垠横流逆折濆旋倾侧宛转胶戾回者如轮萦者如滞直者如燧奔者如焰跳者如鹭没者如鲤殊状异态而风水之极观偹矣故曰风行水上涣此亦天下之至文也然而此二物者岂有求于文哉无意乎相求不期乎相遭而文生焉是其为文也非风之文也二物者非能为文而不能不为文也物之相使而文出于其间也故此天下之至文也今夫玉非不温然美矣而不得以为文刻镂组绣非不文矣而不可与论乎自然故夫天下之无营而文生之者惟水与风而已昔者君子之处于世不求有功不得已而功成则天下以为贤不求有言不得已而言出则天下以为口实呜呼此不可以与他人道  

石仲卿字序【`王安石`】  

子生而父名之以别于人云尔冠而字成人之道也奚而为成人之道也成人则贵其所以成人而不敢名之于是乎命以字之字之为有可贵焉孔子作春秋记人之行事或名之或字之皆因其行事之善恶而贵贱之二百四十二年之间字而不名者十二人而已人有可贵而不失其所以贵乃尔其少也闽人石仲卿来请字予以子正字之附其名之义而为之尔子正于进士中名知经往往脱传注而得经所以云之意接之久未见其行已有阙也庶几不失其所以贵者欤  

王无咎字序【`曽巩`】  

名字者人之所假借以自称道亦使人假借以称道已之辞也非若行然不可以假借云也何也问其名曰忠与义其字亦然则人无有求其信然者责其不然者知其假借云也问其行曰忠与义则人皆求其信然者责其不然者其可以假借云乎然而人无贵贱愚良一欲善其名字夫欲善其名字者非他亦曰爱其身而已爱其身而不善充之犹曰姑以圣贤之道假借其身而已不诚乎身莫大焉岂爱其身也不若于名字乎勿求胜焉于行乎汲汲尔以爱其身是以圣贤之道归诸其身也以为爱其身非至夫然而人一皆善其名字未尝一皆善其行有爱其身之心而于其身反尔其薄也可嗟也已南城王无咎来请字余思夫字虽不必求胜也然古之人重冠于冠重字字则亦未可忽也今冠礼废字亦非其时古礼之不行甚矣无咎之请也虽非时之当然庶几存其礼予欲拒安得而拒也取易所谓无咎者善补过者也为之字曰补之夫勉焉而补其所不至颜子之所以为学者也补之明经术为古文辞其材卓然可畏者也以颜子之所以为学者期乎已余之所望于补之也假借乎已而已矣岂予之所望而补之哉  

洪氏四甥字序【`黄庭坚`】  

洪氏四甥其治经皆承祖母文城君讲授文城贤智能立洪氏门户如士大夫葢尝以义训四甥之名曰朋刍炎羽其友为之易名往往不似经意舅黄庭坚为发其藴而字之江发岷山其盈滥觞及其至于楚国万物并流非夫有本而益之者众耶夫士也不能自智其灵龟好贤乐善以深其内则十朋之龟何繇至哉故朋之字曰龟父飞黄騄耳之驹一秣千里御良而志得食君场苗蹇同轩其在空谷生刍一束不知场谷之美也然仕能止惟其才可仕可止惟其时何常之有哉故刍之字曰驹父火炎髙丘珉石共尽和氏之璞玉者之器温润而泽晏然于焚如之时盖火不炎无以知玉事不难无以知君子故炎之字曰玉父鸿云飞而野啄去来不谬其时非其意不自下故其羽可用为仪非夫好髙之士操行洁于秋天使贪夫清明懦夫激昻者何足以论鸿之志哉故羽之字曰鸿父既字之又告之曰曽子曰未得君而忠臣可知者孝子也未有治而能仕可知者修士也二三子舍幼志然后能近老成人力学然后切问问学之功有加然后乐闻过乐闻过然后执书册而见古人执柯以伐柯古人岂真逺哉  

郑野甫字序【`章望之`】  

鸟兽与人杂生于世鸟兽之形有头足毛羽之异吾人者因其形之一类槩以其物称之人之形同莫可辨者古之人以名名人出其父祖之命以为识别后之人因名配字以义类相符非谓有劝沮之殊欲令人人行其名字也故有因义以配物有因物以配义有因名之文损益藏显而字乃反之有因名之物遂以其实配之是以因义以配物如耕之于伯牛如由之于子路因物以配义如赤之于子华师之于子张字反名如商之于子夏偃之于子游物配实如长之于子长予之于宰我是其意也今之人不究其初以意起事或谓此名也宜充之以是道彼字也可行之于终身虽失古人之心犹未离乎告人以善也然而以名字自守于吾道之门固已狭矣郑子名叔熊其友字以正夫子不安其说也命予为言其理以易之夫子学于古人闻深而见博又以行谊自潜不符正夫之字然后劝也请字之曰野甫以野于因物以配义者如曰不已质哉为赋白驹之卒章曰生刍一束其人如玉其人如玉云者谓其来非外也  

章公甫字序【`章望之`】  

古之人有圣智者出然后制器济用以为天下利而洪荒之风渺矣前圣作之后圣因之以至于多且偹宫室栋宇养生之大物也丘墓宗庙奉死之大归也城郭沟池守国之大防也车辂所以行陆也舟梁所以行水也险阻由是而通耒耜镃錤筐箕杵臼所以资农作也簿槌以时蚕机杼以成丝丝麻布帛所以资女工也衣食由是而有鈇钺干戈介胄矛戟所以卫兵人也常旗旟旐所以表师帅也皷■〈皷上卑下〉铙镯所以警进退也奸暴由是而戢罔罟毕翳所以给畋渔也灾害由是而除衣裳韠舄所以固身也冕弁巾冠所以饰首也天子之镇圭诸侯之五瑞所以班国也佩玉于身触以冲牙组绶咸异所以节行也贵贱由是而衰丧期有数丧制有别齐斩苴■〈古上木下〉以杖履辅其隆以日月致其杀所以厚人道也孝思由是而笃珪璧琮璜凡用玉者所以礼神修好也诚悫由是而交鼐鼒锜釡所以致烹饪也俎豆簠簋所以旅饮食也爵勺尊彝所以斟酒醴也宾祭由是而供金石丝竹匏土革木舞以干戚羽旄象其君徳所以谐音乐也和乐由是而合莞簟几杖所以佚四体也尊少由是而分射侯既抗正鹄既设弓矢以中所以习射也礼容由是而考节符印玺所以孚逺近也命令由是而质府库之藏键闭筦钥以固之所以谨出纳也诈伪由是而察五行之产五材之用或文也或素也或有象也或贵其声也或贵其色也或贵其物也或贵其徳也视其所施而已大小有宜上下有称于以尊尊而亲亲老老而宾宾敬鬼神而利民事国家制度于是乎始罔滛为异器以启竒邪是以作而可法用而可观惟度量权衡齐众之器也多寡天下之物诚信天下之民本之同律叅之度数以适规矩方圆以定凖绳平直法于王府同于四海之内凡出于人力者莫不得所以程百器以役百工是以先王务审之今吾族子者衡其名矣子平其字矣尝得进士第冠多士于天子之庭是尊儒之重选也六朞而拜四官籍在外朝职在书府出守大邦世人犹以为淹相见于江之南固请于予曰为我推衡平之义而易字焉予不得其辞而告之曰衡平而物得轻重物得轻重而民得其情天下之公所由出也字曰公甫可乎公甫曰衡也不得叔父之言为不自安今朋友以谓衡也者将告之曰是吾叔父之言也  

秦少游序【`陈师道`】  

熈寜元丰之间眉苏公之守徐予以民事太守间见如客扬秦子过焉置醴偹乐如师弟子其时予病卧里中闻其行道雍容逆者旋目论说伟辨坐者属耳世以此竒之而亦以此疑之惟公以为杰士是后数岁従吴归见于广陵逆旅之家夜半语未卒别去予亦以为当建侯万里外也元丰之末予客东都秦子従东来别数岁矣其容充然其口隠然予惊焉以问秦子曰往吾少时如杜牧之强志盛气好大而见竒读兵家书乃与意合谓功誉可力致而天下无难事顾今二敌有可胜之势愿効至计以行天诛回幽夏之故墟吊唐晋之遗人流声无穷为计不朽岂不伟哉于是字以太虚以导吾志今吾年至而虑易不待蹈险而悔及之愿还四方之事归老邑里如马少游于是字以少游以识吾过尝试以语公又以为可于子何如予以谓取善于人以成其身君子伟之且夫二子或进以经世或退以存身可与为仁矣然行者难工处者易持牧之之知得不若少游之拙守也子以倍人之材学益明矣犹屈意于少游岂过直以矫曲邪子年益髙徳益大予将屡惊焉不一再而已也虽然以子之才虽不効于世世不子弃予意子终有万里行也如余之愚莫宜于世乃当守丘墓保田里力农以奉公上谨身以训闾巷生称善人死表于道曰处士陈君之墓或者天祚以年见子功遂名成奉身以还王侯将相髙车大马祖行帐饮于是乗庳御驽候子上东门外举酒相属成公知人之名以为子贺葢自此始  

李去病字仲霍序【`晁补之`】  

世治则国无所用将身安则家无所事医用将与医皆不得已而术之所不愿出也然所贵乎人者生则能为人御菑而捍患使人赖其徳而已食其功虽不得已亦不可一日而无二术之类也贼奸不作则太平可千载癙忧莫袭则王气能百年故五兵之家五药之施如禹之行水水不为败则禹功无所施至其败而为之亦行其所无事则已矣自非圣人孰能探不形而治未病病则能以术去之圣之次也葢昔善将如汉霍侯其言曰匃奴未灭无以家为其以去病自名或者义取诸此而缗城李君慕焉则摭其名以名余因以仲霍字之仲霍知书且多艺少従乡贡顾尝好医以其所闻于儒者礼乐有盈减刚柔有损益术斯而往知五行六气之动以节中而屡移欲医特胜然霍侯用之大仲霍用之小事必与时并而名必与功偕遇不遇势异则前后之相望与才之长短未可以陵节议而原其初皆欲为人御菑而捍患使人赖其徳而后已食其功其志出于为物则同且秦医和以胗知国抑有人焉载所闻于儒者自道出于为技而托之技以伯仲于霍之流未可曰若是班也然霍侯无学术以材自喜贪其功不已太至则病内而偕美仲霍诚能反其道揆生之理无偏而不起病去则已可以进谷米弗已则亦末解而本俱毙是谓医纪所闻于儒之内也仲霍识之崇寜四年六月日序  

## 文章辨体彚选卷三百三十

（明）贺复征 编  

○序五十【`社会类`】  

唐九老诗序【`唐白居易`】  

会昌五年三月二十四日胡吉刘郑卢张等六贤皆多年寿予亦次焉于东都弊居履道坊合尚齿之会七老相顾既醉且欢静而思之此会希有因各赋七言四韵诗一章以记之或传诸好事者其年夏又有二老年貌絶伦同归故乡亦来斯会续命具姓名年齿写其形貌附于图右仍以一絶赠之云雪作须眉云作衣辽东华表暮双归当时一鹤尤希有何况今逢两令威时秘书狄兼谟河南尹卢贞以年未及七十虽与会而不及列云  

睢阳五老图诗并序【`宋钱明逸`】  

夫蹈荣名而保终吉都贵势而跻遐耉白首一节人生所难今致政宫师相国杜公雅度敏识圭璋岩庙清徳令望龟凖当世功成自引得谢君门视所难得者则安享之谓所难行者则恬居之燕申睢阳与宾客太原王公故卫尉河东毕卿兵部沛国朱公驾部始平冯公咸以耆年挂冠优游乡梓暇日宴集为五老会赋诗酬唱怡然相得宋人形于绘事以纪其盛昔唐白乐天居洛阳为九老会于今图识相传以为胜事距兹数百载无能绍者以今况昔则休征居然过之明逸游公之门久矣以乡闾世契倍厚常品今假守留钥日登翘馆因得圗像占述序引以代乡校咏謡之万一云  

洛阳耆英会序【`司马光`】  

昔白乐天在洛与髙年者八人游时人慕之为九老图传于世宋兴洛中诸公继而为之者凡再矣皆图形普明僧舎普明乐天之故第也元丰中潞国文公留守西都韩国富公纳政在里第自余士大夫以老自逸于洛者于时为多潞公谓韩公曰凡所为慕于乐天者以其志趣髙逸也奚必数与地之袭焉一旦悉集士大夫老而贤者于韩公之第置酒相乐宾主凡十有二人既而图形妙觉僧舎时人谓之洛阳耆英会孔子曰好贤如缁衣取其敝又改为乐善无厌也二公寅亮三朝为国元老入赞万机出绥四方上则固社稷尊宗庙下则熈百工和万民天子腹心股肱耳目天下所取安所取平其勲业闳大显融岂乐天所能庶几然犹慕效乐天所为汲汲如恐弗及岂非乐善无厌者与又洛中旧俗燕私相聚尚齿不尚官自乐天之会已然是日复行之斯乃风化之本可颂也宣徽王公方留守壮都闻之以书请于潞公曰某亦家洛位与年不居数客之后顾以官守不得执巵酒在座席良以为恨愿寓名其间幸无我遗其为诸公嘉羡如此光未及七十用狄监卢尹故事亦预于会潞公命光序其事不敢辞时元丰五年正月壬辰端明殿学士兼翰林侍读学士太中大夫提举崇福宫司马光序  

## 文章辨体彚选卷三百三十一

（明）贺复征 编  

○序五十一【`以下游宴类`】  

金谷诗序【`晋石崇`】  

余以元康六年従太仆卿出为使持节监青徐诸军事征虏将军有别庐在河南县界金谷涧中或髙或下有清泉茂林众果竹栢药草之属莫不毕偹又有水碓鱼池土窟其为娱目欢心之物偹矣时征西大将军祭酒王诩当还长安余与众贤共送往涧中昼夜游宴屡迁其坐或登髙临下或列坐水滨时琴瑟笙筑合载车中道路并作及住令与鼔吹递奏遂各赋诗以叙中懐或不能者罚酒三斗感性命之不永惧凋落之无期故具列时人官号姓名年纪又为诗着后后之好事者其览之哉凡三十人吴王师议郎闗中侯始平武功苏绍字世嗣年五十为首  

兰亭序【`王羲之`】  

永和九年岁在癸丑暮春之初会于会稽山阴之兰亭修禊事也羣贤毕至少长咸集此地有崇山峻岭茂林修竹又有清流激湍映带左右引以为流觞曲水列坐其次虽无丝竹管弦之盛一觞一咏亦足以畅叙幽情是日也天朗气清惠风和畅仰观宇宙之大俯察品类之盛所以游目骋懐足以极视聴之娱信可乐也夫人之相与俯仰一世或取诸怀抱晤言一室之内或因寄所托放浪形骸之外虽趣舎万殊静躁不同当其欣于所遇暂得于已快然自足曽不知老之将至及其所之既倦情随事迁感慨系之矣向之所欣俯仰之间已为陈迹犹不能不以之兴懐况修短随化终期于尽古人云死生亦大矣岂不痛哉每览昔人兴感之繇若合一契未尝不临文嗟悼不能喻之于懐固知一死生为虚诞齐彭殇为妄作后之视今亦犹今之视昔悲夫故列叙时人录其所述虽世殊事异所以兴懐其致一也后之览者亦将有感于斯文  

游石门诗序【`庐山道人`】  

石门在精舍南十余里一名障山基连大岭体絶众阜辟三泉之会并立而开流倾岩玄映其上蒙形表于自然故因以为名此虽庐山之一隅实斯地之竒观皆传之于旧俗而未覩者众将繇悬濑险峻人兽迹絶径回曲阜路阻行难故罕径焉释法师以隆安四年仲春之月因咏山水遂杖锡而游于时交徒同趣三十余人咸拂衣晨征怅然増兴虽林壑幽邃而开途径进虽乗危履石并以所悦为安既至则援木寻葛歴险穷崖猿臂相引仅乃造极于是拥胜倚岩详观其下始知七岭之美藴竒于此双门对峙其前重岩映带其后峦阜周回以为障崇岩四营而开宇其中则有石台石池宫馆之象触类之形致可乐也清泉分流而合注渌渊镜浄于天池文石发彩焕若披面柽松芳草蔚然光目其为神丽亦已偹矣斯日也众情奔悦瞩览无厌游观未久而天气屡变霄雾尘集则万象隠形流光回照则众山倒影开阖之际状有灵焉而不可测也乃其将登则翔禽拂翮鸣猿厉响归云回驾想羽人之来仪哀声相和若玄音之有寄虽髣髴犹闻而神以之畅虽乐不期欢而欣以永日当其冲豫自得信有味焉而未易言也退而寻之夫崖谷之间会物无主应不以情而开典引人致深若此岂非以虚明朗其照闲邃笃其情耶并三复斯谈犹昩然未尽俄而大阳告夕所存己往乃悟幽人之玄览达恒物之大情其为神趣岂山水而已哉于是徘徊崇岭流目四瞩九江如带丘阜城垤因此而推形有巨细智亦宜然乃喟然叹宇宙虽遐古今一契灵鹫邈矣荒途日隔不有逝人风迹谁存应深悟逺慨然长懐各欣一隅之同欢感良辰之难再情发于中遂共咏之云尔  

会诸友诗序【`唐张说`】  

谷子者昔与说聫务蓬山出入三载事志相得情深友于寻属吾人秩迁迫吏畿剧爱而不见林也再华今说复谢书坊补他职穷猿之意不择儒林喜且把袂旧筵解带余日卧玩文墨笑谈平生兹欢既多后面方永沉沉春雨人亦淹留  

春夜宴桃李园序【`李白`】  

夫天地者万物之逆旅光阴者百代之过客而浮生若梦为欢几何古人秉烛夜游良有以也况阳春召我以烟景大块假我以文章会桃李之芳园序天伦之乐事羣季俊秀皆为惠连吾人咏歌独惭康乐幽赏未已髙谈转清开琼筵以坐花飞羽觞而醉月不有佳咏何伸雅懐如诗不成罚依金谷酒数  

奉饯十七翁二十四翁寻桃源序【`李白`】  

昔祖龙灭古道严威刑煎熬生人若坠大火三坟五典散为寒灰筑长城建阿房并诸侯杀豪俊自谓功髙羲皇国可万世思欲凌云气求仙人登封太山风雨暴作虽五松受职草木有知而万象乖度礼刑将弛则绮皓不得不遁于南山鲁连不得不蹈于东海则桃源之避世者可谓超升先觉夫指鹿之俦连颈而同死非吾党之谓乎二翁耽老氏之言继少卿之作文以述大雅道以通至精卷舒天地之心脱落神仙之境武陵遗迹可得而窥焉问津利往水引渔者花藏仙溪春风不知従来落英何许流出石洞来入晨光尽开有良田名池竹果森列三十六洞别为一天耶今扁舟而行笑谢人世阡陌未改古人依然白云何时而归来青山一去而谁往诸公赋桃源以美之  

夏日宴姑熟亭序【`李白`】  

通驿公馆南有水亭焉四甍翚飞巉絶浦岙葢有前摄令河东薛公栋而宇之今宰陇西李公明化开物成务又横其梁而阁之昼鸣闲琴夕酌清月葢为接輶轩祖逺客之佳境也制置既久莫知何名司马武公长材博古独映方外因据胡床岸帻啸咏而谓前长史李公及诸公曰此亭跨姑熟之水可称为姑熟亭焉嘉名胜槩自我作也且夫曹官绂冕者大贤处之若游青山卧白云逍遥偃傲何适不可小才居之窘而自拘悄若桎梏则清风朗月河英岳秀皆为弃物安得称焉所以司马南邻当文章之旗鼓翰林客卿挥辞锋以战胜名教乐地无非得俊之场也千载一时言诗纪志  

泛沔州郎官湖诗序【`李白`】  

白遇故人尚书郎张谓出使夏口沔州牧杜公汉阳宰王公觞于江城之南湖乐天下之再平也方夜永月如练清光可掇张公殊有胜槩四望超然乃顾白曰此湖古来贤豪游者非一而枉践佳景寂寥无闻夫子可为我标之嘉名以传不朽因举酒酹水号之曰郎官湖亦由郑圃之有仆射陂也席上文士辅翼岑静以为知言乃命赋诗纪事刻石湖侧将与大别山共相磨焉  

崔公山池后集序【`李翰`】  

崔公吏于华叶再黄矣士之才也天髙其兴益之以小山焉山临清池峭絶孤踊岑无一仭波无一勺而洲屿萦带峦崖盘郁则巫卢衡霍不出于庭间矣若其琴幌朝开书堂晚清緑筠森疎下见松雪登蕙兰之径讽琼瑶之章则雍雍咏歌尽在丹壁又与一二文士以吟以赋谓之后集焉  

衡阳月夜燕会序【`元结`】  

兵兴已来十一年矣获与同志欢醉达旦咏歌取适无一二焉乙已岁彭城刘灵源在衡阳逢故人或有在者曰昔相会第欢逺游始与诸公待月而笑语竟与诸公爱月而欢醉咏歌夜久赋诗言懐于戏文章道丧葢久矣时之作者烦杂过多歌儿舞女且相喜爱系之风雅谁道是耶诸公尝欲变时俗之淫靡为后生之规范今夕岂不能道达情性成一时之美乎  

## 文章辨体彚选卷三百三十二

（明）贺复征 编  

○序五十二  

陪崔使君游燕南池序【`唐柳宗元`】  

零陵城南环以羣山延以林麓其崖谷之委会则泓然为池湾然为溪其上多枫柟竹箭哀鸣之禽其下多芡蒲芙蕖腾波之鱼韬涵太虚澹艳里闾诚游观之佳丽者矣崔公既来其政宅以肆其风和以廉既乐其人又乐其身于暮之春征贤合姻登舟于兹水之津连山倒垂万象在下浮空泛景荡若无外横碧落以中贯挟太虚而径度羽觞飞翔匏竹激越熈然而歌婆然而舞持頥而笑瞪目而倨不知日之将暮则于向之物者可谓无负矣昔之人知乐之不可常会之不可必也当欢而悲者有之况公以理行宜去受厚锡而席之贤者悉皆在官蒙泽方将脱鳞介生羽翮夫岂趦趄湘中为顦顇容耶余既委废于世恒得与是山水为伍而悼兹会不可再也故为文志之  

愚溪诗序【`栁宗元`】  

灌水之阳有溪焉东流入于潇水或曰冉氏尝居也故姓是溪曰冉溪或曰可以染也名之以其能故谓之染溪予以愚触辠谪潇水上爱是溪入二三里得其尤絶者家焉古有愚公谷今予家是溪而名莫能定土之居者犹龂龂然不可以不更也故更之为愚溪愚溪之上买小丘为愚丘自愚丘东北行六十步得泉焉又买居之为愚泉愚泉凡六穴皆出山下平地葢上出也合流屈曲而南为愚沟遂负土累石塞其隘为愚池愚池之东为愚堂其南为愚亭池之中为愚岛嘉木异石错置皆山水之竒者以予故咸以愚辱焉夫水智者乐也今是溪独见辱于愚何哉葢其流甚下不可以灌溉又峻急多坻石大舟不可入也幽邃浅狭蛟龙不屑不能兴云雨亡以利世而适类于予然则虽辱而愚之可也寗武子邦无道则愚智而为愚者也颜子终日不违如愚睿而为愚者也皆不得为真愚今予遭有道而违于理悖于事故凡为愚者莫我若也夫然则天下莫能争是溪予得専而名焉溪虽莫利于世而善鉴万类清莹秀彻锵鸣金石能使愚者喜笑眷慕乐而不能去也予虽不合于俗亦颇以文墨自慰潄涤万物牢笼百态而无所避之以愚辞歌愚溪则茫然而不违昏然而同归超鸿蒙混希夷寂寥而莫我知也于是作八愚诗纪于溪石上  

溪上序饮【`栁宗元`】  

买小丘一日锄理二日洗涤遂置酒溪上向之为记所谓牛马之饮者离坐其背实觞而流之接取以饮乃置监史而令曰当饮者举筹之十寸者三逆而投之能不回于洑不止于坻不沈于底者过不饮而洄而止而沈者饮如筹之数既或投之则旋眩滑汨若舞若跃速者迟者去者住者众皆据石注视欢忭以助其势突然而逝乃得无事于是或一饮或再饮客有娄生图南者其投之也一回一止一沈独三饮众乃大笑欢甚余病痞不能饮酒至是醉焉遂损益其令以穷日夜而不知归吾闻昔之饮酒者有揖譲酬酢百拜以为礼者有呌号屡舞如沸如羮以为极者有裸裎袒裼以为达者有资金石丝竹之乐以为和者有促数糺逖以为宻者今则举异是焉故舍百拜而礼无呌号而极不袒裼而达非金石而和去糺逖而宻简而同肆而恭衎衎而従容于以合山水之乐成君子之心宜也作序饮以贻后之人  

泽宫诗序【`刘禹锡`】  

泽宫送士岁贡也晋昌唐如晦以信谊为良弓文学为菆矢规爵禄犹众禽宻彀持满遡风蜚缴者数矣有措桮之妙而无双鸧之获韔弓收视归究其术繇是迹愈屈而名愈闻君子益多之彼不由其术一幸而中者虽县貊在廷君子未尝多也岁殚矣告余以西余为赋泽宫一章庶见子之弓弗再张也已秩秩泽宫有的维鹄祁祁庶士于以干禄彼鹄斯微若止若翔千里之差起于毫芒我矢既直我弓既良依于髙墉因我不臧髙墉伊何维器与峕视之以心谁谓鹄微  

游大林寺序【`白居易`】  

予与河南元集虚范阳张允中南阳张深之广平宋郁安定梁必复范阳张时东林寺沙门法演智满中坚利辨道建神照云皋息慈寂然十有七人自遗爱草堂歴东西二林抵化城憩峯顶登香炉峯宿大林寺大林穷逺人迹罕到环寺多清流苍石短松瘦竹寺中惟板屋木器其僧皆海东人山髙地深节气絶晚于时孟夏如正二月天梨桃始华涧草犹短人物风偶与平地聚落不同初到怳然若别造一世界者因成絶句云人间四月芳菲尽山寺桃花始盛开长恨春归无觅处不知转入此中来既而周览屋壁见萧郎中存魏郎中弘简李补阙勃三人名姓文句因与集虚辈叹且曰此地实匡庐第一境由驿路至山门无半日程自萧魏李游迨今垂二十年寂无继来者嗟乎名利之诱人也如此  

序三游洞【`白居易`】  

平淮西之明年冬予自江州司马授忠州刺史微之自通州司马授虢州长史又明年春各祇命之郡与知退偕行三月十日叅会于夷陵翌日微之反棹送予至下牢戍又翌日将别未忍引舟上下者久之酒酣闻石间泉声因舍棹进策步入■〈垂夬〉岸初见石如迭如削其怪者如引臂如垂幢次见泉如泻如洒其竒如悬练如不絶线遂相与维舟岩下率仆夫芟芜刈翳梯危缒滑休而复上者凡四焉仰睇俯察絶无人迹但水石相薄磷磷凿凿跳珠溅玉惊动耳目自未讫戍爱不能去俄而峡山昏黒云破月出光气含吐互相明灭晶荧玲珑象生其中虽有敏口不能名状既而通夕不寐迨且将去怜竒惜别且叹且言知退曰斯境胜絶天地间其有几乎如之何俯通津绵岁代寂寥委置罕有到者予曰借此喻彼可为长太息岂独是哉岂独是哉微之曰诚哉是言矧吾人难相逢斯境不易得今两偶于是得无述乎请各赋古调诗二十韵书于石壁仍命予序而纪之又以吾三人始游故因为三游洞洞在峡州上二十里北峯下两崖相廞间欲将来好事者知故偹书其事  

二游诗序【`皮日休`】  

吴之士有恩王府叅军徐修矩者士守书万卷优游自适余假其书数千卷未一年悉偿夙志酣饫经史或日宴忘饮食次有前泾县尉任晦者其居有深林曲沼危亭幽砌余并次以见之或退公之暇必造以息焉林泉隠事恣用研味大凡游于二君宅无浃旬之间因作诗以留赠目之曰二游兼寄鲁望  

五贶诗序【`皮日休`】  

毗陵处士魏君不琢气真而志放居毗陵凡二纪闭门穷学是乎里民不得以师之非乎里民不得以訾之用之不难进利之被人也舍之不难退辱非及已也噫古君子处乎进退而全者由此道乎伯夷之隘栁下惠之不恭不能造于是也江南秋风时鲈肥而难钓菰脆而易挽不过乗短■〈舟付〉载一甔酒加以饮具由五泻泾入震泽穿松陵抵杭越耳日休尝闻道于不琢敢不求雅物成雅思乎于是买钓船一修二丈阔三尺施篷以蔽烟雨谓之五泻舟天台杖一色黯而力遒谓之华顶杖有龟头山叠石砚一髙不二寸其仞数百谓之太湖砚有桐庐养和一怪形养局坐若变去谓之乌龙养和有南海■〈与上鱼下〉鱼殻樽一涩峯齾角内泫外黄谓之诃陵樽皆寄于不琢行以资云水之兴止以益琴籍之翫真古人之雅贶也因思乘苇之义不过于词遂为五篇目之曰五贶兼请鲁望同作  

吉祥寺看牡丹序【`宋苏轼`】  

熈寜五年三月二十三日余従太守沈公观花于吉祥寺僧守璘之圃圃中花千本其品以百数酒酣乐作州人大集金盘彩篮以献于坐者五十有三人饮酒乐甚素不饮者皆醉自舆台皂隶皆挿花以従观者数万人明日公出所集牡丹记十卷以示客凡牡丹之见于传记与栽植棓养剥治之方古今咏歌诗赋下至怪竒小说皆在余既观花之极盛与州人共游之乐又得观此书之精究博偹以为三者皆可纪而公又求余文以冠于篇葢此花见重于世三百余年穷妖极丽以擅天下之观美而近岁尤复变态百出务为新竒以追逐时好者不可胜纪此草木之智巧便佞者也今公自耆老重徳而余又方惷迂阔举世莫与为比则其于此书无乃皆非其人乎然鹿门子常怪宋广平之为人意其铁心石肠而为梅花赋则清便艳发得南朝徐庾体今以余观之凡托于椎陋以眩世者又岂足信哉余虽非其人强为公纪之公家书三万卷博览强记遇书成事非独牡丹也  

九日自序【`杨万里`】  

余山墅逺城邑复不近廛市兼旬不识佳味日汲山泉煮汤饼傧以寒虀主以脱粟纷不及目嚣不及耳余心裕如也偶九日至呼儿问有酒乎曰秫不登无所醸余仰屋喟曰安得白衣人乎已而所亲送至醅余欣然又问有菊乎曰秋未凉菊亦未花余又喟然曰既得酒复望菊可乎因悠然独酌取几上文书一编观之乃余亡友西溪先生和陶诗也读至九日闲居赋诗云尘爵耻虚罍寒花空自荣东坡和云鲜鲜霜菊艳滴滴糟床声西溪和云境静人亦寂觞至壶自倾则又喟然曰四者难并之叹今古如一丘之貉也儿跽而请曰东坡西溪之和果孰似余曰小儿何用强知许事渊明之诗春之兰秋之菊松上之风涧下之水也东坡以烹龙庖凤之剰而饮木兰之坠露餐秋菊之落英者也西溪操破琴皷断弦以写松风涧水者也似与不似余不得而知也汝葢于渊明而问焉  

## 文章辨体彚选卷三百三十三

（明）贺复征 编  

○序五十三  

应制冬日诗序【`明宋濓`】  

洪武二年冬十一月二十有二日上御外朝遣中贵人召翰林学士臣濂侍讲学士臣素侍讲学士臣同直学士臣经待制臣祎起居注臣观臣琳列坐左右既而命大官进馔赐黄封酒饮之上屡命尽觞内官承上旨监劝甚力臣濂数以弗胜杯酒固辞上笑曰卿但饮虽醉无伤也酒终上亲御翰墨赋诗一章复系小序于首命各以诗进臣濂最先臣祎次之臣观臣琳臣经臣同又次之上览之大悦臣素最后诗以民瘼为言上曰素终老成其有轸念苍生之意乎于是各沾醉而退明日臣素以遭逢盛际光膺圣眷如此不可无以示后来乃集其诗为卷而以题辞为属臣闻之在唐中世当夏日炎蒸君臣相与赋诗不过以日长为可爱凉生殿阁为足矜后代多讥之惟我皇上励精图治其于冬日冱寒之际形诸篇翰固不忘于聴政羣臣赓歌复以逸豫为戒忧勤为劝而弗敢后者其故何哉盖唐虞在上无小无大孰不精白一心以承明徳况于文学法従之臣职在献替者乎揆之于唐初不可以同日而语也臣濂不佞庸敢以是序诸篇端上所赋诗别以金龙笺缮誊其副尊阁于家示不可亵也  

桃花涧修褉序【`宋濂`】  

浦江县东行二十六里有峯耸然葱蒨者玄麓山也山之西桃花涧水出焉至正丙申三月上已郑君彦真将修禊事于涧滨且穷泉石之胜前一夕宿诸贤士大夫厥明日既出相帅向北行以壶觞随约二里所始得涧流遂沿涧而入水蚀道几尽肩不得比先后累累如鱼贯又三里所夹岸皆桃花山寒花开迟及是始繁傍多髯松入天如青云忽见鲜葩点湿翠间焰焰欲燃可玩又三十步诡石人立髙可十尺余面正平可坐而箫曰凤箫台下有小泓泓上石坛广寻丈可钓闻大雪下时四围皆璚树瑶林益清絶曰钓雪矶西垂苍壁俯瞰台矶间女萝与陵苕轇轕之状赤纷緑骇曰翠霞屏又六七步竒石怒出下临小洼泉冽甚冝饮鹤曰饮鹤川自川导水为蛇行势前出石坛下锵锵作环佩鸣客有善琴者不乐泉声之独清皷琴与之争琴声与泉声相和絶可聴又五六步水左右屈盘始南逝曰五折泉又四十步従山趾斗折入涧底水汇为潭潭左列石为坐如半月其上危岩墙峙飞泉中泻遇石角激之泉怒跃起一二尺细沫散潭中点点成晕真若飞雨之骤至仰见青天镜浄始悟为泉曰飞雨洞洞傍皆出峭石冠其颠辽夐幽邃宜仙人居曰蘂珠岩遥望见之病登陟之劳无往者还至石坛上各敷茵席夹水而坐呼童拾断樵取壶中酒温之实髹觞中觞有舟随波沈浮雁行下稍前有中断者有属聫者方次第取饮时轻飙东来觞盘旋不进甚至逆流而上若相献酬状酒三行年最髙者命列觚翰人皆赋诗二首即有不成罚酒三巨觥众欣然如约或闭目濳思或拄颊上视霄汉或与连席者耳语不休或运笔如风雨且书且歌或按纸伏崖石下欲写复止或句有未当搔首蹙额向人或口吻作秋虫吟或羣聚兰坡夺觚争先或持卷授邻坐者观曲股看云而卧皆一一可画已而诗尽成杯行无筭迨罢归日已在青松下濂按韩诗内传三月上已桃花水下之时郑之旧俗于溱洧两水之上招魂续魄执兰草以祓除不祥今去之二千载虽时异地殊而桃花流水则今犹昔也其逺裔能合贤士大夫以修禊事岂或遗风尚未有冺者哉  

牡丹会诗序【`刘基`】  

甲午之春予避地会稽始识祝茂卿于吴君以时之所三月既暮茂卿之牡丹大开因得与寓官郡士往观焉主人崇酒肴登客而侑之既洽主人奉花以请曰兹花之植于某有年矣虽翫赏日至而未尝有阖坐皆文章大夫士如今日之集者盍各为歌诗以为他日之雅谈乎客曰唯唯乃取唐人罗邺诗二句十四字为韵命探丸信所得为诗不限以体制诗成属余序予譲弗获乃为之序曰诗不云乎岂弟君子和乐且湛夫既曰君子而又谓之岂弟则其为和也不流而为乐也不淫故湛而无害于徳此诗人之所以赞而美之也予尝见世俗之为宴集大率以声色为盛礼故女乐不具则主客莫不黯然而无驩及夫觞酌既繁性情交荡男女混杂谑浪亵侮百不一顾有向隅而不获与羣则愤愤然见于色形于辞故始之以笑傲而终之以斗争以为有人之心者无不知恶而絶之也而世方以是为能放旷豁达以尽主客之情然则与禽兽奚异哉若今日之会则不然矣其色则草木之秀其声则风雅之余其人则邦家之彦也是故揖逊酬酢所以尽朋友之义凝志澄神所以杜縦恣之门抑扬歌咏所以摅幽深之抱欢情既畅藻思逸发莫不郁如树兰锵如金石皎如月露跃如蛟龙之出溟涬捷如拔坚城而禽大酋以献馘也曽子曰君子以文会友今日之举其庶几乎虽然神蓍之茎灵龟荫之以之藉豕则茨蘝之不如矣苍莨之实凤凰食之以之豢牛则菅稗之不若矣人固有异好恶其相去岂不悬絶也哉易曰方以类聚物以羣分吾于是乎见之故既为之诗复冠以序焉  

游洞庭山序【`文征明`】  

洞庭两山为湖中絶胜有具区帯映而无城闉之接足以遐属髙竒而灵栖杰构又多古先逸民竒迹信人区别境也余友徐子昌糓近登西山示余游纪八诗余读而和之于是西山之游无俟手披足蹑固已隠然目睫间而东麓方切倾企属以事过湖遂获升而游焉仅留五日歴有名之迹四虽不能周览羣胜而一山之胜固在是矣一时触目摅懐往往托之吟讽归而理脉得诗七首辄亦夸示徐子俾之继响昔皮袭美游洞庭作古诗二十首而陆鲁望和之其风流文雅至于今千岁犹使人读而兴艳然考之鹿门所题多西山之迹而东山固未闻夫随有所倡也得微陆公犹有负乎余于陆公不能为役而庶几东山之行无负于徐子癸亥冬十月序  

中州览胜序【`唐寅`】  

吾党袁成器少年气逸温然玉映葢十室之髦懿也弘治丙辰五月忽翻然理篙檝北渡扬子歴彭城渐于淮海抵大梁之墟九月来归乃绘所经歴山川陵寝并冲隘名胜之处日夕展弄目游其中予忝与乡曲得籍访道里宛宛尽在指下予闻丈夫之生剡蒿体揉柘干以丽别室固欲其逺陟遐举不龌龊牖下也而愿悫者懐田里没齿不窥闉阇曰世与我违甘与菑木委灰同弃虽有分寸而人莫知之也后世因莫之建白也是予固欲自展以异而类然青袍掩胫驰骛士伍中而身未易自用也虽然窃亦不能久落落于此成器新従魏地来今不知广陵有中散之遗声与彭城项氏之都也今麋鹿有几头欤黄河故宣房之基在否欤大梁墟中有持盂羮为信陵君祭欤无也成器其为我重陈之予它日当叅验其言  

六月西征诗序【`陆釴`】  

嘉靖癸已夏西蜀蕃部弗靖邉檄告警天子轸念曰慎选抚臣以往于是用廷臣荐擢山东左辖南涧杨公为副都御史命曰惟饬兵戎给饷馈惟尔谋用臧惟戢在威柔在徳尔惟相厥宜惟副将若藩若臬阃内外惟尔制之则又驰驿使谕曰往哉式遄毋宿朕命于是公即日戒行时维六月溽暑炎壒沸蒸诸大夫同事东土者咸为公留行曰蜀道逺哉艰矣辙无少停乎公曰斯君命也我弗敢稽且夫劳吾于郁燠也与驱民于锋镝也忧孰为大焚溺之拯也与行役之恤也事孰为急于是公遂行行之日余従诸大夫出饯郊亭公曰何以赠我余乃起而言曰昔马伏波之征交趾也盛夏屯田合浦将士至穿石窟以避暑瘴然卒底平峤南勒功絶域公是行得无似之乎公曰定志立谋以干时主惟是往烈余弗敢失坠然而善言必再余乃再起而言曰昔诸葛武侯提兵西伐五月渡泸威摄诸蛮功昭后代公是行得无似之乎公曰惟竭股肱间闗险难余弗敢暇逸然而善言必三余乃复起而言曰昔吉甫匡周六月启戎薄伐玁狁王国斯定公是行得无似之乎公曰惟有严有翼实奏肤功余何足知斯然而善言至矣乃再拜授简于余曰子为识之余惟伏波壮矣以垂髦策勲武侯忠矣以偏安定绩吉甫文且武矣以中衰起祚今南涧公弘伟博达经营四方且当强富之年处全盛之世际熈明之会而蕞尔丑争黠不如征侧诈不如孟获内侵非若朔方自恒情度之若无足为公虑者公乃闻命就道志激而义形食处不遑息劳暑不遑避则公于数君子虽遇若不同而其立志之壮秉心之忠文武之不废非所谓思齐异代者邪昔公尝倅叙州守成都饬兵建昌蜀之山川土性民俗政理夷情蛮态阅歴已素而其部落酋党稔知公名闻公且至将稽颡纳欵惴惴恐或后其不然者禽狝草薙传檄而可定也又何足烦公之虑哉虽然公负中外之望久矣明天子简注深矣西事且竣蜀镇不能留公也易之觧曰利西南有攸往夙吉今日之行有焉诗曰肇敏戎公用锡尔祉行将为公颂之  

五岳游草自序【`王士性`】  

余行游海内五岳举矣作菟裘于白龙溪之浒计了滇云遂息足焉客有濯缨诣余溪头爰问余曰子好游乎夫游亦有道耶余曰夫太上天游其次神游又次人游无之而非也上焉者形神俱化次焉者神举形留下焉者神为形役然卑之或玩物髙之亦采真客曰其人何如曰若士汗漫于九垓是天游也轩辕隠几于华胥是神游也尚子长勅断婚嫁谢幼舆置身丘壑是人游也夫玄闗寂寥天神邈矣子孰与二子余曰一丘一壑良吾愿也清溪鉴我心矣抑尚生云婚嫁既毕五岳必游余髫齓之子视吾年不十四焉猥云婚嫁姜也就木矣若余则乌能待哉若余则乌能待哉然则子游其天乎曰唯唯否否余未能莽荡其马支离其御余游四荒之内未能覩六合之外余人之畸也请言其人曰夫游浅之乎人也然亦难言矣思夫驭回九折踵垂百仞鸟道羊肠蛇退猿饮幽壑无底颠崖半欹履险心悸手足为痹彼无其具犹弗游也抑有益州怅老牛山叹逝靓遘不常河清难俟泽啄王雉枥伏灰骥白首青山意兴尽矣彼非其时犹弗游也若夫石室再闭酒垆寂若七圣路迷三山风却阴晴未定仆马告痡涕笑邂逅萍梗参差彼厄之縁犹弗游也然则孰与子曰茂陵虽渴不余倦矣少文未老曷事卧矣九州岛已十弗类此子矣昔人一泉之旁一山之阻神林鬼冢魑魅之穴猿狖所家鱼龙所宫无不托足焉真吾师也岂此三者于余独窃嗜与不嗜尔请言子之所嗜曰心志不分者神凝耳目不眩者虑定故丈人之承蜩也若或掇之也夏侯氏之倚柱而书也雷霆而婴儿之也余之嗜游类有然者夫游必具宾主戒车徒提筐斚语云良辰美景赏心乐事所以试也余游则不择是当其霜雪惨烈手足皲瘃波涛撼空帆樯半覆朝畏岚烟夜犯虎迹垂堂不坐千金谁掷余不其然余此委蜕于大冶乎何惜遇佳山川则游抑或王程有严星分夙驾受命大吏弩矢是荷风波眼底缁尘满袖迂回间道动称掣肘余不其然余此鸡肋于枕上乎何有遇佳山川则游又或百忧憝心万事劳形死生离别黯然消魂云阴月黒风雨连旬追欢买笑强颜掀唇余不其然余此郎当舞袖一付偃师氏之手遇佳山川则游吾视天地间一切造化之变人情理物悲喜顺逆之遭无不于吾游寄焉当其意得形骸可忘吾我尽丧吾亦不知何者为玩物吾亦不知何者为采真语未毕客乃起曰夫游道则尽矣子之游踪类可述乎曰可请崕略而言之神州赤县五岳为尊太玄帝畤作配自今瑶池寳轴用秘真形谁其窃之负局先生述五岳游齐鲁雍冀贤圣之乡大哉禹功明徳未央金台易水侠骨生香梁园邺下秇圃擅场次大河南北诸游岷汶万里其委三吴再起天目汇为太湖蓊气千年作帝王都嗟嗞乎邯郸乎临淄今之武陵姑苏次吴游若夫山川诡幻两越为多天台鴈宕余即而家东海三山一苇可跂洞天福地越得十二次越游青神故垒白帝旧城雪销水涨一日江陵瞿塘剑阁自昔不守蜀道虽云难登天亦何有次蜀游六千大楚是称江南茫茫洞庭七泽注焉江汉好游沅湘习怨指云雨兮堪疑望苍梧兮不见次楚游粤土踈理四时多暑髙风扬尘滇境咸春碧篸玉笋幻出桂林苍洱昆华兼产竒珍次滇粤游披图九曲是为武夷幔亭云气恍惘霏微莽莽寰区縦余所如嗜而未食惟闽荔支俟将以闽游终焉客敛衽而谢曰有是哉是不可以无记遂记之峕万歴纔十有九稔记者滇西隠吏天台王士性恒叔也  

卧游清福编序【`陈继儒`】  

俞使君宰华亭之三年政洁而民和弦歌之暇手纂卧游清福编命陈子序之余闻之名山洞府造物不付之冠剑车骑贵人而私之隠君子此语似有致而实否否夫王公大人之游或侍宸舆或领使节屯军驻驿问俗褰帷小有未济则兵丁曹伍腰鎌负锸而前导之能使目与足两无憾而后止若蓬翟逸民不过三尺笻与一■〈革两〉屐耳歴览几何而辱之曰游则不得不退寻纸上之陈迹而指数之曰是某水是某丘若置其身于空青钝碧之间以稍自寛云耳则卧游编者冠剑车骑贵人可无而隠君子不可不有也且山游之难我知之矣巨灵五丁洗凿之地半出于神鬼护呵俗子命车则风雷雨雹随其后非夙具灵根者不能游猱岩虎窟蛟穴鼍宫与夫族冢丛祠之林狐狸啸而鸺鹠啼非有胆智者不能游栈腐梯残葛枯萝脆非捷如猿鸟而顽如樵牧者不能游寒暑载途变色而进喘不续吁胸与膝拄非精爽壮旺而好竒者不能游诸游具矣而纠于俗务顿于老病左于非时甚则兴尽者才尽才尽者山川之秀亦尽而游不必记记不必文者多矣甚矣游之难也非游之难也难于上帝之清福也嗟乎自古山川幻化陵谷变迁海底尘飞蓬莱水浅即天地且无所恃以久存而何况山川又何况游者尝试访古今游客姓氏于仆碑断础中野草夕阳冥冥漠漠而幸有一二记游尚在则昔人湎云啸月讨松论桂之意彷佛可求而穆王八骏之所未巡秦隋六龙之所不及临幸者皆得与巢公一巢壶公一壶共缩而游之几上比之王玄仲举烟为信韩昌黎恸哭缒书讵为劳逸哉是编也无问隠君子与冠劔车骑贵人但有清福者然后出此以授之  

淇园序【`王思任`】  

天下山水有如人相眉巉目凹蜀得其险骨大肉张秦得其壮首昻须戟楚得其雄意清态逺吴得其媚貎古格幻闽得其竒骨采衣妍滇粤得其丽然而韶秀冲停和静娟好则越得其佳故吾越谓之佳山水吾郡中者有八而蕺最宠絶众妙绕环似百千万名姝抱云笙月鼓一簇太真者佳至蕺观止矣蕺腹有招提是吾家逸少宅而肩顶间为相国吕文安祠诵古栢行祠下低佪不忍去矣文安孙美箭氏羮墙之暇薙芜扩隙构园读书颜之曰淇园成而逊予叙叙曰凡功名富贵有不难圆满人意者而惟山水之縁定多缺陷生长平原一望天尽鸠石寻丘穴沟借潴回思本来面目则不快逺者百里近者数十里一时命驾三日聚粮至则轮饥蹄渴酒涩肴枯不须兴尽先懊初心则不快诸人游饮之趣吝于日而侈于夜侨于外而便于家夕阳将下众志渐苦点检招揺城闉杂杳有如市罢归来则不快家在山中四围棍束聴鬼愁风因虎逃月则不快而峨峨兮登天而沉沉兮入渊天青日白洞疑虚愒时有性命之念则不快山水冝人市居荒落修琴买药引胜呼豪则不快隅守角全捉襟露肘地利人和或尔限之用是巨灵不神桑田易老则不快土木水石投胎夺命财力可通而惟老树寿藤天公难鬻一暴十寒三移九絶则不快凡此数者皆势之所不能争智之所不能干而道徳之所不能感化文章之所不能増美者也有福存焉淇园胎而得越生而得蕺长而得旺于相国祠邉枕负大海襟负二江湖山溪壑之所飞回云霞日月之所跳荡以榻为马而穹峦惊峭竟日赏心以几代舟而渔笛菱歌随风入耳长松老桧鬛怒鳞森而匪阴宫古墓之忌午夜明河单往长卧而无非类若人之呵夕梵晨钟聴下方则诸品静矣青烟红火仰万户则万觉生矣当斯时也书史对宛委而成箓盘盂热丹脂而胜鼎卬竹乗云气而拟龙妻子偕鹿门而当友鸡犬吞圲实而成仙此讵非美箭氏之福耶吾越中居者知有仰屋行者知有辩途有身处山而目不见山者有目见山而心不见山者美箭跃然作百尺楼想而日供其身于丹峯翠霭之上则既得福而又能用福美箭氏之福也滋大矣则虽易淇园为福地可也或曰命名淇园葢托于有斐之义予谓竹之义従个淇园有万个而后谓之漪漪美箭广四筵而无阑入以其所谓福者切磋友生斐孰章焉如是则子猷能径诣而啸者淇园中又何可一日少此君也矣  

游唤序【`王思任`】  

天地定位山泽通气事毕矣而又必生人以充塞往来其间则人也者大天大地大山大水之所托以恒不朽者也人有两目不第谓其昼视日夜视月也又赋之两足亦不第欲其走街衢田陌上长安道已也瓦一压而人之识低城规而人之魄狭天之下三山六水土处一焉一土之中蠕蠕攘动以尽其疆埸是恶能破蜂之房而出蚁之穴耶台荡诸山乃吾乡几案间物今年始得看尽归以语人疑信相半彼其眼足在胸中自立一隔扇耳司马子长聪明絶世犹曰无昆仑刘梦得初见天华以为竒尽后识九子而悔其言之失贤者如此是安可以责蠕蠕攘动之百姓乎夫天地之精华未生贤者先生山水故其造名山大川也英思巧韵不知费几炉冶而但为野仙山鬼蛟龙虎豹之所啸据或不平而争之非樵牧则缁黄耳而所谓贤者方如儿女子守闺阈不敢空阔一步是蜂蚁也尚不若鱼鸟不几于负天地之生而羞山川之好耶病老将至秉烛游迟郄诜言山行一度洗尽五年尘土肠胃吾欲七千由旬中贤者共识其大无被尘土竟埋其眼足也作游唤  

浮梅槛诗序【`虞淳熈`】  

湖舟具有楼名而实无楼春水登之宛如天上坐也已篙师拽篙篷顶足声雷动忽惊顿落天外大豪嫌焉又恶出童羖于是实为楼闭户开筵却宛如闺中坐矣牖启而榜人窥我闺人牖因不时启不知有西湖也山溪处处浮竹筏古今贤达如许都不解浮筏于湖遂令千秋开物名独归贞父贞父谓师梅湖此何足师孤山梅英沾筏筏与俱浮政尔由贞父始游人之有西湖亦无不由贞父始也贞父知身必为古人为古诗纪焉而棹者歈不能歌■〈目替〉子因其为竹枝水调十二首使四时歌之従来歌竹枝水调非由■〈目替〉子始也  

秦淮灯船序【`锺惺`】  

小舫可四五十只周以雕槛覆以翠幙每舫载二十许人人习皷吹皆少年场中人也悬羊角灯于两傍畧如舫中人数流苏缀之用绳聫舟令其衔尾有若一舫火举伎作如烛龙焉已散之又如鳬鴈盘跚波间望之皆出于火直得一赋耳  

游山赋【`胡胤嘉`】  

壬寅同羣軰读书洛山山陡峭如削怯于跻陟徳懋谋以重九之日泛澜苕上仲虺任酒炙之供先一日各以家急散去孝瞻愆期日下春至余兴败尽张无强臾之二童子以百丈牵小艇溯奉口而上玄霜入候风日清朗羣峰摩天溪碧可鉴苍翠之色扑于眉睫磬折数里一山峙溪如渴猊丹枫烧赤水底倒映低佪久之不能去逺望丛篁爨烟渺渺小语可闻隠然桃源避秦人也乃截流横渡摄衣披蓁莽入见老人龎眉牵羊牧堤上数椽洗涤跫然足音矣时日薄崦嵫云霞绣错峦色峯势掩耀竞出微飔徐来波纹荡漾如金在镕船头新月湛湛欲堕慨然循影景意萧条顾语孝曕乐极悲来斯言良然徳懋辈引领胜游飞动不已掉臂去之恍与隔世固人事难期一丘一壑亦自有縁凋谢何常来今可念为赋一诗聊识兹日若夫桓景汝南尚多忧患之心宣武龙山祇矜落帽之谑有如我辈庶称雅游  

## 文章辨体彚选卷三百三十四

（明）贺复征 编  

○序五十四【`古迹`】  

梁简文帝招真馆碑序  

夫东瀛渌水三变成田西岳灵桃千年未了尚以星起牵牛部首迢逓律生甲子气数杳冥况复上游玉清损之又损髙排金阙玄之又玄岂言象之能诠非时节之所辨海虞县者则虞农都尉太康置其宰境有虞山越絶书云巫咸之所出也髙岩郁起带青云而作峯瀑水悬流杂天河而俱洒虽日门采药之地楚望懐椒之歌汤反流沙之魂锦饰汾阴之鼎无以喻焉其峯则有石城石门虚峗自然不度勾吴之马神功挺起岂似冈陵之画魏后冰城夜阵权息长安慈石浴铁暂流较迹比期优劣斯逺道士沛郡张君讳道裕字弘真即汉朝天师陵十二代孙天监二年来至此岫栖遁十有余载夜忽梦见圣祖云峰下之地面势闲寂宜立馆宇可以卜居裕师潘洪隠始寜四明山无何有人耳长发短云従虞山招真治来言讫忽然不见潘驰信报君君因辞山旧居而以梦中所指峯下之地即以为治故号招真髙台逈立有类玉台之山长廊宛转还如步廊之岫柱削芳桂岂俟开阳木飞材选海檀无劳豫章神拔黄庭司命之府有类玲珑朱陵赤石之观同符弘敞逺望仲雍而髙坟萧瑟旁临齐女则衰垄苍茫藓寻千仞之木气叶星晷华飞五香之草形图宫室帷叶彩花卷舒蹊径阳桃候枣荣落岩崖树息金乌檐依银鸟凤将九子应吹能歌鹤生七岁逐节成舞旭日晨临同迎若华之色夕阳叙影俱成拂镜之晖玉础微润应山云于髙牖鸣籁徐响引和风于空谷方当専气致柔入无为之境周行不殆穷混成之致茅子算归辍辔无已魏姬宴罢留驾不还何止持节变淮南之金传符莳北钟之稻明月蛟龙之骑驱之使斗四铢七子之镜引以成刀散季齐之羽起雄鸣之雾而已哉  

古函谷闗铭序【`唐独孤及`】  

王者建邦经野观象立极于是有重门击柝以待暴客故封赂土宇守在闗塞山川丘陵为之城池天作崤函俾屏京室崇山回合连冈丛倚长河屈盘万里来束崖奔岭蹙谷扼溪斗崫起重险为秦东门截函夏于阃域锁天府于户牖外扼八州之咽喉故百二形焉内拥六合之奥区故霸王出焉当其中【`一作周`】原鹿骇战国猬起嬴氏建瓴山东择肉宇内持戟百万连衡此闗是时也开门而九国师遁振策而二周鼎入奄有大寳遂吞中国洎【`一作及`】江返秦璧天佑汉祚髙皇帝提劔而起以遏乱畧斩白帝绁降王举汉中平咸阳廓金城以建都活万姓以【`一作于`】三章取威定功此焉是保粤若询事国牒聆风仙箓则真气灵踪起乎其中柱史一去流沙万里留玉函于旧宅传寳图于本枝岂上帝乃眷兴王是感不然何为锡羡开国如此其成耶犹忆当年太岁在大火余适下阳停骖塞门慿览旧国襟带如故世道不留秦余空山汉遗【`一作为`】茂草恐复舟失于壑岸化为谷万载之后昩者不知乃刻颂此石以示来裔  

过张佑丹阳故居序【`颜萱`】  

萱与故张处士佑世家通旧尚忆孩稚之岁与伯氏尝承处士抚抱之仁目管辂为神童期孔融于伟器光阴阻谢二纪于兹适经其故居已易他主访遗孤之所止则距故居之右二十余步荆榛之下荜门处焉处士有四男一女男曰椿儿桂子椅儿杞儿问之三已物故惟杞为遗孕与其女尚存欲揖杞与言则又求食于汝坟矣但有霜鬓而黄冠者杖策迎门乃昔时爱姬崔氏也与之话旧歴然可聴嗟乎葛帔练裙兼非所有琴书图籍尽属他人又云横塘之西有故田数百亩力既贫窭十年不耕惟岁赋万钱求免无所呜呼昔为穆生设醴郑公立乡者复何人哉因吟五十六字以闻好事者  

三髙亭序【`宋范成大`】  

三髙者越上将军姓范氏为鸱夷子皮晋大司马东曹掾姓张氏为江东步兵唐赠右补阙姓陆氏为甫里先生三君不并世而鸱夷子皮又尝一用人之国名大功显而去之季膺智望萧然臞儒使有为于当年其所成就固不可渝度要皆得道见微脱屣天刑清风峻节相望于松江太湖之上故天下同髙之而吴江之邑人独私得奉蒸尝以夸于四方若曰吾东家丘云尔邑大夫赵伯虚勤劳其邑百废具举以故祠为陋将改作于是归老之士乡老王份献其地雪滩左具区右笠泽号称絶胜乃筑堂于其上告迁其像而奠焉又属石湖郡之范成大为之词噫不有君子其能国乎今乃自放寂寞之滨掉头而弗顾人又従而以为髙岂盛际之所愿哉后之人髙三君之风而迹其所以去为世道计者可以愳思过半矣至于豪杰之士或肆志乎轩冕宴安流连卒悔于后者亦将有感于斯堂然屈平既従彭咸而桂丛之赋犹召隠士疑若幽隠处林薄不死而仙况如三君蝉蜕溷浊得全于天者尝试倚楹而望水光浮空云日下上风■〈舟风〉烟蓬飘忽晦明意必往来其间具何足以知之  

八咏楼诗纪序【`明宋濓`】  

八咏楼在婺之城上西南隅其建立也实昉于武康沈休文齐隆昌初休文以吏部郎出守是邦刑清狱简号称无事既剙楼名之曰玄畅复为诗八咏以写其山川景物之情宋至道中冯伉来知州事以为永明之体实本于休文而祖于徐庾心尤笃好之勒其辞于石寘之楼下且更玄畅为八咏期以传示于无穷于是荐绅之家相继有作舂容乎长篇铿锵乎短韵粉版玄书充溢乎四壁矣好事者尝辑为一编锲诸文梓兵燹之余漫弗复存南峯杨尊师窃病之乃与其徒胡君玄范傍捜逺采笔以成书上自休文下迄近代凡有所作麄及于楼者靡有所遗濂颇读而疑之休文固知名之士其在齐梁之间立朝大节不能无所憾夫不能无所憾则人将弃之奈何其诗独得于今也岂解佩被褐果有慕君恋阙之意与抑髙才博洽名亚董迁或可以惊世而骇俗欤濂之愚皆不足以知之意者婺为礼义之邦士君子世惇书诗心存忠信往往勇于自治而不暇责人稍有寸善扬之唯恐不亟况休文尝为民上者欤古所谓居其邦不非其大夫者独吾婺之为然欤然而休文至今近九百载来守婺者不知其几人泯泯而无闻者固多矣三尺童子过斯楼之下者亦能指曰是休文之遗迹也此无他诚以葩藻之辞好者既众故传之者久与浮文艳句有识者之所不能道尚能烜着震耀之若此则夫道明徳立其言足以系世教之重轻者又将何如欤学道之士益思有以自朂焉可也纪中赋凡若干首古诗若干首絶句若干首分为三卷卷后各有其竹素有续得者辄补入焉南峯名道可字某南峯其号也恂恂有贤行望而知为好古之士今主领寳婺观事观与楼葢聫峙云  

## 文章辨体彚选卷三百三十五

（明）贺复征 编  

○序五十五【`以下赠送类`】  

暮春于江夏送张承祖之东都序【`唐李白`】  

吁咄哉仆书室坐愁亦已久矣毎思欲遐登蓬莱极目四海手弄白日顶摩青穹挥斥幽愤不可得也而金骨未变玉颜以缁何尝不扪松伤心抚鹤叹息误学书劔薄游人间紫禁九重碧山万里有才无命甘于后时刘表不用于祢衡暂来江夏贺循喜逄于张翰且乐船中遇逹人张侯大雅君子统泛舟之役在清川之湄谈玄赋诗连兴数月醉尽花桞赏穷江山王命有程告以于迈烟景之色惨为愁容系飞帆于半天泛渌水于遥海欲去不去更开芳樽乐虽寰中趣逸天外半生酣畅未若此时至于清谈浩歌雄笔丽藻咲饮醁酒醉挥素琴余实不愧于古人也扬袂逺别何时归来想洛阳之秋风鲙鲤鱼以相待诗可赠逺无乃阙乎  

送烟子元演隠仙城山序【`李白`】  

吾与霞子元丹烟子元演气激道合结神仙交殊身同心誓老云海不可夺也歴考天下周求名山入神农之故乡得胡公之精宇胡公身揭日月心飞蓬莱起餐霞之孤楼炼及景之精气延我数子髙谈混元金书玉诀尽在此矣白乃语及形胜紫阳因大夸其仙城元侯闻之乗兴将徃别酒寒酌醉青田而少留梦魂晓飞渡緑水以先去吾不凝滞于物与时推移出则以平交王侯遁则以俯视巢许朱绂狎我緑萝未归恨不得同栖烟林对坐松月有所感叹然铭契谭石乘春当来且抱琴卧花髙枕相待诗以宠别赋而赠之  

饯副大使李藏用移军广陵序【`李白`】  

夫功未足以盖世威不可以震主必挟此者持之安归所以彭越醢于前韩信诛于后况权位不及于此者虚生危疑而潜包祸心小拒王命是以谋臣将啖以节钺诱而烹之亦由借鸿涛于奔鲸鲙生人于哮虎呼吸江海横流百川左萦右拂十有余郡国计未及谁当其锋我副使李公勇冠三军众无一旅横倚天之劔挥驻日之戈吟啸四顾熊罴两集蒙轮扛鼎之士杖干将而星罗上可以决天云下可以絶地维翕振虎旅赤张王师退如山立进若电逝将战百胜僵尸盈川水膏于苍溟陆血于原野一扫瓦觧洗清全呉所谓万里长城横断楚塞不絶五岭之北尽饵于修虵势盘地蹙不可图也而功大用小天髙路逺社稷虽定于刘章封侯未施于李广使慷慨之士长吁青云且移军广陵恭揖后命组练昭雪楼船乘风箫鼓沸而三山动旌旗扬而九天转良牧出祖列将登筵歌酣易水之风气振武安之瓦海日夜色云泛中流席阑赋诗以壮三军之事白也笔已老矣序何能为  

奉钱十七翁二十四翁寻桃源序【`李白`】  

昔祖龙灭古道严威刑煎熬生人若坠大火三坟五典散为寒灰筑长城起阿房并诸侯杀豪俊自谓功髙羲皇国可万世思欲凌云气求仙人登卦泰山风雨暴作虽五松受职草木有知而万象乖度礼刑将弛则绮皓不得不遁于南山鲁连不得不蹈于东海桃源之避世者可谓超升先觉夫指鹿之俦连颈而同死非吾党之谓乎二翁耽老氏之言继少卿之作文以述大雅道以通至精卷舒天地之心脱落神仙之境武陵遗迹可得而窥焉问津利徃水引渔者花藏仙溪春风不知从来落英何许流出石洞来入晨光尽开有良田名池竹果森列三十六洞别为一天耶今扁舟而行咲谢人世阡陌未改古人依然白云何时而来归青山一去而谁徃诸公赋桃源以美之  

送前长水裴少府归海陵序【`梁肃`】  

秋风木落临水一望而逺客之思多矣而裴侯复告予将归故国伤懐赠别之诗于是乎作也夫道胜则遇物而适文胜则縁情而美裴侯温粹在中英华发外既乘兴而至亦虚舟而还与夫泣穷途咏式微者不同日矣若悲秋送逺之际宋玉之所以流叹也况吾侪乎  

送孟校书徃南海序【`元结`】  

平昌孟云卿与元次山同州里以辞学相友几二十年次山今罢守舂陵云卿始典校芸阁于戏材业次山不如云卿辞赋次山不如云卿通和次山不如云卿在次山又诩然求进者也谁言时命吾欲聴之次山今且未老云卿少次山六七岁云卿名声满天下知巳在朝廷及次山之年云卿何事不可至勿随长风乘兴蹈海勿爱罗浮徃而不归南海幕府有乐安任鸿与次山最旧请任公为次山一白府主趣资装云卿使北归慎勿令徘徊海上诸公第醉歌送之  

送谭山人归云阳序【`元结`】  

吾于九疑之下赏爱泉石今几三年能扁舟数千里来逰者独云阳谭子谭子文学隠名山野隠身云阳之阿世如君何牧犊爱云阳之宰峻公不出南岳三十年今得云阳一峯谭子又在焉彼真可家之者耶子去为吾谋于牧犊近峻公有泉石老树寿藤萦垂水可灌田一夫火可烧种菽粟近泉可为十数间茅舍所诣纔通小船则吾徃而家矣此邦舜祠竒恠阳华之殊异潓泉之胜絶见峻公与牧犊一二说之松竹满庭木石满堂石鱼负樽鳬舫运觞醉送谭子归于云阳  

送王及之容州序【`元结`】  

干元初漫叟浪家于瀼溪之滨以耕钓自全而已九江之人未相喜爱其意似惧叟衣食之不足耳叟亦不促促而从之有王及者异夫乡人焉以文学相求不以覊旅见惧以相安为意不以可否自泽及于叟也如是之多叟在春陵及能相游岁余而去将行规之曰叟爱及者也无惑叟言及方壮可强艺业勿以游方为意人生若不能师表朝廷即当老死山谷彼区区于财货之末局局于权势之门纵得钟鼎亦胡颜受纳行矣自爱耿容州欢于叟者及见容州为叟谢主人■〈悉，耳代心〉幕府野次久矣正宜收择谋夫引信才士有如及也能收引乎二三子赋送逺之什以系此云  

送宗判官归滑台序【`任华`】  

大丈夫其谁不有四方志则仆与宗衮二年之间会而离离而会经途所亘凡三万里何以言之去年春会于京师是时仆如桂林衮如滑台今年秋乃不期而会于桂林居亡何又归滑台王事故也舟车徃返岂止三万里乎人生几何而倐聚忽散辽夐若此抑知巳难遇亦复何辞歳十有一月二三子出钱于埜霜天如扫低向朱崖加以宊山万重平地卓立黑是鐡色锐如笔锋复有阳江桂江畧军城而南走喷入沧海横浸三山则中朝羣公岂知遐荒之外有如是山水山水既尔人亦其然衮乎对此与我分手忘我尚可岂得忘此山水哉  

送李审秀才归湖南序【`任华`】  

平西原之岁陇西李审自湘东来才甚清气甚和节甚竒心甚髙仆是以恨相知晩也秋九月又言归于湘东众君子出饯于北郭碧峰巉巉出于柏梢有如虎牙夹天而立加以白日欲落挂在岩半横照滩水月带微明【`一作一帯微月`】操袂于兹挥袂于兹恨无昆山片玉以相赠赠桂林之一枝审再拜曰幸甚送当  

途马少府赴官序【`权德舆`】  

余始与马生相遇于南徐州皆以刋校冗员涵泳文谊生以既不得调乃反初服与计偕余放浪江湖间因为东诸侯辟召旋忝朝命与汉廷臣并行于西垣南官中时生穷阎旅食射策未中积岁于灵台之下儒衣甚敝诗思不诎亦与其徒三数生嬉春感秋觞酌吟啸视豪游旷贵者傲如也先皇帝不以仆不肖使操刈楚之柄辄以得士自贺岂惟窃不遗不偷之目而已耶今兹出青门结黄绶筮仕赋禄于东南之奥区且曰外兄州尊理行充茂所以利攸徃而不薄于中都官诚有由也然则郡斋言诗幕廷主画虽欲勇退其可逃乎清和之月草木条畅京邑气正在阳则舒方冝会合坐叹离索追计旧故向三十年湖塘里巷疑在前日各有班鬓怆兹离襟又何可言也为予敬谢中丞君乃者南康永嘉庐江晋陵已为二千石表率当今明天子守臣之寄为仁由已固又与前四郡不侔赋政之暇知君自熟岂敢为曹丘耶但交贺而已  

## 文章辨体彚选卷三百三十六

（明）贺复征 编  

○序五十六  

送幽州李端公序【`唐韩愈`】  

元年今相国李公为吏部员外郎愈尝与偕朝道语幽州司徒公之贤曰某前年被诏告礼幽州入其地迓劳之使里至每进益恭及郊司徒公红帓首鞾袴握刀左右杂佩弓韔服矢挿房俯立迎道左某礼辞曰公天子之宰礼不可如是及府又以其服即事某又曰公三公不可以将服承命卒不得辞上堂即客阶坐必东向愈曰国家失太平于今六十年夫十日十二子相配数穷六十其将复平平必自幽州始乱之所出也今天子大圣司徒公勤于礼庶几帅先河南北之将来觐奉职如开元时乎李公曰然今李公既朝夕左右必数数焉为上言元年之言始合矣端公岁时来寿其亲东都东都之大夫士莫不拜于门其为人佐甚忠意欲司徒公功名流千万岁请以愈言为使归之献  

送杨支使序【`韩愈`】  

愈在京师时尝闻当今藩翰之宾客惟宣州为多贤与之游者二人陇西李博清河崔羣羣与博之为人吾知之道不行于主人与之处者非其类虽有享之以季氏之富不一日留也以羣博论之凡在宣州之幕下者虽不尽与之游皆可信而得其为人矣愈未尝至宣州而乐颂其主人之贤者以其取人信之也今中丞之在朝愈日侍言于门下其来而镇兹土也有问湖南之宾客者愈曰知其客可以信其主者宣州也知其主可以信其客者湖南也去年冬奉诏为邑于阳山然后得谒湖南之宾客于幕下于是知前之信之也不失矣及仪之之来也闻其言而见其行则向之所谓羣与博者吾何先后焉仪之智足以造谋材足以立事忠足以勤上惠足以存下而又侈之以诗书六艺之学先圣贤之徳音以成其文以附其质宜乎从事于是府而流声实于天朝也夫乐道人之善以勤其归者乃吾之心也谓我为邑长于斯而媚夫人云者不知言者也工乎诗者歌以系之  

送郑尚书序【`韩愈`】  

岭之南其州七十其二十二隶岭南节度府其四十余分四府府各置帅然独岭南节度为大府大府始至四府必使其佐启问起居谢守地不得即贺以为礼岁时必遣贺问致水土物大府帅或道过其府府帅必戎服左握刀右属弓矢帕首袴鞾迎郊及既至大府帅先入据馆帅守屛若将趋入拜庭之为者大府与之为让至一再乃敢改服以宾主见适位执爵皆兴拜不许乃止虔若小侯之事大国有大事谘而后行隶府之州离府逺者至三千里悬隔山海使必数月而后能至蛮夷悍轻易怨以变其南州皆岸大海多洲岛颿风一日踔数千里漫澜不见踪迹控御失所依险阻结党仇机毒矢以待将吏撞搪呼号以相和应蜂屯蚁杂不可爬梳好则人怒则兽故常薄其征入简节而踈目时有所遗漏不究切之长养以儿子至纷不可治乃草薙而禽狝之尽根株痛断乃止其海外杂国若躭浮罗流求毛人夷亶之州林邑扶南真腊于陀利之属东南际天地以万数或时候风潮朝贡蛮胡贾人舶交海中若岭南帅得其人则一边尽治不相冦盗贼杀无风鱼之灾水旱疠毒之患外国之货日至珠香象犀玳瑁竒物溢于中国不可胜用故选帅常重于他镇非有文武威风知大体可畏信者则不幸往往有事长庆三年四月以工部尚书郑公为刑部尚书兼御史大夫往践其任郑公尝以节镇襄阳又帅沧景徳棣歴河南尹华州刺史皆有功徳可称道入朝为金吾将军散骑常侍工部侍郎尚书家属百人无数畆之宅僦屋以居可谓贵而能贫为仁者不富之效也及是命朝廷莫不悦将行公卿大夫士茍能诗者咸相率为诗以美朝政以慰公南行之思韵必以来字者所以祝公成政而来归疾也  

送许郢州序【`韩愈`】  

愈尝以书自通于于公累数百言其大要言先达之士得人而托之则道徳彰而名闻流后进之士得人而托之则事业显而爵位通下有矜乎能上有矜乎位虽恒相求而不相遇于公不以其言为不可复书曰足下之言是也于公身居方伯之尊蓄不世之材而能与卑鄙庸陋相应答如影响是非忠乎君而乐乎善以国家之务为己任者乎愈虽不敢私其大恩抑不可不谓之知巳恒矜而诵之情已至而事不从小人之所不为也故于使君之行道刺史之事以为于公赠凡天下之事成于自同而败于自异为刺史者恒私于其民不以实应乎府为观察使者恒急于其赋不以情信乎州繇是刺史不安其官观察使不得其政财已竭而敛不休人已穷而赋愈急其不去为盗也亦幸矣诚使刺史不私于其民观察使不急于其赋刺史曰吾州之民天下之民也惠不可以独厚观察使亦曰某州之民天下之民也敛不可以独急如是而政不均令不行者未之有也其前之言者于公既已信而行之矣今之言者其有不信乎县之于州犹州之于府也有以事乎上有以临乎下同则成异则败者皆然也非使君之贤其谁能信之愈于使君非燕游一朝之好也故其赠行不以颂而以规  

送杨少尹序【`韩愈`】  

昔疏广受二子以年老一朝辞位而去于时公卿设供张祖道都门外车数百两道路观者多叹息泣下共言其贤汉史既传其事而后世工画者又图其迹至今照人耳目赫赫若前日事国子司业杨君巨源方以能诗训后进一旦以年满七十亦白丞相去归其乡世常说古今人不相及今杨与二疏其意岂异也予忝在公卿后遇病不能出不知杨侯去时城门外送者几人车几两马几疋道傍观者亦有叹息知其为贤与否而太史氏又能张大其事为传继二疏踪迹否不落莫否见今世无工画者而画与不画固不论也然吾闻杨侯之去丞相有爱而惜之者白以为其都少尹不絶其禄又为歌诗以劝之京师之长于诗者亦属而和之又不知当时二疏之去有是事否古今人同不同未可知也中世士大夫以官为家罢则无所于归杨侯始冠举于其乡歌鹿鸣而来也今之归指其树曰某树吾先人之所种也某水某丘吾童子时所钓逰也乡人莫不加敬诫子孙以杨侯不去其乡为法古之所谓乡先生没而可祭于社者其在斯人与其在斯人与  

送殷员外序【`韩愈`】  

唐受天命为天子凡四方万国不问海内外无小大咸臣顺于朝时节贡水土百物大者特来小者附集元和睿圣文武皇帝既嗣位悉治方内就法度十二年诏曰四方万国惟回鹘于唐最亲奉职尤谨丞相其选宗室四品一人持节往赐君长告之朕意又选学有经法通知时事者一人与之为贰由是殷侯侑自太常博士迁尚书虞部员外郎兼侍御史朱衣象笏承命以行朝之大夫莫不出饯酒半右庶子韩愈执盏言曰殷大夫今人适数百里出门惘惘有离别可怜之色持被入直三省丁宁顾婢子语刺刺不能休今子使万里外国独无几微出于言面岂不真知轻重大丈夫哉丞相以子应诏真诚知人士不通经果不足用于是相属为诗以道其行云  

送水陆运使韩侍御归所治序【`韩愈`】  

六年冬振武军吏走驿马诣阙告饥公卿廷议以转运使不得其人宜选才干之士往换之吾族子重华适当其任至则出赃罪吏九百余人脱其桎梏给耒耜与牛使耕其傍便近地以偿所负释其粟之在吏者四十万斛不征吏得去罪死假种粮齿平人有以自效莫不涕泣感奋相率尽力以奉其令而又为之奔走经营相原隰之宜指授方法故连二岁大熟吏得尽偿其所亡失四十万斛者而私其嬴余得以苏息军不复饥君曰此未足为天子言请益募人为十五屯屯置百三十人而种百顷令各就高为堡东起振武转而西过云州界极于中受降城出入河山之际六百余里屯堡相望冦不能为暴人得肆耕其中少可以罢漕挽之费朝廷从其议秋果倍收岁省度支钱千三百万八年诏拜殿中侍御史锡服朱金银绯其冬来朝奏曰得益开田四千顷则尽可以给塞下五城矣田五千顷法当用人七千臣令吏于无事时督习弓矢为战守偹因可以制虏庶几所谓兵农兼事务一而两得者也大臣方持其议吾以为边军皆不知耕作开口望哺有司常僦人以车船自他郡往输乘沙逆河逺者数千里人畜死蹄踵交道费不可胜计中国坐耗而边吏恒苦食不继今君所请田皆故秦汉时郡县地其课绩又已验曰若从其言其利未可遽以一二数也今天子方举羣策以收太平之功宁使士有不尽用之叹怀竒见而不得设施也君又何忧而中台士大夫亦同言侍御韩君前领三县纪纲三州奏课常为天下第一行其计于边其功烈又赫赫如此使尽用其策西北边故所没地可指期而有也闻其归皆相勉为诗以推大之而属予为序  

送董邵南序【`韩愈`】  

燕赵古称多感慨悲歌之士董生举进士连不得志于有司怀抱利噐鬰鬰适兹土吾知其必有合也董生勉乎哉夫以子之不遇时茍慕义强仁者皆爱惜焉矧燕赵之士出乎其性者哉然吾尝闻风俗与化移易吾恶知其今不异于古所云耶聊以吾子之行卜之也董生勉乎哉吾因之有所感矣为我吊望诸君之墓而观于其市复有昔时屠狗者乎为我谢曰明天子在上可以出而仕矣  

送石处士序【`韩愈`】  

河阳军节度御史大夫乌公为节度之三月求士于从事之贤者有荐石先生者公曰先生何如曰先生居嵩邙瀍榖之间冬一裘夏一葛食朝夕饭一盂蔬一盘人与之钱则辞请与出游未尝以事辞劝之仕不应坐一室左右图书与之语道理辩古今事当否论人高下事后当成败若河决下流而东注若驷马驾轻车就熟路而王良造父为之先后也若烛照数计而龟卜也大夫曰先生有以自老无求于人其肯为某来耶从事曰大夫文武忠孝求士为国不私于家方今冦聚于垣师环其疆农不耕收财粟殚亡吾所处地归输之涂治法征谋宜有所出先生仁且勇若以义请而强委重焉其何说之辞于是譔书词具马币卜日以授使者求先生之庐而请焉先生不告于妻子不谋于朋友冠带出见客拜受书礼于门内宵则沐浴戒行事载书册问道所由告行于常所来往晨则毕至张上东门外酒三行且起有执爵而言者曰大夫真能以义取人先生真能以道自任决去就为先生别又酌而祝曰凡去就出处何常惟义之归遂以为先生寿又酌而祝曰使大夫恒无变其初无务富其家而饥其师无甘受佞人而外敬正士无味于謟言惟先生是听以能有成功保天子之宠命又祝曰使先生无图利于大夫而私便其身图先生起拜祝辞曰敢不敬蚤夜以求从祝规于是东都之人士咸知大夫与先生果能相与以有成也遂各为歌诗六韵遣愈为之序云  

送温处士赴河阳军序【`韩愈`】  

伯乐一过冀北之野而马羣遂空夫冀北马多天下伯乐虽善知马安能空其羣耶解之者曰吾所谓空非无马也无良马也伯乐知马遇其良輙取之羣无留良焉苟无良虽谓无马不为虚语矣东都固士大夫之冀北也恃才能深藏而不市者洛之北涯曰石生其南涯曰温生大夫乌公以鈇钺镇河阳之三月以石生为才以礼为罗罗而致之幕下未数月也以温生为才于是以石生为媒以礼为罗又罗而致之幕下东都虽信多才士朝取一人焉拔其尤暮取一人焉拔其尤自居守河南尹以及百司之执事与吾軰二县之大夫政有所不通事有所可疑奚所谘而处焉士大夫之去位而巷处者谁与嬉游小子后生于何考徳而问业焉搢绅之东西行过是都者无所礼于其庐若是而称曰大夫乌公一镇河阳而东都处士之庐无人焉岂不可也夫南面而听天下其所托重而恃力者惟相与将耳相为天子得人于朝廷将为天子得文武士于幕下求内外无治不可得也愈縻于兹不能自引去资二生以待老今皆为有力者夺之其何能无介然于怀耶生既至拜公于军门其为吾以前所称为天下贺以后所称为吾致私怨于尽取也留守相公首为四韵诗歌其事愈因推其意而序之  

送王秀才序【`韩愈`】  

吾少时读醉乡记私怪隠居者无所累于世而犹有是言岂诚旨于味耶及读阮籍陶濳诗乃知彼虽偃蹇不欲与世接然犹未能平其心或为事物是非相感发于是有托而逃焉者也若颜氏子操瓢与箪曾参歌声若出金石彼得圣人而师之汲汲每若不可及其于外也固不暇尚何麹糵之托而昏冥之逃耶吾又以为悲醉乡之徒不遇也建中初天子嗣位有意贞观开元之丕绩在廷之臣争言事当此时醉乡之后世又以直废吾既悲醉乡之文辞而又嘉良臣之烈思识其子孙今子之来见我也无所挟吾犹将张之况文与行不失其世守浑然端且厚惜乎吾力不能振之而其言不见信于世也于其行姑与之饮酒  

送何坚序【`韩愈`】  

何于韩同姓为近坚以进士举于吾为同业其在太学也吾为愽士坚为生生愽士为同道其识坚也十年为故人同姓而近也同业也同道也故人也于其不得愿而归其可以无言邪坚道州人道之守阳公贤也道于湖南为属州湖南杨公又贤也坚为民坚又贤也湖南得道为属道得坚为民坚归唱其州之父老子弟服阳公之令道亦唱其县与其比州服杨公之令吾闻鸟有鳯者恒出于有道之国当汉时黄覇为颍川是鸟实集而鸣焉若史可信坚归吾将贺其见鳯而闻其鸣也已  

送孟东野序【`韩愈`】  

大凡物不得其平则鸣草木之无声风挠之鸣水之无声风荡之鸣其跃也或激之其趋也或梗之其沸也或炙之金石之无声或击之鸣人之于言也亦然有不得已者而后言其謌也有思其哭也有怀凡出乎口而为声者其皆有弗平者乎乐也者鬰于中而泄于外者也择其善鸣者而假之鸣金石丝竹匏土革木八者物之善鸣者也维天之于时也亦然择其善鸣者而假之鸣是故以鸟鸣春以雷鸣夏以虫鸣秋以风鸣冬四时之相推敓其必有不得其平者乎其于人也亦然人声之精者为言文辞之于言又其精也尤择其善鸣者而假之鸣其在唐虞咎陶禹其善鸣者也而假以鸣夔弗能以文辞鸣又自假于韶以鸣夏之时五子以其歌鸣伊尹鸣殷周公鸣周凡载于诗书六艺皆鸣之善者也周之衰孔子之徒鸣之其声大而逺传曰天将以夫子为木铎其弗信矣乎其末也荘周以其荒唐之辞鸣楚大国也其亡也以屈原鸣臧孙辰孟轲荀卿以道鸣者也杨朱墨翟管夷吾晏婴老聃申不害韩非眘到田騈邹衍尸佼孙武张仪苏秦之属皆以其术鸣秦之兴李斯鸣之汉之时司马迁相如扬雄最其善鸣者也其下魏晋氏鸣者不及于古然亦未尝絶也就其善者其声清以浮其节数以急其辞滛以哀其志弛以肆其为言也乱杂而无章将天丑其徳莫之顾耶何为乎不鸣其善鸣者也唐之有天下陈子昻苏源明元结李白杜甫李观皆以其所能鸣其存而在下者孟郊东野始以其诗鸣其高出魏晋不懈而及于古其它浸淫乎汉氏矣从吾游者李翱张籍其尤也三子者之鸣信善矣抑不知天将和其声而使鸣国家之盛耶抑将穷饿其身思愁其心肠而使自鸣其不幸耶三子者之命则悬乎天矣其在上也奚以喜其在下也奚以悲东野之役于江南也有若不释然者故吾道其命于天者以解之  

送王秀才序【`韩愈`】  

吾常以为孔子之道大而能慱门弟子不能徧观而尽识也故学焉而皆得其性之所近其后离散分处诸侯之国又各以所能授弟子原逺而末益分盖子夏之学其后有田子方子方之后流而为荘周故周之书喜称子方之为人荀卿之书语圣人必曰孔子子弓子弓之事业不传惟太史公书弟子传有姓名字曰馯臂子弓子弓受易于商瞿孟轲师子思子思之学盖出曾子自孔子没羣弟子莫不有书独孟轲氏之传得其宗故吾少而乐观焉太原王埙示予所为文好举孟子之所道者与之言信悦孟子而屡赞其文辞夫沿河而下苟不止虽有迟疾必至于海如不得其道也虽疾不止终莫幸而致焉故学者必慎其所道道于杨墨老荘佛之学而欲之圣人之道犹航断港絶潢以望至于海也故求观圣人之道必自孟子始今埙之所由既几于知道如又得其■〈舟召〉与檝知沿而不止呜呼其可量也哉  

送齐皥下第序【`韩愈`】  

古之所谓公无私者其取舍进退无择于亲踈逺迩惟其宜可焉其下之视上也亦惟视其举黜之当否不以亲踈逺迩疑乎其上之人故上之人行志择谊怛乎其无忧于下也下之人克已慎行确乎其无惑于上也是故为君不劳而为臣甚易见一善焉可得详而举也见一不善焉可得明而去也及道之衰上下交疑于是乎举雠举子之事载之传中而称美之而谓之忠见一善焉若亲与迩不敢举也见一不善焉若逺与踈不敢去也众之所同好焉矫而出之乃公也众之所同恶焉激而举之乃忠也于是乎有违心之行有怫志之言有内愧之名若然者俗所谓良有司也肤受之诉不行于君巧言之诬不起于人矣乌虖今之君天下者不亦劳乎为有司者不亦难乎为人向道者不亦勤乎是故端居而念焉非君人者之过也则曰有司焉则非有司之过也则曰今举天下人焉则非今举天下人之过也盖其渐有因其本有根生于私其亲成于私其身以已之不直而谓人皆然其植之也固久其除之也实难非百年必世不可得而化也非知命不惑不可得而改也已矣乎其终能复古乎若高阳齐生者其起予者乎齐生之兄为时名相出藩于南朝之硕臣皆其旧交齐生举进士有司用是连枉齐生齐生不以云乃曰我之未至也有司其枉我哉我将利吾噐而俟其时耳抱负其业东归于家吾观于人有不得志则非其上者众矣亦莫计其身之短长也若齐生者既至矣而曰我未也不以闗于有司其不亦鲜乎哉吾用是知齐生后日诚良有司也能复古者也公无私者也知命不惑者也  

送李愿归盘谷序【`韩愈`】  

太行之阳有盘谷盘谷之间泉甘而土肥草木丛茂居民鲜少或曰谓其环两山之间故曰盘或曰是谷也宅幽而势阻隠者之所盘旋友人李愿居之愿之言曰人之称大丈夫者我知之矣利泽施于人名声昭于时坐于庙朝进退百官而佐天子出令其在外则树旗旄罗弓矢武夫前呵从者塞途供给之人各执其物夹道而疾驰喜有赏怒有刑才俊满前道古今而誉盛徳入耳而不烦曲眉丰颊清声而便体秀外而惠中飘轻裾翳长袖粉白黛绿者列屋而闲居妬宠而负恃争妍而取怜大丈夫之遇知于天子用力于当世者之所为也吾非恶此而逃之是有命焉不可幸而致也穷居而闲处升高而望逺坐茂树以终日濯清泉以自洁采于山美可茹钓于水鲜可食起居无时惟适之安与其有誉于前孰若无毁于其后与其有乐于身孰若无忧于其心车服不维刀锯不加理乱不知黜陟不闻大丈夫不遇于时者之所为也我则行之伺候于公卿之门奔走于形势之途足将进而趦趄口将言而嗫嚅处秽污而不羞触刑辟而诛戮徼幸于万一老死而后止者其于为人贤不肖何如也昌黎韩愈闻其言而壮之与之酒而为之歌曰  

盘之中维子之宫盘之土可以稼盘之泉可濯可沿盘之阻谁争子所窈而深廓其有容缭而曲如往而复嗟盘之乐兮乐且无央虎豹逺迹兮蛟龙遁藏鬼神守护兮呵禁不祥饮则食兮寿而康无不足兮奚所望膏吾车兮秣吾马从子于盘兮终吾生以徜徉  

送区册序【`韩愈`】  

阳山天下之穷处也陆有丘陵之险虎豹之虞江流悍急横波之石亷利侔剑戟舟上下失势破碎沦溺者往往有之县郭无居民官无丞尉夹江荒茅篁竹之间小吏十余家皆鸟言夷面始至言语不通画地为字然后可告以出租赋奉期约是以宾客游从之士无所为而至愈待罪于斯且半岁矣有区【`音欧`】生者誓言相好自南海拏舟而来升自宾阶仪观甚伟坐与之语文义卓然荘周云逃空虚者闻人足音跫【`音空`】然而喜矣况如斯人者岂易得哉入吾室闻诗书仁义之说欣然喜若有志于其间也与之翳嘉林坐石矶投竿而渔陶然以乐若能遗外声利而不厌乎贫贱也岁之初吉归拜其亲酒壶既倾序以识别  

送廖道士序【`韩愈`】  

五岳于中州衡山最逺南方之山岿然高而大者以百数独衡为宗最逺而独为宗其神必灵衡之南八九百里地益高山益峻水清而益驶其最髙而横絶南北者岭郴之为州在岭之上测其高下得三之二焉中州清淑之气于是焉穷气之所穷盛而不过必蜿蟺扶舆磅礴而郁积衡山之神既灵而郴之为州又当中州清淑之气蜿蟺扶舆磅礴而郁积其水土之所生神气之所感白金水银丹砂石英锺乳橘柚之包竹箭之美千寻之名材不能独当也意必有魁竒忠信材徳之民生其间吾又未见也其无乃迷惑溺没于佛老之学而不出邪廖师郴民而学于衡山气专而容寂多艺而善游岂吾所谓魁竒而迷溺者邪廖师善知人若不在其身必在其所与游访之而不吾告何也于其别申以问之  

送浮屠文畅师序【`韩愈`】  

人固有儒名而墨行者问其名则是校其行则非可以与之游乎如有墨名而儒行者问其名则非校其行则是可以与之游乎扬子云称在门墙则挥之在夷狄则进之吾取以为法焉浮屠师文畅喜文章其周游天下凡有行必请于搢绅先生以求咏歌其所志贞元十九年春将行东南柳君宗元为之请解其装得所得叙诗累百余篇非至笃好其何能致多如是邪惜其无以圣人之道告之者而徒举浮屠之说赠焉夫文畅浮屠也如欲闻浮屠之说当自就其师而问之何故谒吾徒而来请也彼见吾君臣父子之懿文物事为之盛其心有慕焉拘其法而未能入故乐闻其说而请之如吾徒者宜当告之以二帝三王之道日月星辰之行天地之所以着鬼神之所以幽人物之所以蕃江河之所以流而语之不当又为浮屠之说而渎告之也民之初生固若禽兽蠢蠢然圣人者立然后知宫居而粒食亲亲而尊尊生者养而死者藏是故道莫大乎仁义教莫正乎礼乐刑政施之于天下万物得其宜措之于其躬体安而气平尧以是传之舜舜以是传之禹禹以是传之汤汤以是传之文武文武以是传之周公孔子书之于册中国之人世守之今浮屠者孰为而孰传之耶夫鸟俛而啄仰而四顾夫兽深居而简出惧物之为已害也犹且不脱焉弱之肉强之食今吾与文畅安居而暇食优游以生死与禽兽异者宁可不知其所自邪夫不知者非其人之罪也知而不为者惑也悦乎故不能即乎新者弱也知而不以告人者不仁也告而不以实者不信也余既重柳请又嘉浮屠能喜文辞于是乎言  

送高闲上人序【`韩愈`】  

茍可以寓其巧智使机应于心不挫于气则神完而守固虽外物至不胶于心尧舜禹汤治天下养叔治射庖丁治牛师旷治音声扁鹊治病僚之于丸秋之于奕伯伦之于酒乐之终身不厌奚暇外慕夫外慕徙业者皆不造其堂不哜其胾者也徃时张旭善草书不治他伎喜怒窘穷忧悲愉快怨恨思慕酣醉无聊不平有动于心必于草书焉发之观于物见山水崖谷鸟兽虫鱼草木之花实日月列星风雨水火雷霆霹雳歌舞战鬬天地事物之变可喜可愕一寓于书故旭之书变动犹鬼神不可端倪以此终其身而名后世今闲之于草书有旭之心哉不得其心而逐其迹未见其能旭也为旭有道利害必明无遗锱铢情炎于中利欲斗进有得有丧勃然不释然后一决于书而后旭可几也今闲师浮屠氏一死生解外胶是其为心必泊然无所起其于世必淡然无所嗜泊与淡相遭頺堕委靡溃败不可收拾则其于书得无象之然乎然吾闻浮屠人善幻多技能闲如通其术则吾不能知矣  

赠张童子序【`韩愈`】  

天下之以明二经举于礼部者岁至三千人始自县考试定其可举者然后升于州若府其不能中科者不与是数焉州若府总其属之所升又考试之如县加察详焉定其可举者然后贡于天子而升之有司其不能中科者不与是数焉谓之乡贡有司者总州府之所升而考试之加察详焉第其可进者以名上于天子而藏之属之吏部岁不及二百人谓之出身能在是选者厥惟艰哉二经章句仅数十万言其传注在外皆诵之又约知其大说繇是举者或逺至十余年然后与乎三千之数而升于礼部矣又或逺至十余年然后与乎二百之数而进于吏部矣班白之老半焉昏塞不能及者皆不在是限有终身不得与焉者张童子生九年自州县达礼部一举而进立于二百之列又二年益通二经有司复上其事繇是拜卫兵曹之命人皆谓童子耳目明达神气以灵余亦伟童子之独出于等夷也童子请于其官之长随父而宁母岁八月自京师道陜南至虢东及洛师北过大河之阳九月始来及郑自朝之闻人以及伍都之伯长羣吏皆厚其饩赂或作歌诗以嘉童子童子亦荣矣虽然愈将进童子于道使人谓童子求益者非欲速成者夫少之与长也异观少之时人惟童子之异及其长也将责成人之礼焉成人之礼非尽于童子所能而已也然则童子宜暂息乎其已学者而勤乎其未学者可也愈与童子俱陆公之门人也慕回路二子之相请赠与处也故有以赠童子  

## 文章辨体彚选卷三百三十七

（明）贺复征 编  

○序五十七  

送南涪州量移澧州序【`唐柳宗元`】  

越有纳官之令以胜大敌汉有羽林之制以威四夷国家宠先中丞迈古人之烈故君自未成童品常第四人犹曰于古为薄汉北地都尉卬以不胜任陷匈奴而子单侯于缾济北相韩千秋以匹夫之谅奋触南越而子延年侯于成安君之土田之锡犹挫于有司之手始由施州为涪州扞蜀道勍冦昼不释刅夜不释甲曰我忠烈胤也期死待敌敌亦曰彼忠烈胤也尽力致命是不可犯然而笔削之吏以簿书校计赢缩受谴兹郡凡二岁朝廷建大本贞万邦庆泽之濡洗濯生植又况涪州家声之大裕蛊之志宜尤被显宠者也自汉而南州之美者十七八莫若澧澧之佐理莫踰于长史以是进秩人犹曰且有后命永州多谪吏而君侯惠和温良故其欢愉异于他部优诏既至而君适雠于文其往也独故凡羡慕之辞无不加等噫以君承荷之重恭肃之美四方之求忠壮义烈者将于君是观凡君子之志欲其优柔而益固愤悱而不忘以增太史世家之籍用是为贶则拱璧大鼎乌可以言重乎  

送徐从事北游序【`桞宗元`】  

读诗礼春秋莫能言说其容貎充充然而声名不闻传于世岂天下广大多儒而使然欤将晦其说讳其读不使世得闻传其名欤抑处于逺仕于逺不与通都大邑豪杰角其伎而至于是欤不然无显者为之倡以振动其声欤今之世不能多儒可以盖生者观生亦非晦讳其说读者然则余二者为之决矣生北游必至通都大邑通都大邑必有显者由是其果闻传于世欤苟闻传必得位得位而以诗礼春秋之道施于事及于物思不负孔子之笔舌能如是然后可以为儒儒可以说读为哉  

送李渭赴京师序【`桞宗元`】  

过洞庭上湘江非有罪左迁者罕至又况踰临源岭下漓水出荔浦名不在刑部而来吏者其加少也固宜前余逐居永州李君至固怪其弃美仕就丑地无所束縳自取瘴疠后余斥刺桞州至于桂君又在焉方屑屑为吏噫何自苦为是耶明时宗室属子当尉畿县今王师连征不贡二府方汲汲求士李君读书为诗有干局久游燕魏赵代之间知人情识地利能言其故以是入都干丞相益国事不求获乎已而已以有获予嫉其不为是久矣今而曰将行请余以言行哉行哉言止是而已  

送澥序【`柳宗元`】  

人咸言吾宗宜硕大有积徳焉在高宗时并居尚书省二十二人遭诸武以故衰耗武氏败犹不能兴为尚书吏者间十数岁乃一人永贞年吾与族兄登并为礼部属吾黜而季父公绰更为刑部郎则加稠焉又观宗中为文雅者炳炳然以十数仁义固其素也意者其复兴乎自吾为僇人居南乡后之颕然出者吾不见之也其在道路幸而过余者独得澥澥质厚不謟敦朴有余若噐焉必隆然大而后可以有受择所以入之者而已矣其文蓄积甚富好慕甚正若墙焉必基之广而后可以有蔽择其所以出之者而已矣勤圣人之道辅以孝弟复向时之美吾于澥焉是望汝往哉见诸宗人为我谢而勉焉无若大山之麓止而不得升也其唯川之不已乎吾去子终老于夷矣  

送崔子符罢举诗序【`桞宗元`】  

世有病进士科者思易以孝弟经术兵农曰庶几厚于俗而国得以为理乎桞子曰否以今世尚进士故凡天下家推其良公卿大夫之名子弟国之秀民举归之且而更其科以为得异人乎无也唯其所尚又举移而从之尚之以孝悌孝悌犹是人也尚之以经术经术犹是人也虽兵与农皆然曰然则宜如之何曰即其辞观其行考其智以为可化人及物者隆之文胜质行无观智无考者下之俗其以厚国其以理科不俟易也今有博陵崔策子符者少读经书为文辞本于孝悌理道多容以善别时刚以知柔进于有司六选而不获家有寃连伏阙下者累月不解仕将晩矣而戚其幼孤往复不惮万里再岁不就选世皆曰孝悌人也是且不见隆虽百易科其可厚而理乎今夫天下已理民风已厚欲继之于无穷其在慎是而已朝廷未命有司既命而果得有道者则是术也宜用崔子之仕又何晩乎仆智不足而独为文故始见进而卒以废居草野八年丽泽之益镞■〈釒厉〉之事空于耳而荒于心崔子幸来而亲余读其书听其言发余始志若寤而言夣醒而问醉未及悉而告余以行余惧其悼时之往而不得于内也献之酒赋之诗而歌之坐者从而和之既和而又叙之  

送薛存义之任序【`柳宗元`】  

河东薛存义将行柳子载肉于爼崇酒于觞追而送之江之浒饮食之且告曰凡吏于土者若知其职乎盖民之役非以役民而已也凡民之食于土者出其十一佣乎吏使司平于我也今受其直怠其事者天下皆然岂唯怠之又从而盗之向使佣一夫于家受若直怠若事又盗若货噐则必甚怒而黜罚之矣以今天下多类此而民莫敢肆其怒与黜罚何哉势不同也势不同而理同如吾民何有达于理者得不恐而畏乎存义假令零陵二年矣蚤作而夜思勤力而劳心讼者平赋者均老弱无懐诈暴憎其为不虚取直也的矣其知恐而畏也审矣吾贱且辱不得与考绩幽明之说于其往也故赏以酒肉而重之以辞  

送元十八山人南游序【`柳宗元`】  

太史公尝言世之学孔氏者则黜老子学老子者则黜孔氏道不同不相为谋余观老子亦孔氏之异流也不得以相抗又况杨墨申商刑名纵横之说其迭相訾毁抵牾而不合者可胜言耶然皆有以佐世太史公没其后有释氏固学者之所怪骇舛逆其尤者也今有河南元生者其人闳旷而质直物无以挫其志其为学恢愽而贯统数无以踬其道悉取向之所以异者通而同之搜择融液与道大适咸伸其所长而黜其竒衺要之与孔子同道皆有以会其趋而其器足以守之其气足以行之不以是道求合于世常有意乎古之守雌者及至是邦以余道穷多忧而尝好斯文留三旬有六日陈其大方勤以为谕余始得其为人今又将去余而南歴营道观九疑下漓水穷南越以临大海则吾未知其还也黄鹄一去青冥无极安得不冯豊隆愬蜚亷以寄声于寥廓耶  

送娄图南秀才游淮南将入道序【`柳宗元`】  

仆未冠求进士闻娄君名甚熟其所为歌诗传咏都中通数经及羣书当时为文章若崔比部于卫尉相与称其文众皆曰纳言曽孙也而又有是咸推让为先登后十余年仆自尚书郎谪来零陵觏娄君犹为白衣居无室宇出无僮御仆深异而讯之乃曰今夫取科者交贵势倚亲戚合则挿羽翮生风涛沛焉而有余吾无有也不则餍饮食驰坚良以欢于朋徒相货为资相易为名有不诺者以气排之吾无有也不则多筋力善造请朝夕屈折于恒人之前走高门邀大车矫笑而伪言卑陬而姁偷偷一旦之容以售其伎吾无有也自度卒不能堪其劳故舍之而游逾湖江出豫章至南海复由桂而下也少好道士言饵药为寿未尽其术故行且求之仆闻而愈疑往时观得进士者不必若娄君之言又不能类娄君之文学又无纳言之大徳以为之祖无比部卫尉以为之知而升名者百数十人今娄君非不足也顾不乐而遁耳因为余留三年他日又曰吾所以求于心者未克今其行也余既异其遁于名而又徳其久留于我也故为之言夫君子之出以行道也其处以独善其身也今天下理平主上亟下求士之诏娄君智可以任职用事文可以宣风歌徳行于世必有合其道而进荐之者遽而为处士吾以为非时将曰老而就休耶则甚少且鋭羸而自养耶则甚硕且武问其所以处咸无名焉若苟焉以图寿为道又非吾之所谓道也夫形躯之寓于土非吾能私之幸而好求尧舜孔子之志唯恐不得幸而遇行尧舜孔子之道唯恐不慊若是而寿可也求之而得行之而慊虽夭其谁悲今将以呼嘘为食咀嚼为神无事为闲不死为生则深山之木石大泽之龟蛇皆老而久其于道何如也仆尝学于儒持之不得以陷于是以出则穷以处则乘其不宜言道也审矣以吾子见私于仆而又重其去故窃言而书之而宻授焉  

送诗人廖有方序【`柳宗元`】  

交州多南金珠玑瑇瑁象犀其产皆竒怪至于草木亦殊异吾常怪阳徳之炳耀独发于纷葩瓌丽而罕锺乎人今廖生刚徤重厚孝弟信让以质乎中而文乎外为唐诗有大雅之道夫固锺于阳徳者邪是世之所罕也今之世恒人其于纷葩瓌丽则凡知贵之矣其亦有贵廖生者邪果能是则吾不谓之恒人矣是亦世之所罕也  

送从弟谋归江陵序【`桞宗元`】  

吾与谋由髙祖王父而异谋少吾二岁往时在长安居相迩也与谋皆甚少独见谋在众少言好经书心异之其后吾为京兆从事谋来举进士复相得益知谋盛为文辞通外家书一再不胜惧禄养之缓弃去为广州从事复佐邕州连得荐举至御史后以智免归家江陵有宅一区环之以桑有僮指三百有田五百畆树之糓艺之麻养有牲出有车无求于人日率诸弟具滑甘豊柔视寒温之宜其隟则读书讲古人所谓求其道之至者以相励也过永州为吾留信次具道其所为者凡士人居家孝悌恭俭为吏祗肃出则信入则厚足其家不以非道进其身不以苟得时退则退尊老无井臼之劳安和而益寿兄弟衎衎以相友不谋食而食给不谋道而道显则谋之去进士为从事于逺始也吾疑焉今也吾是焉别九岁而会于此视其貎益伟问其业益习叩其志益坚于虖吾宗不振久矣识者曰今之世稍有人焉若谋之出处庸非所谓人欤或问管仲孔子曰人也谋虽不试于管仲其为道无悖亦可以有是名也抑又闻圣人之道学焉而必至谋之业良矣而又増焉志专矣而又若不足焉孔子之门不道管晏则谋之为人也其可度哉吾不智触罪摈越楚间六年筑室茨草为圃乎湘之西穿池可以渔种黍可以酒甘终为永州民又恨徒费禄食而无所答下愧农夫上惭王官追计往时咎过日夜反复无一食而安于口平于心若是者岂不以少好名誉嗜味得毒而至于是耶用是愈贤谋之去进士为从事以足其家终始孝悌今虽羡之岂复可得谋在南方有令名其所为日闻于人吾恐谋不幸又为吾之所悔者将已之而不能得可若何然谋以信厚少言畜其志以周于事虽履吾迹将不至乎吾之祸则谋何悔之有苟能是虽至于大富贵又何栗耶振吾宗者其惟望乎尔  

送僧浩初序【`柳宗元`】  

儒者韩退之与余善尝病余嗜浮屠言訾余与浮屠游近陇西李生础自东都来退之又寓书罪余且曰见送元生序不斥浮屠浮屠诚有不可斥者往往与易论语合诚乐之其于性情奭然不与孔子异道退之好儒未能过扬子扬子之书于庄墨申韩亦有取焉浮屠者反不及庄墨申韩之怪僻险贼耶曰以其夷也果不信道而斥焉以夷则将友恶来盗跖而贱季札由余乎非所谓去名求实者矣吾之所取者与易论语合虽圣人复生不可得而斥也退之所罪者其迹也曰髠而缁无夫妇父子不为耕农蚕桑而活乎人若是虽吾亦不乐也退之忿其外而遗其中是知石而不知韫玉也吾之所以嗜浮屠之言以此与其人游者非必能通其言也且凡为其道者不爱官不争能乐山水而嗜闲安者为多吾病世之逐逐然唯印组为务以相轧也则舍是其焉从吾之好与浮屠逰以此今浩初闲其性安其情读其书通易论语唯山水之乐有文而文之又父子咸为其道以养而居泊焉而无求则其贤于为庄墨申韩之言而逐逐然唯印组为务以相轧者其亦逺矣李生础与浩初又善今之往也以吾言示之因北人寓退之视何如也  

## 文章辨体彚选卷三百三十八

（明）贺复征 编  

○序五十八  

送冯定序【`唐李翱`】  

冯生自负其气而中立上无援下无交名声未振耀乎京师生信无罪是乃时之人见之者或不能知之知之者则不敢言是以再举进士皆不如其心谓生无戚戚盖以他人为解予聮以杂文罢黜不知者亦纷纷交笑之其自负益明退学书感情而为文遂遭知音成其名当黜辱时吾不言其拙也岂无命耶及既得时吾又不自言其智也岂有命耶故谓生无戚戚生家贫甚不能居告我逰成都成都有岷峨山合气于江源往往出竒怪之人古有司马相如杨雄严君平其人死至兹千年不闻生逰成都试为我谢岷峨何其乆无人耶其风侈丽奢豪覉人易留生其思速出于剑门之艰难勿我忧也  

送丘儒赴举序【`皇甫湜`】  

吾居河阴丘生敲门请曰儒贵求知余谨自露愿以是非赐决语其学如猗顿之富听其音如清庙之乐观其刻意励行如奉商鞅之法而惧秦刑吾惊而与之游踰年将鬬其艺于洛下吾逺来洛下喻之曰子知市乎怀贝玉以之名都之肆未有不售者也挈而之三家之墅未有不为盗困幸矣子将安寘哉京师贸才市也一人不知子也它人知子一门不容子也它门容子子谨持其所有以往未有不成者也今子之类固少势能移事者稀为一不且为一相移白变而复黒倒上而为下吾末如之何矣生不信而试果困而见吾酌酒而贺之曰谨持贝玉以往之都市可矣曰诺乃序其行  

吉州送简师序【`皇甫湜`】  

凤羽而麟毛鸟与兽也经传以兴比于圣人岂非以其心不以其形者耶师虽佛其名而儒其行虽夷狄其衣服而仁义其心虽未齿于士与鳯麟类矣不犹愈于冠儒冠服朝服惑溺于滛怪之说以斁彝伦者耶呜呼师吾独贤也刑部侍郎昌黎韩愈既贬于潮州浮屠之徒欢快以忭师独愤起访予求序行以资适潮不顾蛇山鳄水万里之险毒若将朝得进拜而夕死可者呜呼悲夫吾绊而不得侣师以驰  

送薛处士序【`杜牧`】  

处士之名何哉潜山隠市皆处士也在山也且非顽如木石也在市也亦非愚如市人也盖有大知不得大用故羞耻不出宁反与市人木石为伍也国有大知之人不能大用是国病也故处士之名自负也谤国也非大君子其孰能当之薛君之处盖自负也果能窥测尧舜孔子之道使指制有方弛张不穷则上之命一日来子之庐子之身一日立上之朝使我辈居则来问学仕则来问政千辩万索滔滔而得若如此则善苟未至是而遽名曰处士虽吾子自负其不为矫欤某敢用此赠行  

送侯道士还归太白山序【`陆龟蒙`】  

侯生尝应举名彤作七言诗甚有态度不见十年自云载质于有司艺不中度辄得黜龃龉不与世合去入老子法中作道士更名云多居太白山在雍西南梁州之地苦寒霜雪常积虽夏五六月赫日在上羣峯若焚我独皓然玉耸岩壁涧壑之木不数百年不能为材及其坚良不与它等民乘是气皆寿而不衰况养生者耶吾南游天台既将复而老焉予曰夫物命乎天者人不能有存乎人者天不能夺推其气则谓之一考其命则有悬絶不类者焉居恒寒之地而不夭者吾不信也处恒燠之地而不寿者吾不信也信其命乎天者人不能有而已矣传曰仁者寿则恒寒之地不仁者夭而死矣恒燠之地仁者寿而生矣茍恒寒之地寿其不仁者恒燠之地夭其仁者是恒燠为不祥之气夫何以佐天地生植乎哉如此则居寒而寿居燠而夭吾益不信也信乎存乎人者天不能夺而已矣或曰仁者寿不仁者亦寿不仁者夭仁者亦夭吾又不知命乎天存乎人果可信乎未也无乃自寿自夭自仁自不仁耶天不能与之又安能夺之耶信矣姑务乎仁无以山寒自欺吾亦信子之寿矣  

送小鸡山樵人序【`陆龟蒙`】  

小鸡山在震泽西出呉胥门背朝日行四十里得野歩市曰光福光福西五里得土山山土多石寡无大林木率生小栎朴樕皆薪材直呉之爨此为助焉连延广袤不一其主为言画疆界以相授自家至麓凡二百弓东北倍髙而加半焉余所置多少如此予家大小之口二十月费米十斛饭成理鱼蔌辈十解薪然后已四时宾客沐浴澣濯疾病汤药糜粥在外岁入五十束足矣其掌而供事曰顾及小鸡之樵甿也干符六年春弗雨夏支流将絶八月暴雨而巨艑可实而行之矣九月朔方置薪二百五十于门召而责之曰吾一夏来撤败屋拔庭草以炊雨之明日望尔来矣何数廉而至晩得非赭吾山而为汝之利耶吾而欺如名恶何及笑曰吾年余八十矣元和中尝从某部逰京师人言国家用兵帑金窖粟不足用当时江南之赋已重矣迨今盈六十年赋数倍于前不足之声闻于天下得非专地者之欺甚乎吾有丈夫子五人诸孙亦有丁壮者自盗兴已来百役皆在亡无所容又水旱更害吾稼未即死不忍见儿孙寒馁之色虽尽售鸡山之木不足以濡吾家矧一二卖名为偷乎今子一炀灶不给而责吾之深吾将欲移其责于天下之守则吾死不恨矣予叹之曰汝之言信也然不当发于予汝姑归与之酒继之以歌云  

长其船兮利其斧输予薪兮勿予侮田予登兮糓予庾突晨烟兮蓬缕缕窻有明兮编有古饱而安兮维编是伍时不用兮吾无汝抚  

## 文章辨体彚选卷三百三十九

（明）贺复征 编  

○序五十九  

送张损之赴任定府幕职序【`宋刘牧`】  

我国家以仁策驯有北四十年矣岁时遣使挈词币修聘事焉朝廷有大庆及大事亦罔不与足蹈吾境目观吾民敛手帖帖如家人焉故朔方之民徃徃老者忘父兄之雠而壮者不识战斗事何以言之长老常为牧言边防事云两河间夷未通好时其民过邻里亲旧家必带刀劔霜降农闲里胥鄼长会民习古战阵之法居常畜徤马干食冦至裹粮持劔带甲上马不悔战死以怯为耻通好后中年戴白之叟入武库指兵噐亦尚能辨其名物与其使用当时老者今已死矣当时壮者今已老矣子孙生来见■〈悉，耳代心〉保障不惊城池不完开门逄迎不相危疑食稻衣锦养移于体虽其风俗耐辛苦尚武勇而无事以来习熟为然亦少怠矣朝廷既以朔方为安凡沿边郡县文武之任循例而授士之从政选懦不材者贪其饮食赐予十倍内郡不惮其去轻扬急进者贪其阶縁知遇其势易获亦十倍内郡咸乐其补故今言边任者粉墨杂糅矣噫凡人有家虽无事时未尝一日不严门庭之限籓篱之固其与人也虽亲戚交善许相死生亦不忘去内外之别川者腰舟具焉山者兽获存焉为人牧民者如之何不之思也在易复象曰先王以至日闭闗商旅不行释者谓酋地为中国之阴王者必却而外之先王闭闗而却外所以拟其象也必至日者果阳长阴消之际设偹务速明不可后时也商旅不行小人喻于利亦防奸之谓也天之爱民乆矣必为生智者以谋之损之是行岂贪饮食速知遇之徒欤损之居常与人言必慷慨时事今其行有日同年友弟刘牧取酒酌欢侑以言曰今外酋保信誓河北固无恙第其民之疾苦治之得失物之利害将尽忘之乎而又职事官之任平居时则投壶雅歌奉樽爼之驩与记奏之事在军旅则参谋画拥楯骑马而裁檄书北方多贤诸侯如访损之以政者则当思所以应之勉树功名无为具腰舟设兽获者笑之  

赠盖邦式序【`马存`】  

予友盖邦式尝为予言司马子长之文章有竒伟气窃有志乎斯文也子其为说以赠我予谓子长之文章不在书学者每以书求之则终身不知其竒予有史记一部在天下名山大川壮丽可怪之处将与子周游而歴览之庶几可以知此文矣子长生平喜游方少年自负之时足迹不肯一日休非直景物役也将以尽天下大观以助吾气然后吐而为书今于其书观之则其平生所尝游者皆在焉南浮长淮泝大江见狂澜惊波阴风怒号逆走而横击故其文奔放而浩漫望云梦洞庭之波彭蠡之潴涵混太虚呼吸万壑而不见介量故其文渟滀而渊深见九疑之芊绵巫山之嵯峨阳台朝云苍梧暮烟态度无定靡曼绰约春妆如浓秋饰如薄故其文妍媚而蔚纡泛沅渡湘吊大夫之魂悼妃子之恨竹上犹斑斑而不知鱼腹之骨尚无恙者乎故其文感愤而伤激北过大梁之墟观楚汉之战场想见项羽之喑呜髙帝之慢骂龙跳虎跃千兵万马大弓长戟俱起而齐呼故其文雄勇猛徤使人心惊而胆栗世家龙门念神禹之巍功西使巴蜀跨劔阁之鸟道上有摩云之崖不见斧凿之痕故其文崭絶峻拔而不可攀跻讲业齐鲁之都观夫子之遗风乡射邹峄彷佛乎汶阳洙泗之上故其文典重温雅有似乎正人君子之容貎凡夫天地之间万物之变可惊可愕可以娯心使人忧使人悲者子长尽取而为文章是以变化出没如万象供四时而无穷今于其书而观之岂不信矣乎子谓欲学子长之为文先学其游可也不知学游以采竒而欲操笔弄墨纫缀腐熟者乃其常常耳昔公孙氏善舞劔而学书者得之乃入于神庖丁氏善操刀而养生者得之乃极其妙事固有殊类而相感者其意同故也今天下之絶踪诡观何以异于昔子果能为我游者乎予欲观子矣醉把杯酒可以吞江南吴越之清风拂剑长啸可以吸燕赵秦陇之劲气然后归而治文著书子畏子长乎子长畏子乎不然断编败册朝吟而暮诵之吾不知所得矣  

送田画秀才宁亲万州序【`欧阳修`】  

五代之初天下分为十三四及建隆之际或灭或微其在者犹七国而蜀与江南地最大以周世宗之雄三至淮上不能举李氏而蜀亦恃险为阻秦陇山南皆被侵夺而荆人缩手归峡不敢西窥以争故地及太祖受天命用兵不过万人举两国如一郡县吏何其伟与当此时文初之祖从诸将西平成都及南攻金陵功最多于是语名将者称田氏田氏功书史官禄世于家至今而不絶及天下已定将率无所用其武士君子争以文儒进故文初将家子反衣白衣从乡进士举于有司彼此一时亦各遭其势而然也文初辞业通敏为人敦洁可喜岁之仲春自荆南西拜其亲于万州维舟夷陵予与之登高以逺望遂游东山窥緑萝溪坐盘石文初爱之留数日乃去夷陵者其地志云北有夷山以为名或曰巴峡之险至此地始平夷盖今文初所见尚未为山川之胜者由此而上泝江湍入三峡险怪竒絶乃可爱也当王师伐蜀时兵出两道一自鳯州以入一自归州以取忠万以西今之所经皆王师向所用武处览其山川可以慨然而赋矣  

送杨寘序【`欧阳修`】  

予尝有幽忧之疾退而闲居不能治也既而学琴于友人孙道滋受宫声数引乆而乐之不知疾之在其体也夫琴之为技小矣及其至也大者为宫细者为羽操弦骤作忽然变之急者凄然以促缓者舒然以和如崩崖裂石高山出泉而风雨夜至也如怨夫寡妇之叹息雌雄雍雍之相鸣也其忧深思逺则舜与文王孔子之遗音也悲愁感愤则伯竒孤子屈原忠臣之所叹也喜怒哀乐动人心深而纯古淡泊与夫尧舜三代之言语孔子之文章易之忧患诗之怨刺无以异其能听之以耳应之以手取其和者道其湮欝写其幽思则感人之际亦有至者焉予友杨君好学有文累以进士举不得志及从荫调为尉于劔浦区区在东南数千里外是其心固有不平者且少又多疾而南方少医学风俗饮食异宜以多疾之体有不平之心居异宜之俗其能欝欝以乆乎然欲平其心以养其疾于琴亦将有得焉故予作琴说以赠其行且邀道滋酌酒进琴以为别  

送徐无党南归序【`欧阳修`】  

草木鸟兽之为物众人之为人其为生虽异而为死则同一归于腐坏澌尽泯灭而已而众人之中有圣贤者固亦生且死于其间而独异于草木鸟兽众人者虽死而不朽逾逺而弥存也其所以为圣贤者修之于身施之于事见之于言是三者所以能不朽而存也修于身者无所不获施于事者有得有不得焉其见于言者则又有能有不能也施于事矣不见于言可也自诗书史记所传其人岂必皆能言之士哉修于身矣而不施于事不见于言亦可也孔子弟子有能政事者矣有能言语者矣若颜回者在陋巷曲肱饥卧而已其羣居则黙然终日如愚人然自当时羣弟子皆推尊之以为不敢望而及而后世更百千岁亦未有能及之者其不朽而存者固不待施于事况于言乎予读班固艺文志唐四库书目见其所列自三代秦汉以来著书之士多者至百余篇少者犹三四十篇其人不可胜数而散亡磨灭百不一二存焉予窃悲其人文章丽矣言语工矣无异草木荣华之飘风鸟兽好音之过耳也方其用心与力之劳亦何异众人之汲汲营营而忽焉以死者虽有迟有速而卒与三者同归于泯灭夫言之不可恃也盖如此今之学者莫不慕古圣贤之不朽而勤一世以尽心于文字间者皆可悲也东阳徐生少从予学为文章稍稍见称于人既去而与羣士试于礼部得髙第由是知名其文辞日进如水涌而山出予欲摧其盛气而勉其思也故于其归告以是言然予固亦喜为文辞者亦因以自警焉  

送水丘秀才序【`苏轼`】  

水丘仙夫治六经百家之说为歌诗与扬州豪杰交游头骨硗然有古丈夫风其出词吐气亦往往惊世俗予知其必有用也仙夫其自惜哉今之读书取官者皆屈折拳曲以合规绳曾不得自伸其喙仙夫耻不得为将歴琅琊之会稽浮沅湘遡瞿塘登高以望逺摇桨以泳深以自适其适也过予而语行予谓古之君子有絶俗而高有择地而泰者顾其心常足而已坐于庙堂君臣赓歌与夫据槁梧击朽枝而声犁然不知其心之乐奚以异也其在穷也能知舍其在通也能知用予以是卜仙夫之还也仙夫勉矣哉若夫习而不试往即而独后则仙夫之屐可以南矣  

送钱塘僧思聪归孤山序【`苏轼`】  

天以一生水地以六成之一六合而水可见虽有神禹不能知其孰为一孰为六也子思子曰自诚明谓之性自明诚谓之教诚则明矣明则诚矣诚明合而道可见虽有黄帝孔丘不能知其孰为诚孰为明也佛者曰戒生定定生慧慧独不生定乎伶玄有言慧则通通则流是乌知真慧哉醉而狂醒而止慧之生定通之不流也审矣故夫有目而自行则褰裳疾走常得大道无目而随人则车轮曵踵常仆坑穽慧之生定速于定之生慧也钱塘僧思聪七岁善弹琴十二舍琴而学书书既工十五舍书而学诗诗有竒语云烟葱茏珠玑的皪识者以为畵师之流聪又不已遂读华严诸经入法界海慧今年二十有九老师宿儒皆敬爱之秦少游取楞严文殊语字之曰闻复使聪日进不止自闻思修以至于道则华严法界海慧尽为蘧庐而况书诗与琴乎虽然古之学道无自虚空入者轮扁斵轮伛偻承蜩苟可以发其巧智物无陋者聪若得道琴与书皆与有力诗其尤也聪能如水镜以一含万则书与诗当益竒吾将观焉以为聪得道浅深之候  

送张道士序【`苏轼`】  

古者赠人以言彼虽不吾乞犹将发药也盖未有不吾乞而亦有待发药者以吾友之贤兹又奚乞虽然我反乞之曰与吾友心肺之识几三年矣非同顷暂也今乃别去遂黙黙而已乎抑不足教乎岂无事于教乎将周旋终始笼络盖遮有所惜乎嗟仆之才陋甚也而吾友每过爱岂信然乎止于此可乎抑容有未至当勉乎自念明于处已暗于接物其不可至死以不喜故讥骂随之抑足恤乎将从从然与之合乎身且老矣家且穷矣与物日忤而取途且逺矣将明灭如草上之萤乎浮沉如水中之鱼乎陶者能圆而不能方矢者能直而不能曲将为陶乎将为矢乎山有蕨薇可羮也野有麋鹿可脯也一丝可衣也一瓦可居也诗书可乐也父子兄弟妻孥可游衍也将谢世路而适吾所自适乎抑富贵声名以偷梦幻之快乎行乎止乎迟乎速乎吾友其可教也黙黙而已非所以望吾友也  

送李著作之官高邮序【`王安石`】  

君之才缙绅多闻之初君眂金陵酒政人皆惜君不试于剧而沦于卑冗君将优为之曰君子尝为乘田委吏矣会计当而已矣牛羊蕃而已矣既而又得调高邮闗吏人复惜君不试于剧而沦于卑冗君言如初色滋蔓喜于戏今之公卿大夫据徼乘机鑚隙抵巇仅不盈志则戚戚以悲君乃皦然反之此蒙所以高君也抑有猜焉古之柄国家者有戢景藏采恬处下列拔而致之朝使相谟谋今岂不若古邪奚遂君请而弗拔也  

送陈兴之序【`王安石`】  

先人为临江军判官实佐今驾部员外郎陈公其后二十五年公之子兴之主泰之如皋簿某为判官淮南以事出如皋遇之相好也其后二年归京师兴之亦以进士得嘉庆院解复遇之相好加焉兴之试礼部有日今宰相其世父也奏前试罢之以避嫌兴之当逺官踰数月乃得泉之晋江主簿去陈公世大家仕官四十年连坐谪流落不得所欲其意不能毋望兴之贵富世其家也兴之亦诚愽学能文辞有气节吾意其为进士宜有得焉今失所欲又为所谓主簿者逺其亲三千里不啻是其心独能毋介然者邪夫大公之道行上之人子弟苟贤者任而进之无嫌也下之人固亦不以嫌之今兴之去知者皆怜其才之可以进焉而不得无以慰其亲也吾于兴之又世故故又为之思所以慰其亲豁其心之介然者不得其说而独以悲大公之道不行焉  

送陈升之序【`王安石`】  

今世所谓良大夫者有之矣皆曰是宜任大臣之事者作而任大臣之事则上下一失望何哉人之材有小大而志有逺近也彼其任者小而责之近则煦煦然仁而有余于仁矣孑孑然义而有余于义矣人见其仁义有余也则曰是其任者小而责之近大任将有大此者然上下竢之云尔然后作而任大臣之事作而任大臣之事宜有大此者焉然此煦煦然而已矣孑孑然而已矣故上下一失望岂惟失望哉后日诚有堪大臣之事其名实烝然于上上必惩前日之所竢而逆疑焉暴于下下必惩前日之所竢而逆疑焉上下交疑诚有堪大臣之事者而莫之或任幸欲任则左右小人得引前日之所竢惩之矣噫圣人谓知人难君子恶名之溢于实为此则柰何亦精之而已矣恶之则柰何亦充之而已矣知难而不能精之恶之而不能充之其亦殆哉予在扬州朝之人过焉者多堪大臣之事可信而望者陈升之而已矣今去官于宿州予不知复几何时乃一见之也予知升之作而任大臣之事固有时矣煦煦然仁而已矣孑孑然义而已矣非予所以望于升之也  

送孙正之序【`王安石`】  

时然而然众人也已然而然君子也已然而然非私已也圣人之道在焉尔夫君子有穷苦颠跌不肯一失诎已以从时者不以时胜道也故其得志于君则变时而之道若反手然彼其术素修而志素定也时乎杨墨已不然者孟轲氏而已时乎释老已不然者韩愈氏而已如孟轲者可谓术素修而志素定也不以时胜道也惜也不得志于君使真儒之效不白于当世然其于众人也卓矣呜呼予观今之世圆冠峩如大裾襜如坐而尧言起而舜趋不以孟轲之心为心者果异众人乎予观于扬得友曰孙正之正之行古之道又善为古文予知其能以孟轲之心为心而不已者也夫越人之望燕为絶域也北辕而首之苟不已无不至孟轲之道去吾党岂若越人之望燕哉以正之之不已而不至焉予未之信也一日得志于吾君而真儒之效不白于当世予亦未之信也正之之兄官于温奉其亲以行将从之先为言以处予予欲黙安得而黙也  

赠黎安二生序【`曾巩`】  

赵郡苏轼余之同年友也自蜀以书至京师遗余称蜀之士曰黎生安生者既而黎生携其文数十万言安生携其文亦数千言辱以顾余读其文诚闳壮隽伟善反复驰骋穷尽事理而其材力之放纵若不可极者也二生固可谓魁竒特起之士而苏君固可谓善知人者也顷之黎生补江陵府司法叅军将行请余言以为赠余曰余之知生既得之于心矣乃将以言相求于外邪黎生曰生与安生之学于斯文里之人皆笑以为迂阔今求子之言盖将解惑于里人余闻之自顾而笑夫世之迂阔孰有甚于予乎知信乎古而不知合乎世知志乎道而不知同乎俗此余所以困于今而不自知也世之迂阔孰有甚于予乎今生之迂特以文不近俗迂之小者耳患为笑于里之人若余之迂大矣使生持吾言而归且重得罪庸讵止于笑乎然则若余之于生将何言哉谓余之迂为善则其患若此谓为不善则有以合乎世必违乎古有以同乎俗必离乎道矣生其无急于解里人之惑则于是焉必能择而取之遂书以赠二生并示苏君以为何如也  

送周屯田序【`曾巩`】  

士大夫登于朝年七十上书去其位天子官其一子而听之亦可谓荣矣然而有若不释然者余为之言曰古之士大夫倦而归者安车几杖膳羞被服百物之珍好自若天子养以燕享饮食乡射之礼自比子弟袒鞴■〈韦匊〉■〈月卺〉以荐其物谘其辞说不于庠序则于朝廷时节之赐与缙绅之礼于其家者不以朝则以夕上之听其休焉不敢勤以事下之自老为无为而尊荣也今一日辞事还其庐徒御散矣宾客去矣百物之顺其欲者不足人之羣嬉属好之交不与约居而独游散弃乎山墟林莽陋巷穷闾之间如此其于长者薄也亦曷能使其不歉然于心耶虽然不及乎尊事可以委蛇其身而益闲不享乎珍好可以窒烦除薄而益安不离乎深山长谷岂不足以易其庠序之位不居其荣岂有患乎其辱哉然则古之所以殷勤奉老者皆世之任事者所自为于士之倦而归者顾为烦且劳也今之置古事者顾有司为少耳士之老于其家者独得其自肆也然则何为动其意耶予为之言者尚书屯田员外郎周君中复周君与先人俱天圣二年进士与予旧且好也既为之辨其不释然者又欲其有以处而乐也读予言者可无异周君而病今之失矣  

送蔡元振序【`曾巩`】  

古之州从事皆自辟士士亦择所从故宾主相得也如不得其志去之可也今之州从事皆命于朝非惟守不得择士士亦不得择所从宾主岂尽相得哉如不得其志未可以輙去也故守之治从事无为可也守之不治从事举其政亦势然也议者不原其势以为州之政当一出于守从事举其政则为立异为侵官噫从事可否其州事职也不惟其同守之同则舍已之是而求与之同可乎不可也州为不治矣守不自任其责已亦莫之任也可乎不可也则举其政其孰为立异耶其孰为侵官邪议者未之思也虽然迹其所以然岂士之所喜然哉故曰亦势然也今四方之从事惟其守之同者多矣幸而材从事视其政之缺不过室于叹途于议而已脱然莫以为巳事反是焉则激激亦奚以为也求能自任其责者少矣为从事乃尔为公卿大夫士于朝不尔者其几耶临川蔡君从事于汀始试其为政也汀诚为州治也蔡君可拱而坐也诚未治也人皆观君也无激也无同也惟其义而已矣蔡君之任也其异日官于朝一于是而已矣亦蔡君之任也可不懋欤其行也来求吾文故序而  

送之送江任序【`曽巩`】  

均之为吏或中州之人用于荒边侧境山区海聚之间蛮夷异域之处或燕荆越蜀海外万里之人用于中州以至四遐之乡相易而往其山行水渉沙莽之驰往往为风霜氷雪瘴雾之毒之所侵加蛇龙虺蜴虎豹之羣之所抵触冲波急洑溃崖落石之所覆压其进也莫不籯粮裹药选舟易马力兵曹伍而后动戒朝奔夜变更寒暑而后至至则宫庐噐械被服饮食之具土风气候之宜与夫人民谣俗语言习尚之务其变难遵而其情难得也则多愁居惕处叹息而思归及其乆也所习已安所蔽已解则岁月有期可引而去矣故不得专一精思修治具以宣布天子及下之仁而为后世可守之法也或九州岛之人各用于其土不在西封在东境士不必勤舟车舆马不必力而已传其都邑坐其堂奥道涂所次升降之倦凌冒之虞无有接于其形动于其虑至则耳目口鼻百体之所养如不出乎其家父兄六亲故旧之人朝夕相见如不出乎其里山川之形土田市井风谣俗习辞说之变利害得失善恶之条贯非其童子之所闻则其少长之所游览非其自得则其乡之先生老者之所告也所居已安所有事之宜皆已习熟如此故能专虑致劳营职事以宣上恩而修百姓之急其施为先后不待旁谘久察而与夺损益之几已断于胸中矣岂类夫孤客逺寓之忧而以苟且决事哉临川江君任为洪之丰城此两县者牛羊之牧相交树木果蔬五榖之垄相入也所谓九州岛之人各用于其土者孰近于此既已得其所处之乐而厌闻饫听其民人之事而江君又有聪明敏慧之才廉洁之行以行其政吾知其不去图书议论之适宾客之好而所为有余矣盖县之治则民自得于大山深谷之中而州以无为于上吾将见江西之幕府无南向而虑者矣于其行遂书以送之  

## 文章辨体彚选卷三百四十

（明）贺复征 编  

○序六十  

送杨鬰林序【`宋刘敞`】  

鬰林古郡也太守尊官也其任不轻矣然而当拜者輙以炎瘴雾露为解天子以谓此皆保躯保妻子之臣无忧国之风皆置不用而诏丞相择刺史之贤者使举竒伟倜傥之士以充其选于是大人部荆州诏书先至则以杨侯闻天子可焉遂自郡从事迁廷尉丞假五品服以行别赐钱十万众皆荣之然杨侯既受命退而治装汛然不以为喜■〈悉，耳代心〉岭海之说风土之异漠然不以为忧如佗日焉人皆曰杨侯矫亢人也呜呼前世之所以能治也为官择人后世之所以不治也为人择官彼庸庸之臣志得意满生而养骄以饕富贵真若长者一旦有竟外之事忧畏首鼠坚以死辟若常庸之夫不可使往春秋贬焉若无君子何以矫也吾以杨侯矫世之君子春秋之徒欤推此心也虽在山海之内而加千乘之国其有难治哉于其行序以赠之  

送湖南使君序【`刘敞`】  

苖民之顽不率帝命盖自古记之矣以尧为君以舜为相而有三危之诛以舜为君以禹为相而有羣后之师此非其徳不至力不足也不得已也然则圣朝独得已之乎夫蛮夷异类者也其暴虎也其贪狼也其捷猱■〈犭由〉也山林之与居鸟兽之与羣其险阻幽絶非人境也然而驱中国之士衣三属之甲负弩荷戈加粮糗其上夜则冒雾露昼则负赤日日夜不休与之驰逐是以难也然则虽欲急成功安可得哉今者上策莫若修尧舜之义明布其徳而物将自服其次严兵以守之絶其抄畧之路而勿为深入之师其次诱而教之使去其宂则固可取也若夫耻不能追而探其巢不为致人而致于人衅于勇而啬于祸可进而不可退是以师侥幸也非国家之利也愿使君不为昔者三苖之事益赞于禹故其功烈垂于后世而莫得过焉世不可诬安知后来者之非益也将在使君所以达之而已何畏乎有苖  

送焦千之序【`刘攽`】  

攽尝论乡举里选之法难全行于今自三代之盛诸侯列国与郡县不同及事乆逺不传且置不言夫东西汉之时贤士长者未尝不仕郡县也自曹掾书史驶吏亭长门干街卒游徼啬夫尽儒生学士为之才试于事情见于物则贤不肖较然故遭事不惑则知其节临财不私则知其廉应对不疑则知其辨如此故察举易而贤公卿大夫自此出矣今时士与吏徒异物吏徒治文书给斯役戆愚无智贪诟无节乘间窥隙诡法求货笞傌僇辱安以为已物故无可以兴善者而儒生学士之居于乡里不过闭门养高其外则游学四方以崇名誉然后可以出羣过人矣而欲法前世一使郡县议其行实而察举之固难矣前年天子祫祭宗庙施爱天下闵太平之时贤士有遗逸而不仕者因诏州郡推择上名于朝间一岁处士之应诏而至十三人果多游学成名者天子皆以礼接之馆于太学而使有司策问以经术之要当世之宜而爵命之皆得显名美仕焉凡十三人吾所素识者焦君伯疆焦君伯疆介直好学数应进士举至礼部輙罢去时人皆叹惜之谓之遗逸不亦宜乎夫州郡推择之公也有司考试之明也方将为国得贤必且精心审虑拔士于千万岂其崇虚狥名茍得举逸名之称而已则夫十三人者吾虽未尽识之殆皆焦君之伦无疑于是焉使之从政治譬犹发敖仓以赒贫乏泛江河以灌下隰沛然其有余矣然吾闻焦君之名在第三而他郡有辞礼命而不至者夫焦君之才既尽美矣况复有过其一二者乎彼辞礼命不至者又其故何哉彼以迎之致敬之礼未尽其数欤抑彼皆伊尹太公之俦至三聘而后幡然改立为太师然后载而与之归乎天下之大未可诬也吾甚慕之故于焦君之行乐道之焉  

送赵希道序【`潘兴嗣`】  

予少时以为天下功名惟慷慨魁垒之士能奋力以取之睥睨而举目优游而就歩则以为不若人矣既而熟视天下之士颠仆寒饿之际老死林谷之间未必尽非才而世之出于功名者或异是焉犹中凝而未决也则取史氏所载上下数千载泛滥而愽求之然后知功名立者或偶于一时不必皆竒男子又有幸不幸也反而思之则缩缩然不得其所欲因取文王周公孔子之书颠倒散漫以观乎消息盈虚之际则豁然若有所得嗟乎始予之狂犹腾澜怒涛横流逆奔吞噬百川久之势旋气定平入于海虽蛟鱼百怪出没汹涌而不知所以汨乎其中盖予与希道别十有三年予之鋭气销铄顿拙如此而希道平时犹喜功名廓落敢言今乃为小官奔走数千里外宜其愤愤不得于心乃俛首低气视甔石焉不啻若千金之重岂其所狥者轻而无异于吾之说耶如无异于吾说则笃吾以自信如是功名之来也有余其去也无不足乃所谓幸不幸者豁然于胷中矣希道其勉之  

送吕秘校序【`蔡襄`】  

予尝思古人力学为文莫不欲着见于后世然传者少而磨灭者多非至工之词至当之论不可以久也岂天啬乎才何其工且当者鲜耶及观后世之学者有大病三焉或喜自高贤或过相称誉或与时迁移积是三病故不至焉岂天啬哉夫道至逺苟非圣智未有不由近而之者况自病乎喜自高贤则资已之明不来斯陋矣过相称誉则怠学者之志斯害矣与时迁移盖以利而勤者斯下矣吕君足下文富而学博气温而内修孰不愿进所有以相资矧求之勤乎若某也宜资所未至不可为诪张名誉之说以子之志外乎身而修道虽逺斯至矣况文乎文愈工而道愈至则其传也久矣谨序  

送钱秀才序【`秦观`】  

去年夏余始与钱节遇于京师一见握手相狎侮不顾忌讳如平生故人余所泊第节数辰輙一来就语笑终日去或遂与俱出遨游饮食而归或阙然不见至数浃日莫卜所诣大衢支径率相觏逢輙嫚骂索酒不肯已因登楼纵饮狂醉各驰驴去亦不相辞谢异日复然率以为常至秋余先浮汴絶淮以归后踰月而节亦出都矣于是复会于高邮高邮余乡也而邑令适节之僚壻为留数十日余既以所学迂阔不售于世乡人多笑之耻与游而余亦不愿见也因闭门却扫日以文史自娱其不忍遽絶而时过之者惟道人参寥东海徐子思兄弟数人而已节闻而心慕之数人者来节每偕焉循陋巷欵小扉叱奴使通即自褫带出南轩下余出见之相与论诗书讲字画茗饮奕碁或至夜艾而絶口未尝一言及曩时事也于是余始竒节能同余弛张而节亦浸知余非脂韦汨没之人矣客闻而笑之曰子二人者昔日浩歌剧饮白眼视礼法士一燕费十余万钱何纵也今者室居而舆出非澹泊之事不治掩抑若处子又何拘也罔两问景曰曩子坐今子起曩子行今子止何其无特操欤子二人之谓矣余对曰吾二人者信景也宜乎子之问也当为若语其凡夫思虑可以求索视听可以闻见而操履可以殆及者皆物也歌酒之娯文字之乐等物而已矣顾何足以殊观哉渔父有云沧浪之水清兮可以濯我缨沧浪之水浊兮可以濯我足夫清浊因水而不在物拘纵因时而不在已余病弗能久矣不意偶似之也而复何苦窃窃焉随余而隘之哉客无以应一日节曰我补官嘉禾今期至当行矣盍有所命之乎余比懒赋诗又重逆其意因叙逰从本末之迹并以解嘲之词赠焉节呉越文穆王之苖裔翰林之孙起居之子倜傥好事有父祖风云  

送刘公权序【`晁补之`】  

田文好客殚邑之入以食客日不足然文废客亦稍稍去文恨之或曰君不见夫趋市者乎平旦侧肩争门而入日暮之后掉臂而不顾非好朝而恶暮所求物亡其中余蚤为流辈所推虽无邑入以奉客而客从余逰亦不厌尝守三郡所荐士数十人得罪而归坐田里七年客以书来或过之曰纔三人所舍逺城郭陆无以同居水无以佐刺舟然余每诵或者语亦无意于客也而开封刘君公权无平日旧乃惠然数过余寒不以坐无毡而辞饥不以麦饭葱叶菲而不嗅也田野无酒徒刘君又饮酒温克故余与之游如平日客或剧饮大欢无疵吝或偶坐终日不相语唯而出亦忘吾忧而刘君又朅然去余为之恨恨刘君世戚里将种然喜从士大夫游问其旧所与厚往往当世知名士或在朝廷尊显或斥逐困畏刘君不以富贵贫贱变交情足以愧翟廷尉门外客百辈其义固近时士所希得吾知刘君将有闻于吾人也故于其来别以是言赠之  

送秦观从苏杭州为学序【`张耒`】  

秦子善文章而工为诗其言清丽刻深三反九复一章乃成大抵悲愁鬰塞无聊者之言也其于物也秋蛩寒蝉鵙鴂猿狖之号鸣也霜竹之风氷谷之水楚囚之弦越覊之呻吟也噫秦子内有事亲之喜外有朋友之乐冬裘夏絺甘食而清饮而其中宁有介然者而顾为是耶世之文章多出于穷人故后之为文者喜为穷人之辞秦子无忧而为忧者之辞殆出此耶吾请为子言之古之所谓儒者不主于学文而文章之工亦不可谓其能穷苦而深刻也发大议定大策开人之所难感内足以正君外可以训民使于四方邻国寝谋言于军旅敌人听命则古者臧文仲叔向子产晏婴令尹子文之徒实以是为文后世取法焉其于文也云蒸雨降雷霆之震也有生于天地之间者实頼之是故系万物之休戚于其舌端之语黙嗟夫天地发生雷雨时行子独不闻之而从草根之虫危枝之翼以相求呜呼子亦穷矣夫古之所谓儒者所用之国无敌若臧文仲叔向子产晏子令尹子文其望孔子亦逺矣而其功烈亦足以振显一时故犹能以儒者之效名一世夫不足以治国而能知今古考妖祥纪事实多闻而愽通则古者太史氏之职而初不以是为儒者也楚左史倚相能读三坟五典八索九丘而楚之治国不责倚相繇是言之古之论史与儒异事而司马谈为太史号通古今善文词犹曰文史星歴近乎卜祝之间主上以倡优畜之其尊礼不如公孙丞相汲黯此则汉之初犹有古之遗俗在也呜呼儒之名实不正久矣自汉以来圣贤之学废而孔子之徒皆以其师之书自重于世聚徒而授之若是者当时皆以儒之名归之而司马谈序九流儒者才当其一彼未尝见其真而信当时之所指故从而论其失而班固以谓出古司徒之官呜呼何其陋也儒者之治天下九流之列皆其用也顾与浅术末数各致其一曲者同哉吾意今儒者之所学古太史之流而非世之所急也子飨其全无食其余据其源无挹其流子方从眉山公其以予言质之而归告余也  

送秦少章赴临安簿序【`张耒`】  

诗不云乎蒹葭苍苍白露为霜夫物不受变则材不成人不渉难则智不明季秋之月天地始肃寒气欲至方是时天地之间凡植物出于春夏雨露之余华泽充溢支节美茂及繁霜夜零旦起而视之如战败之军卷旗弃鼓裹疮而驰吏士无人色岂特如是而已于是天地闭塞而成冬则摧败拉毁之者过半其为变亦酷矣然自是弱者坚虚者实津者燥皆敛藏其英华于腹心而各效其成深山之木上挠青云下庇千人者莫不病焉况所谓蒹葭者乎然匠石操斧以游于林一举而尽之以充栋梁桷杙轮舆輹辐巨细强弱无一不胜其任者此之谓损之而益败之而成虐之而乐者是也吾党有秦少章者自余为太学官时以其文章示余愀然告我曰惟家贫奉命于大人而勉为科举之文也异时率其意为诗章古文往往清丽竒伟工于举业百倍元佑六年及第调临安主簿举子中第可少乐矣而秦子每见余輙不乐余问其故秦子曰余世之介士也性所不乐不能为言所不合不能交饮食起居动静百为不能勉以随人今一为吏皆失已而惟物之应少自偃蹇祸悔响至异时一身资养于父母今则妇子仰食于我欲不为吏亦不可得自今以往如沐漆而求解矣余解之曰子之前日春夏之草木也今日之病子者蒹葭之为也凡人性惟安之求夫安者天下之大患也迁之为贵重耳不十九年于外则归不能覇子胥不奔则不能入郢二子者其羁穷忧患之时阴益其所短而进其所不能者非如学于口耳者之浅浅也自今吾子思前之所为其可悔者众矣其所知益加多矣反身而安之则行于天下无可惮者矣能推食与人者尝饥者也赐之车马而辞焉者不畏徒歩者也苟畏饥而恶歩则将有茍得之心焉为害不既多乎故陨霜不杀者物之灾也逸乐终身者非人之福也元佑七年仲春十一日书  

送李端叔赴定州序【`张耒`】  

耒为儿童从先人于山阳学官始见端叔为诸生耒虽未有知意已相亲后几二十年端叔罢官四明道楚耒又获见耒时已孤端叔吊我悲怀如骨肉后凡再遇于京师今其再也然端叔每叹数年一见其论议益竒名誉益高今朝廷士大夫相与称说天下士屈指不一二必曰吾端叔也元佑八年苏先生守定武士愿从行者半朝廷然皆不敢有请于先生而苏先生一日言于朝请以端叔佐幕府苏先生之位未能进退天下士故用子如此然其意可知也耒苏公门人之下列也其亲慕端叔不足怪庚午耒卧病城南门无犬鸡昼卧愔愔端叔尝夜过我以烛视我面目见病有间喜动词色访觅医药以至无恙我之道艺无取名誉不振端叔独拳拳如此何也然端叔与余外家通谱于我舅行也岂其出于此非耶八年十月过我告以将北求余言为赠行余在交游中已号为多言其敢有爱于子为今中国患者西北二敌也窥伺我久矣西小而轻故为变易北大而重故为变迟小者疥癣大者痈疽也自北方罢兵中国直信而不问君臣不以挂于口而虑于心者数十年矣吾知其故诚知二敌之不能弃吾之重币也有司如故事岁时发币车马出门而北顾无事矣凡为是说者为非敌情则不可然人度量相逺未可以十百计也世固有得一金而喜者何必金帛数十万亦有得国于人而不厌者数十万金帛未足頼也往赵元昊未反时中国不为备御犹今日之信北一旦不逊中国震动视其治军立国骄逆悍鸷岂特河陇间一羗酋也吾安能复以羁縻其父祖者制之哉且雄杰之才未尝絶于世不在中国必在外国高皇帝以气吞中原之雄而冒顿张于匈奴高帝终无以困之魏灭蜀晋灭呉大敌已尽而苻石骛于中国祖宗芟夷僣乱天下听顺无复偃蹇而久之元昊叛于羗自是以来又数十年矣耒闻今北边要郡有城隍不修噐械苦恶屯戍单寡然跬歩强敌而人不惧者诚信之也枭■〈氏鸟〉不鸣要非祥也豺狼不噬要非仁也见其不鸣谓之孔鸾见其不噬待以驺虞吁亦过矣定武敌冲也其容有悔乎耒顷在洛阳与刘凢者语边事凢老将也谓余曰比见诏书禁边吏夜饮此曹一旦有急将使输其肝脑而平日禁其为乐为今役者不亦难乎夫椎牛酾酒丰犒而休养之非欲以醉饱为徳所以增士气也耒闻定武异时从军吏士丰乐豪盛而今燕豆疏恶终日受飨腹犹枵然官吏贫窭有愁苦无聊之心且朝廷既委所当费而不爱矣将军将重兵临方面天子属以何事而与持筹小吏日夜计口腹之赢此何为者也真能遂不费一钱纔得几何哉子从辟以佐帅军事与有责矣挟端叔之学问词章而从苏先生如决大川而放之海是则余无以赞子矣  

送参寥序【`陈师道`】  

妙总师参寥大觉老之嗣眉山公之客而少游氏之友也释门之表士林之秀而诗苑之英也游卿大夫之间名于四海三十年余矣其议古今张弛情貎肖否言之从违诗之精粗若水赴壑阪走丸倒囊出物鸷鸟举而风廹之也若升高视下爬痒而鉴貎也元符之冬去鲁还呉道徐而来见余与之别余二十年复见于此爱其诗读不舍手属其谈挽不听去夜相语及唐诗僧参寥子曰贯休齐已世薄其语然以旷荡逸羣之气高世之志天下之誉王侯将相之奉而为石霜老师之役终其身不去此岂用意于诗者工拙不足病也由是而知余之所贵乃其弃余所谓浅之为丈夫者乎于其行序以谢之  

## 文章辨体彚选卷三百四十一

（明）贺复征 编  

○序六十一  

赠徐师表序【`宋朱熹`】  

南浦徐君师表论五行精极建安今年新进士数人大抵皆其所尝称许序引具存可覆视也一日见予屏山之下因以所知十余人者验之寿夭穷达之间中者八九以是知诸君之誉徐君也不为妄而徐君之得诸人也不为幸其挟诸人者不为夸矣将行求余言以赠予惟人之所赋厚薄淹速有不可易者如此而学士大夫犹欲以智力求之至于义理之所当为君子所不谓命则又未闻其有必为者何哉徐君之所从游多吾党之士坐语从容试以是说谂之庶乎其有益也  

送郭拱辰序【`朱熹`】  

画之传神写照者能稍得其形似已得称为良工今郭君拱辰叔瞻乃能并与其精神意趣而尽得之斯亦竒矣予顷见友人林择之游诚之称其为人而招之不至今岁恵然来自昭武里中士夫数人欲观其能或一写而肖或稍稍损益卒无不似而风神气韵妙得其天致有可笑者为予作大小二象宛然麋鹿之姿林野之性持以示人计虽相闻而不相识者亦有以知其为予也然予方将东游鴈荡窥龙湫登玉霄以望蓬莱西厯麻源经玉笥据祝融之絶顶以临洞庭风涛之壮北出九江上庐阜入虎溪访陶翁之遗迹然后归而思自休焉彼当有隠君子者世人所不得见而予幸将见之欲圗其形以归而郭君以岁晩思亲不能久从予游矣予于是有遗恨焉因其告行书以为赠  

送王仲徳序【`陈亮`】  

昔祖宗盛时天下之士各以其所能自効而不暇及乎其它自后世观之而往往以为朴陋而不知此盛之极也其后文华日滋道徳日薄议论日髙政事日新而天下之士已不安于平素矣众贤角立互相是非家家各称孔孟人人自为稷契立党相攻以求其说之胜最后章蔡诸人以王氏之说一之而天下靡然一望如黄茅白苇之连错矣至渡江以来天下之士始各出其所能虽更秦氏之尚同能同其谀而不能同其说也二十年之间道徳性命之说一兴迭相唱和不知其所从来后生小子读书未成句读执笔未免手颤者已能拾其遗说髙自誉道非议前辈以为不足学矣世之为髙者得其机而乘之以圣人之道为尽在我以天下之事无所不能能麾其后生以自为髙而本无有者使惟巳之向而后欲尽天下之说一取而教之顽然以人师自命虽圣天子建极于上天下之士犹知所守吾深惑夫治世之安有此事乎而终惧其流之未易禁也王仲徳于亮为邻人少有俊才不自满足翻然后从叶正则学问尽交永嘉之俊造而犹未以为足也又将从正则于吴门以毕其业盖其学日进而未可量其所成就夫岂独异于后生之为髙者虽顽然以人师自命者不能衒之而使移也亮老矣将赖其邻以自强于其行也为说以先之其归也必有以复我  

送岩起叔之官序【`陈亮`】  

陈氏以财豪于乡旧矣甫五世而子孙散落往往失其所庇依其盛衰相寻于无穷岂必其人之罪哉吾叔岩起以未冠之年慨然有狭乡闾之志奋臂出游往来于江淮之东西而定居于临安者大较余三十年诸公贵人其未达而旅处者岩起或出力而自効或终日相与嬉游不问其官崇卑一接以恩意盖既贵而能相记忆虽相忘而不见及者皆所不较也亮以是知士非有侠气者岂能奋空拳以自托其身于一世哉晩得一官将就食于广东部使者之麾下冒寒挈妻子而行问其行装则曰我固素手自奋者也然世态日异此行虽我亦忧之子尝论交于四方其何以为我地道乎亮因告之曰四方之豪俊不鄙而辱与之游者不知其几人矣然自索居以来黜陟不知书问断絶将何所指名而告之曰亮又力不足者徒能浡然兴懐故次第其语以为送行序道逢其与亮游者出以示之其藐然而无意者必非与亮游者也吾叔其勉之堂堂大国一行数千里岂无一英特知义之人乎使壮士困于泥涂则其耻有归矣淳熙六载冬十月朔永康陈亮书于恕斋  

送吴恭父知县序【`陈亮`】  

亮儿时闻行都有所谓太学者四方之英大抵萃焉于时新安二呉以文墨妙天下而季吴独好使酒任气空所有当摴蒱一掷不为后掷计而胜负往来輙达旦未已遇其倦时间引恶色自污不揖客径寝有儿抚一世之心然而月輙从侪辈较一日短长侪辈往往口诵心惟吟哦上下记忆不少休试之夕睫不得交黎明裹饭丛入坐定心揺揺特未宁吏持题置之廊柱间羣起就视相顾无人色君独凝然遥问侪辈题谓何已则不复伫思开卷径书笔不留行率至日中輙办出则歌呼如平时更数日挂名举眼皆惊曰果吴偁也为首选者他日又曰复吴偁也侪辈率畏服之然嫉之者至于以为可杀而皆不顾计也久之得第尉鄞江鄞并海海盗出没鬼神不可踪迹间来掠民家輙去朝廷虽宿兵不能禁君于是微布尔目盗所至輙知之单马径造捕者踵至盗惊谓神咸拱手迭足死不恨论功至不可计君不以屑意犹得京秩授饶之安仁安仁故号冷邑至则肃吏厚民薄征缓赋库不留一钱遇有急须片纸立办民熙熙田里间而商贾之至者如归江东壮县或愧焉会旁境大旱饥民什百为羣攫食偷活恶少年乗之为盗势骎骎且犯境州以为忧遣兵数百戍之富民或劝君挈家就避君奋然曰吾为令顾委命若等是谓草间求活吾宁与贼死况不必死乎籍丁壮阅之君驰马横槊于其间声势张甚邑无赖有袭旁境所为者法外出新意杀之以令皆恐惧缩颈盗不敢犯事已则自劾不报不便者从而媒孽之部使者一二攟摭出条目以诘君君慨然曰吾所为固自不应法吾不胜法吏矣方急时吾宁能计此耶今鼎镬实甘吏从旁为答之持法者犹欲掇拾其不合以罪焉龙川陈亮曰成周义能之法于是不可行矣犬羊小丑孩弄中国如无人天子赫然不欲赦之未有以属也于是且十年矣顾不能为一壮士地道耶人之有气力者亦可叹也已余以积忧多畏之余遇君为之捉手起立于其别也举酒相属叹离合之不常而毁誉之相寻而未已也已而开口大笑曰是亦何足计较哉遂行  

送徐子才赴富阳序【`陈亮`】  

汉法尝选所表循吏以为公卿故郡县称治然其立朝往往多不称在郡县时岂国家固自有大体而治道果不可以吏道办耶龎士元蒋公琬不屑意于郡而谋国有称焉当时以为非百里才虽诸葛孔明之论亦如此然则吏道又有出于治道之外者耶亮自十八九岁获从故老乡人游故老乡人莫余知也而陈圣嘉应仲寔徐子才独以为可圣嘉之与人交仲实之自处子才之特立皆余之所愿学也晩与一世豪杰上下其论而三人者每每不能去心非直以交旧之情而已子才又其髙明竒伟者小试輙有声诸公争知之得邑辇毂下葢何足以展其游刃哉然士之侈然矜奋于一邑者非有余也技穷于此矣置不复论则志浮于事不足法也事之至者尽吾心焉事已而无留吝之意处小存大大则不遗于小此所以随所寓而尝有余夫治道之与吏道又焉有二物哉今天下郡县固不可为而附辇之邑尤不易为也无名难办之费巧以取之民则将谁欺倚公而豪取之则民复何罪况上之人常不自任其责而责办于我民一有言焉则又委罪于我而彼若不与知者子才宜何以处此楚汉相距荥阳成皋间萧何至遣老若弱未传者悉诣军可谓无策矣而髙帝称其有镇国家抚百姓之功此果何说哉平时所以为民虑者甚周缓急不时之须亦为民计而已矣未尝为民虑也而行一切之政以趣办民之不戡刃于其胷者直须时尔若曰吾不忍民之至此或髙举而避之或闭目揺首以聴其自作自止徒以张夫一切趣办者之势则其罪等耳此古之君子所以尝尽心于不可为之地也子羔为费宰而夫子以责子路者忧其少未堪事耳子路乃以为有民人焉有社稷焉何必读书然后为学此后世英雄豪杰之所以因事増智诸儒尝瞠若乎其后而夫子平时教诏中人以上之辞也岂所以施之子羔哉徒御人以口给而已矣因吏道之曲折而得治道之大体吾独有望于子才矣能使亮自是常不去心则不必岁晏而后论定也  

送宜黄何尉序【`陆九渊`】  

民甚宜其尉甚不宜其令吏甚宜其令甚不宜其尉是令尉之贤否不难知也尉以是不善于其令令以是不善于其尉是令尉之曲直不难知也东阳何君坦尉宜黄与其令臧氏子不相善其贤否曲直葢不难知者二人之争至于有司有司不置白黑于其间遂以俱罢县之民谓臧之罪不止于罢而幸其去谓何之故不至于罢而惜其去臧贪而富且自知得罪于民式遄其归矣何亷而贫无以振其行李县之士民哀其穷而为之褁囊以饯之思其贤而为之歌诗以送之何之归亦荣矣比干剖心恶来知政子胥鸱夷宰嚭谋国爵刑舛施徳业倒植若此者班班见于书传今有司所以处臧何之贤否曲直者虽未当乎人心然揆之舛施倒植之事岂不逺哉况其民心士论有以慰荐扶持如此其盛者乎何君尚何憾鲁士师如栁下恵楚令尹如子文其平狱治理之善当不可胜纪三黜三已之间其为曲直多矣而语孟所称独在于遗佚不怨穷不悯仕无喜色已无愠色况今天子重明丽正光辉日新大臣如徳星御阴辅阳以却氛祲下邑一尉悉力卫其民以迕墨令适用文吏与令俱罢是岂终遗佚阨穷而已者乎何君尚何憾虽然何君誉处若此其盛者臧氏子实为之也何君之心何君之学遽可如是而已乎何君是举亦勇矣诚率是勇以进乎道志乎学必居广居立正位行大道使富贵不能淫贫贱不能移威武不能屈此吾所望于何君者不然何君固无憾吾将有望于何君矣  

赠萧长夫序【`真徳秀`】  

始余少时读六一居士序琴之篇谓其忧深思逺有舜与文王孔子之遗音而淳古淡泊与尧舜三代之言语孔子之文章易之忧患诗之怨刺无以异为之喟然抚卷太息曰琴之为技一至此乎其后官于都城以琴来谒者甚众静而聴之大抵厌古调之希微夸新声之竒变使人喜欲起舞悲欲涕零求其所谓淳古淡泊者殆不可得葢时俗之变声音从之虽琴亦郑卫矣屈子有言览椒兰其若兹兮又况揭车与江蓠琴犹如此则凡世俗之乐日沦于胡夷而不可禁者固其所也三山萧长夫学琴四十年饥寒留落困悴无憀独不肯迁就其声以恱俚耳嘉定丙子秋过予大江之东予与之登钟山访定林酌寒泉而抚修竹长夫欣然为鼓一再行雍雍乎其薫风之和愔愔乎其采兰之幽跌荡而不流凄恻而不怨信六一之言有不吾欺者盖其尝游紫阳先生之门习闻君子之义其能穷而不变也固宜虽然游先生之门者众矣顾未闻有不变其学如君之不变其技者此予之所以重叹也于其行饮之酒而为之歌曰古音之寥寥聴者欲睡兮新声之洋洋喜不知止兮自战国已然况今之世乎嗟嗟萧君娱众所弃兮我琴可破志不可徙兮彼斵方为圜真子所耻兮霜风翛翛裂子之袂兮子毋好游从此归兮余将俟子于仙游从子于武夷兮  

送吴斯立序【`真徳秀`】  

括苍呉斯立以文章翰墨遨游诸公间今自呉还括迎其母以养或哂之曰士必策名膴仕然后为亲荣今斯立客诸侯耳方栖栖焉鬻文以自给何迎养之遽耶予曰此斯立之所以为贤也古之事亲者不一日违其亲之侧故凡问衣燠寒抑搔疴痒眠膳奉席之事皆躬为之唯其从政也迫于王事则有行役之久而不得以养者故陟岵鸨羽诸诗幽忧愤叹甚者呼天以自愬焉后世之士无王事之迫乃或浮游客寄或十年或五六年不一觐其亲其说曰吾将有得而归为父母荣也吁事亲之日有涯而外物去来不可必今曰策名膴仕而后为亲荣在我不在外物予故曰此斯立之所以为贤也推斯立不忍违其亲之心可以为仁可以为义可以事君父可以希圣贤虽然呉门古名都今巨鹿地也游观有长洲茂苑之雄吊古有五湖浩荡之思秋风莼鲈桃花流水皆髙人寄兴处斯立于焉以养得其所矣予惧其安焉而弗之返也古人于父母之国至惓惓焉斯立懐材抱艺行且赐第天子之庭斑衣緑绶奉安舆以归乡里慰故人父老之望予呉氏所自出亦与有喜焉故序以为斯立祝  

送俞时中北上序【`元任士林`】  

俞时中将行友人饯于北门之外任士林执醆言曰士有袭家学以为珍负材识以为文其气充焉其声先焉然而仕循循进无异常人曽不得超趠寥廓而窥光天衢岂天下广大以名进吏部夫人而能为贤乎将蛰尔声抑尔气不使激昻于时一以干格律之公乎抑道寒士薄未尝日造中州上国屈折王公之前拜自献以成其身乎不然栋梁者未之收而桷榱之用将无自而振乎今之世虽多贤不能尽子也亦明矣而子又非蛰尔声抑尔气使不自耀者则余二者为之决矣然尝观昌黎韩子作张籍李翱之徒遂亦名世然蘓氏之闻亦待欧阳子之门而大吾起视江海三十年无科举事负材抱气凡可为张籍李翱者不少夫果谁为之宗依耶蘓氏父子虽不迄再见而振动其声耀使天下士皆愿出其门有如欧阳公灼然复可见乎不也吾固不得而窥也子行道中州造上国拜自献以成其身将亦子之取也仰视清列栋梁者收乎岂犹曰未也则子其桷榱以进天犹曰需之盖吾不信也  

送李栋序【`虞集`】  

临川李氏有活人之阴徳至其诸孙质美而业儒乡人君子多称焉今年二月本来居月余予为着君子堂记以勉之后一月其从弟栋又来而云将游于四方也夫子弟生于阴徳之门譬诸草木生乎沃壤其所因者厚矣然而嘉谷芳草之生有待于人力非若稂莠稊稗易于蕃茂者也是故闲之护之而保之父兄之事也扶之持之以匡直之师友之功也故有内外之辨而无逺近之殊矣嗟乎径寸之珠不鬻于三家之市千里之马不试于山径之蹊栋之隘其闾里而欲有所观乎四方岂非内视而有余者哉昔者君子将观于会通以行其典礼岂非有志者乎栋尝学诗乎诗曰芃芃黍苗阴雨膏之言欲其润泽长养之深也又曰芃芃棫朴薪之槱之言有成材人将用之有不待已之求也又曰蒹葭苍苍白露为霜盖言其时至而器成则其所至也亦逺矣乃书以赠之  

别赵子昻序【`呉征`】  

盈天地之间一气耳人得是气而有形有形斯有声有声斯有言言之精为文文也者本乎气也人与天地之气通为一气有升降而文随之画易造书以来斯文代有然宋不唐唐不汉汉不春秋战国春秋战国不唐虞三代如老者不能复少天地之气固然必有豪杰之士出于其间养之异学之到足以变化其气其文乃不与世而俱今西汉之文最近古厯八代浸敝得唐韩栁氏而古至五代复敝得宋欧阳氏而古嗣欧而兴惟三曽三苏为卓之七子者于圣贤之道未知其何如然皆不为气所变化者也宋迁而南气日以耗而科举又重壊之中人以下沉溺不返上下交际之文往往沽名钓利而作文之日以卑陋也无怪其间有能自拔者矣则不丝麻不谷粟而■〈糹罽〉毯是衣蚬蛤是食倡优百态山海百怪毕陈迭见其归欲为一世所好而已夫七子之为文也为一世之人所不为亦一世之人所不好志乎古遗乎今自韩以下皆如是噫为文而欲一世之人好吾悲其文为文而使一世之人不好吾悲其人海内为一北观中州文献之遗是行也识呉兴赵君子昻于广陵子昻昔以诸王孙负异材丰度类李太白资质类张敬夫心不挫于物而所养者完其学又知通经为本与余论及书乐识见夐出流俗之表所养所学如此必不变化于气不变化于气而文不古者未之有也子昻亟称四明戴君戴君重庐陵刘君鄱阳李君三君之文余未能悉知果一洗时俗所好而上追七子以合于六经亦可谓豪杰之士已余之汨没岂足进于是哉毎与子昻论经究极归一子昻不予弃也南归有日诗以识别畸人坐书癖殊嗜流俗笑解弦三十秋已矣锺期少近赋逺逰篇上下四方小识君维扬驿玉色天下表伏梅千载事疑谳一夕了诗文正始上白昼云龙矫乐经乆沦亡黍管介毫杪瑟笙十二谱苦志谐古调科斗史籕来篆隶楷行草字体成七家落笔一如扫草木虫鱼影自植自飞跳曲艺天与巧谁实窥奥穾肉食肉眼多按剑横道寳鹤书征为郎瑚琏惬清庙班资何足计万世日杲杲蹇驽厉十驾天下君与操  

## 文章辨体彚选卷三百四十二

（明）贺复征 编  

○序六十二  

送许时用还越中序【`明宋濂`】  

婺与越为邻壤越属县曰嵊有许氏居之世以诗礼相传为名门而时用则又其最秀者也濓家婺之金华距嵊为不逺在弱龄时即与时用相闻方以文墨自渐摩无风雨无昼夜危坐一室不暇见暨同试艺浙闱旅进旅退于千百人中无有为之先容者又不能见自时厥后时用以礼经擢上第为诸暨州判官金华抵诸暨比嵊为尤迩将骑驴走铃下而谒焉时用又入行御史台治百司其地清严虽时用亦不宜与人接又不敢见曽未几何金华陷于兵士大夫蝼蚁走唯流子里为乐土亟挈妻孥避焉流子里隶诸暨地在嵊之东南仅数舍即至濓时若心多畏而土著民往往凌虐流寓者白日未尽坠辄翳行林拗钞其囊囊物甚者或至杀人又不可见及至兵戈稍息予还金华日采药以自娱间念及时用即欲约二三子往候之以解夙昔之思去年冬闻时用有弓旌之招使者趣廹上道急于星火又不及见濓窃自念时用英俊士此行何所不至鸾台鳯阁将以次而升何日能赋归纵时用欲归上之人未必听也濓虽少时用一岁则已皤然成翁度何由至南京既不能至又安能与时用一抵掌笑谈耶慨然遐思者久之会朝廷纂修元史宰臣奉特旨起濓为总裁官使者亦见廹如前逮濓将戒行李时用至武林始旬日耳濓又自念史事甚重当有鸿博之士任其责者濓岂敢与闻藉是以往或得一见时用亦岂非至幸欤濓来南京寓于护龙河上方求时用馆舍之所在忽有伟丈夫来见者问其姓名则曰我许时用也子岂非景濓乎濓惊喜不及答亟延入坐备陈五欲见而弗见之故时用知濂向往之久亦相与倾倒不厌风晨月夕无不相往来一旦忽凄然堕泪曰予先朝进士也春秋又高矣不足以辱明时使者不我知委币而廹之来我不敢违今已陈情于丞相府矣丞相倘言之上得遂归田焉不翅足矣他日又来言曰圣天子寛仁今用丞相言如所请矣已具舟大江之滨吾子遇我厚幸一言以为别呜呼婺与越其壤相接迩其见甚易也乃积四十年而莫之遂厥后始见于千里之外既见矣逺或三四春秋近或及期相与论学以尽夫情可也未及两月而即去既去矣或买一小艇相随五六百里闲采江花之幽靓殷勤道别亦云可也修史事殷足不敢踰都门怆然而别既别矣一二年闲或再得聚首如今日焉犹可也然向者已如此自今而后其可以必期而必取之耶人事之参差不齐何可复道尚奚言为时用之别耶虽然时用之归也其有系于名节甚大时用采蕺山之蕺食鉴湖之水日与学子谈经以为乐者果谁之赐与诚由遭逢有道之朝故得以上沾滂沛之恩而适夫出处之宜也夫道宣上徳以昭布于四方者史臣之事因不辞而为之书区区聚散之故一已之私尔则又当在所不计也  

送徐大年还淳安序【`宋濓`】  

观人之法当察诸心不可泥其迹仕不仕有弗暇论茍其心在朝廷虽居韦布操觚染翰足以铺张鸿伟上裨至化脱或志不在斯虽绾铜章佩墨绶朝受牒欣暮阅狱案政绩藐然无称古昔君子盖独窃慎之予于徐君大年之归不能无所感大年生淳安万山中载籍兼该而辞藻丰缛有声于浙河东西当皇上龙兴招延儒雅大年驩然被山人服趋辇毂之下同修前代史史成会有诏集诸儒议礼大年复与其事廷议将命官大年以宿疾辞去既而中书奉旨纂修日歴朝绅各荐所知予以大年知本末义例可以观会通而无首尾衡决之患疏其名以闻使使者持书下郡国大年即驩然应诏诣阙入馆之后俛首探刺惟恐一事有遗记注有阙畧悉补足为完文日歴成廷议又将锡之官大年固辞如初呜呼使大年初受命为一县令长不过簿书期会尔招徕抚绥尔又其大者教化行百里尔一旦白身召入史馆大书特书使圣天子宏谟骏烈烜赫万古与天无极此其功与试宰者孰重孰轻虽不仕犹仕也藉令自兹终老山林可谓无负于国亦可谓无负于学世之好议论者见其辞禄而归揺唇鼓喙诩诩相夸谖不曰洁身而自高则曰独善以固穷夫士遭不愿治之世披腹呈琅玕无有举目睨之者故不得已引退今当尧舜在上夔龙满朝之时以此疑大年者谓之诬士士不学则已学则必期世用有如大贾行发举术宝货填溢市区乃振铎号诸人曰我不售我不售万万无有此理以此窥大年者谓之矫矫与诬要皆非真知其心者虽然在昔宋室盛时布衣入史馆者仅六七人皆两制八座所荐引其任甚不轻大年虽不受褒宠灵所被溥博汪洋有加往昔大年将何以自効且春秋犹未高沉痾容有却药之时行当杖策造朝门尽展所藴以惊动世俗使向之疑且窥者瞠目不敢吐一辞则出处两无憾不然长往山林而弗思返日与猿鹤为友餐霞云而潄泉石高固高矣如不仕无义何洪武七年春正月一日  

送东阳马生序【`宋濓`】  

予幼时即嗜学家贫无从致书以观每假借于藏书之家手自笔录计日以还天大寒砚水坚手指不可屈伸弗之怠录毕走送之不敢稍逾约以是人多以书假予予因得遍观羣书既加冠益慕圣贤之道又患无硕师名人与游尝趋百里外从乡之先达执经叩问先达徳隆望尊门人弟子填其室未尝稍降辞色予立侍左右援疑质理俯身倾耳以请或遇其叱咄色愈恭礼愈至不敢出一言以复俟其忻悦则又请焉故予虽愚卒获有所闻当予之从师也负箧曳屣行深山巨谷中穷冬烈风大雪深数尺足肤皲裂而不知至舍四支僵劲不能动媵人持汤沃灌以衾拥覆久而乃和寓逆旅主人日再食无鲜肥滋味之享同舍生皆被绮绣戴朱缨宝饰之帽腰白玉之环左佩刀右佩容臭伟然若神人予则缊袍敝衣处其闲略无慕艳意以中有足乐者不知口体之奉不若人也盖予之勤且艰若此今虽耄老未有所成犹幸预君子之列而承天子之宠光缀公卿之后日侍坐备顾问四海亦谬称其氏名况才之过于予者乎今诸生学于太学县官日有廪稍之供父毋岁有裘葛之遗无冻馁之患矣坐大厦之下而诵诗书无犇走之劳矣有司业博士为之师未有问而不告求而不得者也凡所宜有之书皆集于此不必若予之手录假诸人而后见也其业有不精徳有不成者非天质之卑则心不若予之专耳岂它人之过哉东阳马生君则在太学已二年流辈甚称其贤予朝京师生以乡人子谒予譔长书以为贽辞甚畅达与之论辨言和而色夷自谓少时用心于学甚劳是可谓善学者矣其将归见其亲也余故道为学之难以告之谓予勉乡人以学者予之志也诋我夸际遇之盛而骄乡人者岂知予者哉  

送天台陈庭学序【`宋濓`】  

西南山水惟川蜀最奇然去中州万里陆有劔阁栈道之险水有瞿塘滟滪之虞跨马行竹闲山高者累旬月不见其巅际临上而俯视絶壑万仭杳莫测其所穷肝胆为之掉栗水行则江石悍利波恶涡诡舟一失势尺寸辄糜碎土沉下饱鱼鳖其难至如此故非仕有力者不可以游非材有文者纵游无所得非壮强者多老死于其地嗜竒之士恨焉天台陈君庭学能为诗由中书左司掾屡从大将北征有劳擢四川都指挥司照磨由水道至成都成都川蜀之要地扬子云司马相如诸葛武侯之所居英雄俊杰战攻驻守之迹诗人文士游眺饮射赋咏歌呼之所庭学无不歴览既览必发为诗以纪其景物时世之变于是其诗益工三年以例自免归会予于京师其气愈充其志意愈高盖得于山水之助者侈矣予甚自愧方予少时尝有志于出游天下顾以学未成而不暇及年壮可出而四方兵起无所投足逮今圣主兴而宇内定极海之际合为一家而予齿已加耄矣欲如庭学之游尚可得乎然吾闻古之贤士若颜回原宪皆坐守陋室蓬蒿没户而志意常充然有若囊括于天地者此其故何也得无有出于山水之外者乎庭学其试归而求焉茍有所得则以告予予将不一愧而已也  

送会稽金生序【`宋濓`】  

予居京师十余年四方贤士从予游者众矣晩得某生之才予爱之既甚凡见其乡闾及所与交游之人无不爱也今年某生以其友太学郭生浚来见郭生与某生同邑出其文数十篇读之善驰骤可喜与之语义理蔚然予又爱之既而郭生又以其仝舍会稽金文举访予且称文举交朋友有义见人有才者事之惟恐不至善为诗太学之论诗者必称之予又以爱郭生者爱焉天下之人不肖者常多而材者常少不肖者如埜蒿山枥不培而自长材者如灵芝瑞木举世不一二见灵芝瑞木之不易得如此见者茍不爱之非无目之人必无识者也是岂人情哉自昔国家盛时才士布列于朝与其同时者且犹爱之况今丧乱之余斯道之不絶者如髪则才之生于此时者尤不易得也其可不加爱乎予怪世之士为识不弘见有才者位尊则忌其蔽吾名年少则恶其分吾誉交排竞讦伤至公之道益知某与郭之交其友为可爱而喜文举爱才之心为足取也及文举将归省其亲某生为之求言予故以爱才之说告之使见文举者若睹灵芝瑞木然而毋蹈予之所怪也  

赠医师贾生序【`宋濓`】  

尝谓医之为道难言哉难言哉然必审诊以起度量立规矩称权衡合色脉表里有余不足顺逆之法复参其人之动静与其息之相应然后从而治之则其事亦甚不轻矣非洞明歴世羣书之得失尚可与于斯乎黄帝内经虽疑先秦之士依仿而托之其言深其旨邃以弘其考辨信而有征是当为医家之宗下此则秦越人和缓和缓无书可传越人所著八十一难经则皆举内经之要而推言者也又下此则淳于意华佗之熊经鸱顾固亦导引家之一术至于刳腹背煎肠胃而去疾则涉于神怪矣意之医状司马迁备志之其所谓迵风沓风者今人絶不知为何证况复求其治疗之深旨乎又下此则张机机之金匮玉函经及伤寒诸论诚千古不刋之典苐详于六气所伤而于情欲食饮罢劳之所致者畧而弗议兼之文字错简亦未易以序次求之也又下此则王叔和叔和纂岐伯华佗等书为脉经叙阴阳内外辨三部九候分人迎气口神门条十二经洎夫三焦五脏六腑之病最为着明惜乎为妄男子括以肤陋之脉歌遂使其本书不盛布于世也又下此则巢元方其病源候论似不为无所见者但言风寒二湿而不着湿热之文乃其失也又下此则王砯砯推五运六气之变撰为天元玉策周详切宻亦人之所难苟泥之则局滞而不通矣又下此则王焘孙思邈思邈以絶人之识操慈仁恻厚之心其列千金方翼及庸工害人之祸至为愤切后人稍闯其藩垣亦足以其术鸣但不知伤寒之数或弗能无遗憾也焘虽闇劣外台秘要所言方证符禁灼灸之详颇有所祖述然谓针能杀生人而不能起死人者则一偏之见也又下此则钱乙龎安时许叔微叔微在准绳尺寸之中而无所发明安时虽能出奇应变而终未离于范围二人皆得张机之粗者也惟乙深造机之阃奥而撷其精华建为五脏之方各随所宜肝有相火则有泻而无补肾为真水则有补而无泻皆启内经之秘尤知者之所取法世槩以婴孺医目之何其知乙之浅哉其遗书散亡出于阎孝忠所集者多孝忠之意初非乙之本真也又下此则上谷张元素河间刘光素睢水张从正元素之与光素虽设为奇梦异人以神其授受实闻乙之风而兴起焉者若从正则又宗夫光素者也元素以古方新病决不能相值治疾一切不以方故其书亦不传其存于今者皆后来之所傅会其学则东垣李杲深得之杲推明内外二伤而多注意于补脾土之说盖以土为一身之主土平则诸脏平矣从正以吐汗下三法风寒暑湿火燥六门为医之闗键其治多攻其济多峻厉不善学者杀人光素论风火之病以内经病机气宜十九条着为原病式简奥粹微有非大观局诸医所可髣髴究其设施则亦不越补攻二者之间也嗟乎自有内经以来医书之藏有司者凡一百七十九家二百九部一千二百五十九卷亦不为不多也他未遑深论即今所论者求之世之医师果能尽心于斯者乎脱或未尽心于斯则夫起度量立规矩称权衡合色脉之属乌能察而行之不至以人命为戏也几希矣虽然殆有要焉逆与顺之谓也曰升降曰浮沉吾则顺之曰温凉曰寒热吾则逆之果能此道矣则去夫先医之所治虽不中不逺矣然又未易以一蹴至也非求之极博而观其会通安可遽反于至约之域乎医之为道所以难言者若此予故直疏歴世羣书之得失以告后之学医者云  

送乌呼纳明徳江浙府总管谢病去官序【`刘基`】  

余昔宦游高安高安与临江邻临江故多虎狼之卒凡居城郭者非素良家咸执鞭以为业根据蔓附累数百千辈以鹰犬于府县民有忤其一必中以奇祸官斥弗任则羣构而排去之狱讼兴灭一自其喜怒有诉于官非其徒为之所虽直必曲获其助者反是百姓侧足畏避号曰笳鼓人莫解其意或曰谓其部党众而心力齐也余每闻而切齿焉无能如之何也会朝议以蒙古色目氏参伍簿书曹官于是江浙行省掾史月忽难公获选为临江路经歴下车访民瘼按宿狱凡壅滞不决者皆笳鼓之徒为之督所属逺捕穷其奸状而上下夹为覆冒公执正议愈奋曰吾誓不与鼠子俱立于此众不能沮于是事露者伏其辜余党悉敛迹退散农民入城市相谓曰微经歴我与尔敢来此乎予闻甚喜且庆朝廷之用得其人也后数岁乃识公于京师公时奉使自湖广还民誉独籍籍予又为大喜至正巳丑公为江浙财赋副总管因得相与为文字交公素有足疾辛卯六月以病去荐绅之士咸祖送北门外酒酣有起而歌者曰湛卢可以断犀而以之割鸡隋珠可以照车而以之弹乌吁嗟乎吾安所如客有和之曰松柏在山兮匠石求之夜光在璞兮卞和识之物固有遇兮遇当有时因相顾大笑赋诗为别而刘基序焉  

送熊文彦归江西序【`刘基`】  

传曰君子以友辅仁天下之大伦五友其一也是故圣人论友必备道其损益之故友之为道岂易言哉近世学者率不好闻已过未有善而欲人扬见胜已则讳见不若巳则肆藻于外不求于中诋异而党同附势而传声靡靡扬扬柔柔如也而与之友能无损乎故论友之益者曰直曰谅而又曰多闻焉夫直矣谅矣而所闻不多则箴规奬劝未必尽合乎古而通于今吾未见其能益也呜呼友之为道岂易言哉予居杭三年而得江西郑士亨无何又因郑子而得熊文彦焉观其人理而温又亮以庄恢乎其有容且年方壮气方鋭学业方日新识见方日广如泉之始出鸿之始发句萌之方达也因命曰交相为助于是方自庆其各有所益也比岁暮子归浙东而二子亦相率归于豫章乃命酒以别而为之言曰古人之为学也未尝自谓已至仲尼大圣也曰假我数年卒以学易卫武公大贤也九十犹陈抑戒而况于吾侪也乎岁月如流时不再得耨之不勤其实不栗筑之不多其基不巩诗不云乎婉兮娈兮总角丱兮未几见兮突而弁兮幸相逢于未耄而学业俱若是焉朋友之心遂矣至于东门之章游子之吟则不必为君歌也  

赠徐仲逺序【`刘基`】  

世之所谓祸福通塞者果由于命邪圣人罕言命命果不足道耶孔子曰道之将行也与命也道之将废也与命也自古固有不仁而安荣守道而戮辱者庸非命乎古之人以寿富康宁攸好徳考终命为福而不言贵今之论命以官爵之大小品高下岂古人之所谓祸福与今异耶好徳无踰于仲尼则厄穷而在下颜渊亚圣三十以死曹孟徳司马仲达位在人上而以寿终且及其子与孙祸耶福耶所谓命者当何以断之哉易曰穷理尽性以至于命孔子曰不知命无以为君子也今之言命者其果有合于古否乎天以阴阳五行生为人也阴阳五行之精是谓日月木火土金水之曜七曜运乎上而万形成于下人也者天地之分体而日月木火土金水之分气也理生气气生数由数以知气由气以知理今之言命者之所由起也夫气母也人子也母子相感显微相应天人之理也则亦何可废哉日至而麋鹿解月死而蠃蠪噍温风动而荠麦死清霜降而丰钟鸣物理相通不可诬也天台徐仲逺以七曜四余推人生祸福无不验予甚异之而赠以言若夫吉凶利害之所趋避则吾闻之孟子矣  

送牟元亮赵士贤归省序【`方孝孺`】  

文所以明道也文不足以明道犹不文也三代以上斯道明故其文简三代以降道晦而不章人各以意求之故其文繁吴之人论舟可一言而喻西羌之人终日谈而不得其状知与否之异也圣人之言如书易春秋之所载孔氏弟子之所述片辞可以善其身而治天下岂好为畧哉无所用繁也庄周荀卿之著书其辞浩浩乎若无穷于道邈乎未有闻非工于言而拙于道也求道而不得从而以言穷之虽欲简而不可致耳然其文犹未弊也自夫不徇道而徇人不求合于古而求合于今者始相如开其源崔蔡畅其支魏氏迄乎唐初助其澜者盈天下天下之言文者谀乎人而已矣宜乎时而已矣何有于道哉唐之中世昌黎氏尝一反之而道不足以逮文宋之盛时程氏尝欲拯之而文不能以胜道欧氏苏氏学韩氏者也故其文昌朱氏张氏师程氏者也故其道醇合二者而有之庶几不愧于古乎而天下未见其人也呜呼今之学者欲复古之文难矣古之道不过誉于人不浮费于辞今则不然誉不过则人以为慢辞不洽则人以为吝位尊则形于言势卑则怒于色懐之出户则裂而弃之矣古之道论是与非也必当贤之与否也必严其辨不自弃其身不苟从乎时今之人不然深谋则以为刺讥正言则以为击排志乎道则訾以为迂慕乎圣贤则谤以为诞师以是为讳而不讲弟子以是为嫌而不为嗟乎今之君子何由而复古之文乎古之文也质今之文惟恐其不华也古之文也正今之文惟恐其不阿也古之人所学者道今之人以道为不必知也当今之世非豪杰之才恶能捄之乎非遗乎今不足以追古匪弗愿乎人不足以明道匪有得乎道吾未见其能文也同郡牟君元亮赵君士贤太学之能文者也国家将望之以复古之文吾喜古道之见于今也于其归省故与之论文  

赠王仲缙序【`方孝孺`】  

饥而食饱而嬉营私而骛利生无闻而死无述者众人也食焉而思思焉而行不忧其身之穷而忧道之不修不惧其家之无财而惧乎名之弗扬者君子也众人之所为切于身而见效近故人之趋事者伙君子之所务事既缓而功亦迟故众人多笑之而不知众人之所为又君子之所悲也吾昔年舟还自金陵泊姑苏城下舟人指城中大第谓予曰此元伪吴张氏宫也予问今其家安在则已无噍类矣问其人名字则已莫有知者矣及至钱塘道西湖舟人数谓予言林处士事曰此处士故宅也此处士坟墓也此处士曾游之地也予未尝不为之太息方张氏盛时据数州之富擅王侯之贵驱百万之人以给其所欲其车服宫室妾胜珍宝驺从师徒僣拟乘舆亦自谓一时之雄矣而今未下十年乃若此处士在宋时破庐敝服羸童野鹤出入于烟霞水石闲其穷困莫比今越二三百载姓名犹灼然在人耳目则区区之富贵者何足道而士之贫贱又何足憾哉且处士特一诗人其自立者非能如圣贤之宏大深逺足以明斯道而淑来世犹能如是况夫君子之希圣贤者乎吾友乌伤王仲缙年少好学其所志甚美而其乡人窃笑之以为迂仲缙告予予恐其阻于众人之笑也故告以斯说使仲缙知为学之足恃而益思自勉使众人知所有者之不足道不暇笑人而自悲也  

赠郭士渊序【`方孝孺`】  

天地有至神之气日月得之以明星辰得之以昭雷霆得之以发声霞云电火得之以流形草木之秀者得之以华实鸟兽之瑞者得之以为声音毛质或鶱而飞或妥而行或五色绚耀而八音和鸣非是气孰能使之哉山以是而不动水以是而不息有时而崩隤溢涸者是气滞而不行郁而不通也惟人者莫不得是气而鲜得其纯得其至纯者圣人养而至于纯者贤者也是气也养之以其道上之和阴阳下之育庶类以治天下则均以事鬼神则格以行三军则胜其事君则忠临下则仁居乎冨贵而不骄处乎患难而不慑施诸政事秩乎其理也发诸文章焕乎其达也立乎朝廷则近懐而逺服百王畏而徼外恐豺虎蛇枭遁迹而深逝鳯鸟来而麟龟出非至神孰能致是乎二帝三王之盛是气伸而在上故政教修而礼乐作及周之衰是气屈而在下无所于用则为孔子之春秋易礼以诛暴乱范伦纪其后孟子得是气说东方诸侯辅以致治而不能用则着为七篇之书故孟子曰我善养吾浩然之气其谓是乎秦汉以降是气分而不全赋于人或得之而不善养或善养而不遭乎时汉文帝唐太宗尝用之以致治诸葛亮尝用之以诛簒贼韩愈尝用之以辟佛老他若董仲舒贾谊司马迁扬雄皆用之成一家言虽不及于古其屈而在下则一也至宋人君能以道徳作海内之气故周程张邵朱子皆以是闲孔孟之道幽者使之明郁者使之宣辟邪说而驱之完羣经于既壊而司马光亦以是更弊法欧阳修苏轼亦以是变诡僻险怪之文其后文天祥复以是不屈于外蕃使外蕃知礼义之可畏是气之有益于世也大哉信乎不可不作是气也今天下承祸乱之余伸而在上发是气于文章者太史公而已继公而复古之道者吾不知其谁也吾尝以为井田不行民不得康正统不定四荒恣横而道无由施窃欲排羣言而一反之阐孔孟之道于今世而闻者交诮余吾邑郭士渊独以为然士渊能文章学于太史公而未得志于世吾服其才而又感乎命也呜呼士渊其得是气之几纯者乎在乎自养之而已  

送浮图景晔序【`方孝孺`】  

周公孔子之道衰而异端出稍盛其后其说尤炽人趋而信之最深久而遂同称于孔子曰儒释世主恶其然欲斥之者有矣然既扑而愈焰既灭而复兴恶者之五六不胜喜者之千百延至于今塔庙多于儒宫僧徒半于黎庶西域之书与经籍并用吾尝求其故以为杨墨名法之流其说与释氏虽殊其违圣人之道则一然皆不数传辄不复续释氏更千载而不废独何哉盖杨墨名法浅而易知不足以动人释氏之术其深若足以通死生之变其幽若可以运祸福之权惟其深也故过于智者悦焉惟其幽也故昏愚之氓咸畏而谨事之而其徒又多能苦身勚行固执而不为外物所移饰儒言以自文援名士以自助故其根本滋固柯条蔓延纒乎海内无怪其与孔子同称也然孔子之道犹天然岂以其同称而损哉有一善可取孔子且犹进之圣人之容物固如是也况释氏设教一本乎善能充其说虽不足用于世而可使其身不为邪僻不犹愈于愚而妄行者乎故儒之于释纵不能使归之于正姑容之恕之诱之以道传之以文然后可使慕入焉四明璧奎晔师年甚少从乌伤龙门海公为弟子性慕儒学颇至其来京师而将还也海公属余有以告之余非释氏徒固无所告也然晔师之居乌伤睹土田之沃室庐之稠市廛之冨亦以为盛矣人告之以京师为尤盛岂不疑之乎今至京师而观之然后知其不诬也夫人学于释氏已久骤而语之以儒道之大不犹昔之疑京师者乎在乎造之而已晔师其归而求焉茍有得吾之言则去周公孔子之道不逺矣  

送画史李约礼序【`刘崧`】  

世称善画者曰画史画工也史官也画者安得与史官并称而谓之史哉及观古之秉史笔者其传是人也非徒纪载其徳行行事官职功业而已乃并其状貌颜色言之如曰美须髯长大也曰短小精悍也曰晳曰黔也曰黑而精狠也其传冩精妙千载之下如在目睫故吾尝谓史官为不丹青之画而画工乃不文字之史则其谓之史也亦宜然史官为书或狥爱挟忿为美恶高下又其书常后时而出有不核不备人莫得而议之而彼或因之以欺世而后世卒亦罕有能辨其非者独画者之于传神其人恒相视于咫尺其部位形采肥瘠长短广狭之际分毫爽戾则三尺童子指而议之矣繇是观之天下后世之公而直者宜莫若画史之笔而余之所见者亦寡矣庐陵李约礼者为人传神极精妙方立谈过目如不经意而落笔施采无不宛然能使见者即知其为某某而约礼固未尝自言也其或盈缩于其闲则约礼又能因夫人之言辄为之更定而不厌及其成也人莫有能得而议之者是约礼非徒能信其技而又能信夫人之言者也呜呼世蔑公论久矣安得如约礼者使之秉笔以公天下之疑信哉  

送钧州守郑侯序【`张汝弼`】  

华亭郑侯由进士知钧州论者曰侯可以为能吏乎夫今之所谓能吏者必谄媚足以给上官机智足以笼下人矫抗足以干名声鸷猛足以詟强黠巧取足以济缓急侯可以为能吏乎噫亦难矣有诘之者曰夫是之谓五螙奚其能子谓侯亷乎曰亷慎乎曰慎勤敏乎曰勤敏正乎曰正曰是之谓五善有一善可以弭五螙孰谓五善备而弗谓能吏哉曰善矣吾恐古而不今也曰昔人有笯山鸡于市号之曰鳯而求售者倾市狂奔而环视之曰鳯有识者过之而诧曰鳯胡为乎而笯之百鸟亦胡为乎而背之众哄然怒而诟竟毙之而去真伪之不敌久矣古今人情不甚相逺以五螙罔人识者过焉终必毙之果能出五善而反弗谓能吏哉侯闻之曰予习五善未能也察五螙未精也斯行也能无以巧取诱我者能无以谄谀结我者能无以骄抗干我者能无以机智笼我者能无以鸷猛詟我者凛然恐五螙之及而弗能御也侯之友张汝弼乃书以为赠侯名圭字淑润世有显人若宣抚使公荆州贰守公尤卓卓者善亦有自哉  

## 文章辨体彚选卷三百四十三

（明）贺复征 编  

○序六十三  

送萧善本序【`明杨士竒`】  

自余来京师十有五年于文溪武山之域父兄之乡吾少壮出入嬉游之处未尝不在余懐也而遭逢圣明叨职近侍恩眷隆厚然才薄识陋不能効纎介报称日懐愧惕之不暇顾敢言其私哉而比年乡人亲交有至京师而过余者昔之壮者皆已苍颜而华颠矣昔之童丱者皆已翘然楚楚矣而敬问吾父之执焉盖沦谢既尽不能不嘅然怊怅也前三十年余所往还讲学今存者不三四人幸皆仕京师时得聚处讨论相益以寛乡邑之思善本亦当时所与往还者近岁始来为太学生无几辄以使命出再岁而还还数日又以展省归未尝一得从容尽意也临别能无情乎虽然子归而过县门之南徘徊龙洲叹嘉应之不爽而观于其人复有继今而起者乎又过高沤而试听焉将有铿然噌吰而出者哉又南望三顾之山而物色焉复有继萧清节高风逺躅者乎有之而贤者将出其门乎其必有以慰余之思  

送张鸣玉序【`明杨士竒`】  

赣为郡居江右上流所治十邑皆僻逺民少而散处山溪闲或数十里不见民居里胥持公牒征召或行数日不抵其舎而岩壑深邃瘴烟毒雾不习而冒之辄病而死者常什七八江水险急滩石如虎牙森立或隐或显奔湍之声汹汹闻数里舟楫往来非资其土人跬步不敢越以是会府优视之于赋役百需常半减他郡而当江广之冲将命之臣及海南诸番朝贡之使往来供亿无虚日加之数年旱涝饥馑民之不遂岂少也哉而为郡于此苟非徳任绥抚才堪繁剧不得为良建安张珂鸣玉由行人擢知府于赣期年矣自会府下至十邑之民皆称曰良江右所治十三郡时称良守不三四人而鸣玉与焉固其所施有及人者欤前之为守于兹非一人至于今人喜谭而乐道者曰赵清献世谓清献诚心爱人以惠利为本又称其学道清心遇物而应有过人者非本诸其徳欤则后之为良守于兹不务诸徳其可哉鸣玉发身进士其官京师时与余邻居今自赣述职将归翰林检诗连智其同门也求朝士为诗送之又求余序于是乎言  

送李永怀归东平序【`明杨士竒`】  

永乐十九年冬士奇侍储君自南京入朝道出彭城以北属岁馑民男女老弱累累道傍拾草实以食而滕与邹尤甚储君悯焉不忍民之及于此也遽命山东布政司暨郡县长吏计口而赈贷之侍从之臣亦且动念矜恻且窃憾其长吏不以豫闻也既度济寕入东平之境视其民皆充然意气和悦如无所不足而老者数百人须髪如雪冠方巾褒衣而长裾济济焉夹道东西聚立候展祗谒之礼从臣见者皆惊喜驻马就而问之此邦岁庶几有收乎曰然州其有贤守乎曰然辄举手加额言曰皆上之赐也又问州守氏名及其乡郡曰前守杨公今之守李公皆出庐陵而并举其宜民之政闻者既皆为东平喜又喜其民之言达于礼也尚书夏公顾谓士奇曰庐陵固多贤此两人者亦识之否乎士奇曰前守名玚字季琛家吉水于士奇同宗盖宋忠臣逮康通判谥忠襄之后为州县二十年率有善政今守名湘字永懐士奇同里人其父子兄弟慈孝友爱而力于生业未尝以非义取皆乡人所重者众啧啧称叹曰古之官人者必推本其行其有以夫抵暮予独过访永懐唯一童子守舍家具萧然是夜宿州学其博士弟子亦皆娓娓道二守之贤时驿路所经东平属邑其南汶上有史知州其北东阿有贝知县皆以亷洁寛厚得其民心故尽东平之境不见有不遂之民者而自是所过郡邑所见其民则未尝不叹东平之仅有也明年永懐以例代去其后朝廷遣使廵抚天下问民所疾苦东平之民羣诉于使者乞还李知州使者以闻命还之盖东平自永懐去至是更三岁歴两知州矣民心之好恶岂有他哉抚之不当其道不惬其意则欲去之如古谢询之为吴县者盖人情所同也如抚之当其道惬其意其去也欲留之而不能如邓攸之为吴郡者亦人情所同也其贤不肖相去岂直倍屣什伯哉永懐者亦攸之徒欤其所施诸东平者余及亲见之故其复任也序以为赠亦以励其终云  

送郭君知上海县序【`明罗玘`】  

进士卢龙郭君出知上海县县人在阙下者合而送之郊且重县之得君也属余言之人皆曰上海东海地也卢龙地濒北海同一海也卤泻咸鹻其水土同潮汐■〈风贝〉风以时发作其气同鱼盐蒲苇其产同在畿辅比赤县其所隶同无宣使监司之辖其官之得行其志也又同以其生而习见者之同而治其所临者之同行见郭君政之成也予又将何言君耶虽然君亦遽谓其信同耶君自是而往三千之程舟是马也至之日掀蓬而四瞩焉离离芃芃者稻也无谓其艾蒿也烟之蒙蒙者墟聚之爨也无谓其野之烧也闻其■〈扌暴〉然哄然者市嚣也无谓其逐骇鹿而噭噪也帆之翩翩而织乎中流者粜舟也布舸也无谓其毡辀之旛也入其市而歴录然者文茵纨绮之肆也无谓其故供张而迎令也坐其堂而诉牒倥偬者肤受之诉也无谓其真椎埋而剽攻也是盖不俟终日而已较然矣其果同乎哉晨而六百二十里胥集焉吏以漕目告则三十余万石也君思之卢龙其亦有是乎君思卢龙之所无则知上之所以用君者非以其同也上非以其同而用君君顾以其同而治上海哉予始欲不言兹亦不得不言也请君择焉  

送熊君考绩还光化序【`罗玘`】  

漠既过均至光化北岸始得平地陆出襄邓皆康庄达衢挽牵车牛以临中原然其南岸尚皆山也次水之山且硱碖礧砢错以壤地为谷城为竹溪为房县更入数驿则环连缕结巃嵸崒嵂阴森蔽翳莫可名纪西极利阆南接夔巫东尽荆江天下之大薮也故中原阻饥民相望是流入采拾草木实以茍须臾往往其常也然而至是郛下汉水茫洋未易以乱必息肩焉夫以蚩蚩之氓什伍相聚椎埋剽敓不谋而起而况朝人而莫鬼者稷稷而处濈濈而诪其真甘僵焉莩于路而为鬼乎于乎吾固为天下先事而忧光化也闻往时其为县者或一岁而罢或二三岁而罢皆民讦而谴黜之耳虽然吏墨而沓罢之宜也而忧天下者独不可豫重其人乎万一仓卒之除而且罢吏为乎吾不谓其计为得也吾尝过襄邓境上得光化于马首指顾中而益忧之不暇问其为县者谁也于今十年来者皆传县有城城环以堤堤树以柳有粟数万斛川有新梁学有新庙祀有坛津有舟庐井有伍伍有兵里有逻其信然耶光化可以无忧矣而亦岂非中原之福乎问其谁为之曰知县熊君为之也噫其熊君自为之邪熊君用光化之民为之也然则前之为中原忧者光化也今之可以无忧中原者亦光化也前之讦其长上而谴黜之者光化之民也今之听其长上之用而可以无忧中原者亦光化之民也于此可以观熊君矣吾所谓重其人者盖如此君来考绩吾核实之果然君丰城人也丰城之在仕者壮其县之有是人也于其反也属吾言以送之  

送虞部郎中王君天申归永丰诗序【`罗玘`】  

虞部郎中王君以病请于上归仲子叔子侍予曰子侍父畀有腋舟有碇药有常尝膳有常视无阽无虞永丰其可归也人曰子过矣君未甚病也君前以行人司副使淮又使蜀便归拜其二亲使节不可稽于家而驱追上道今虽位郎署而私心郁郁寐若寤咽若吐步若趋思若忘怔忡上下医至以病诊君亦曰吾病也吾见吾亲解矣噫君岂真病夫哉予曰高哉君之独病也余尝阅东西闺之籍矣某也咳某也疽某也头之痹某也目之眵某也齿之疰某也痰之冲常十二三矣然而骑于道以纳刺饮于室以娱宾坐于署以叱咤以鞭笞嬉于郊之亭池馆墅以竟日累累也此无病也自以为病者也若黄馘而俯行躬乃磬折跛曳而越阈病于踰垣喘呷以趋班实尔匍匐此实病也自以为未病者也自以为病者安知及其既病也不自以为未病乎自以为未病者安知方其未病也不自以为病乎以是二者日循环于胸中则于其身日且不暇又暇思其亲而病乎哉予故高君之独病也人又曰君虽以病行而又嫌贻戚于其亲诿曰以二子归而学于学且冠且婚以为亲欢不欲以病为名归也予于是益高君夫仕逺违其亲而思情也而未必病病矣药之乎则已矣而未必辄以请请而归矣而未必不曰吾病归也则其亲有不戚戚者乎而亲且病矣然则思其亲而以病归者其难乎哉而能不以病归者予见君也而其人亦可知矣予是以益高君也众皆翕然评予言曰诸赠言意率类是遂录以为序  

送张用载南归诗序【`罗玘`】  

子至阙之又一月太史徐舜和别训术张君用载诗二章君新喻人工料左给事其伯兄也予往过之见其诗和者十余人他日过之倍焉又再过之又倍焉大要言君起诏例无丽于钦天之试馆兄之馆无羁旅之懐虽罹疾疢羣医危之而起于越医终底于勿药之喜或推而深之言其始之疾也未必危而所以危者医之有意于利故危之而越医之所以能起之非有能实妙而起之无意于利因其未实危也可起而起之也予又以为疾危道也谓非出于天不可也胡为可以无意于利之越医能起之而必先以有意于利之羣医以危之耶又胡为不于其前不于其后而适当其受命之隙耶噫彼莫莫者果无意乎哉予知之喻楚之南境也楚之俗鬼且机着自古矣今喻之名能祸福者凡几庙庙之祝有几巫之籍于县者凡几族族之众几何其饭也饔飱人畊之其饫也鲜肥人蓄之其衣也轻纯人积之人病则曰吾馘而业魔幸其瘥也则曰吾丐而修龄及其败也则改而曰而酬吾之弗称以是日朘于人不嗛也而人亦实甘心焉噫其果馘且丐耶然则喻之有意于利以危生人如羣医者多矣君兹归喻无有曰馘与丐耶则己矣而犹有曰馘与丐耶君有不思前日之危君者乎触之而不思者不智也思乎彼矣而不思禁乎此者不仁也而君岂若是乎故曰出于天也虽然天之于人也常略焉若君宦家之秀贤者也是亦责备之如此不然如君之官盈天下而亦必屑屑焉亦渎矣给事君笑曰有是哉录以为诗之序  

送杨君知新喻县序【`罗玘`】  

进士始仕必达官岂惟自祈其然人亦莫不祈其然南部郎曹台属亦达官也必曰吾奚不能为北既北矣居数岁见部寺台之长其初亦进士也慕之或陟而位于外必曰吾奚不能为长而挤若是人而非哲且贤与闷闷不慧者能无是心哉曽不思进士仕而为县者必先湔去其始为进士之心甘沦于丞簿卑冗之伍日与之浮沉从事庸污狡悍如近溷如蹈蒺藜然将包荒之不暇也郡督邮至槩以揖焉部使至槩以跪邀于途焉吏抱案卷其前槩以署焉又不幸逐逐其欲以败事又槩以蒙诮让焉又尝与为进士者过而于吾为辖其忍为辖槩以丞簿而不吾异也暮而入内愧其妻孥婢仆噤不以言焉如是而南部郎曹台属甚乐也不必北也居数岁而陟于外甚乐也不必部寺台之长也其为县者又曽不思羣试于礼部不幸而不得进士固亦丞与簿之列也固亦有逆吾之荒而包之者也如是而为县甚乐也郎曹台属望之登山然部寺台之长望之登天然其处既蚤其警益集其心益危其欲益易以足力益思以奋而功益因以倍者势不容以已也幸今天下用进士为县十六七而以功起为达官亦十八九遂至于元老亦有之是其成也视始仕为达官者不惟等耳或反过焉呜呼县于进士亦有功哉余姚杨君居敬将知新喻县君进士也翁君应干与有戚谓必得余言而后进士为县之义始白虽然翁君不鄙予予之同年友也杨君世宦家又阅歴滋久而吐茹皎然得无以发蒙视予言乎  

送佥事陈君湖广提学序【`罗玘`】  

书纪禹之徂征有苗易称高宗之伐鬼方而商诗殷武亦歌之周宣采芑南征之诗春秋桓文陉濮之役皇帝王伯之相承若将不能一日忘乎衡巫江汉之闲者古之人亦何急于得楚哉以为都则僻以其地则田下中而泥涂多沮泽以贡赋包篚则羽毛齿革惟金三品出于他州尚多有之兵者圣人所不得已而用之者也然则古人亦有得已之兵耶于乎此古之人所以动于此而其机应于彼发于一时而其忧及于千万世者欤诗有之崧高维岳骏极于天维岳降神生甫及申维周之翰言崧之为岳迩于王都师甸之既久望秩之必通而其神之歆之宜其降而生贤焉若以为答也夫衡亦岳也江汉大渎也其尊岂亚于崧高哉顾其僻在南陬况不顺者冯焉皇路为之不通廵狩望秩之礼旷焉其神气安能与中国相为流通而尚望其有他乎哉故其所以不能一日忘者疾不顺者梗之也讨不顺者将引其岳渎之尊而匹诸崧者也匹诸崧者固将以生申与甫者望之也然不必其身亲见之者公之后之有天下者也然而更千百年世非其世而廵狩望秩之礼移为封禅祷祠之仪虽崧焉不免为时神羞而况于衡乎故唐韩愈氏仅意其有魁奇忠信之民生其闲而犹有未及见之叹夫申与甫岂特魁竒忠信而已哉则其未生而有待于今日之盛也可觇矣有之亦未必不出于党庠术序之闲而其董学政者果洞古而照今欤宜可坐而得之而为天下贺矣泰和陈君文鸣由刑部员外郎简当兹任君前为庶吉士于予为同馆且同乡也信其洞古照今而于是乎有遭焉因同官之请赠行也而独以是告  

送黎文渊还南城序【`罗玘`】  

建昌为郡属县四其治南城县县有城在于黎旴二水交鳯凰山之阳城南出通会门百二十里为南丰县又百二十里为广昌县东出武胜门踰黎旴百里为新城县而南城北下未三十里已为抚之临川金溪二县盖郡之委也亦要会也故置戍卫以镇遏不虞今去卫犹为守御所元季伪平章擅割据之雄为伪都僣王号宣徳中荆又国焉其雉堞楼橹门社之杰丽台池苑囿之高深刍牧廪廐之富钟竽笳角漏柝之喧羽旌纛幢之树嬉游歌舞之娱骑射弋猎之便殊有京国之态岂王都相仍于其处而然邪然观其奇花异卉珍果嘉蔬酒醴之味直争雄于洛阳姑苏钱塘之盛要其土地之美山川之胜容有以召之也广昌居上游林篟蒙宻瘴毒杀人新城差沃衍南丰多硗确地皆不能与南城齿而其民亦多老死农圃固不能如南城民尚通而善贾乐为逺游薄海内外有之也吾尝游天下苟十室之邑三家之市吾可以张口饮醪辟囊受饩醉饱而嘻矣盖吾闾里之人多也最后之京师南郭之南市有吾里人偶语者以为适然耳既而隔墙而呼吾里人也高门华堂坐而谈吾里人也吾惊曰噫何里人之多也吾举顺天旁午来贺且百人则南郭之人半焉丁仕隆拥重赀而好文黎文渊扈辇跸而多技皆于吾如平生欢吾职史事于今八年文渊老矣请于其长得与其子益国护校秉羽幢下归归则犹食官饷曳裾王门荣矣哉然浴旴水射游鱼登鳯凰山放纸鸢倚通会武胜门笑指负担而入者曰三县山氓来矣此则少时事也今虎旅司门无敢哗无敢阑入山川禁厉鸟兽鱼鳖咸内物也宁复得尔为邪惟饮醇酒庆余年得归老以享乡园之全盛招士隆辈亦归使人谓南城人好游游而非忘返者于风俗不亦有助乎八月初吉偕士隆来告别吾无以为赆也以此赆之  

送宪副张君之陜西序【`罗玘`】  

地之涯为边衣之齐而缘也亦谓之边凡器物之旁内通谓之边然则边之云者中国之尽际外此则为蛮为戎为羗为狄先王亦不得而兼治之盖越边而求以为衣求以为器物不可也然物之壊也皆自其边始故先王于此尤慎之而重为防非忧边之民不足以抗之为之忧也忧夫无以使边之民抗之有壊而入内之道焉之为忧也边之民其生而风土之锺长而气习之渐大约与之亦不相逺其山海与之相陟降而浮游也其饮噉骑射渔猎与之相错而便习也父华而子夷也父夷而子华也或其身之迭为华夷也皆不可得而凖也而或者恃吾关吾堡塞在犹谓吾中国如完衣完器物然其亦不思之甚矣于乎边圉之寄可视以为何如而独付之武人况憸人之与庸人乎正速其壊而已西北之边古已不与东南并而西于今犹为多警洮岷亦西之一面生蕃西羌之所窥觊而北亦伏衅孔深天子以为宜得宪臣之有威望者节制之以销之于未萌于是以监察御史张君为陜西按察副使往即其任君前奉诏按甘肃边城诸不职者朝议服以为能盖肃之距甘也五百里是为瓜州瓜州之西古玉门关也而中国之地至是亦尽矣计其道里之虺蟠蚓屈于河山之闲腰腹脊胁要皆敌也其穿而入也几隧其入而薄也几城其变也孰激之其来也孰导之败孰为之殿罪孰为之魁君在道时顾瞻踌躇固有定算而后诸嚣嚣者无所动其喙不得尽其辞焉称曰能宜也洮岷尤近于甘羌之强不及于诸蕃偏裨将校非大将尊重臣而副使之得久于其任又非御史暂临比也天子之所以用君乌得无情乎或谓君端公之老者也宜在朝廷预政事其出非宜是之谓不知务凡器物于其旁内之边倍厚之然后可保其恒完而不壊用君于边固以厚边也庸非所以重君乎此非予之言也其寮言之于予者也且使书为序以为君行赠  

送曽君知登州府序【`罗玘`】  

登州古曰旸谷尧命羲仲宅之以寅宾出日地也今其事废天子守臣治焉其主职于上宣下达爱育元元辑宁邦家者然而既居其地则所以祗迓阳光导先淑气而布之天下要自不可以百郡比宜得高朗竒伟士为之而吾友曾君贯辰适当其选君尝以书经魁江西登进士入刑部为主事进副郎至郎中居中阅章奏虑南畿大狱蜚起英声于人耳人以得见之晩为憾者滋多兹之去也尚书白公如去左右手同官怅然若褫烛于阁去硎于庖而吾乡人与居方若饮醇醪顿觉撒而覆其卣宁能无私憾于登民邪吾意登民尚未必知君也昔苏公文学声名遍天下儿童走卒殆亦知之而其守是州也父老之来迎者犹恐其不如马使君则登之僻在海滨其民之陋而寡闻岂其自古而然邪亦饥渇之人入市廛而过烹炮煿炙之肆嗅其膻芗非不知其美也然以未试尝之于此而遗以箪食豆羹又岂烹炮煿炙之足嗅哉父老之徳马而少公其或以此及公召还盖未阅月也民始觉其薫渐之不终而憾其去之速乃知烹炮煿炙既入口吻终为奇品而饥肠渇胃寕可得迟迟而饱餐也邪今距其时已数百年其民之陋宜亦于是而少瘳乎而饥渇之望饮食虽百世皆然也然恐以君为奇品嗜之而不忍释而君或如苏公之召此则登民他日之忧也其去思之碑与尧典同不朽是则同官别君之意而予琐琐赠言亦有光荣已乎是为序  

送光禄韩君归姑苏序【`罗玘`】  

光禄典簿姑苏韩君应奎未贵时予遇之于丘文庄公座始不知其谁也与公论当世人某可相某可将尤以正气直道知几有晩节者为贤至于与世浮湛依依在位者则欲求其面而唾之予甚惊此何人也敢于公侧如此及公叹两粤雕敝有将来忧君矍然泣曰先公亦尝忧及于此予因君为都宪公子起揖定交私幸都宪公之令徳宜有若君者为之后也君退予与公言都宪公之去江西也几五十年后之好名者亦尝更其置制矣然辄更而公私辄蒙其害毕竟还其旧乃始帖然而人亦无贤不肖自以为不及也其亦伟然大丈夫也哉有子如君可谓不死矣后君得选典光禄寺簿予入教内竖亟会之于东安门察其意沉沉若睡曩之飞扬跌宕高视一世之气索然无有予不知其何以顿异也岂其官切禁近法当若是讱黙邪抑予非文庄公不足与言邪予疑至今则君已请休来告归矣冁然喜溢颜面复以语文庄公者语予予始悟若人也奚以光禄为矧所谓典簿者邪其必有苦心咈志之郁铢较合会之愧兴俯走趋之辱盖前之簿业已为之后之簿将不为乎以君之正气直道不少假贷如此其又能为乎知几又君素以贤夫人者此其所以速归也徃时宦家子仕未逾时往往亦有归者或以惰慢或以骄蹇或以佻儇或以污墨求如君归者予亦未见盖其教之不豫而豢养之过也于此见都宪公之教于家其贤于人亦逺矣不独其丰功伟绩之在天下也学士守溪王先生大合乡人饯之谓予江西人徳都宪公必厚其子也使为之序予乌能序君然知而今而后宦家子知所以仕而归矣  

送刘君知丰城序【`罗玘`】  

弘治壬子之冬十有一月予至京之又明日进士刘君出令丰城县县之仕于朝者萃饮饯之属予为觞正酒半合辞言曰吾县濒江以县江合虔吉诸郡之水流至县西无高山巨矶以障之遂汪洋演迤而纡徐县若受江呀而衔之者毎北风驾涛则囓其涯涯遂瓮空其底岁譱崩而暴涨时集又绕其背而出之县又若浮桴然民汹汹无策以生今天幸惠令君以缓兹祸乎君笑而不言盖君以三传魁南宫奕世显荣有不难于政理者意岂不以县之所当治者独江乎哉虽然君楚人也楚有九泽泽国也予亦不能外江以申县人之意夫此江舟之浮者诸蕃之贡交广之赋中州之商日且千艘而其乱者渔者钓者泳者泅者嬉游者土之人盖半有事于江焉当其日晶风恬水波不兴朝颿暮橹鸣声上下各饱其欲而归平途安车不足快也孰不幸而有此江也哉其或万窍齐吹雷电俱至稽天之浪簸荡陵谷而蛟鳄鼍鲵乗而伺之虽其素以水事自任者方且神褫股掉无以措躬于其闲而其葬鱼腹者何可胜数奚趐啮涯之祸而已则不幸而有此江亦人之情也今君日临此江而其不幸者一触目焉其戚君心宜何如于是试思之县人亦容有不幸者乎夫自有天地来则有此江而人之幸不幸于其闲日相寻于无穷虽天地之大亦无如之何而况人将何尤邪而县之人一有幸不幸则曰令实我为也令将何诿乎然则君之明其得于江者必多也而况治之而巳乎然江亦将坻而草树焉以荛以牧潴而陂池焉以灌以溉以利渥县之人自君始而其东之之势合岷江以朝宗于海盖与君同其大也众咸觞君命觞正书以赠君之行  

送祁君宗规出知徽州府序【`罗玘`】  

御史郎吏也然其出按方岳宣使监司虽以耆旧老成至其地亦必郊迎肃入以时谒见左右腋以坐问更端则起而对下廵列郡守必俯立迎道左庭叅必趋谢守地惟谨至支郡之守与诸县令则望尘而奔唱衙以入跪请而拜谢守地不职视颜色以退其下倅簿百职立庑下固已夺气改容局蹐盘辟进退维谷而已矣外而介胄之吏奔走喘汗于尘埃中御史坐车中不知也虽然御史岂故为是哉自夫天子廵狩之典既废其势必归于此亦治体宜尔也然尊孤易危羣射四至往往蒙被谴过十而二三九载最陟亦多监司之佐即前日之左右坐者也或岁未及则出守郡国即前日之庭叅而趋者也夫以前日居然受之今日自为之懦者于此有改行焉傲者于此有陵分焉虽有天下易治之郡吾见其难也祁君宗规得徽州独曰始吾以进士出知唐山人意吾有愠色吾而不以进士视吾身思吾尝为书生也于是为县甚甘庻几三年无愆尤既而召入为御史人意吾有矜色吾而不以御史视吾身思吾始去县令也于是立台端按广西庶几六年无愆尤今吾为守壤地千里而又托于王畿之内无宣使监司之察盖一岁之迎而趋者一二焉其余固吾殚其力而为郡日也向吾不为进士则山阴之书生耳求一命且不可又安有今日邪于是其寮皆知君之安其官其去是而为宣使监司必思为守者不责其所难为凡为守者得行其志焉自宣使监司而入为部寺台之长必思为宣使监司不责其所难为凡天下之宣使监司得行其志焉所为无施而不可其在君乎徽之郡良未足尽君也遂相与交赞游扬君为可法使予书之为送行序  

## 文章辨体彚选卷三百四十四

（明）贺复征 编  

○序六十四  

对江话别诗序【`明崔铣`】  

对江话别赠顾开封也开封为郎厥有盛名乃闻于上陟守大郡夫名著则思实任重则思才实不修则名陨才不称则任偾是故惟君子能忧之亦惟君子能告之告之故永言之示不忘焉于乎吾观是诗而知友道之益也僚友之诗其辞明其旨切交游之诗其辞婉其旨逺执友之诗其辞扬其旨深明以切者警之也易事者跲艰事者立是忠言也婉以逺者风之也读之使人油然动心不骇情不嵬视是微言也扬以深者美之也知有美则爱之爱之必永终之矣是巵言也三者因其分之异也望以不朽其意不异也吾故曰观是诗而知友道之益也  

奉赠吏部毕公经吴序【`杨循吉`】  

吏部正郎济南毕公奉使以已事而旋也道于吴下览其山川风土而嘉焉郡大夫相与谋曰公贵臣也今经于吴吴加重矣然公所好者山水所问者士是兴高于今世而量同于古人者也有客若是曽无一言以志吴之幸非愧吴邪乃请石田沈处士图之而属予文之夫吴东海之僻郡也无高岳巨渎以供伟人之游观所以名者徒以前代诸巨公按节而至不鄙其陋而艳饰之故有此耳然自近世以来山不改峰水不易流而过吴之客日亦有之然而题咏游赏曽不闻如往古之恒及也盖高亭茂榭据空阔而占奇秀者几乎无有识其处矣何则诚好之者鲜也况于士乎士之当求也甚于山水其难知抑有由焉山水尝重于前人之口可以迹而求之若夫士恒在埋没之中其志藏其功蓄苟无以试之则亦夫恒人耳非若山水之可以按图得也不尤难哉山水不因人无以自显士不遇人之知士亦弃矣今公至吴惟山水是好惟士是问非有雅量高兴超乎今世而逺同古人岂能然哉此公所以为贤也惜吴之山水与士偏僻固陋不足以供公之游观登公之采择而已然公行乎天下多矣天下之山水与士多有晦没弃置借公以为重者公如不以一郡之不足而弃天下之有余则山水与士幸矣  

送朱升之序【`康海`】  

夫折坚断劲剸犀劘玉无向而弗利者良剑之用也沙汰湔濯镕铸鍜炼精光愈新者兼金之质也故士无炫誉当事乃奇骥无异足登涂则妙君子之节岂可约以细人之屑见齐以乡■〈尚阝〉之鄙情哉故葛藟生于高山之上非其材有凌于楩柟松柏也犀象伏于澶洄之渊非其体固亚于猿猱麋鹿也高下之分定而倚托之势殊也故观士者不于其细而于其大亮才者不于其明而于其隐二者所以斟酌豪杰窥识英妙之方也然五羖显名于秦穆于臧强迹于威宣二君者窥识明而斟酌当巨细靡遗隐显不谬故俗议不能系浮辞不能奸也至若其思戮身于郑武伍员盛尸于鸱夷岂其诚未达于上而议不竭其智哉主疑而谗入故志阨行塞身死用弛也曩凌溪子提学闗内勤勤恳恳若将一变而至于道矣加之以年则学者诵习之力岂或少让于浮梁君哉细人倡之众人和之故皜者见污纯者见疵使圣天子公卿之明少亏于秦穆威宣则凌溪子安脱于羣口也今倚昵成俗苟且持论非一日之积也故私者蒙誉而爱者见拔咈者被诎而异者遭遣彼徒以太阿假之曹侯宏枢委之硕让皆非其事实也士大夫者公论之所系也今异说悉出于缙绅而公论不稽于古训是仲尼邪伪于卫而夷齐瞽昧于周之日也即有才美上安所闻即有邪罔上安所察故志士甘心而就废豪杰长叹以逺世者非有以驰想于卞许致薄于伊周也势既无所容而数固不可易也夫亷清修洁行能纯备者孟坚斫以诵李育也苟以势观于凌溪子则育岂复敢结驷于齐毂抗肩于周行耶然凌溪子则反之矣闻凌溪子改治滇南故予得私叙而赠之焉此学者所共覩而当涂者所宜慎哉  

赠郡守郑侯入觐序【`刘节`】  

维十有四年春王正月天下藩臬郡邑诸臣入觐天子之廷典也我郡守郑侯率四邑羣吏兹秋九月望先期而往诸乡大夫出饯于祖至则诸邑令再拜以辞献献已则学博士率诸弟子再拜以辞献献已则诸戎弁再拜以辞献献已则诸耆耋再拜跪以辞献侯曰辞无溢乎邑令暨诸僚幕进曰弗敢溢也溢则渎学博士暨诸弟子进曰弗敢溢也溢则谀谀恶乎敢诸戎弁进曰弗敢溢也溢者谄也武人其何敢谄诸耆耋复再拜跪曰弗敢溢也康衢击壤亦野语耳愚皆田舍翁也其何能溢侯曰有是哉诸乡大夫执爵告曰维侯亷以律已明以照物敏以集事果以折狱诸邑令范侯政也辞以宣政夫何溢乃洗爵再告曰维侯勤教劝学敦礼重则率身先之博士暨诸弟子服侯训也辞以道训夫何溢乃洗爵再告曰维侯莅兹土也文经武纬治赋足兵使冦殄而士嬉功懋誉张诸戎弁之辞允矣其弗敢溢也某也从诸大夫后则洗爵告曰维侯爱溥惠流政成教孚典顺令肃有善经焉民化而从士习而变工劝而趋旅来而悦是故诸耆耋颂辞以献颂者归徳而告功也何以溢拒哉侯乃谢曰君子爱人以徳顾不谷不足以将之尔乃彻祖而别  

送玘玉峯东游序【`王■〈亻与〉`】  

浮屠玘玉峯将东游吴越致其师乗庵载公之命来请予一言先之予未知所以言也因诘之曰子之游为求道耶独不观云在天水在瓶曷为无碍曷为常清净子就子之师学焉以究竟之道在是矣为求诸履歴耶亦尝闻之石头路滑百丈竿危曷所从来曷由进步子叩子之师而悟入焉平生履歴可自是而超越矣顾安事于游哉玉峯悄然曰凡先生之诏我者皆玘尝闻诸师而能了者也玘之心徒有岐慕于儒者之道山水之胜所不能博求而逺览者拘于法而泥于迹尔玘闻之由金陵而东称胜地者为吴越吴越之区有名山有闻人玘是以愿游庶几其有遇焉先生幸无惜终教我也予复之曰此正予所不能言也天下之拙于游者莫予若也幼而学局蹐一隅壮而仕周旋两京今老矣方图退处以偃息林下所谓少年自负以尽大观而昌于词者方窃有愧顾何以教玉峯哉虽然予居与玉峯邻亦尝造乗庵丈室见玉峯以琴侍矣琴君子之所御也琴禁也禁止于邪以正人心也予将假是以为言又素不能琴姑举所尝闻于苏子者为玉峯言之昔苏子过僧纪老见其侍者援琴作数曲拂歴铿然以一偈问之曰若言琴上有琴声放在匣中何不鸣若言声在指头上何不于君指上听侍者大悟玉峯东游试求之苏公所尝宦游之地如杭湖诸州其流风遗韵必有存者庶几有能为玉峯作偈因之以觉悟焉玉峯矍然起谢曰命之矣  

送少司宼张公致政序【`董玘`】  

予濒海人也盖尝登吴山而望下临海门见贾舟张帆自逺而至俄顷赶数百里抵岸奇货山委市者鳞集慨焉乐之乃下从舟子而问焉曰尔获利不既捷哉舟子呀然笑曰子覩其利恶知其害之倍也夫天时适逢舟楫无害出无入有驵■〈马会〉累赀岂不诚利也欤乃若荡泊浅渚四顾无侣风撞涛啮靡月靡日子知之乎洪涛澜汗上下峣嵲蝤涎鳄齴存亡瞬息子知之乎牟大载盈驰颿角迅衣袽不戒为鱼龙获子知之乎自吾同往于海者多矣盖有一往而覆焉者矣有一往而迷其利再往而覆焉者矣有再往而迷其利数往不见卒覆焉者矣若此者利之倍于害邪害之倍于利邪吾幸而先登于岸不覆厥载子适见之而谓皆然乎予于是怃然叹曰嗟乎仕宦之道亦若是矣往而不知止溺而不知返其亦殆哉厥后予入仕途迨今三十余年以所闻见征之或滞于一官偃蹇数十年而不振遂以沦没或乗时奋庸而岁九迁一蹶以仆或宣力毕知逢祸不虞或禄位已极功成名遂终陷险难其迟速得失沉颠糜摧亦何异于舟子之云而先登于岸不覆厥载者何其鲜也哉吾乃今于张公应祥之去见之公奋自诸生以擢进士两宰大邑遂拜监察御史久之擢吾浙按察副使召入为大理右少卿寻进左转左佥都御史再进右副已入为大理卿迁刑部左侍郎出入中外者二十九年位秩之崇声名之荣畴能逮之兹以目眚年甫六十四遂乞致仕以去翛然长遯节完而名全仕宦若此可不谓诞先登岸不覆厥载者邪而或者犹以公位未极为慊以公操履坚综练久年未至而为大理为侍郎皆席不暇暖案事于外其勤且劳又如此使其干进务入何阶不陟然而不自止则入海迷其利而数往者是也公何居焉况兹之归葛巾野服自肆于沮漆之野孰与夫波涛峣嵲之危云门芒谷荷亭竹榭孰与夫舟居海宿之愁苦姻戚故旧聚处而谈笑心怡神愉孰与夫蝤涎鳄齴濡袽终日之虞不迷其利固无其害不居其荣岂有患乎其辱哉夫居易香山之约日知台池之饰皆昔之同官而能止者也祖踈傅而叹息送李尉而盈途情之所不容巳者也招贾之文望海之诗寓言以达志者也予与公为布衣交再会于蜀而同官于此念始者倾盖海滨后公来为宪副实理海道固熟观于海者于其归辄以是为说  

送马布云归序【`李梦阳`】  

马君布云主事户部四年矣一旦致其事而去同僚既醵为之饯而又属予之言予幸接下寮日以簿书期会为事其何言之能为虽然窃有闻焉君臣之义道不合去言不听去不得其官去年及去疾去以予观布云年未及也非疾者也布云前为中书舍人九载克厥职乃擢主部事布云又克部事乡督太仓粟吏不敢蹈奸于是举督天津粟天津之人咸籍籍称明斯非不得其官者也非所谓言迕而道违者也而何以遽去无可去而去予于是知布云之贤也夫自士大夫以官为家进退之义摈而不讲于是有老立于位而不悟者秽行诡迹之士遂宴然行列蒙诟詈不顾甚有病卧床褥犹日探除拜问调迁者使其弗事事则已苟或事事而能以不得不听不合去否也嗟乎予于是知布云之贤也使布云不得其官去言不听去道不合去老去疾去犹为贤况无可去而遽去耶夫宦譬之海也百险备焉逆之则危犯之则溺不知而不去谓之逆知可去而不去谓之犯布云兹去譬若泝恬波而行兴意穷极舍舟登陆其有不乐者邪布云伟躯干美髭须豪爽尚气少失意于科第老复弗究其官必考寿乐其余年必生贤子孙昌大其家不然何以与危者溺者别也  

送杨希颜诗序【`李梦阳`】  

希颜曰夫自吾离乡土侍两皇帝奉王藩也倐忽四十年余矣然无异朝夕焉夫吾颠毛今种种矣而梦魂常游于故乡李子官免之明岁君乃言于王曰臣铸昧死请臣有先人墓在太行之阳汾河之傍荆榛翳如狐兎穴之敢请王曰吁汝归其遄归君于是秣驷于郊载脂其牵斾旗饰軷马首载西将展墓而游于其乡周诸王诸将军暨羣大夫士与执事者壮君归也于是佩玉者冕者绅者绂者车者马者俎而醑者咸祖君至至鲜不歌也有鸿篇焉有寥言焉有铿铿而参差者焉有严而鼎鼎者焉有敛而逸放而幷井者焉左右景阳谓李子曰夫祖必有诗何也李子曰祖必有诗者自崧高烝民始也夫歌以永言言以阐义因义抒情古之道也然而靡专于祖故诗于人有颂箴讽于巳则思是故古之人之遇也必陈诗谕志焉昔者郑人赋缁衣也晋侯曰敢不拜郑君之不贰也此取诸颂者也国子赋辔之柔矣者则诸箴者也叔孙相鼠穆子茅鸱本诸讽者也庄舄越吟激诸思者也之数者皆古之道也而靡专于祖然祖也必歌焉事者情于离难也故郑六卿饯宣子于郊也使各赋占志焉志以立行则事有名矣名以顺义则行有程矣执义建程则人不爱情矣景阳曰乃予今始知祖之必歌也且希颜之能得情何也李子曰夫名莫大于展墓义莫隆于追亲程莫要于思本情莫先于颂义是有其一足以得情矣况兼之乎况兼之乎  

送史泰序【`李梦阳`】  

驿有舟有马兼水陆者兼舟马其最着自京师陆行南皆大驿大驿有南马其丞与州县长吏埒富次则自京师水行然不逮陆驿甚陆驿非阁大臣及权力所役使不得除即除不购不得以为常人亦不之怪也史泰以陜西承差至京师不得为阁大臣及权力者使及除贡又不得购于是除平望驿丞平望据水僻较之自京师水行不逮又甚临行意忽忽不乐予谓之曰子闻周官乎周官虽卑末如遽传牧廐各慎厥职惟厥贤故天下大治昔者单襄公假道于陈以聘于楚谓其候不在疆国无寄寓县无施舍占其国有大咎曹之候人荷戈与祋能称厥职诗人歌之今之驿即古遽传寄寓施舍丞即古之候也且若等向非齐民邪以承奉奔走之力天子录之俾列在末官岂谓思与州县长吏埒富邪何为忽忽至此史泰曰今号明经居尊官职宣助教化乃日务富厚蓄金帛为子孙计夫驿至卑也丞至末也奔走承奉之职易称子何望之过哉余谓之曰人之美劣不系官之崇卑古之人歌之咎之独非此等官邪假令若等不慎且贤即已诚慎且贤孰谓无助于治哉法驿丞得捕逻境内录其绩夫平望盗薮也轻舠利刃出没云涛烟浪间至横也子西北人也壮膂力精骑射即其所事岂直奔走承奉间邪史泰曰然微子无所闻教史仲成者永乐闲都御史也有风裁庆阳安化人泰其孙也泰于予有瓜葛故于其行为之言  

赠胡君宗器序【`何景明`】  

余党士胡君宗器性爽而敦勤而阔度详谨而无隐情辛酉举于乡今年选保定府通判不治府主理边之刍粮次于懐来七仓属焉国家之储北边是重故以部司专纪而五判分受其约兼督之者有守有抚有按有监司结纳之者有权门有贵家有戚里有世族有豪商有富贾听役之者有仓吏有场吏有吏胥有兵隶有车人有揽户有管库之厮器有衡有量有石文有委狱有受讼判也亦难矣临者取者伺者干者赴而白者来之沓沓畏之惴惴沾然缘然错错然若风雨之至也云雾之交也矛戟之冲也机栝之发也若川委而畴布也于是乎无备无宰无识无筹无政莫之应而立也夫众令而泛从则遗众势而流悦则委众盖而闇受则罔众数而烦覆则炫众辞而滞理则丛是故共者承众令也刚者折众势也察者彻众盖也约者举众数也通者肆众辞也夫致虑而图全者患之防也任而弗却视者事之隙也夫瓜繁必摘鹄张必射举火者冦遁测井者投石道河求通也疾掘则壅故共而曲意则极之者至矣刚而树标则摧之者至矣察而示明则掩之者至矣约而疏中则实之者至矣通而速成则塞之者至矣夫水之源洁也可以浮众舟而不沉可以灭炎燎可以鉴可以一芥可以决重堤之障而转千仞之石故莅官之要则莫要亷以修其身也亷以修其身则心静则气直则视烛则计精则才达  

与室人序别【`徐祯卿`】  

徐先生将逺行既戒装与其室人别室人曰先生行矣请赠以言先生曰何如对曰先生昔苦困辱今苦羁旅然方强壮可以振业策誉丈夫放志四海之外傲容烟霄之末岂不为乐乃以里巷庭除为恋恋哉然吾闻京师者四方之人倾夺声利之地惟黙可以保身惟晦可以保名处谦使人不忌处下使人不争吁嗟乎慎之哉先生曰子言则然欲我无内顾子当执妇职欲我缓富贵子勿厌穷廹欲我不念别子当勿涕泣言已室人大笑先生遂出  

送大宗伯乔白岩序【`王守仁`】  

大宗伯白岩乔先生将之南都过阳明子而论学阳明子曰学贵专先生曰然予少而好奕食忘味寝忘寐目无改观耳无改听盖一年而诎乡之人三年而国中莫有予当者学贵专哉阳明子曰学贵精先生曰然予长而好文词字字而求焉句句而鸠焉研众史核百代盖始而希迹于宋唐终焉浸入于汉魏学贵精哉阳明子曰学贵正先生曰然予中年而好圣贤之道奕吾悔焉文词吾愧焉吾无所容心矣子以为奚若阳明子曰可哉学奕则谓之学学文词则谓之学学道则谓之学然而其归逺也道大路也外是荆棘之蹊鲜克达矣是故专于道斯谓之专精于道斯谓之精专于奕而不专于道其专溺也精于文词而不精于道其精僻也夫道广矣大矣文词技能于是乎出而以文词技能为者去道逺矣是知非专则不能以精非精则不能以明非明则不能以诚故曰惟精惟一精精也专一也精则明矣明则诚矣是故明精之为也诚一之基也一天下之大本也精天下之大用也知天下之化育而况于文词技能之末乎先生曰然哉予将终身焉而悔其晩也阳明子曰岂易哉公卿之不讲学也久矣昔者卫武公九十而犹诏于国人曰毋以老耄而弃予先生之年半于武公而功可倍之也先生其不愧于武公哉某也敢忘国士之交警  

送闻人邦允序【`王守仁`】  

闻人名邦允者阳明子之表弟也将之官闽之嵢峡而请言阳明子谓之曰重矣勿以进弗科第而自轻荣矣勿以官卑而自慢夫进非科第则人之待之也易以轻从而自轻者有矣官卑则人之待之也易以慢从而自慢者有矣夫科第以致身而恃以为暴是厉阶也高位以行道而遽以媒利是盗资也于吾何有哉吾所谓重吾有良贵焉耳非矜与敖之谓也吾所谓荣吾职易举焉耳非显与耀之谓也夫以良贵为重举职为荣则夫人之轻与慢之也亦于吾何有哉行矣吾何言  

送林君于石守南安序【`熊过`】  

嘉靖十八年秋主客郎林君出为南安守南安在大江西北走赴燕县次传之日百里逾二月仅乃得至亥步而鼓记之其去中朝本县絶矣南有庾岭汉军监庾胜所为城者其横浦有楼船将军迹予览观史迁书刘嗣之南康记盖杨仆本繇此伐南粤云其西尉佗发兵攻长沙边邑所出地道固通闽粤西瓯骆粤崇冈积丘此在兵法进涂为圮扼险则为支矣此曷可轻视哉顾择人而守之以逺见轻鄙若左官然者时时有之故得人而守之是以弃居郡不嗛奉职受事常不如近甸此亦积轻之势矣岂国家所用柔逺之旨哉嗟乎林君以予观南安地所繇泰剥吏治所繇兴壊未始不成于宁一而以操切反缪也彼其民贫好讼而地复岩险交臂而易者缘手则尽矣又非土著也郡主吏稍失所驭之负襁而相招呼矣其易为乱岂独天性哉始熊天瑞窃据此界部中甚困会高皇帝起然岁时乃始定之彼伶人之余分非藉要害曷能苟延哉故南安者言南方所繇安危矣其后自海道下取南粤不假途而樵苏焉非尽以其道恶诚策便而动亦瘠土之民不欲以军兴从事烦供张也垂及百年里父兄子弟安其土而无外慕高皇帝之泽岂不大哉成化之末吏治颇失初旨监臣始请饬理其地弘治初抚臣遂请操守迨至正徳中乃有起竖牧称南征王者岂非继成者不能褒扬先业徒冒空文罔公上乎今君推择而往必用此为务毋忽其逺也月缺其圆逺日乃光故曰二多誉四多惧盖言逺近也诚君子也靡不欲试难以别其器岂苟以逺为戚耶逺而无咎必用柔中柔中者寛居而仁行非倒持以示大窃鈇以示容诚欲道之徳而后齐一以礼也夫忿其顽而用重典刚克之此平土所不堪禳而难却之祸也而况南安险逺贫困之民哉林君勉之久牧之后其政必达吾知君之宜于逺也属诸僚之请述其事作序  

赠王晋叔兵备平阳序【`熊过`】  

王大臣既典师平阳兵熊子曰学者言平阳之备以为逼敌要非事实然考信往记叅诸旧闻其地北接汾晋西通同华东连齐鲁之墟南面以临卫郑莫能当者盖兴败之故多出焉是四战用武之国也昔秦以其强盛衡制诸侯山东之国皆要害也然河曲卒困于赵盾走之兵法曰地有所必争如平阳岂不然哉晋魏六朝之际兵戈相寻平阳益为要害王猛败慕容评灭燕宇文■〈弓弓攵〉策举齐靡不由汾曲走出为师凡东境之祸固皆掠境平阳者周镇玉璧城齐据武闗又皆设险伺非常之警然则攻守之便乃自古称之矣今天下已平治非有秦晋之怨燕秦之谋周齐之事也则言事者因亦后之然诸蕃向善称第者旧乃多叅居其旁丽洛川诸偷故皆蕃落也负拳勇怙狡捷往往由平阳潜入行盗侵殴河南诸所往乃或攻破城府放囚徒取财卤去年乃相参会残石州此壤服之忧不得委蛇高枕者也夫蕃之杂久矣卒欲去不可得籍第恐之乱又益成武备宜以时修举然不可颛一恃也茍不惟镇抚慰藉修其孝弟忠信则亲上死长之谊拙矣虽兵亦何所于用之彼葛生鸨羽之次虽以霸国之余勇敢之气当其淫兵未尝不频蹙称穷謼号也居居究究乃思它人智者寜无惧哉今平阳古唐区也人情大抵不逺独恃兵者非完计也且夫唐虞之际蛮夷猾夏宼贼奸宄舜命皋陶为士兹土言不及兵盖刑清政修内不格奸则迩至逺懐地利不如人和何必至今乃异也皋陶之命曰明五刑以弼五教圣人之于民固将教养使安之非徒以兵戕厉之也予所厚善许主事曰正徳中流贼入境平阳人杖棘趋战或持白木长柄续短刀钩镰褊袒呼而犇之有夫陨自楼救夺其妻子者贼卒惮杀其向道谓卖已也而去之彼夫勇可以赴义矣子今刑官而又司兵山川兵革子所统也然幸无恃兵淑问如皋陶弼教而已象刑惟明则人知方何畏逺不可革况今之胠箧探囊者何足虑也故兵备者备兵而已非以为可恃也  

送陈滦州序【`殷云霄`】  

云霄幼侍先君子为昌黎尝与燕赵少年走马古长城下纵观奇阨险阻敌可出没往来隙径徘徊慨叹欲问元顺帝北遁之道而当时故老皆无在者盖天下之治久矣北覩大漠平沙漫草浩浩无人行迹令人有封狼胥系单于之感当先帝休养华夷徼外不敢少有问塞上何如事边吏日持名籍军门报喏归卧无他事军士往往抱稚子牧鸡豚或挟弓矢猎狐兎为乐南有孤山携椒浆泻石上歌西山之章思起孤竹君二子者与之游而不可得涕泗交頥竟怅然而返时走碣石最高峯四望连岩邃谷大麓多虎豹熊罴所伏游东则大海浩渺与天无际隐隐数岛如鳬鸥泛泊洪涛巨浸中兹其有沧沆瀣挟日月跨虬螭招之倘来相与共游八极之表者乎自先君子以忧归今二十年余累忧艰遘疾疢避宼盗方且奔走南北学为吏求升斗禄以养亲昔时意气眊敝殆不复存今因陈君之行而耿耿不尽忘尚有感焉昔尝与边故老言北平塞外多山谷险蔽其山海诸闗乃徼外入贡道路夫有险则便以伏匿识道则易以去来彼时常入云中揄闗独不来此何曰此正所当忧者时年少谩不复省为何语乃今知之夫人情常怠于无虞而祸患多起于所忽近齐赵宋鲁间无藉辈啸聚千余人左持弓右杖数矢驰呼千室之邑开门坐公馆炰牛豚宴乐数日令其徒分剽掠村落虏子女玉帛扬扬出城去人无敢问者正以承平久民不知有兵革也况北平自古匈奴数入之地距今京师轻骑可一二日至可忽武备事不修哉陈君慷慨多大节其为守当有出于簿领科例之外者聊相与言之  

赠兵曹路君宾阳还南都序【`湛若水`】  

古之为道也浑浑尔也今之为道也断断尔也夫道天下之公四达之逵也今夫适道自东至者或以西至为非而不知亦犹西之视东也其可乎自南至者或以北至为非而不知亦犹北之视南也其可乎夫自达观大道者其至一尔故言有殊立而无殊理行有异入而无异至古之学者传而不议行而致同色相受也意相传也善相观也和相饮也徳相化也殊途而同归百虑而一致故曰浑浑尔夫道一而已矣视听言动皆心也情性微显同原也内外动静一理也是故知而至之存乎智黙而成之存乎徳化而裁之存乎义体而尽之存乎心溥而通之存乎公遯而无闷存乎藴诱而相之正而不岐存乎师友故夫断断者各就其方自其私见言之未睹乎大道者也吾友路君宾阳宦学于南都志笃而行确与甘泉子相遇于金台今归而南也南中多学者然吾惧其断断故有以赠宾阳庶闻吾言者断断之说或息断断之说不息浑浑之道不见  

赠太史罗先生序【`邵寳`】  

太史南城罗公以疾在告既愈而将北上也予适视学自建昌之宜黄道于其里因预为公饯公二从子城里以诸生侍公起如内予问二生公道所繇城曰繇浙浙之道坦然而迂迂不胜坦其将繇之里曰繇江江之道疾然而险险不当疾其将繇之既而公出予以问公公曰彼意之耳斯二道者吾皆不繇也夫浙之道坦矣而迂吾尝繇之迂非吾所恶也江之道疾矣而险吾尝繇之险非吾所恶也然而今之行顾皆不繇焉吾将繇鄱阳出安庆渡江而北道楚陈宋鲁齐赵以至于京师盖为道者三千余里计其所经济淮河沁吾将济焉嵩霍恒岱吾将望焉其歴代帝王之都圣贤之里神灵英杰之祠墓吾将谒焉其残碑断碣倚壁而卧庭者吾将读焉其平原沃野为古井田吾将考焉其名城望邑为古封建吾将览焉其高岩絶壁为古闗隘吾将征焉其大陵崇丘为古会盟之坛其长坂广谷为古战鬬之场吾又将吊焉赋焉闻者采之覩者图之可献则献可录则录行焉而观观焉而学学焉而资吾用不徒然也昔者吴季札之聘汉司马子长之游于今为胜称之不衰吾尝壮之顷虽西走闗陜东涉瀛博南经婺越北抵并冀足迹半天下而独遗中原譬之语道者遗孔孟谈功者遗禹皋论世者遗唐虞三代君子不谓之知也吾于是憾焉故虽迂于浙险于江吾必繇之吾且老矣舍是不繇其将焉待哉予闻而笑曰公之于世诚熟矣奇以为文危以为行四十始仕仕十有六年尚未徙官吾固知公之不畏夫迂与险也虽然中原之道天下之达道也其所经诚有如公言者公归天子所进备顾问退而代言且执笔书天下事公之职也有所不对对必以大有所不制制必以正有所不纪纪必以直直也正也大也天下之达道也其为公之中原也大矣而是行不能无资焉虽迂且险亦何慊哉因问道而得赠公之说二生者识之吾将征公矣  

## 文章辨体彚选卷三百四十五

（明）贺复征 编  

○序六十五  

送郡推叶素峰序【`明王慎中`】  

有吏于此有号于都县郊鄙之民曰之吏也贤莫不从而贤之曰吾乐得以为君以号于国邑乡遂之士则莫之应也之吏也其施舎法戒足以为政矣然而未及作人也有号于国邑乡遂之士曰之吏也贤莫不从而贤之曰吾乐得以为长以号于都县郊鄙之民则莫之应也之吏也其声光意气足以厉俗矣然而未及附众也乡遂之士专而陋故常逖听而从风国邑之士则能覩形而见意矣都县之民辨而广故能顺事而捷赴郊鄙之民则常守愿而待孚矣故吏之得民也常易于都县而难于郊鄙其得士也常易于乡遂而难于国邑其于得士与得民也又有不能兼者焉彼其不应者半盖有应之者半矣然而不应者之半犹不胜其从者之半也是亦足以为贤矣今有吏于此号于民曰贤而国邑乡遂之士应之犹于民也号于士曰贤而都县郊鄙之民应之犹于士也是可不谓之尤贤乎之吏也士民咸贤之矣有问于民曰若之君诚贤矣其将峻陟而大用矣则民莫不以为然如有问于士曰若之长诚贤矣其将峻陟而大用矣则士未敢以为然也夫其贤也所以可峻陟而大用也而为士者莫之然何也夫其贤也岂能舎职而徇时违道而媚上营已之私圗躬之便哉必且秉礼以自贵然而乐谀好卑者嗛之矣必且明宪以御强然而乱法暴禁者害之矣贵者之所嗛然而民愉其生矣强者之所害然而民利其业矣民愉其生民利其业然躬失其便矣如是则可以峻陟而未必陟可以大用而未必用也此为士者之所知而民之所不知也叶素峰之为推官于吾郡也三年矣有问于予者予应之曰峻陟大用舎公将孰与哉以其得士得民之贤信之也竟枉授知州以去都县之民相与骇于市郊鄙之民相与骇于野曰吾之君诚贤者也而不峻陟大用士相与语于学于塾曰吾固疑吾长之将以介蒙谤以直获罪也今果然邪予闻民之骇也固与之共骇矣闻士之云云也叹曰予之前识乃不士若也虽然谤以介得又何愧矣罪以直招又何悔矣不悔不愧虽不峻陟大用又何憾矣况未必不峻陟大用也邪公行矣能无慨然于余言哉郡邑师儒程君敏庸黄君绍文辈皆贤公而骇之者也故次予言以归之使书以为公赠  

赠赵千戸序【`王慎中`】  

异时武人之容冠豭冠佩鱼服短后之衣抚剑而语难饮酒呶号视直而不能侧声髙而不能下手足之力有余健而不可制则蹴踘蹶张投石超距以泄其悁急而宣其气卑躬俛首腼颜笑而柔声音飘绅襜袂与人为俯仰非其事也永宁卫右所千戸赵君伯龄世武人宜有其容以吾所见皆反之何也异时武人其容如彼其所为亦且暴戾恣睢忿忮所至辄批搏人以自快嗜财悦色则攫取挟狎而无所惮时平久而文法行往往见于背恶上之人辄操文法以困苦戮辱之于是武人之容为世大诟不思其为则非而其容则是彼其惩之之过而蕲以自免辄改其容以趋媚于世而求容乎上虽其进退蹈舞不惊人之耳目而矫强果奋之气无复异时之効不亦可患也与且其容非也而其所为亦卒不能大变于其旧是两失之也伯龄细谨自饬以恩意拊士卒如恐有伤尤廉于外贫而不侵乎下其所为是矣予独怪其容之反也岂非思自表见以趋世而冀上之用乎然竟落落在羣伍中无以自异事任不及而材勇无所试饮酒不得醉醉亦不敢狂语徒飘绅襜袂与人为俯仰以销沮其气良可悲也文法之盛背恶者不得肆而敛饰者亦无以自异将使武人何所视哉吾甚患之故有以赠赵君  

送闲寂海上人序【`王慎中`】  

佛氏见距于儒非以其好广大宫室珍美服食聚不耕之身而为放恣如近世所名学佛之徒也殚力于性地会精于心源谓之髙大微眇而毫髪千里之间此其所以为吾儒距者也近世名徒于佛者何如哉惟其宫室服食之知而猥下隋窳无复小慧他能以为放恣矣士之名儒者犹睢睢盱盱词费气盛以距佛为功是佛之得距于儒既非其所以取距而儒之力距乎佛尤失其所以为距矣不亦谬而可笑哉其间固有屏絶声色禁耳目之邪淡节臭味裁口腹之欲约身劳体以自苦刻居无寻丈之安而行有山跋谷涉之勤属属然奉其教之所谓戒者以求别于其徒士者且以为世所难得交礼而多誉之彼亦以此自贤沾然内胜谓足以抗吾道而存其教如吾所见漳州开元闲寂上人智海殆庶几其人矣佛之为言固存于其经以大小分教乗而明圣贤之差别则守戒不失蹈人之所极难犹不足语于下乗之数盖自东土所传离祖而为宗者未可望其门墙视彼迦叶以下二十七人一镫之照西土相续如其经所称云者又未知羊牛之车相去何如耳充吾儒之所距则摩碣掩空片词俱泯之旨乃足以深攻细折而与之较同异于毫发之间如上人所守非独其教之末亦吾道之所不足致距也上人于佛氏之经该诵而精讲良亦勤且博矣其言固在茍求之而思思之而得究其所至将必有以抗吾道而特存吾方距之不暇而暇与之逰哉上人勉之然吾亦惧夫所以自为者不至他日复见上人无所操以为息邪放淫之本力不足以有距而卒为上人所抗也吾与上人交当勉之  

送程郡博致仕序【`王慎中`】  

嘉靖二十三年制当黜陟天下百司庶职报罢者凡若干人而吾泉州儒学教授程君龙峰名在有疾之籍当致其事以去程君在学方修废起坠搜遗网失以兴学成材为任早作晏休不少惰怠耳聪目明智长力给非独其精爽有余意气未衰至于耳目之所营注手足之所蹈持该涉器数而周旋仪等纎烦劳惫莫不究殚胜举不知司枋者奚所考而名其为疾也黜陟之典固将论贤不肖以驭废置人之有疾与否则有命矣贤不肖之论非可倚此以为断也况于名其为疾者乃非疾乎人之贤不肖藏于心术効于治行其隐微难见而形似易惑故其论常至于失实非若有疾与否可以形决而体定也今所谓疾者其失若此则于贤不肖之论又可知矣此余所以深有感也又有异焉古者宪老而不乞言师也者所事也非事人也所谓以道得民者是也贵其筋力之强束课其骸骨之武健是所以待猥局冗司之末也古之事师者其饮食于饭患其噎于胾患其哽而祝之也其居处于坐则有几于行则有杖皆所以事师而修其辅羸摄痾之具未闻以疾而罢之也古之道其不可行于今乎程君之僚与其所教诸生皆恨程君之去谓其非疾也余故论今之失而及古之谊使知程君虽诚有疾亦不可使去也君去矣敛其所学以教乡之子弟徜徉山水之间步履轻翔放饭决肉矍铄自喜客倘有讶而问者君胡无疾也聊应之曰昔者疾而今愈矣不亦可乎  

送赞画陈百戸序【`王慎中`】  

善骑者不忘驰善射者不忘彀彼其体习于衘辔玦彇之具而心悦乎罄控纵送之能使其约束委顿于衢巷里门曲囏而局蹐不出一室目穷于前堵而足极乎四隅越月逾时而不得一逞则惆然而不乐故见平冈峻坂则思介马而骤见广场易圃则思决拾而起有其技者固喜利其用也勇敢武艺之士矜斗乐战按剑而语喜难而幸危听鼓鼙而意奋抚介胄而色厉居闲无事常有死封疆之心今将使之酣豢于瓮盎盆缶之间据妻抱子以老而溘然尽一息于床箦之上宜其有所不乐也泉州卫百户陈君经纶毅然有勇武人也百户固小挍而泉州入内地君虽矜斗乐战而无所用其勇一日以事至都下自言于兵部乞隶两广军门为赞画官军门所辖五管岩峒牙踞蛮猺杂种之所蕃育人质而兽知挺鋋呼啸所在而有无日不用兵君之好勇而得隶于此此亦骑者之平岗峻坂射者之广场易圃也有闲习之技而得便利之地心动于鼓鼙之讙气盈于介胄之肃何其壮也然亦可谓乐矣君为此乞固死是求计反顾而虑还踵岂君所以求往之志哉然今司马中丞张浄峰公实为两广总制吾闻张公在镇经文纬武以仁义行师既已择其大憝巨酋之不可化服者搜薙而诛斩之其可以化服者皆以人畜之不絶以兽雍容尊俎而偃戈休甲讫威声于四遐君诚矜斗乐战而冦发益稀兵不辄出虽时有所用其勇而已不惬其矜乐之志矣张公于用兵每以律授将佐不得越教诫违期约妄有所事常节其黩而养其鋭不以穷武力为功用能军无躁败贼无滥杀君诚好勇其有所用之亦且善胜而完归又安所得死矣君于此毋乃有不乐哉夫所为寝食不忘死者壮士之志也将死之求求死而不得则为之不乐毋乃过于壮而茍以蹈一夫之勇欤予既壮君往得其地而又幸其所事之得人勇有所用而死之无所也为序以送之无使其过于壮而有所不乐也  

赠何沈两公归蜀广序【`唐顺之`】  

尝闻石钟之说乎江自蜀走海数万里寂然未尝有声一经石钟山下则噌吰鞺鞳骤发而骇作夫声藏于水本非无声偶遇空洞之石与之相得而一露其竒耳使数万里间不一遇空洞之石则遂终无声矣使其为空洞之石者不止石钟一处为然而濒江处处多有之则声当满天地矣终于无声与声满天地而声之在水者自如也人之遇于世亦若此矣栢村何将军之在蜀紫江沈将军之在广以身系两镇安危国家倚长城者二十年松茂线路辟百余年之塞而牂牁两江熢燧帖息盖栢村之沈毅如太阿之在匣而不可测紫江之敏鋭如太阿之出匣而不可拟两将军意气不同而同为一时名将顷倭宼起东南驽帅数蹶事人人以为非二老将不可而庙堂亦遂召之及两将军之来俯仰诸当路间则舌若胶噤而不能谋臂若蜷缩不能展谋焉而率不见竒展焉而率不如意贾勇而来垂翅而去何其智于蜀与广而拙于东南也倭奴恣睢岂必劲于西番南猺江海沮洳岂必险于松茂牂牁而利钝顿异人或以此歉两将军两将军亦未必不以此自歉昔者李郭两公专制一面则挫安史方张之鋭而有余及与九节度逡巡相州之役则熄朝义既灰之烬而不足此一人也何哉权之在不在焉而已矣使今两将军于东南其所遇如蜀与广得自专制安知不且为东南长城使向在蜀与广所遇一不得自专制如东南即毫毛之功未可必立况能以身系两镇安危耶呜呼士不能自为材岂不信乎两将军归矣松茂牂牁之间人人相迎曰我公归矣吾镇无事矣两将军亦感于东南之垂翅而慨然于故所立功处将不有技痒而心动曰我思用赵人乎否也然则人其可无歉两将军而两将军可以无自歉矣  

送彭通判致仕序【`唐顺之`】  

古者僚友之间其相须至殷而其相比至勤也其去者则居者曲为之挽而留之于是有以去者从居者而居者不患于无与共勲伐焉则君奭之书是也其居者则去者曲为之引而致之于是有以居者从去者而去者不患于无与共泉石焉则北风之诗是也其或去者不能为居者留则居者为之盛祖帐车数十百两至作为咏歌倡而和者数十百人于是居者慨然有羡于去者以其絶尘而不可及而去者亦待居者以为重然后风声奕奕耀人耳目至于久而益章则汉人之于二疏唐人之于贺监是也自余官于常而得与石屋彭君为同僚君温雅纯粹行洁而材裕虽在僚佐中而隐然系一郡之重轻余方幸于得君窃以为弥缝缺失实惟君是赖曽不几时而君谢病以去余为之怅然自失既自愧其力不能留君且以余之迂拙无所用于世其去不宜在君后又自愧其縻于此而不能从也独知慨然羡乎君之不可及而欲载之诗歌使君之风声耀人耳目如古人者而又不能也则请聊述余所闻以赠君可乎夫去就有二途而仕隐无两道在易之渐之上九既已渐于逵矣而孔子曰其羽可用为仪不可乱也观之上九可以肆志矣而孔子曰志未平也由此言之君子所以蚤夜孜孜蕲尽乎已而被乎物者岂独蹩蹩于世者则然虽肥遯髙尚之士亦固有责焉耳且君之居官清逺闲散翛然絶不以声利自污则仕固无异乎其隐今君之去也将益尽乎已而被乎物使其志未平而其羽可用则隐固亦无异乎其仕矣故曰去就有二途而仕隐无两道况就枕石潄流嘲弄烟月以为旷达而曰世与我既相违矣则余又何敢以此望君且非君所以自待也君行矣其亦有以处予也哉  

送太平守江君序【`唐顺之`】  

嘉靖中交人簒其君贡献不通天子议将用师于是命庭臣推择诸臣中才望尤异者使为广东西云南三省抚臣而三省之吏自藩臬至于州郡县必精其人有不称者更而置之而广西之太平与广东之钦廉云南之广南诸郡实绾三省之口为中国出兵之戸其地与交南相齿错故其选人尤重于他郡而江君适以戸部郎出守太平君练达而沈毅气伟而志雄士大夫以是贺太平之得其人而知君之能勇于立功名以自见也会余以省父至南都君之僚某君軰因求余文以为君赠余惟交南距中国万里许且夫以北土能寒之人而争骛于毒利暑湿瘴疠之域以转饷之艰而当自食其地之逸以不习地形之势而乃当闗拒险陡崖深沟之塞此兵家之忌罪人未可以必得而中国且骚然敝矣故征交之议士夫多难之虽然固有不烦兵不费粮而可以有功者则汉人所谓州郡足任者也今广东西云南诸郡所辖诸土兵其长技固与交人无以异其巢窟于陡崖深沟之中固与出入于交人之地无以异也往时徼上之甿多窃出与交人相市近以通夷禁之夫此正不必禁也贵在因而用之耳诚欲刺其阴事而疑散其党则足以备间谍欲夺其险阨则足以供乡导何不可哉且莫氏以簒得国交人虽蛮夷固未必尽肯甘心为簒人役也其左右之刼于凶虐欲自拔而不能者计亦多矣闻故王子孙尚有据国之半而争之者而占城压交人之胸世仇国也此皆可借其报怨之愤而资其夹攻之力顾为计者未知出此诚使此诸郡迭相臂指潜形蓄鋭蹈瑕而动用其长技与熟于地形之兵加之以间谍乡导之便因其故王子孙与左右欲自拔之人以为内间因其仇国以为外犄使彼备多而力寡然后阳壁于其所备而阴袭其所不备其国中固宜有向应者然则兵不必传其都而簒之首可以悬而馘之矣其与劳师匮粮以犯兵家之忌者不亦逺乎故以为天子茍赦而不诛则已诛之则宜委其责于州郡而毋出内兵茍委其责于州郡则太平其宜率先诸郡者也嗟乎士患不遇时彼慷慨跃马策勲铜柱之外者世固不可无若人吾将以君之行观之  

其二  

古之仕者比闾族党之长皆不去乎其乡积而至于公卿大夫皆不去乎其邦出有禄位之荣而入有桑梓之欢其委贽而効之君也未尝一日违乎其亲其戮力于国也未尝一日捐乎其家其或衔命而使葢亦不过乎友邦侯服之间而非有蛮陬海徼之逺且艰也然而四牡祈父之诗上之所以深悉乎下下之所以自鸣于上者且眷然而不释也是故上不敢恃其势之所易以使而下不必矫其情之所难以安上不忍夺人之私以蕲乎事之所必集而下不必自割其私以殉乎公之所必急于此之时士之不乐于仕者其亦鲜矣后世之仕者不然徼于一命之寄则不得不去其乡羁于画土之守则不得不违乎其亲其所冒而厯者或絶栈惊波翳瘴毒雾梦寐之所骇而虞焉者也其所羣而靡者或侏■〈亻离〉猩语豕窜鹿视耳目之所怪而愕焉者也此其劳逸愉悴与古已大异矣而上之人方且据其势之所易以使而惟蕲乎其事之所必集下之人方且割其情之所难以安而惟殉乎其公之所必急然则今之仕者其亦有所不乐乎否耶白石江君歙人也乃今为天子出守太平当南徼之絶去乡万里之外涉瘴疠之地与夷獠杂处君虽慷慨不畏艰阻然而君有老母在顾力不能偕也岂亦有不乐者乎君既不得如古士大夫各用于其乡而其势又不得以其情自请近地而朋友间亦无有能以栁易播如古人而又无有能代为之请者其亦有所不乐乎否耶虽然太平为南徼雄镇外拊交人之背内理绥诸蛮酋其为地也最要而其欲得良吏也甚急君负材练达气伟而志雄意者太平固非君不可而君不宜以亲为辞也抑以天子方有事南陲欲借豪儁于锁钥之用而暂试之盘错之效以待旦夕而事定则遂还君于内地以便君之私也欤余固知君非久淹边郡者也然则君其可以慨然请行而祈父之歌余知其不必作于他日矣  

赠竹屿吕通判还郡序【`唐顺之`】  

今之为蠲灾之说者余知之矣有司以灾上之计府主计者量其所灾而上下其所蠲之数宜乎所灾与所蠲必相当也然主计者疑于有司之不信也而必裁其数于三分之内有司者亦逆知主计者之不吾信也而必溢其数于三分之外大率主计者之蠲灾也十裁而为七有司之上灾也七溢而为十然后有司之所溢与主计之所裁较足相补而所蠲与所灾适得如其分数而无盈之若使据实而上焉则是所蠲常不能如其分数也然灾自七分以下皆中饥小饥也犹得溢其虚分以求不失乎实分之蠲若夫大饥则其实分已盈乎十而十之外有司固不得复溢其虚分之三以待主计者之所裁矣其所蠲亦不得过七而止则是大饥之所蠲常不能如其分数也夫所蠲既已不能当其所灾矣况所蠲之分数云者又非通而计之也其法曰留者蠲解者不蠲大率一州邑之税解者十居七八而留者十不二三也颛计留者二三分之中而蠲其十之七乃通计留者解者十分之中仅得蠲其十之一二耳则是十蠲其七者虚也而十蠲其一二者实也若使其所虚蠲者未及乎七则其所实蠲又当逓少于一二也夫灾之数溢于十而蠲之数裁于一二此如徧体残矣而益之以一毛然尚有一毛之益也而况所谓一毛者又未必在民也其或有司不能皆贤也胥吏实操其散敛之柄蠲诏下矣匿而不布也鞭笞竞行程期转迫至于一无所负而后出诏而揭之壁则固无用于蠲矣是蠲之公囷者虗也注之私囷者实也有十分之灾而卒至于无一毛之蠲嘻其亦可叹矣章丘吕君判于吾常以督税为司者也君操履修洁馈遗一无所受可谓皭然不湼于缁其才精于勾稽胥吏不能欺也而窥其志盖若不欲以茧丝为功者岂古所谓抚字于摧科者非邪已亥之岁将入京师旣成事将返郡求余言以赠是时东南诸郡大灾斗米百钱而羡中家以上不能具饘食其野人或剥树而啖之余不知主计者将如其分数而蠲之耶抑犹不免乎裁其三分如曩时耶将通其留者解者之算而蠲耶抑犹不免乎不蠲解者如曩时耶吕君以督税为司则固曰知受成主计者而已矣知盈算而转输之而已矣主计者之所裁也解者之所不可蠲也此吕君之所不得专焉者也若夫裁补乎官私嬴朒而操纵乎贫富予夺踈其鞭笞而缓与之期使所蠲者虽一毛必达于民而所不蠲者不至乎棘以厉民此吕君之所得专焉者也君为其所得专者而已矣君之所得专焉者余既以告于君而君且信而行之矣则君之所不得专焉者又安知不有以吾说而告之主计者耶安知主计者不且信而行之耶然则东南之民其亦庶几乎饥而不害也欤  

送第上人度海谒观音大士序【`唐顺之`】  

自三十二相至于种种恒河沙相谓之曰皆观音大士焉可也徧微尘国土谓之曰皆补陀焉可也昔诸菩萨未见多寳佛时多寳佛乃在寳浄国诸菩萨既见多寳佛时多寳佛即不离婆姿世界多寳佛无在无不在而人有见不见耳由此言之求观音大士者不必补陀求补陀者不必海然而大士见身独补陀为着而其徒者往往必跨海以求而后得焉何也吾闻佛家之说以尘劳为苦海以解脱为彼岸非离苦海不能到彼岸然非跨海不能见补陀或者大士假此以度世而其徒又假此以自度也第之意其出于此乎然则世岂真有补陀者耶其亦化城火聚之寓言耳补陀之事其诞与信无足深究吾特有激于第之行也以补陀之渺然大洋之外絶不见踪影至使其徒莫不翕然醉心焉不惮惊波之险飓母鲛鱼之毒冀一至焉而后为快葢其信之笃而趋之果如此今儒者学于孔氏孔氏之宫岿然可目量而趾援也其醉心焉与冀一至焉而后为快者何其少欤呜呼孔氏之与佛不待较而知也然彼能奔走人于穷海不可踪影之境而此不能奔走人于可以目量趾援之间彼不惮措身于鲛鱼之窟而此画地于坦坦之途是何诡之易溺而正之难归耶岂吾儒言义利乃不如佛氏言死生足以闗斯人而键之耶藉令第始者不为彼而为此其能必至于孔氏之宫如今之必至补陀见大士否耶谚曰雀翼不能伏鹄卵吾才薄不能炽吾儒以柅第之行而回其辕于孔氏也第兹行过山阴见吾友王君汝中者其必有以语第矣  

豫内篇赠秋岩戴子之保州序【`王维桢`】  

今策事之臣率言简卒拒敌夫卒不从天降不从地出比来悉众而阵莫能快鬬又安所选之哉往戴子言兵累十疏甚具大要谓训练储积两者豫内而务本也予盖咨咨嘉尚之焉孔子论足兵乃首足食夫食能旦夕办哉因天之时顺地之利时而调度计而散敛令夫饱于伍妻餍于室若此乃后教之战也有向辄克今边卒短褐不掩形糠核不充口老幼聚处土圜一室之中相顾垂泣乃责之拒敌乎夫贲育至猛使枵腹而与强女子鬬则女子胜故马足刍粟无论胡代皆以致千里也士足衣粮无论强弱皆以任干戈也驱顿兵以却劲敌非胜算也十人出而七归非完事也故务在豫内今主上下明诏议征讨惟忧边隅未宁民生未遂故云不谓广威斥壤以夸示敌人也若慿主之威以急功持空拳而以茫茫决事是为国家显饰美名而暗启衅隙也戴子谙于斯理今别驾保州保州控扼三闗外障敌人内护京师亦讲武地也于其往言之冀其概于中怀俟得柄则绎而施焉欲予言者祁州太守陈子及倅王君也与戴子为僚而王君之子与陈子并予皆同计偕而予与戴子又同进士于戏戴子负材而敢任非卑卑名实者其摘外而抵今淹泊也予莫之究竟矣  

赠大中丞须野张公巡抚贵州序【`王维桢`】  

今天子念贵州在万里之外其地险逺其俗半杂夷难治非得博大通方之士以使之则不可以往令有司上可者名有司以张公之名上天子然之为下制谕张公张公得制其时为南京通政即以其事问贵州人游南京者甚少又以问客尝游贵州者而愈少乃就翰林王子问焉谓翰林典在史局按舆圗知其方考谱谍知其事宜令言之于是王子受令而以为愚者毕谋智者毕听古之道也乃为之言曰夫贵州诸境既已受制称臣比于内地久矣忽而豪暴者兴辄敢干纪者公知其故乎彼有所恃也葢其地多山而山又峭峻蜿蜒回互自为城郭山下激涧千寻环之如带据之成池酋所居国必依此为固彼寛则稽首纳贡効欵欵之忠急则闭闗拒敌不发一卒不射一矢虽有百万之师翱翔而不敢进诚格于险也髙皇帝知其然诸国既降乃因其故俗官之于贵州置省广迁内地之壮士实其中若曰彼安则与安彼动则与定也公今往抚其地但仰求圣祖之指于二百岁之上而法其意于万分之一则得矣夫以圣祖之威兵甲之力其剪冦若草菅耳乃不灭斯种者非倦而不能举也以为西南夷至众而斯种顿内属将因为扞蔽内省屯戍转输之劳而外禁侵轶之患故第以汉官命之不纯用汉法治之也间者秉钺大臣茍扬国威不讲前事如云南沅江之患上以亏天家之重下以启他境之奸此有识之所谓舛也夫古号贵州为鬼方者以其人谲诈变幻执之无从搏之不得有似于鬼故名之也谓御外国为羁縻者以言拘之不拘譬犹之羁马之首縻牛之鼻其事相类也然马虽受羁不能不蹄啮牛虽受縻不能不抵触其性然矣愿公察羁縻之义鉴鬼方之称置之度外毋与鬼较而效傩者干戚之计仆闻法縁俗立顺其俗即所以行其法威忌时作当其时乃可以明其威彼诸境相噬自其恒俗方其狺狺而争之际两不相下则竟必相屠然畏死亡恋亲戚亦固有之适此之际公若遣一介之使奉咫尺之书驰入其境以示争者剖判是非晓以祸福令各罢兵彼之听之将不俟词之毕也仆窃观大臣之体与小臣异事小臣竞一节持一行即得托名于贤者之林大臣则问安社稷保封疆不耳公博大通方人也而又奉天子之明诏其日夜孜孜思所以安之保之者如饥求食寒求衣固甚具也仆言胡益于执事哉顾独念幕中一肉则推食无余赏赐不饶则超距之才不出兵患轻动动亦有期士患弗强强亦有道惟公明察而熟虑之无忽或语余曰张公固尝使滇南道贵州矣诚谙地形悉其政俗今而问非不知也聊为之耳于是王子愧之曰吾失乎吾失乎古今则燕人若矣昔有越人将渡河燕人从傍而指越人渡处比入舟又刺刺然语以桨柁之事甚具已而问之越人也燕人窜入岸苇中不敢出越人入苇引燕人出而谢曰吾善操舟而子言之诚过为吾谋则忠矣张公其以越人之视燕人者视我可也  

送栁滨先生赴平凉苑马寺序【`王维桢`】  

王维桢曰余尝履平凉境云知平凉苑马寺事平凉在重塞复岭间游轺罕至寺务甚稀又几大夫综之乃愈益闲寂幽旷旦日循故事集揖衙署命坐呼茶茶已辄揖退坐私闗内吟卧自如兴至则约与蹑空同理觞吟如此悠悠率用为常然志士劳人恒不乐就其所即就思去如蹈坑溺堑若曰土僻秩散比之隐丈人云寺少卿栁滨先生者固世之所称志士劳人也自辰州才晋今官自姚安才改辰州自部郎才刺姚安而发轫崛兴则自吾华庠始官凡五迁岁凡二十更可不谓志士劳人耶论者咸称今迁非先生乐就而先生以赴平凉道华州顾靡有弗乐于是王生钦之贺之以先生综马即说马为赠夫莫险于山踰之在马莫逺于天下至之在马故马者免险而到逺者也择地而蹈不任险逺毛即竒无称焉有马于此西超河华北蹈幽燕南饮滇池旋越七泽赤汗血流逸足景靡厯四表弗病此其骨与气能常有哉然又夷涂平岅让马争趋文茵绣毂让马争服束脯石粟让马争秣仙杖天闲让马争入烟水之陂莽苍之野俯首甘心不一悲号顾焉故殚力任使贞志安遇非独君子马亦有之先生笑曰嗟允宁论马而实谓我我倦游人也兹赴信适于是王生又说御夫世称造父为周王御八骏日行千里周游八极人咸怪之八骏信善驰能一骋千里哉惟御者节其控纵时其奔徐察其休苦不竭其材遂千里至也盖百里一息千里十息八极可周急辔疾鞭以速必到崇朝而絶故脱骖驻珂休力养健御者之法也投闲置散储精需晋官家之度也先生又笑曰嗟允寜论御而实谓我我倦游人也安能千里允宁盖余字余自学于先生而今官先生执余手而喜曰吾识子在童驹时兹服在帝辇且范驰驱乃何忧识马即望平凉去  

赠监察御史濯溪闾公还朝序【`王维桢`】  

夫御史者奉天子之命以按视部中茍其持三尺警百寮取所谓损下殃民者论而罢之即所谓承用诏书声名归之矣御史闾公既得命按应天读诏书叹曰噫嘻今有司鲜有不损下殃民者也即有之亦百一之获耳令其既损既殃而必绳之法是法徒雪其愤无捄于伤也有司雠民吾雠有司上下相雠无已时也何益夫疗病者贵治其源不在巫祝安民者贵防其蠧不在威刑于是乃行而诣部中部中有司或自度不能免者闻闾公来辄先朝解印去矣及闾公至顾且不问有司乃先问百姓便益与之图于是六郡各条便宜事上之闾公闾公则因六郡俗制六令大之而朝觐之仪祭祀之费细之而供亿之繁燕会之节靡不犂然着井然分焉令既具乃卒为着犯令之科甚严乃先下太平令试行之便不当此之时有任公者守太平奉令如闾公指行之三月凡省费若干金果便而有验于是闾公乃下宁国令次下池州令次下安庆令次下徽州令次下应天令御史行台在太平城中故令下以逺近为序久之诸郡咸报便上省金数而六郡之民遂皆安枕田庐亡有狗吠惊扰之患矣闾公出行部所至父老拜伏遮道颂功徳车不得进至中道宿焉鄙人闾公之故交也闾公遗鄙人六郡令鄙人观之既遂乃报闾公书且贺曰今江南号称沃土百物之所出有司得江南犹之甘醴之猩衔鱼之獭未有弗餍者也江南困于有司犹之树披其枝体朘其肤未有弗病者也夫人情病久则变生事苦则虑易将恐有不逞之徒縁间而起为国家忧仆窃私念之今公所制便宜六令严如峻防宻如结丝侵之不能过触之不能乱有司欲殃民得乎有司不为殃则民安民安则冦贼熄冦贼熄则惠化溥洽上下恬愉有司不及罪台吏不见威如此则至治之风光于一时传于后世真所谓捄时之劳臣识体之通儒也即令有殊絶赏遇加于公身公不为溢然可以显茂异而厉具臣顾庙堂之议非逺人所得豫聊为公明所当耳闾公往尝按河西河西之宿蠧大猾皆以正法伏辜莫有遁者威棱甚着视今按应天其体大槩相类而措置不同昔仓公挟医而行游四方术随地辄变显名于天下闾公亦云闾公按应天既一年得代将还报天子鄙人系官白下不得身与别以书送之曰客由北方来者皆言燕赵之郊多饿人市或撤肆青齐以南人相捕而食焉至于梁宋益苦伏尸枕籍行人皆掩泣过矣若此者诚可惧也仆也思西域之异香返伏尸魂然而道逺不可致思辟榖之术将以扶饿人济祲岁而海上之神人不来第块然坐而叹之幸今值有公顾公不能化百身以救万灵唯得以尺牍陈困厄之状公今往而登文石之陛涉赤墀之涂矣唯图所得为者可也闾公才广而气直志高而节坚其平生慕汲长孺袁盎之为人也以为茍利社稷遑恤其它一时缙绅大夫之徒皆称之号为千寻剑阁以闾公蜀人也即取蜀物比况之耳语曰大国多良材大海出明珠信然乎信然乎  

赠别驾梁君之延平序【`王维桢`】  

今南都诸省皆称闲曹而翰林尤甚余以守翰林来且半岁过矣则竟日第块处乃漫取荘生籍读之矣及至论海鹏扶搏事则辄抚卷叹息焉夫鹏之上搏也乃至九万里髙逺矣是鹏之能也然非藉扶摇力则徒屈伏海际即不能极高逺至九万里也鹏徒伏海际不能动斯与凡鳞常羽殊乎由是观之客游南都乃往往苦之者非薄之也彼固有所抑也翰林孔目有梁君者广东人也为人沈毅伟瑰有横驰四方之志乃羁在此余苦闲甚则恒要梁君过余谈焉梁君谓余典文辞请所为词何从余慨然谓之曰今吾方厌是而君顾歆艶之邪扬雄有言壮夫不为盖其技雕虫能令完璧残巨木腐雄既老始悔之所贵君子者固在栋明堂充圭璋之用耳诚无事雕虫为也吾方厌是而君顾歆艶之耶于是梁君黙然一日梁君复过谈其乡珠玑翡翠土人泅池而采不恤没顶厯木而求不惮岚烟若是其险难也余为之恻焉夫珠玑处于渊翡翠巢于林斯二物者去人世邈矣乃二工必得之固谓其珍异絶非庸庸也贤者投于遐僻而不用即珠玑翡翠弗若之矣居有顷而海上之盗兴梁君请余今策且安出弭之余笑而诘梁君曰往君慕词而请为之今盗兴能以一诗退乎夫天下有卒然之变而未有卒然之功有卒然之功者盖谋尝前定物尝素办者也夫鹏伏于海而羽翮已具至乗扶摇则横焉今诸公在事谓江南为极乐国无虑乃不讲于批捣之术警卒传则失之余弄笔札人也柰何越他人职而言干戈事乎久之梁君擢延平府通判檄至余过梁君贺焉夫珠玑贵而亷贾躁翡翠盛而贞姬惑乃自古叹之矣何者物尤而欲不可止也君子之黩货者亦若是耳梁君苦二物之见求其不以自蔑其躬明矣乃余以曹署故既已贺复此送之云于是梁君避席再拜而谢曰产在东西隅足迹未尝蹈四方不知闗西先生之论谔谔如此兹固鞭驱前矣顾独无柰别先生何念先生寂寂守孤邸耳梁君既去有华亭何君者代其职未至至则余有与谈者不寂寂也  

送叅议陈公之官广西序【`田汝成`】  

予尝踄南海跋夜郎翱翔桂林陆沈炎裔访古抚今迹山川之源委览形胜之周防诹边方之情伪决戎务之缓急喟然叹曰嗟乎兹非终身受用之区哉吾虽病讷乃今谈邉事纚纚乎若倒囊而出物也夫人患无逺游之志而抱贪得之私尔茍才欲显于艰难志恒甘于淡泊则在彼犹在此也而何鄙于边方哉五山陈子杰才也自闽臬迁粤藩叅议以予新自粤藩来日以粤事为问予先谈其难则陈子慨然深思也继谈其易则陈子欣然若有释也终而予纵横其难易则陈子毣然复疑而予则与之饮酒击节运筹而画之曰无难也无易也如此而难如此而易尔则陈子翩翩然喜溢眉广身欲留而神欲往者屡矣予因以识陈子之往有为也夫广西外捍交趾内屏湖襄为南维重地然半荒服也治异中州故外酋难驾兵事难综弊吏难辖军官土官姻聨瓜葛为之向导探我底里怯胆寡谋则拔扈以吓我投间纳贿则役我如奴况乎赏罚久淆疑愤世积即有约束抗阁不行故曰外酋难驾也猺獞诸蛮跧山伏穴喜则人怒则兽纵而恶法戆而易欺托寄豪右之家为之荫盖龃龉其间不使一控公门陈情白事得利则掩慝埋奸千方居解不得利则宣露宿恶传以丑词震惊官府狙我不察轻举损威酿成酷祸迨乎临阵决策呼吸存亡百虑攻冲头须为白故曰兵事难综也岭徼守令半出迁谪之科非耄则玷包含愠愤以齮龁其民职业不修而怨上官之觉察容之则废法稽之则反唇机宜所闗往往漏泄败我所图故曰弊吏难辖也虽然是乌足以动豪杰之襟怀哉吾能秉亷以饬法守信以布令推仁以体下好问以瞩逺则难驾者詟矣吾能章示好恶离其荫盖赤心所加阴谷毕达刑必惩于首恶兵不蔓于非辜好谋于先事而决策于临时不得已而用之非万全不发则难综者理矣吾能端仪立准霁威以临之寛而不随明而不讦则难辖者服矣夫丈夫生而桑孤蓬矢以射四方所以明有事也广西虽逺险宁不愈于匈奴哉班超投笔而兴驰志阴山之北逺游固豪杰之所欣跃也昔者予友陈弱寳之官岭右其友骄无状者戏之曰此亦善地可寛居之弱寳曰是虽谑浪可以规我遂名其居曰亦善堂而予在岭右时弱寳复诵其事于予予亦名其堂曰亦善而为之说曰亦善者茍美之义也孔子谓卫公子荆善居室终于茍美而已矣夫人贪得之心生于不足不足者丧徳之媒而亡家之本也人能以亦善存心则粗粝茍充不必膏粱也布帛茍暖不必文绣也爵禄茍安不必奔竞也故曰知足不辱知止不殆夫由前谈之足以恢逺游之志由后谈之足以弭贪得之私然则广西虽逺险顾非终身玉成之地哉陈子尝以御史巡察江防盐徒为乱勒兵剿之一叱而溃乃今按察闽会操洁秉公综理周宻门无私谒囊无长赀信乎才已试于艰难而志雅甘于淡泊者自兹往也学将益深而名益显矣于是同官刘子軰叹曰善哉田子之谈边也核而有征听之令人忘倦矣请缉予言以授陈子曰携以往试其言果有合乎他日幸书以报我也  

赠唐大夫幼贞出守广平序【`赵贞吉`】  

予选汉纪公孙昆邪惜上谷太守力战事以为若此近古怜才之义至文帝使持节赦云中守呜呼又何明也是时汉苦匈奴矣终帝世兵竟不出皆使屯将近郊天子按行示有兵而已其要领可睹也文帝曰李广竒才俾遇髙祖万户侯岂难得哉明已之不以万户侯与广也李广事帝年尚壮也已遍厯鴈门上谷代郡守以此知帝之扞边安民大略在慎择守夫乗障收保聚令冦不大入得以杀获上府计功过即守事亦易办岂得空国困用哉至武帝之世则万户侯摇铎而以与诸人于是广去守而为将虽其晩年而郅都一以扞圉名则既以其名困矣明制横边守棊置冦连近岁大入杀畧守民人顾法守不与考责仅督糈糗哺幕府行尺牍文墨自喜经国者谓出师难镇兵又不足赖虽以万戸侯市期无应者宜仿汉古法重择近边及甸辅太守得沈机才智勇略之士稍阔畧文法假借之令率民自为战御以寛内称善计当是时而平阳太守又竟以课民御冦中不律何哉今之守不得自补卒伍如李广魏尚有自卫也率出催募非课入赎罚则安所取直哉以法不当则谓收市租自用者又何如也大夫刑部唐君曰使平阳守竞竞守常磨岁月以彼才智自効冦亦易与乌可越格令率易若此予曰呜呼适百里者宿舂粮视昭旷者不及于眉睫事有固然者是时冦旦夕入率妇子待命又奚暇磨岁月顾不念其时能令冦不入境也守虽操一切不暇念民亦逺出于坐视冦去后深文平绳之使后守卫维四肢欲自奋无由则执计者之过也乌在所称阔畧假借之初意于是唐大夫出守广平矣过予论事广平畿南閟国不若上谷平阳要害然冦往年掠至完县则广平宜急备宜大夫以才士行大夫读名实笃核击断之书久奋气再倍可以出而击御冦寛上忧不但专理民不得以绳文深恐为解夫大夫谈诗书起家者傥亦有鹰搏猿射之雄乎善乎田叔有言云中之民自为守出死力击冦不可禁嗟乎尚得民心如此即功名易成矣此尚之能也宜文帝之为尚动故予与大夫计边言虽多又终以安民为之本  

## 文章辨体彚选卷三百四十六

（明）贺复征 编  

○序六十六  

送王中丞督理河道序【`明李攀龙`】  

今天下御史中丞自台中出开府者无虑数十所矣越在四境非北事狄即南絓越其不事狄絓于越者宗人大藩仰给县官横不可治不则盗贼亡赖依阻山泽弄兵自喜不则挟持左道动摇众心不知所为此视之狄若越未乱而有其形矣而公方且督淮扬以北四部刺史大司空水部七使者行治河则天子璧马实式灵之濒河吏卒无伐买薪石之费大兴人徒之劳由淮扬以北数千里漕具如故江南数十郡之刍粟日衔舻而至也不北事狄而南絓越无宗人大藩仰给之扰盗贼弄兵之忧左道动摇不知所为之虑岁满且拱手迁去矣无已而欲有所为则有余以浸溉上溃其防令百姓引水飨其利不可也使数千里多就渠用注填阏之水溉泽卤之地自疏水力虽使为沃野犹之陆漕不可也使民菱牧其弃地而听其所为自弛其禁潴而不泄则曲阵川以逆水势虽有少府稍入不可也三者以利民然且不可公虽不拱手迁去不能矣余入闗中盖闻公尝分臬潼水上备它盗得商洛山巨冦黄守矩者数十人格杀之及见公坐计陜以西缘边四大中丞幕府军士事胡者岁数百万转相饷也是年敌大入上郡以军士食给亡所掠去又及见公与右史大梁李君计宗人在朝那占种民田不为输租县官者殆万顷议请上以其所不输租筭如禄使自入因着为籍得田万顷云此以事狄越而填抚宗藩虞盗贼不知所为者之变何不可者而以公督治河固以为自台中出开府者犹之有人哉唯是天子作新明堂而治明年春属受计之期朝诸侯而图天下之事葢执玉帛者万国焉抡材使者乗传出西南夷得因巴蜀吏币物致其君长而喻以天子徳意使下所伐材木杉柟豫章郁结轮囷长者竟数畆大者蔽兕象其液如凝膏其理如戛石椐椐强强由瞿唐而望荆门荡若垂天之云蔽江流而下也明堂工师操绳墨而南望天子日夜思咏斯干之雅诚下诏切责抡材使者公岂可谓非吾所敢知由淮扬以北数千里秋水岂多有所休息于污泽令可导为漕者乎游波有浩汗而离常流者乎堤防有溃写不厚蓄者乎何以令水力相积负大而不胶使杉柟豫章犹之杭苇者乎四部刺史司空七使者奉职行水以为非公不可尔公岂能为先尚书礼奉使马湖时杉柟自行公所能为者有河可行杉柟而已是又非公可拱手迁去时也  

送中丞陈公抚填河西序【`李攀龙`】  

中丞中河西四郡而立幕府治张掖焉东起武威而西出敦煌玉门闗数千里北边匈奴西控诸蕃而南制湟中羌非若它中丞得一意备敌者矣今年春匈奴出武威度河入冦陇西郡踰湟水击诸羌掠申冲豪二部人畜去寻复牧西江上与诸羌争水草之利欲候便击之何可久哉自汉表河曲而列四郡断匈奴右臂令隔絶与羌通路今湟中羌羁縻内属顾又且患苦敌而至占牧西海上出入其国旁不去则诸羌何以赖我而以为中丞威重也日哈密诸畨数万又称兵欲窥敦煌酒泉间假令国家怒而追哈密已事往正其罪一旦开闗延诸畨名王贵人使前受言则有若匈奴在青海上为内应又何以待之中丞自在西曹时望见敌都城下扼腕朝廷无禽敌之士请上大阅六师不报余既已壮之也属且督四道守臣使分护河西一太仆治外廏之政得以幕府西制殊域即令驱其军吏发四郡骑士为天子扬推亡固存之威刺土鲁畨之三禠哈密者传首诣北阙下而勒功昆山之仄岂为难哉今天下厌乱朝廷方灭倭而后朝食敌又频年出云中上谷公卿议留上郡朔方入卫兵使者又出上郡朔方间募它敢战之士而市西北骏马郡国二千石各上补边状与计对中丞即欲事万里外吾恐国家与公卿议大策非凡所见事必不从必且以为无故勤四郡兵生衅外国即诏书问中丞甚苦暴露独不计令徳柔逺因循旧贯与民休息孰与此也微中丞谁不乐此者中丞而得让何以自解也然则陈子公之功没齿不可复见矣优游河曲终更亟还而取卿相不已足以复给事中之踦哉它中丞得一意备匈奴何如中丞今得以羗备匈奴也匈奴欲与羌合者非一世矣其计常幸羌有中国之急先赴以坚其约然今观望卑禾海上不即为冦者则犹私心不能忘恐中丞兵至而诸羌背之也中丞诚以为羌小国即小宼盗时杀人民其原未可卒禁者释而不问问与匈奴解仇结约者再以此拥护大豪使卒归义我勿轻治兵湟中使匈奴得施徳于羌而羌得以负匈奴之助然后以金符之利制其命而虚其外廏岂不并制羌狄之道也羌十三种故皆有大豪保南山湟中视城郭国久矣岂其不度而损所恃以生之利于中国以托于自疑不坚之匈奴弃妻子于它种中以与中丞为难必不然矣边境所以易制者以其种自有豪数相攻击势不一耳若谓卑禾海上安得有匈奴今安得从枕席上度冦也则以责之四郡不筑遮冦障者徒令障候长吏多出卒若取庸猎兽以皮毛为旃罽日操量课杞采山理石为觥自罢其力而为实効何益哉匈奴虽在西海上羌能间得其降者时时以牒来受事中丞斥所欲至伏所必入使冦以谋泄自失而与国为累则羌为之障矣此谓以羌备匈奴者也  

赠王元美按青州序【`李攀龙`】  

元美所为守尚书郎九岁当迁者再辄报罢则贵人侧目矣亡何称治狱使者北察燕赵诸郡居十月而竣事且入致命于天子乃迁按察副使奉玺书治青州部兵事焉攀龙曰青州四塞国也今其民岂犹无不吹竽皷瑟斗鸡走犬六博蹋鞠者乎临淄之途岂犹无不车毂击人肩摩连袵成帏举袂成幕者乎有之然利不在上也管夷吾用齐而罢士无伍与其为善于乡也不如为善于家匹夫有不善可得而诛也斯御戎翟卫中夏成九合一匡之功而诸侯皆得以鞭棰使矣今其民见以为无不吹竽鼔瑟斗鸡走犬六博蹋鞠相乐也然暴子弟无赖少年耳不采金于山即煮盐于海矣轻扞厉禁恣睢辟倪往往内交亡命倾身为急仇家不解白刅以视与其逮于法也不如听于豪是大乱之形日具而有司者所不知即为有司者所知微欲持其阴事吾恐其发在左右之后也由是中猾以下犹姑逋逃佯以示逊杀有司之怒而其大者不挟众负固即自诣台对有司者不问矣有司者问之奈何卒能以其党令自攻今年一长吏明年一长吏又柰何卒能令有司者不问也三寻之矛唯敌是求振臂一呼超距十丈引而更郄如曵风雨其搏秘如组亦如掉猬其盘锋如轮亦如积环斗墙而进矢疾不得加剑铦不得接不竢尺符捷于烽火三寻之矛若邓林矣然则今日临淄之途车毂击人肩摩连袵成帏举袂成幕者豪为政也县官岂有赖焉王于兴师则占籍自偷不着同袍之义有司者一一治赋即又狡愤而起坐索辎车裹粮于槖人岁不餍百镪髙秋征戍攫市以行渔阳之埜何多韎韦之跗注君子也三寻之矛十五相构传以章帜寝处其间释氷而游爰丧其马不如玁狁受脤天子之锺鼔实式灵之汝何多之有柞浦之役有君子六千人岛夷伪遁委以御货覆者三千人矣有司者初亦唯以汝为功又不佞以勤县官而怯于公战即有豪实应且憎以惭我有司我有司岂愿有间也语曰亏之若月靡之若热元美若能使临淄之民无不吹竽鼓瑟闘鸡走犬六博蹋鞠相乐也而又无采金于山煮盐于海是匹夫不善可得而诛也何辞之与有若是采金于山煮盐于海也尚将使其为善乎乡也无以异为善乎家以为罢士伍而轻扞厉禁恣睢辟倪豪大者其未可遽问也元美其从堂视室左右将自复若曰为劳几何而岁且镪食县官而必置之则是使暴子弟无赖少年登琅琊之丘北向而叹也其若征戍以勤天子何可以春秋髙遂自愉快也夹谷之会鲁行相事者谁哉元美其才一日可鞭棰使青州矣何可使冦命也不然元美且喜自用焉某安能知之某所以知者元美有绩以间执诸贵人系不食夫我者尔  

送袁履善郎中谳狱广西序【`李攀龙`】  

天子既诛丁大司马而下王职方狱也百官当秋论报则职方逮诣阙下簿责不服矣按事者为奏移章司冦吏将覆劾之时天下伤悼元元肝脑涂地而痛谋国之臣即有严威赫怒人何得测焉履善葢尝仰屋叹曰昔者邓公言鼌错于汉景帝谓错计划始行卒受大僇内杜忠臣之口外为诸侯报仇臣为陛下不取也而帝复谓吾亦恨之可谓爱君哉夫北敌虔刘我人民大司马悖愕自失至不敢出一骑他帅提重兵自镇来复坚壁观望未尝发镞矢何可不骈首僇也职方则微二重臣已足对于天下怨心即使又诛一职方是匈奴既大为贼虐偃蹇肆志而去而朝廷复以其遗毒及吾臣子使相庆得计谓因疆埸之政自屠执事之臣受为匈奴报怨名天子仁圣爱畿内百姓甚于一大司马而恶匈奴怀诈内侵甚于二三执事之臣众何愦愦无邓公之见也即前职方讯章所丽大僻法又非我所辄取何不可以成案委顾人臣将顺天子徳意扬主之明倾身为之不欲阿邑辟患尔余闻大司马訑訑不受人言北敌至城下时职方数为请战不许也先是职方移檄诸道乗障吏及时伺北敌出没奏凡数十章又甚备于法得谳奏矣履善非不亲见大司马受钺县首藁街三司使议狱少缓行笞于庭法吏固人人危使余至今病悸也职方必无幸矣一朝覆劾从末减以冒天子党恶之怒而为无益不批鳞者哉履善素少年是举也即宰相以为其人计魁梧竒伟吐餔出见焉一目而名重公卿间矣夫广西不犹汉百粤地哉昔王然于风谕滇王入朝而劳深靡莫皆同姓相杖未肯听今思田疆宗岑氏为大详为内属而羁縻自解斯同负固矣戈船下厉将军出零陵下漓水桂林羣无害也今苗贼阻兵府江宼窃荔蒲等郡矣驰义侯因巴蜀罪人发夜郎兵下牂牁江黔郁之间虽苍梧秦王助逆吕嘉何至大藤峡蛮剽戾如近时其在海滨西南夷译者称贡来往往御人于货使沈沙栖陆之珍紫贝翠羽之玩不得呈表环丽以雕被宫幄而賨■〈巾冢〉火毳驯禽封兽之赋不軨积于内府有司者治之按剑相眄则依慿深峭中原兵往援复以下潦上雾毒气蒸浥辎重阻絶弓淰铤涩不可久居故声教或难之也即县道官督大奸猾过严以为起衅生事往往中罢长其不逞之心檄召酋豪使出为战则枕籍城野又皆中国迁民流移亡命驱之锋刃而不甚惜彼虽侏■〈亻离〉蠢犷然其视利害祸福明矣我御人于货而译者赭衣我日寻干戈而敌人受覆师之罪彼见髠钳载道非其族类又安能不私相抚掌揶揄笑中国愚也当使者五岁谳狱期彼岂亦不惴惴恐寃者得直而吾御人于货日寻干戈将论报反逮也乃使者怠于爰书不折片言否则又以制边国重事不欲轻变遂令系者由我遂不复望生时不恤矣何以大畏荒裔之志而制其命哉蛮夷猾夏咎繇是听中猾小章何以称淑问哉履善论囚畿中时为越石父于黎阳卢生也尝受其所上狱中书葢余已异之又为言广中事多类王职方矣  

送王元美序【`李攀龙`】  

以予观于文章国朝作者无虑十数家称于世即北地李献吉軰其人也视古修辞宁失诸理今之文章如晋江毘陵二三君子岂不亦家传户诵而持论太过动伤气格惮于修辞理胜相掩彼岂以左丘明所载为皆侏离之语而司马迁叙事不近人情乎故同一意一事而结撰迥殊者才有所至不至也后生学士乃唯众耳是寄至不能自发一识浮沈艺苑真伪相含遂令古之作者谓千载无知已此何异涂之羣瞽取道一夫则相与拍肩随之累累载路称培塿则皆桥足不下称污邪则皆曵踵不进而虽有步趋终不自施者乎语曰何知仁义已向其利者为有徳世之儒者茍治牍成一说不惮侪俗比之俚言而布在方策者耳复以易晓忘其鄙倍取合流俗相沿窃誉不自知其非及见能为左氏司马文者则又猥以不便于时制徒敝精神何乃有此不可读之语且安所用之又二三君子家传户诵则一人又何难焉诚使元美与二三君子者比名量誉诚不能以一人一旦遽夺其终身之见而輙胜天下风靡之士文章之道童习白纷乃欲一朝使舎所学而从我日莫途逺且彼奚肯苦其心志于不可必致者乎夜虫傅火不疑于日非虚语也先是濮阳李先芳亟为元美道予及元美见予时则稠人广坐之中而已心知其为予稍益近之即曰文章经国大业不朽盛事今之作者论不与李献吉辈者知其无能为已且予结髫而属辞比事今乃得一当生仆愿居前先揭旗鼔必得所欲与左氏司马千载而比肩生岂有意哉葢五年于此少年多时时言予元美不问也曰世贞奈何乃从诸贤大夫知李先生乎自是之后少年乃顾愈益知予齐鲁之间其于文学虽天性然秦汉以来素业散失即闗洛诸世家亦皆渐由培植竢诸王者故五百年一名世出犹为多也吴越尠兵火诗书藏于阛阓即后生学士无不操染然竽滥不可区别超乗而上是为难耳故能为献吉辈者乃能不为献吉辈者乎  

奉赠宪使河中冯公迁治延鄜序【`王世贞`】  

岁乙丑之春吏部臣言吴四郡治兵使者耿公习北事宜调去为上谷治兵使者已复言东昌守河中冯公故为常熟令贤习南事又理大郡称良二千石最宜迁迁为呉四郡治兵使者岁之嘉平月吏部臣复言延鄜阙治兵使者冯公于西事尤习宜调前后俱报可始冯公奉玺书来按吴吴中人雅已知公常熟时政则人人大喜加额言上念我予我冯我所以恩泽吴民甚厚冯公以欣然思取故所卵翼之余与波及者而袵席之其它规调兵食筑城堡剂赋役盈庭之造大事斧断小事理解虽山川草木若有熟于冯公之貌而色飞者乃一旦夺之即卢扁操药石使呉人瘠而秦人肥于呉奚赖焉呉士大夫父老谋欲尼冯公行不可得则相率诣王子谓辇上君子忽不念重地而轻来往我公一旦岛竖乗矫泛峩岢之艑宵抵步而晨虔刘人于郡郛之外畴为折冲哉且业已称耿公习北事则胡不前北耿公以冯公习西事则胡不前西冯公又以冯公尝令常熟习南事则胡不终惠我冯公一岁间更汗涣之号徒令贤者匍匐道路为也夫西周不过数大郡地耳以张仲山甫为之内则东帅申伯南帅召虎北帅尹吉甫鼎分诸贤而三应之今幸称全天下故不至乏才柰何龊龊南事急则冯公南西事急则冯公西卒不幸南与西俱急安所取两冯公哉王子无以应徐而曰诸君不见夫天驷之骥乎朝秣越而夕刷燕其用良也又不见夫佽飞之用湛卢乎水以断蛟蜃而陆以剸犀兕急欲悉其材也夫国欲乱则贤者常逸国欲治则贤者常劳劳非所以异贤者然使宰物之柄优贤者以虚礼而不竟其才贤者茍于逸而有所不竟于志此非治征也人主之所注向则天下之精神才术奔走以应之而唯恐后急欲竟贤者之秘而忘均其劳贤者亦忘其劳而遂竟其秘此治征也且诸君亦知所以西冯公意乎内意诚重西在宋庆厯则有若范文正公明成化则有若于肃愍公正徳则有若杨文襄公今则有若王恭襄公及大司马杨公皆由西帅入政府握枢要杨公公郷人也能无意公为其后哉虽然亦偶重西耳宵旰之地忽改虑而东南其顾又安知公不以中丞之节终惠吴也士大夫父老意得去乃征叙余言以为冯公别当别公则耿公亦已超为中丞抚三辅矣  

赠杨慿序【`王世贞`】  

大海以西任侠者称杨君兄弟二人君之兄尤跅宕不问家家数起数废而好摴蒱决数十万一掷虽资不中豪其豪长目相摄亡敢犯君为人长身便骑习斗尤以信义称既滨海其人多业鱼盐君从其中度能任者致之为抚恤计妻子良厚咸踊跃愿为杨君使甚或骜桀无状众所畏欲避而杨君独狎之得其力郡守尉业稍稍闻杨君于是郡多偷则下君捕诸任人咸来佐耳目微知偷处杨君坐起不离家指顾曰某从某所得之或繇偷伍中发或偷卧甲者出于床俱以次就縳亡一脱前时大盗洪等既越狱则糺众浮艨艟首犯郡欲以报执者直指使方行郡使军将出击之败军将死使大恐别遣将出而会有荐杨君乃令杨君叅军事诸横海楼船别挍阴取君进止君谓贼骤胜骄速掩之勿失因夜出黎明距贼里许鼔噪进君麾其私属直前抟贼大破擒酋洪余斩获无遗使以下袭杨君功得迁君仅上赏格亦不自明又捕商舶没香药珍寳悉归官杨君亡美衣鲜食之好少卤获辄分其下其轻财好施予葢天性然杨君游于鱼盐人乎所结纳多士大夫长者乍见卑卑罄折稍与论事宜乃慷慨剖析咸叹服谓书生不如今年夏岛人大举犯郡其游兵四出掠予方里居从里中少年揭竿木裹裳而拒之小利则益忧其大众雠我杨君闻奋袂曰吾不可坐视帕首靺鞈佩两刀从健卒数十来赴至则坐大树下料羣少年勇怯勇者给精器居前余分左右翼备声援毋令轻尝贼申约束定赏格予恃以益强数日闻郡兵且出掩贼而六合令自以果毅往张甚众亡不色得杨君独曰六合令非能见大敌者又帅二三当亡节度必败寻败问至众惊而更问君君曰贼饱不久郄矣果郄其料审悬中若烛照然嗟夫传所谓朱家郭解其人咸负气豪余声足以起海内乃不为县官出死力北灭匈奴竟以侠败予固惜且恨之周太尉得剧孟喜若降敌固然不闻事定后有所荐岂吴得之重亡益汉抑孟故自引晦或忌之耶诸公固侠人亡见才今杨君见才无为引杨君者何也使得五千组练当东南寄必有可观者予姑拭目以俟矣  

送别驾■〈氵虽〉滨刘君考绩序【`沈炼`】  

记曰大司马辨论官材书曰三载考绩夫考绩之与论官异矣论官语其心术之邪正考绩记其功庸之多寡然惟有道者能知之自秦汉而下政理衰而官方敝学士大夫之出处莫有通于君臣之义其视诗书记载之言曽不比于丝竹之悦人耳也日夕之所持论皆不过全躯保妻子奉头鼠窜者之所为极其所往遂至于欺君父若婴儿杀生民如草菅僴然自以为得计而人莫予知也殊不知自髙明者观之譬若日月毕照心术之坏至于靡烂天地凋落万物者又何功庸之有耶故未有豪杰之士能奋然于百世之下以是而知■〈氵虽〉滨君之于考绩之为难也余以言事谪边陲且三载每阖户不欲见长官及闻■〈氵虽〉滨君之风烈所愿握手论交而恐不得焉班孟坚曰痛乎风俗之移人也黄金之贵贵于泥沙松栢之贞贞于桃李言植之不易也君以佥判之官当钱谷之任而处于边境驿骚之时固非不知流俗之迁转而抱其体国忧民之具雍雍而行之屹然如盘石缙绅先生语廉明之吏者非■〈氵虽〉滨君无称云非其心术之正不可得而乱乌覩其难之若彼易之若此所谓豪杰之士奋然于百世之下者非耶故闻君之政不言而阴化者多矣此其为绩岂特簿书米盐之间而已哉  

送朱县丞赴尤溪序【`沈炼`】  

余表弟北桥朱子候选曹者数年今得除尤溪县丞将行问计于余何以丞尤溪者余讵知尤溪之所以而告之其道乎哉昔人之言曰一年之计在于树榖十年之计在于树木终身之计在于树人皆诩张其辞说以为名言谠论可以服行而有余播流于无极余以为不然人皆贵自树也夫托根榛莽之间振起山林之表至于枝叶扶踈参青霄而蔽白日物莫能御之者草木犹然而况于人乎故古之君子其生而饮食居处与百姓同及其反也徳泽加于海内功名流于千载岂其夙所禀受若是哉其所以自树于已者异也能自树而后可以树人不能自树者人将仆之矣如之何其树人也哉夫自布衣起家而为丞华衣束带矜荘堂序之上百里之民瞿然而望之此其可立必非碌碌者矣予知子之心不以其丞自足也则固不以官府为营家之资而汲汲于妻子者国家张设官师以其赤子而付之抚摩之而人固惟其妻孥之是恤此其于中心忍乎哉然后上贱而下慢之矣上贱而下慢之则仆之者至矣然则非人仆之自仆之也君子固惧夫人之贱且慢乎我也而自尊且贵之自尊且贵之者则莫如不以家自营而尽其心于民事拒絶苞苴之门而垂意于鞭棰之际上下之人莫不凛然重之矣然后徳泽流而功名章虽欲以丞自足岂可得乎此其为营家之道固有大于彼者故能自树则抱闗之徒荣于柱国不能自树则公卿之贵不如匹夫朱子少穷经能达于世务者必以余言为可服也  

送魏季朗序【`刘凤`】  

今代之能文章者称李献吉辈其人也非李遂足擅一代名始为文缘习卑下且我国家以武定功一二文臣辞不胜理百余年来李始创开之相继作者皆李力也然李之文韩愈氏哉自后毘陵晋江之流稍重于时则宋之遗乎有吴自迪功始为六代江夏复恢之则其靡于今者是矣济南作则视献吉又变而之古一时诸君相与应之自谓左氏太史复出矣然议者谓伤于袭哉其所铸词必范之古是矣然途辙尺寸一将循其故步是犹且不可而况抵掌谈说若优笑之为乎予观近者文不越三家而于鳞盛矣魏君天赋犹絶淹览该备其所解上无古始下掩来者综辞诡异操裁万变不可以有方而不可以无方循有冥营有遗往来不代而不可以知是可谓古之自出而不出之矣予往则狎之然相乐甚也而未尝以相衒也昔于鳞有云予才视献吉而季朗才视予斯言过矣予于魏君博洽不愧之而精核愧之予也略而魏也详则安能望季朗哉且每有会于中予倡之魏君和之魏君始之予卒之往代之以嗜好游趋接捷昵近邀逐快适有如予二人者乎夫且相与顺比于时则虽终日谈而炙輠之辩与謇谇有以异乎而魏君之啄且三尺矣蹍之所以无躛者以不离于始也谈之所以无虚者有相引者也故辨者无辟闭之绪则无以藉察者无匿藏之端则无以藉欢者无离析之思则无以藉予与魏君游十五年又复三矣三年间魏君之淮之白下未尝一日宁居则予尝輶然以思夫专閟之情振矜隃越之情奋节惨悴之情厉激忆伤之情槁枯凌遽之情隘促离逖之情荡浮游放之情广肆利荣之情溢盈进往之情鋭上故刅不发则芒鏉涩而刿于匣骥不骋则筋蜷急而弊于枥少壮者不驰则痿厥而伤于血气士无千里之行则业不劝贾无废居之事则利不比使魏君终岁不游则千载其可俟哉古之贤豪不已于行者多矣未有不出户而无废功者使所畜不因是感忿奋发有所于藉之者则墨墨之化妇人孺儿之事也丈夫所以相期者即夷貊异地旷时易世有如一日可以刳中相示也而忍对面接席比肩交臂不相离哉昔汉文帝云久不见贾生自谓过之岂非阔絶意有所独诣虽自贤之行在贵势有不忘者矧予与魏君共砥岂为亵昵踈数间乎故迁感者情之变移而尽类也暌殊者迹之去来而极思也魏君之文无亦因之激而益竒宕而不制逺而不可即兼纳山岳川渎之气而备象变情物之故已乎今且赢粮为冀北游夫天都者天下之所走集其为丽繁浩穰广庶辏溢慿气怙才以文名者不可胜举矣燕士尤烈亮好为名自其性然今明主在上贤公卿大夫相与涵育藴积于皥熈淳曜之化文日以宣融敦作明盛岂特如予所知三家者已乎予不觌都人士亦十五年其风之流被海内者予因得知之则郁郁哉文之盛有如今日乎予愿有以藉所以擅当时传后世者独文焉尔乎  

送元美太仆序【`刘凤`】  

记云以文命者期十之世璇玑得常今我国家光烈丕嗣式显昭之越于今放唐之文其在兹乎庸乃以伯冏之命命元美者尚亦以乃祖父世笃之有成劳于王室厥惟载于宗功尔能嗣修惟敬恭之以用无忘前之勚是以先命之四岳之任曰四方之事兹惟宣叙毖予底于绩则既能纉服绍启我土宇用广显徳以惇明摄固之若晋楚之郊而有章采服物令典之用则惟夫子践位而迪以无慆于常彛顾日靖咸我封畧播敷于外弼成罔弗蔇是其能忘翼亮寅畏正于左右前后哉故兹简也岂旧勲是为抑以仆臣正后克亦正今天子新服命尚赖百尔有位君子匡佐不怠以旦夕交戒绳之义宪而达之正辟非无自入也故侍御仆从必慎简其人而太仆其长乎其在周掌正王之服位出入王之大命侍朝而正位退亦从之与王之出则自左驭也其为亲臣可知矣故冏之命书独着之若今之建官则视司牧也其职少异哉然入践九卿国之大政实预闻之则惟所以致忠于上宁有间乎且夫子之举也以文徳兴在位夫文平成天地纬象日月通理万物而轨仪羣动者也故所以经国纬化建之彛道而奉之训辞舎文其曷已哉夫事大不从象小不从文而能以其欲从焉者蔑之闻矣故谋议于内外以讲大事则曰谟明弼谐者文之业也沃启于一二以赞祗徳则曰乃言惟服者文之教也定我基命以作股肱耳目则曰亮章天工者文之象也畴咨上下能道天人之故载之典图法象而曰监于成宪者文之功也诵言惟昔作诲■〈执上目下〉御以慗寘于耳而曰多闻于典学者文之华也若文告之加于四国誓命之用于正众多才艺之事鬼神史之能辨名百物以周知山川爽精之气宗之守九仪五礼六乐胥之守度数声律是皆文之散于一节者也我国家文命之昭受二百余年矣其所浸潭衍溢沈蓄藴育诞发于今故光象之显昭休动之无外而覆被之咸若所谓太平嘉瑞图书之出于是并作故坤灵图云法地之瑞与凤皇衔丹书者是其时乎且周之盛也亦十五王而制作始备今固尝兴礼建学储精垂思表章风厉详延博纳敷求之矣而太仆之命君子悦斯举也谓是将兴礼乐哉不然以彼其才而涉扬于外已久何至于今而始庸之且冏之书实云以汝作大正正于羣吏其无以非人备官耳目迪上以非典虽今之职司庸异而意者其有在乎不独以匡乗马之政溷子为也且君子之命才其何异命马乎而谓非所及乎政哉故材之若恤若佚若灭若没者天下马也直中绳曲中句方圆中规矩者国马也探前距后蹄间三寻者戎马也四尺之辀终日驰骋而不契需力已竭犹能一取焉者田马也进退不可周旋不能蹇不可劝登者驽马也是以太仆所守虽为马设而政之寄则于此选材焉必以夫俊雄沈鸷扰驯此亦士之千里者若夫虽泛驾而佚材焉足骋者是亦并畜之至凡马且不一顾而况异栈翦鬄饰之乎故文马千驷是今之才盛也而朽索在驭其尚不忘交儆乎位则虞臣之箴乎不然何文命四讫而犹遑遑市骏为也  

赠建州杨使君序【`吴国伦`】  

杨君盖楚人云学于燕南弱冠起家成进士推择为留都大司马郎其在留都亡论守秩修故事与诸曹郎蒸蒸异也大者万卒穷叛至甘心少司徒氏三山震撼卿相以下皆自废计亡出矣杨君慷慨跃马出提白羽扇示之曰吾活汝汝其左袒即万卒人人向应无不左袒杨君者夫当是时抚剑无所用威缓颊无所用辨杨君一跃马而大难遂解谈者至于今髪上指冠岂非以其神气足以弹压之耶已朝廷录定难功迁杨君为建州太守守建州盖三年年裁三十比予入佐建州俨然视杨君长吏也乃杨君则不自谓长吏也予退而窃叹曰如予者岂足为杨君执鞭哉夫海内荐绅先生闻杨君定留都之难以为其人必长老多所厯世故盘错为能不动声色而使反侧子自安岂知杨君今犹白面玄髪逡巡曵金紫若章缝耶已予从旁覩杨君所为治郡事又率用长厚之道法不贬而民亲令不苛而事核属八闽苦兵建州居其上游羽檄交驰使车击轸而至所征诸路将士日不下数万道建州而东也杨君顾数从杯酒谈笑间授有司者以筹其供亿曰计如是如是足矣又亡命之徒啸聚山泽为变乡邑诸父老扶携趋杨君请兵戢之杨君则又从杯酒谈笑间喻诸父老曰若第归无虑吾已为若灭此属矣已将士徳色市人莫知有兵亡命之徒就擒而父老无恙兹信乎昔人所称折冲樽俎者非其神气足以弹压之何哉予既心知杨君学不假年而足气不加助而完才无所资于阅厯而用之不竭乃独不能究其微也稍复私叩之曰大夫仓卒定难于彼从容解纷于此有道乎杨君笑而荅曰偶然耳嗟乎嗟乎如予者岂足为杨君执鞭哉予与杨君居未一月以有绍武之命别杨君即绍武僻且少警易治于建州数倍至欲以杨君之治治之神气固有所不逮矣方日夜思得继见杨君以论治遂书以遗之  

送周兵宪赴海道序【`吴国伦`】  

公初为冬官郎以营宫功当叙为内卿已属所善耿御史直言忤权贵人权贵人衔之遂移目所善一时诸名士曰此軰实为之公故出为延平守未几上竟用御史言让权贵人免官谢罪去客有贺公者曰权贵人去公等自此升矣公曰休矣容直逺奸主上之徳直言敢谏御史之事吾诚无状何至掠人之美以邀主恩即使腼颜内卿贵矣安见其有加于良二千石乎于是人益归公长者谓难以富贵利达动也其治延也明师帅之体修保障之令兴礼尚让存问耆老吏民有善辄避堂以舎之卽古文蜀郡刘弘农孟云中其风益藉藉焉间者岛人冦闽中诸县道烽燧相望又山泽亡命乗墉而叙沙尤间危延者如垒卵矣公毅然猎缨矢诸众曰夫延故七闽襟喉也延危则七闽之道阻而征兵馈饷其进无繇以吾居延而使七闽坐困又安在其为良二千石乎吾盖有以筹此矣故冦至公轻裘缓带以临之使民不惧冦退公又卧薪尝胆以备之使民不懈夫不惧则待敌有余勇不懈则思患有余智以故夷至异境乗墉之众执而为俘公诚得胜筭矣诗云文武吉甫万邦为宪汉制太守兼领武事则称郡将予窃谓今之七闽守吏皆有郡将之责也至称文武才宜莫如公会中丞谭公御史李公并以公文武才疏荐于上谓宜提兵漳泉制夷于海不使得内侵是时上方宵旰南顾喜为海上得人遂报可乃延之父老相扶携遮道流涕固争于中丞御史之前曰奈何夺我师帅撤我保障耶顾我奚罪不得效河内人借冦君一年耶两公谕之曰父老无恙汝周公此行为父老耳夫闽大势譬一巨室而家督者所使捍门户得其人则举室之人无警今海上敌所从入门户也延堂奥也汝周公居延延安移之海上则敌无所从入而七闽举安且父老独不闻楚以子玉轻重魏以无忌折冲又不闻晋侯曰百万师不如一贤将乎奈何狃堂奥之粗安而忘门户逺计为也父老唯唯抆涕从诸大夫送公于郊而拜之曰愿公此行克壮其猷使海上诸孽望风而萎岂惟不负中丞御史所举即皇上十年南顾之忧非公其谁解之父老不即填沟壑犹能延竚太平矣公遂慷慨策马以行  

送陈使君守兰州序【`汪道昆`】  

自古文学之士往往喜言兵非习兵也居常自负其有人固未尝竒之于是挟其感愤之气幸得当事而发一竒焉若汉贾生魏陈思王是已彼抱竽而舎瑟越樽俎而治庖人则怏快者之为非始愿也河东多豪杰喜兵陈使君独善文辞未尝论兵事会更置边鄙长吏使君得兰州夫兰州要塞之国羌戎在西匈奴在北必习兵者当之主爵直谓使君生河东使守可也使君为儒林循吏语在部使者疏中余观使君则彬彬者矣使君遇合非谋议之臣纪纲之役乎哉五十始为大夫且在西鄙所用非所习谓使君何古人所谓才难非才之难也才而遇合者之难也御人嬖而国色下陈驽受繁缨而骥伏枥尺有所短寸有所长物固然矣如使淑女必妃良马必路彼之歌文王诵伯乐者徒虚语耳岂世所希觏者哉嗟乎今之宦学难矣驰驱则贱诡遇则良吾欲以吏事兴吏事安可兴也游言多和法言寡和吾欲以文事兴文事安可兴也使得一当要害为天子守四边即不能系单于之颈斩月支之头视彼大而无当者似贤矣汉武帝拓地西北开张掖酒泉诸郡诸将有尺寸功者侯之乃今诸郡之系于兰州犹缀旒也守者能附众威敌固吾圉以备不虞即不侯其功非尺寸比使贾生陈思王在宁讵无意乎秦越人以禁方游列国其为医屡迁然列国之人遇越人者无不生活其业精也晋以诗书将郄縠岂必习兵使君晋人何让郄氏兹入秦则越人之为小儿医矣往使君病疟七日始寤疟方甚卧内诵备边封事亹亹数千言大要皆西鄙事兵家不能道也其后五年兰州之檄且下然则使君之勲业其将自西起耶使君西矣  

送方民部还留都序【`汪道昆`】  

汪道昆曰方叔子岂不逡逡躬行者哉其涉世何趻踔也始迁度支郎则以故东平当下吏盖疆事耳部使者报曰高皇帝法公罪迁官勿论乃不逮故东平而度攴籍业已削叔子名代者入舎朞月矣憾者犹然不舎盖三岁而后论定复其官嗟乎屈贾不得志于楚汉则直言髙论为之菑叔子逡逡躬行何趻踔也客问叔子状叔子谢曰上督过强吏连逮臣其言必逮者明诏也言不逮者王章也两端各有所当于余小子何怨徳耶留滞都市长者时时下车存之则闭户翻书意甚得夫耿介者多忿悁之节朝闻命而夕饮氷若屈贾是已叔子入羿之彀中其得免者天幸耳居常欣欣置怨徳勿问岂若是褊心者之为乎要以楚汉卒行其间屈贾抱愤终焉乃今公卿大夫犹能平叔子于朝憾者义格则其所遇视屈贾贤矣叔子谒行抵乡大夫受荚曰今日之事岂人固多求于不佞哉不佞独行扞当世之罔固其所也今行矣愿闻绳墨之言乡大夫曰楚人得和氏璧以为石也三抵之及以璧闻莫不按剑相眄矣叔子曰善吾宁玉质而石章曰豢豕为酒礼成而不乱得矣恶用玄酒而污尊叔子曰善吾宁设醴曰尺有所短寸有所长无求备也宁为尺矣能复为寸耶叔子曰善吾宁舎短而从长道昆进曰归休乎大夫叔子免矣  

## 文章辨体彚选卷三百四十七

（明）贺复征 编  

○序六十七  

送杨学训序【`明王樵`】  

太行西来扆幽蓟而东其北崇冈千迭以限华夷南向数千里平川如掌常山诸郡譬则京师之前庭也其被于向明之化也尤切而渐于文教也尤深尝谓太行洪河之间锺其深厚之气者为器与材皆淳龎易直以笃于义之所自得而其教已成之后厯十百年而不变魏之风俭魏禹舜之故都也俭何足以言舜禹取其去本未逺而其教未衰则犹舜禹之遗风也唐之风勤俭质朴而忧深思逺唐者尧之旧都也勤而思逺岂足以尽尧取其去本未逺而其教未衰则犹尧之遗风也葢因其质之近本而进于中和也易待其质之已散而欲挽以反本也难尧之时百姓昭明舜禹之时三徳六徳以至于九徳之备而莫不咸事于时所谓因其质之近本而进于中和者也教之功也常山诸郡之于今犹唐魏之于虞夏也邢台杨君司训吾邑阅四余载而迁真定真定常山附邑也邢台真定所谓犹国之前庭者也仕不逺其乡官不易其业道徳仁义诗书礼乐之训取其已试于吾邑者与其乡人共讲行之则益信且尊而居夫向明被化益切且近之地吾见太行洪河之间锺其深厚而笃于义之所自得者皆进于唐虞九徳之咸事以荅圣朝求士之意其不在杨君也夫其不在杨君也夫  

送翁丹山叅议贵阳序【`侯一元`】  

岁在辛丑丹山翁先生为南比部郎且九载矣檄至以先生叅议贵阳先生之为郎也贤资又独久乃其迁不能踰常而地又逺士之务进怀居者或不厌焉其岁三月翁大夫治行诸乡先生咸往饯之都门之外冠葢既集马鸣于衢于是有顾而叹者曰是马也范驰驱式王路弗弛弗蹷国马也然而御者方三十里五十里而休也可以为良矣然而不若捷之速语卒视归乎翁大夫大夫曰请受教竭驽以听御者道虽逺以日月至之已而大夫前行至于舟于是有顾津人而叹者曰善哉乎为舟险而不败戒而不袽是其材致而工习也虽然彼容与而击楫者无冲波之虞而有善舟之名可不谓遇哉则又视归乎翁大夫大夫曰请受教往求所济虽险也曷违之已而大夫登舟命师纵马弛御于是又有叹者曰舟之于师也马之于御也不可易也以其习也易之则害于舟害于马故治民者审宅五方治音者审正七均今大夫则已易器而操矣窃为大夫虑之大夫曰请受教往而学焉闻之曰东西南北惟共又曰车于室辙于途若惟车勿饬尔又奚问途于是诸乡先生顾元曰尔惟最少盍籍尔长者之言元既受而籍之乃作而曰备哉言乎虽然天子之遇先生厚以先生大贤且托以明古之道振当世之急而议者类以为先生不便是无以异主恩而矫士靡也且天下相趋于疾足邪径内顾自便之日久矣靡不跂足而至公卿以余耳目所覩记郎吏之陟而外也鲜及二考者监司二千石之陟而上也鲜及考者是久任之法隳也已陟矣则欲以踰级自异已踰级矣或曰地恶或又曰逺顾其身便否耳虑不至乎民是陈力之道圮也昔人云易动而可虑者莫若逺民言制吏之难而达民之壅也故惟自立之士不削而正者乃可以抚边安圉今士大夫之入者计不复出出者计旦暮入其况边乎是均劳之义格也兹其来逺矣自汲孺之贤不能无望于积薪望之之不欲而难左迁祖尚之文武而惮逺牧又况材非慷慨随风同波者哉夫若翁先生之材贤盛矣乃其为郎而独久迁而不踰常得地而独逺则彼浮食乗墉集菀之人始厌然心沮矣是天子所以讹羣工宰臣所以抑侥幸不塞而自禁之具也济涉方深以先生表逐兽方惑以先生虞社稷是役又何疑焉且诸乡先生之言有未竟者吾闻东野之佚矣未闻鸣鸾之败绩也闻虚中之济矣未闻忠信之陷也五方异齐矣不闻其不同礼也七均异调矣不闻其不中律也故善马所以善舟也善舟所以善政也一也异方而同区先生行矣余又闻之本巨者鋭末源博者洪波不盈于天天有常予不争于人人有常好夫贵阳非故西南夷之徼与语曰树惇帅徳而守终纯固者惟酋能也而既浃沦王教矣因长之以先生之慈惠维之以孚信镇之以易静此其回面而向徳也必倍乎中州之民异时择公卿于冯翊还列侯于河内乃知天子所以遇先生徒执古之道而其去世俗之虑逺矣夫迂其身以善国正俗周公之事也于先生乎观之  

赠太史内山裴君奉使序【`董份`】  

古者太史氏掌四方风俗之媺恶政事之得失以诏王而四方之奏风俗政事者皆先上太史副在王所故太史专居中以备纪载务知天下美恶得失之故而国家崇立史官大畧依仿古制至天子修亲亲之礼展藩国之封则皆岁命史官以充奉使之职此非独以宠侍从之臣为藩封之重而已也盖居中以知天下者其闻博阅厯以诣四方者其见亲所以欲其周爰咨诹亲采天下之风俗政事以吿之天子而广其所纪载也昔在汉室司马氏为太史而迁自言其涉厯之迹略徧宇内是以能洽浃贯串网罗天下放失旧闻自见谓为续获麟之后接诗书之传亦由其所考讯者广博固已竒矣然儒者或讥迁轻信抵牾是非谬于圣人则以学不繇其统而道不知所约故也今内山适为史氏而当明天子遣使亲睦之时方下燕山浮易水上恒岳南望黄河北逾太行抵上党以归而予昔与内山游观其志醇如也其中好深湛之思务观览古人之旨思性命道徳之要而敕身谨行择地而履可谓大雅君子已予闻古人质有其内而后能明究于外语曰众夫折薪不成扬楚三人指途靡有适道今不能成信于中而欲沿记闻之绪总羣言之归则未有不失其指而能有明者也予尝读书至典谟之篇其言雅醇深奥纪先帝王之经法以示千世之轨未尝不想见其人非史臣亲见圣人之微深于学道而知其统约者何以有此今天子明开圣极宏览上古方遵帝王之事卓轶百代兴制改度纂成治功将见有典谟之兴为史氏之光采其荣名不可胜道矣今予方与内山紬金匮石室之藏以勒成当世之纪窃私慕唐虞史臣之风会逢其时而予非其人也子行且勉之哉倘望见蒲坂之墟为予延企焉内山且发自京师或题其卷曰金华使节而予序之云  

送吴纯甫先生会试序【`归有光`】  

予为童子时则知有呉纯甫先生长而登先生之门悦而忘其归也盖世之所谓慷慨魁磊之士吾必曰先生焉先生精于学邃于文熟于事少时为县大夫郡邑长者所推重当道者往往叹息期以大用指日以望既而摧抑顿挫者几三十年先生自负瓌伟不见施设独喜为人言之人无贤愚见者倾倒自少年学子稍知向方者必引而进之士之有志者亦皆归先生每从嘉林修竹间纡衿方履笑咏相随殆无虚日时有质辨剖析毫髪议论蠭起羣疑豁如云披雨霁天清日明其于天下之利害生民之得失常有隐忧于其间天子中兴慨然有志于三代之治诏书数下所以修明千百年之废兴者不一事悉先生之所尝言者故与先生游者皆去为显官先生独为诸生揖让进退自若也嘉靖辛夘先生始发解于是将上礼部服王官有日矣皆喜先生之遇而又惜其晩也然君子之论不施于早晩之间而施于遇不遇之际不以徒遇之为喜而以得所遇之为乐予惟国家以科目收天下之士名臣将相接踵而兴豪杰之士莫不自见于其间而比年以来士风渐以不振夫卓然不为流俗所移者要不可谓无人也自余奔走富贵行尽如驰莫能为朝廷出分毫之力冠带褒然舆马赫奕自喻得意内以侵渔其乡里外以芟夷其人民一为官守日夜孜孜惟恐囊槖之不厚迁转之不亟交结承奉之不至书问繁于吏牒馈送急于官赋拜谒勤于职守其党又相引为重曰彼名进士也故虽荦然肆其恣雎之心监察之吏冠葢相望莫能问也居无几何升擢又至矣其始羸然一书生耳才释褐而百物之资可立狊此何从而得之哉亦独不念朝廷取之者何如用之者何如爵禄宠锡之者何如也岂其平居无恳恻之意欤将富贵之地使人易泫失其守欤世之所倚重者尽赖此軰而如是弥望君子葢以为世道无穷之虑焉初先生与余论天下事予未尝不竦然又黙然有感也以为在位者皆以此为心则天下可以无事然而先生不遇也今先生遇矣得一人于千百之中不可谓无获也障流波于奔溃之日不可谓无方也以其向所言者而从事焉则犹饥渴而饮食之也夫趋俗之士师师持正之士谔谔夫谔谔非幸也然天下之事彼不为而此为之倡者一人随者十人则固当有声气之同者若是而相与持天下之势君子又以为世道无穷之幸焉故予谓先生不谓之晩而如先生乃可谓之真遇也若彼碌碌者徒虽襁褓而朱紫日唯诺于殿廷吾不谓之遇也因书以为别  

送陈应虹座师以左谏议擢山东兵宪序【`支大纶`】  

国家树给谏臣直掖垣内专封驳其制视诸京朝臣特重既任率数载不轻徙秩满辄服在卿佐大僚时时出一二补藩臬司初亦曷尝不奨忠直而酌年劳哉迨厯谏之术行而老成者以资绌迁转之期亟而鲠峭者以年沮孝庙后谏垣遂多故矣总之不出两途有悍然冐清议悬危法以震言者其究也法极而身继之乃以成言者之名于是有嘻怡淟涊讙然示人以有容而阴踈贰之以禠其权甚者中以法而污蔑之俾言者不获自直而已得有辞于天下盖自昔舞圆机以刓言锋者虽低昻逓更吾咸得览其大较云居常念汲长孺佐武皇朔朔于时忌不见察洎出守竟以一卧治语咻之唐子方讦文潞国至叱咤廷陛中而潞国终能洗瑕捐忿同升之以叅大政盖两宋尚清议其公卿典刑迈前汉殊絶矣且当长孺与平津争布被时岂复为身资计哉而子方淮浦一唫直以忠义自仗亦岂卑卑念内外资者乃长孺依依欵欵怀恋禁闼子方一承荐剡遂忘宿嫌欣然与之共事此未易与浅衷道也臣子抱犬马恋主之忱安能斯须忘天下哉诚忿天下大本在主上一人吾茍获沥吾血诚以翊戴而保护之登主上于尧舜之隆天下治若腹心之役臂指耳释此而之外僚虽尽所长以就于理如根本何用是志士纯臣日以纠徳弼违为事而彼倡均任厯练之说而亟迁之者凡以塞言路而启之窦也夫以长孺之朴忠俾平津少优容之亦奚损于平津而汉家之强藩巨憝环伺而窃发如淮南流者其先事伐谋之功奚可胜纪顾局之一淮扬间子方诋讦宫阃当宋天子震怒时潞国即为所欲为无不可者乃引咎自归寻显陟之其有补于宋治甚巨而潞国反藉是以永其誉然则优容直臣诚秉轴者之伟节哉顾自汉迄今中更几贤相而潞国一举竟为史册竒观葢峭直难亲软熟易制谀言便耳激语刺心恒态固然古今一辙矣然长孺即少踈而武皇至方之古社稷臣子方一出而孤忠独立之咏终古藉藉有声则须臾一内外资奚足为丈夫道哉我师应虹厯宜宾尹着循良声既久寻召入为左谏议侃然以道徳佐天子直声振一时浃二载擢佐山东宪备兵北海登莱滨倘亦奨忠直酌年劳之制哉吾师实社稷臣旦夕宜复入侍天子左右愚且镌金石扬潞国之烈矣  

赠袁太守入觐奏绩序【`张居正`】  

荆州领属城十三疆域之广甲楚中其称繁剧难治亦甲楚中异时长吏三四辈率不胜任去俗日以敝民且无聊吏部议择郎署中有威望精吏事者弹压之宜可治于是定山袁公以祠部出守兹郡至则披诸吏素犯法及民梗玩与吏交手为市者数人郡中震慑莫敢为非乃均宗禄举积滞察寃狱覃徳恵政成民安府中晏然无事上治绩更为诸郡最三年以例入觐归州知州汪一勺等戴公倡率之化就余图所以为赠者而余适以赐告归故得遹观大化之成乃不敢辞序曰昔者仲尼叹王化之阏壅慨然称曰茍有用我者朞月而已可也三年有成夫圣人之治非必神化捷速然也葢亦有资于时焉夫旸者之望雨也见霮■〈雨上对下〉而鼔舞寒者之乞温也睹束愠而挟纩周衰列国力政疲民思欲息肩于有徳茍有圣人起而拯之直易易也假令仲尼当唐虞之时处比封之俗殆与其民相忘于无事耳所谓可与成者安可得见哉是故圣人承敝而达变智者因难而显功民之嗷嗷固圣贤之所资也往者荆之俗常壊于积偷矣公徐至而救之曽不数年竟以大治何则势激者易变愿得者易与当此之时民之思良吏如婴儿之望慈母故董之以威则民畏而感之以惠则民怀其势居然也兹非所谓乗其时者乎往余在京师见今之仕者咸重内而轻外而天官宗伯之属最为优崇尤不乐补出为吏即欲出亦自择善地简僻易治者然后去以为常公始在兰省用清望着闻及出守是郡人且谓公难之公恬然不为动盖其气愈平故其政愈精也嗟乎孰知繁剧盘错更足为君子树立资也乎虽然不择难易而受任者人臣之分也均节劳逸而校功者劝臣之道也余不敢知其它窃见今用守令与迁转之法率不量地之难易事之繁简一以资格为断太守治郡有效满岁称职财得拜一级为按察使副即有卓絶异等殚精毕力亦不得骞常格而优游简僻纵无他长亦得积日累岁擢升是官如是是劳逸无等也即人心何劝方今吏治颓靡民俗疲瘵意者且将少变今法以重择守令而后可耶夫欲重守令则必显能治剧难有劳苦功多者以风天下如公宜何以处之兹其行也僣为之言  

赠刘都督序【`余寅`】  

今总镇开府刘公者盖古所谓将帅臣哉往者刘公之起松潘而芟薙白草畨也论者曰刘将军偶遂之耳试复之未必能徼大幸若是既将军征九系大小三百余战尽还其陷地夜郎千里得刘将军无恐横江诸处所冦大閧将军讨平之川南以宁论者又私窃忖将军以制羗僰诚余之矣易地而驱之则不为頼矣乃将军由蜀转淮南时岛夷毒内地欲扼呉絶饟道以睨南都势倡甚于是将军殱之尽又殱之于岑港于三沙则刘将军又能以淮功矣又由淮入闽入百粤败逆者张琏兵及邓兴陈明光等俘馘岛夷无遗丑则刘将军又能以闽功以百粤功矣所司具上之于是晋都督开府东南总镇焉夫■〈宀禹〉内称师帅臣者葢林林盛矣总之不得齿于古名将之戏下何以故大都通方者难兼量者寡葢自古叹之也夫兵者危器古之人危用之胥管之乎机矣是故百酌而一欹则发之非时往之无当与枯窳奚择矣故曰通方之难十举而一覆则耳目乖应手足易处与凝滞奚择矣故曰兼量之寡故方者兵之术量者兵之所为用也邃哉乎机非刘将军谈何容易哉是故员方错途翕张殊轨以正变不可胜穷也攻而无攻无攻而乃以攻守而无守无守而乃以守以柙阖不可胜穷也上雷九天下蛰九地决之若川止之若山以起伏不可胜穷也欲左左欲右右欲遫遫欲徐徐以屈伸不可胜穷也以所见知所不见以所不用知所用卒卒若棼井井若暇以参伍不可胜穷也故曰不周而周将道以扬兵道以强故得其机则得全于敌矣不得其机则得败于敌矣夫得全于敌与其得败于敌也岂可同日而语哉刘将军慷慨敢事臣也驱之陆陆胜驱之舟舟胜用正正胜用竒竒胜用众众胜用寡寡胜诸余所为机说皆刘将军之已迹也夫将军之事于蜀于闽于百粤也余耳之未目也意者侈谬之乎余海上人也而将军来海上四年冐不测之渊亲厯穷岛岛人闻之无敢濡足海波者海波晏如也大都无莽于措画而无昧于士情诚赖之矣故余所为机说皆刘将军之已迹也将军尝自诧往在西陲时庶几男子今在东南有须妇人耳嗟嗟刘将军曷不北乎北敌患边氓特甚卒无一创痛之者与东南夷校祸大小一弱子辨之矣将军独柰何竟卧东南自愉快乎夫北敌诚重犹其枝也东南殷富缓急仰之内地伤是本祸也善穑者锄其非种嘉种乃蕃善国者诛其横民齐民乃业故将军在东南者稼道然也嗟嗟以彼其才安施而不可哉迩者岛人幸一蔑止矣东南安矣将军少须之且北北且抟抟举矣  

送沈君叔成序【`徐渭`】  

叔成父伏剑出塞垣拾其先公蜕以归乃复抱书号阙下取所衔两虎数狐以甘心始拂衣归乡闾驻马野棠洒涕报事于先公墓道于是乡闾称叔成竒男子无忝先公既罢复短剑跨一驴将渡江淮而北复有事京师也来别余于理见余抱梏就挛与鼠争残炙虮虱瑟瑟然宫吾颠馆吾破絮成父忽双涕大呌曰叔惫至此乎袖吾搏虎手何为余壮之体貌虽孱囚矣而气少振也于是作歌以为别  

赠呉宣府序【`徐渭`】  

当嘉靖乙夘间海上始大用兵兵隶诸大府者特骄甚偶绛衣袭锦而靴幆干魁岸多力者三四人入越乡把剑袖锥目夔夔以睨过市饔则醉饱系马狭斜则拥红紫以嬉如入其家之庖室都不与一钱日既昃知无所怫遂稍侵居人家居人聚哗之则走撞县门撼丞簿收笞居人犹呶呶睨丞簿丞簿畏得祸不敢动气与酒益奋尚恣睢街市中不去余方与君罢讲稽山下逢之直前视彼四人者嗔曰酸何知敢视我直攫乃巾碎之耳余谓君曰市人足恃也盍抶诸君曰不约易散未可也君归呼族人于家余归呼族人于寓得七八辈余曰可矣君曰不约莫任其害未可也约族人曰侪等击击其下莫击其上约市人曰侪等莫击第喊而声援遂击四人者靡不仆几烂击者逞禠其綘锦与靴四人者祼而号乞命君曰悉还之稽首悔谢若崩角市者哗而合掌君荅而拊曰劳矣稽首称快若崩角顾谓余曰盍归乎余曰诺过寓将别君曰未也已令设于寓矣举爵以揖升若次功级然尽醉而退翼旦丞簿若守并寄谢以言一日予把君手谓曰生平知公操笔而摇髯诚不知用胆兵畧乃如是君笑曰使他日试某以兵亦犹是也已而君果仕及今二十有二年乃始为明天子提十万众守数千里亭障不用其边幅直用一言以定冦冦六年不敢决槛而哮其求食也特稍稍然摇尾耳中朝始翕然以君为长城一时勲名无与比伍予于是益信士磊落竒瑰赫赫奕奕垂后世者不定于素不可以袭于一时若彼武侯淮阴并以数言初见其主之时策天下于几席非君稽山之一斗乌足以伦哉于是君方以贡成晋兵侍又以秩满膺赠与荫而予适以公招在幕府感旧而赠以言  

赠同郡六子序【`许孚逺`】  

岁庚辰我湖士举南宫赐进士出身者十有三人首谒选天官者八人其一人董子伯念得仪曹郎其七人当为令一人臧子晋叔特疏请于上乞受教荆州其六人莫子子充得江夏孙子应章得武进沈子汝修得句容凌子孟昭得南昌姜子中甫得光山闵子仲升得安福之六子者以为初释铅椠即吏事且为民父母其道孔难爰相与咨诹询度皇皇然不能置孚逺因酌而谂之曰诸君毋过虑毋多求天下事亦为之在我而已是故立已端邪存乎志政理通塞存乎学规模广狭存乎量起处勤怠存乎精神性行缓急存乎克治志端而行方犹形之于表也否则矫为之弗纯学明而政达犹水之有源也否则道谋之靡准量弘而应物犹海之纳川也否则强为之弗裕精凝神立百度自举犹二气之资万物也否则物欲陷溺而不张省偏祛弊泛应皆得犹持鉴以照众形也否则好恶乖僻而不谐若是者将求诸人乎抑求诸已乎吾又观之始笄为妇举步踖踖已而持室或傲睨其舅姑矣假馆逆旅一飰徳色久而狎处将多求于主人矣夫士以文学起家一旦而膺民社之寄惟恐其弗胜任也故处患若险穽而求善如饥渴及其尊居民上操柄在已其左右而逢迎者莫不父母而神明之于是乎訑訑之声音颜色有拒人于千里之外者矣嗟夫此所谓富贵移人之患也老子有云重为轻根静为躁君君子终日行不离辎重则是一念兢兢常居于冲虗澹泊镇静安详而以之役使羣动者也夫君子必繇是道然后可免于习俗移人之患诸君朂之哉语称三折肱为良医余葢尝仕而折其肱者敢窃以是为诸君诵  

送薛青雷都谏出参藩序【`冯琦`】  

今年春薛君自都谏参楚藩其门下士问言于予薛君予所首举士更十年而薛君遂自举士且阶三品官易达也时易逝也离合不可常也不佞于是乎三叹初薛子自吉士为给谏要人啖之引与共事薛子谢不往曰士而附人非士也居官业不能无是非毁誉如以附人人之得失我亦与焉是后之是非毁誉一而后之是非毁誉二一吾犹不任而况二也夫守身若薛子者可也葢治世如治边其凌厉搏击持人短长相刅相劘如风如涛似战芘荫宇下甘言媚词觅人颜色无所不唯诺似和不激不阿不可亲踈招不来麾不去屹然独立于世而不跛倚似守故治边涉世皆有三策吾皆取守焉薛君曰夫守居先生之地可也而三才言官也未能崇论宏议极言阙失今且俨然参藩未有以报国恩后即再欲有所补拾何由乎予以为不然夫世无极言敢谏则吾以责君世尽欲为直言敢谏则吾不以责君言路之塞也人尽不言其开也尽人而言尽人而言尽不言之渐也事不少不贵不极不反言者少而言始贵言贵而名附之名之所归趋者乃众言众无以自异则竞为激切触冒忌讳人主遂疑羣下与之为抗操成心以逆之而言者始诎三年以来一鸣辄斥一斥不收伏在草莽者百余人于是言官言者十而一非言官而言者百而一嗟乎士何其易勇而易怯也则所谓尽人言者尽不言之渐也薛君为谏官遇事即言言当其事而止亦无依违亦无抗厉亦无附丽亦无避忌此所谓屹然独立于世而不跛倚者邪无论守身即守官如此未为失也葢数年以前朝廷论议多待言官而发或行一政而言官操可否议其后于是任事者轻言事者重今言官之牍不必尽报报未必行言稍切或反以激而偾事不言又非其官则不如外僚尺尺寸寸可自树也夫言所以为行也不行不如其已今之言官言而待人行之今之藩臬不必言而自行之自行之与待人难易相去逺矣古行省大僚多自以其意为治不尽循一途辙国家法度纎悉具备三尺律令人尽出其中能守法者称贤耳由前言之则守官由今言之则守法吾始终所予皆在焉夫治边者能守未必胜也可以无大败居官禔身者能守未必利也可以无大害吾愿与君终守此言也且以与君之门人共之  

送陈侍御奉太夫人南还序【`冯琦`】  

今年春陈侍御从龙以河南道主计吏引绳墨别白黒黜陟一禀于至公朝绅争识其风采会言官以请训储得重谴省台以论救而谴者十余人铨部以迁建言者官而谴者四人一时所称端人正士如锺都谏羽正张都谏栋王选部教皆与焉侍御欲草疏直其事或谓侍御前疏指切宫闱留不报今复有所论列必将上干明主怒以忧太夫人太夫人亦数谕止之屏居独处则使使侦侍御何为出稍久不还则使使趣召之曰得毋入朝上封事也侍御久之不得发意嘿嘿不自快于是奉太夫人以归友人冯子酌之酒而送之曰嗟乎端人正士尽之矣或以言去或以职去或以不得其言与职以去朝士大夫其畏哉君臣之离合阴阳之消长可覆说也盖往岁之事骤进贤人而亟退不肖夫名者争之器也予之美名又骤与之美职天道所忌也夺之以所深利而被之以大不肖之名在人情必不堪处天之所忌与人之所不堪则其势不可以久夫甚精必愚至洁易辱硁硁者可激而尽也士业以抗直为世所指目遇事必言言必尽尽言必得罪一得罪则其类不可以独安非以言去则以不言去言与去皆足以自离于人主人主既不肯虚怀以听人臣又不肯降心以留此不尽不止之势也盖自古旅进者必旅退若旅退则未必复进宋时诸大臣一言不合即下殿上札子求去一正人去而众正人随之故有官家别用一畨人之说向使诸公稍濡忍调剂无过持其髙论使君子小人角立而争虽未必尽行其志然决不至丧朋败类空人国家如是速也由此言之则君臣之离合阴阳之消长可具见于前事矣方今君臣隔絶外不宁而内多忧悠悠万事未有反汗拔山可以口舌争而得者计独有竭诚极忠从容镇定而微防其不然真见不然然后以死守之耳盖正人常利朝廷无事而不肖人常利君子有事君子居重为轻根处静为躁君即使阖阁无有所问而正人在朝廷士之持两端且向且背者亦犹有所系心即真为不肖亦有所惮不敢发夫使不肖人有所惮不敢发即君子之类不尽而天下事尚可为此诗人所为赋白驹也侍御行矣予假以岁暮为期侍御慎毋有他请使世多君子邪我与天下同为君子世无君子邪我独为君子同为君子其功大独为君子其力专侍御言官也安往不得自効夫使侍御险危其身以沽直名太夫人不喜也使侍御变度易虑习为周容太夫人又不喜使侍御不胜膝下之恋优游遁思坐而自废太夫人又不喜太夫人所喜者惟侍御为君子及与天下同为君子耳侍御奉亲孝能养志其以予言质太夫人以为然否  

赠大学士张公序【`利瓦伊桢`】  

张明成学士徳望为海内宗上拔之谪籍复还讲幄以母夫人春秋髙请急归无何母夫人不禄服甫竟而衮职有阙上即家拜叅大政中外皆弹冠相贺也故事相麻下筐篚饩牵踵属于道而公殊厌之古人交际为恭今乃货取此岂尽其槖中奉入大抵赎金羡赋出之民力而甚或盗公家之储下交者媚上交者亢大吏往往见告官邪繁兴政体陵迟职此之故将一切谢絶庶可以风示百官某承乏虔州适与行会既重违公雅操又不可但已则窃附古人赠言之义今时所患责在公者陈其畧焉葢治道去其太甚所损益百世可知而矫枉者每失之惩羹吹虀因刖废屦非也放豚入苙而又招之亦非也古人一嚬一笑不轻示人而况授以矫枉之名乎自顷救时之相或奨恬退或尚综核始未尝不新人耳目而巧伪丛生弋钓禄位究其末流得不偿失此患在不平也且夫事无全利亦无全害以一时一事之利而兴未几复革矣以一时一事之害而革未几复兴矣议论滋多功效蔑如此患在不审也人臣以身徇国事岂以国事徇人今天下争言开言路去苛政以此两者绳人而行其私久任不行冗官复设十年不戮人于市二十年以市媚冦而堕军实皆徇之过也此患在不任也患止此乎抑有大者焉朝讲不御而宫府之情日隔国本未定而貂珰之势日恣上供不省而公私之积日贫患莫大于是然是三者非相国一手一足之力也不平不审不任则相国责也公尽其在己者以待天定而已昔伊尹相业论者谓自一介不茍取与始公取与义严先声所振宏矣某从公游垂三十年号为知已狗马病力乞长休告幸不填沟壑日夕与乡三老望见徳化之成故不欲以非义赠公为公相业嚆矢云  

奉别赵汝师先生序【`汤显祖`】  

宗伯吴赵公以征且行一时卿大夫正人在南者皆喜有言于余者曰赵公世所谓大人也必为政予曰子何以知赵公大人也曰江陵相知公者也今两相其里之宻焉者也皆以正言有逢其怒莫有逢其视守道于今能逆世而立者必大人嗟夫亦未既于赵公所以为大人者矣公尝谓予曰吾见所谓人矣其名也偶以出一言正见一节竒已而起则泯泯然而为官凡若此者皆细人也予所不为为其官不忍不为其事为其事不忍不为其人言之莫有听焉以吾行可也是故自公起至于今凡三数徙未尝不言其官或言天下利害不少厌其无细人之心也已而吉水邹君三出南赵公北公又谓予曰邹君名则益髙矣而国重伤吾之北必且又然矣益髙吾名而重累国非吾意也吾意不欲行予俛然叹曰公言及此大人之心君臣之义也虽然公其行矣大人之行于天下也时三代之法诸侯士大夫世其国家余子得习其政士无境外之志至春秋时有之所之不如而可以去故有异邦有父母之邦参相仕也今一父母之邦而已未有少不如意而得去之者非其势亦非其情古惟如彼其地分其所生人有贤者则相为重至于天下一则大矣视士若广矣其势不得不轻古惟如彼其士皆世家相亲有贤肯相为下而相为待也今则天下之人矣有政而此不为则彼为之矣夫大人者其心常有以自寛诚不拘拘焉以政为然非政莫为也后之时亦未逺于今之时也何以言之古惟如彼其封内有士易以见法有让而士益以见矣后虽有大人急不得而知于其君其知也必且以相非其相则其君之待人也夫以待人而知大人宜不忍为然则以相其可也今可以相而知之时也若犹不得存其身且可因而存其言言而从即其身为之不从虽不忘为天下之心而我无逆也嗟夫孔子亦大人矣于季桓子而可时也其行于鲁之事亦无所信然则孔子固未有行于鲁也曰道之不行已知之矣其不已何也曰吾五十而知天矣则可以入耳而从心前此亦未知天命也有不然之音则逆其耳有不可之形则立其心以此为不惑葢人道也既知天命则天下之故皆有以然矣曽何足以逆吾耳而立吾心即未有所行其道固已行矣如此则为其官而名不益行其身而国不伤天之道也非大人不足以致也嗟夫以赵公之为大人而予又逰之久最知然所以望之知命而已天下事可尽言哉  

长安送黄竹石序【`袁宏道`】  

黄竹石从江陵负敝笈访余长安余方视选曹曹故树篱挿棘地也不时见见辄为杯罍所夺无他语草草暄寒而已未几辞余去乞一言为别余曰子亦遍观三衢九陌乎秽尘张天腥风逆鼻行者溺于道居者粪于市椎埋屠狗之軰敝衣百结之子高鬟衩裆枣面厯齿之妇肩骈踵接此亦天下之至恶也而顾瞻云中则凤阙铜龙在焉百官宗庙萃焉引而之贯城之市则夏之璜周之天球若日之璧若月之珠东夷北狄之珍异陈焉已而入云韶之院过鸣珂之里则南之威西之施越之狡童吴之弄儿公孙大娘之剑僚之丸贺怀智之琵琶念奴之歌喉霓裳羽衣之舞呼卢博簺之戏种种聚焉今夫山郡水郭巷陌未始不清楚衣冠未始不都雅然一人衣茜而过则已丛观骇指出汉唐之旧物一二则张目不能指名夫然后知京师之大慎勿以秽尘腥风遂谓都市之观止此也夫古之圣贤豪杰巨公哲匠其亦犹京都之三衢九陌耳文耶道耶至此乃极子归而求之有余师  

唐医序【`袁中道`】  

予少时失意好游南走吴越北走九边以少泄其雄心而所之必挟一医以俱唐生其一也唐生江右人以医游楚公安出则随予游归则隠里中从两叔饮予罢游多里居常语两叔唐生从游有大快事三中郎与予入都取道宛洛天日清和皆舍舆而骑先入传舍而令唐生代居舆中未至城十余里邮吏拜迎唐生错愕不知所为鼓吹大沸呵殿声甚厉蜂拥而入传唐生下舆殊有骄色此其一快事也梅客生开府云中予往客置酒桑干河大合乐是日村官悉装中光耀日行酒者皆万戸而唐生与席醉后走马平原偏禆围绕一簇如红云客生与予马上飞鸣镝箭如呌鸱而唐生亦以一骑随其后此其二快事也寓都门有新安贾人治酒教坊予以他事不终席而贾人已先予金留唐生代饮画阁朱栏緑窓绣榻帐床皆绨锦香清一室入暮两小鬟供事为除冠服帻巳敝内着木绵大布襦行縢如梯小鬟皆匿笑唐生亦自笑不止夫此地非冶侠不到而唐生亦得阑入若樵夫之遇毛女渔郎之见僊媛此其三快事也诸叔闻予言皆大笑每酒间辄以谑唐生唐生亦甚自得予后游念生巳老不复俱丁未予自渔阳归入村中稠人中不见唐生以问两叔曰唐生逝矣讯其乡之族人则曰来时巳断水浆累日今逝去或数月矣予泣曰伤哉唐生频年从予奔走冀予取一第沾升斗之润而今竟已矣后当为抚其遗孤不令冻馁又三年辛亥再入村舟泊辋湖岸天微雨昼色惨淡釡鬛鳞鳞见一人持盖入予舟视之则唐生也予大骇曰此必鬼也岂故人之魂闻予至而来有所托耶抑所谓三尸者假人面貌来播弄予耶私念鬼畏唾急唾其面唐生曰公少好调弄人今老大尚尔邪予曰公殆非昔日同游唐生也予前年至此问两叔及公族人皆曰逝久矣此非鬼而何唐生曰信乎其逝矣然予几逝而复生者也正相持辨论而两叔来舟中大咲道其再生事予之疑始释复以酒共之改故衣赠之出囊中金为市棺时唐生将归吴帽中取伯修中郎所书诗文二纸雨溜烟痕堆积几不可辨且云与公相与最久都不得一字毎乞则曰徐之再徐之唐生入土矣予曰徐之公寿未也公医术按古方虽未必活人却不杀人是宜寿家虽贫而胸中洒然无一事神明酣适是宜寿凡物类如猿如鹤皆数千百年公瘦骨棱棱圆目鋭啄通身皆毛大类猴也是亦宜寿予今且隠里中筑湖上萆至公明岁必来当为公作生传唐生曰老人风灯也姑为一言使后世知有唐生足矣余遂援笔次其语以付之而并订来年聚首之期其中多谑咲之语大都车过三歩肠痛勿恠意也  

## 文章辨体彚选卷三百四十八

（明）贺复征 编  

○序六十八【`以下贺祝类`】  

贺郑都指挥序【`明崔铣`】  

崔子曰日者蓟盗之起八人也度险如家治缓溢为万人大师而后克之赏也劳者下势者上夫德衰而后有政政格而后有兵兵怠而后有赏故化世不言政治世不言兵振世不言赏赏而犹失末孰甚焉昔闾丘氏之子也溺其父号于国中曰能救子者予金渔人援之出闾丘氏之戚攘为已德其父金其戚而徒劳渔人及其次子复溺号犹前也国中无应者故信古之所贵也铣外女弟之夫存亦从师有功自指挥使升都指挥佥事铣外舅鹤翁及卿大夫贺之铣曰尔存功倍于尔者尔知之功蔑于尔者尔知之思倍当安思蔑当慎自尔祖至尔为都指挥三世矣尔父尚行啬家夫盈而能守故有尔今日尔惟嗣德惟孝尔惟报赏惟忠尔惟纳贺惟畏且铣闻之福不可妄受曰持贵不可徒居曰称不持福则为戾不称贵则为辱夫善饮者余其量适也满其量犹或可胜也过之鲜不困且病矣故君子惧福而忧贵又曰尔存尔达尔毅尔欲尚官其夙夜守予言斯克有勋有闻  

贺监察御史胡君考最序【`罗玘`】  

御史之官其品正七其在侍从之列孰同乎编修也都给事中也其在部寺之属孰同乎大理评事也太常博士也其在外之庶官孰同乎推官也知县也是皆繇进士起焉者也他不与焉然推官知县品则同矣而其陟固御史之陟之也其黜固御史之黜之也其在外势然也廷则比肩矣然评士局于狱博士拘于祠非通与于天下之事者也编修得纪天下之事矣而不得言天下之事都给事中得言天下之事矣而不得行天下之事得言之而又得行之御史而已呜呼御史可以品论其官也乎不可以品论则不宜以资拘又奚以考绩为哉虽然黜陟者天子之权也而御史得行于外而在廷之臣善者又得言之天子陟之是亦御史陟之也恶者又得言之天子黜之是亦御史黜之也而顾于其身独无所与焉其亦何以责于人哉其势必归之与其庶官之考绩有殿最焉亦有黜陟焉而后外之黜邪陟邪不敢参以私焉必公也人亦曰公也在廷之黜邪陟邪不得参以私焉必公也人亦曰公也而天下治之端实自是始焉则御史考绩其岂庶官之考绩乎天下之政有大于此者乎呜呼今天下固日繇之而不知也虽御史者亦汨没于其中而不自知也而御史考绩者之见于文字亦多矣亦无为之言也予也闇亦奚敢昌言哉胡君惟峻同年友也一尝私发焉君曰然及君以御史满三载台中之僚必欲予言其最君最在考功也人皆可得而知也然使人知御史考绩系于天下忽于君之考绩始白焉此予之厚君也亦予纪天下之事其职也  

贺大中丞孟公生子序【`李攀龙`】  

隆庆已已盖大中丞孟公始举子焉明年左史许殿卿至自公所而谓余曰中丞公年既已六十有二矣而始举子岌岌乎其危得之也夫危得之者几得之也几之为言得不得未可知之辞也人之为道厥初生民覃族受姓以属于今不絶如系一旦自我嗒焉中止无论宗祧之血食社稷之委裘即不堂不构不播不获以比于作俑而题之曰三不孝则谁不皇皇焉而几得之也弓襡以祷祠求之熊罴以寤寐求之即未为失也虽不肖焉不告而娶以权求之宁脱屣爵禄以其余易焉以幸求之则谁不皇皇焉而几得之也攀龙曰子不可几而得以几之而得子者其法当自得子者也公之于人道蕴藉长者里中盖视犹石相家即某与殿卿所习也三十而游京师其友亲且曰亦旣抱子矣即其厚必无不载也出宰缙云其百姓父母之曰必有贵仲而季且贤矣即其仁必有后也四十而藩屏陇右秦人无异于越人也曰不筮而商瞿之膝下绳绳矣五十以大中丞督部河南北权豪敛手而百姓焉依莫不壮之曰公诚自爱是将退食独立无柰趋庭者之肩摩踵接称诗问礼之不暇何也即其威重而气有必息也何以得此声于梁楚间哉然固未有子也此自殿卿所及见而某所及闻于楚若越者至今相谓公无恙邪何谓至今未举子也无亦既已能御矣不则咳而有名者几人乎又不则将就馆者几人乎里中旦夕觇其门有弧矢也家持羊酒往贺焉而旋且已也是年六十而齿发如平生也是自缙云陇右河之南北厯数十年其仪不忒也人亦谁不为公几得之也公乃今六十二年而始举子余固以谓其法当自得子者也人之几之益信其必至云尔终岂谓几得之哉唯是几之不得而怏怏然后几而得之之为快也气之所息必贤且贵是天之报公以答秦越河南北若里中之所以几公者也然后公之敦仁处厚养威持重之德始成矣此可以持羊酒往贺时也遂为殿卿具列之如此  

贺少师杨公一品四考序【`汪道昆`】  

髙皇帝仿周官法专任六卿乃若太宰统百官大司马驭诸将其任较重迄今十世率有赖于柱石之臣然太宰务在守文大司马则兼用武者也守文必操正义用武必操权宜两者皆难而兼之则尤难矣太宰杨公事肃皇帝厯大司马若干年嘉靖末乃进太宰其后先帝召故太宰视大司马事秩如初上在亮阴首召太宰还天官视事寻自天官上一品四考上命有司举例以闻明兴二百余年六卿一品四考则自今太宰始先臣马端肃直以三考而被异数今太宰不啻过之上以为然赐秩视端肃等公三辞而后受命则自少傅进少师夫端肃事先朝名实炳然烈矣时承平久海内若将去兵一旦邉事兴端肃以言兵显是为难耳自庚戌不戒敌入郊关肃皇帝自禁中疾视之操下益急于是燕代并建都府直以要领捍京师建钺授人人将失色顾代告急则公在代燕告急则公在燕若解右卫之围郄大水峪之犯则出九死而収一捷夫非震世之功邪凡百勲劳犹籍籍在邉人口墨家方盗国柄迩官邪意不便公将有所中公出则督府入则本兵东南奉倭西北靖冦正色而立柄臣子卒寝其谋人谓公系安危如郭汾阳决胜如裴晋国审几如狄梁公此一时也既而多口为政曲学代兴簧鼓人心尧跖无辨重以克核太至睚眦不忘由是比周进矣公入太宰观人必概诸公行羣口■〈犭斤〉■〈犭斤〉俟其自定或将有所释憾率义格不行人言公持大体如丙吉砥中流如陶侃又一时也诸部内附纳贡请封言者纷纷卒以为不可廷议待公而决乃趣召公公至条列内讲诸便宜其议遂定比年诸部纳欵歳省邉饷不赀人言公决策如张子房善断如杜如晦又一时也往者用人犹潮汐耳一朝失柄辄籍其所推毂者一洗之虽有贤良亦将不免顷之执政摄宰某子甲伺而乗人养交报雠直为豪举公还太宰去其太甚勿问其余于是人人自坚幸得及于寛政人言公不乱如曹相国不为已甚如司马端明又一时也即公在事又其时屡迁要以率履平康壹归乎正直不茹不吐与时咸冝则其难之难者已乃今位太宰进少师以一品而厯三朝登四考一时勲伐闻望冝莫如公顾夙夜愈益兢兢务以身先有位鞠躬屏息虽甚寒暑不衰昔人所谓有事君之小心公无忝矣凡诸功用则其绪余此有由本也夫月浃辰为岁岁浃辰为纪寒暑相禅动静相竭终始相巡公以四考计之则一纪周矣其间用武者什七守文者什三冦在四方一何劳也天胙明德主少而国无疑百官总已聴公务一德以尊天子公由此更始利在守文济济师师盖将不劳而治文武吉甫万邦为宪公何让焉且公诸子具文武才倾海内士若督学使者若执金吾鸿渐翩翩褎然首举公以文武许国公子一以文武承家古者世臣使之长保社稷若汉周氏韦氏是已公所谓世济其美恶用岁计为哉往余守尚书郎幸得为公司马属吏乃今入佐司马会公既迁于时左司马摄事部中善余言就诸郎语少师公功在勲府劳在程书大半心力在本兵讦谟在疆埸即公迁太宰吾党不可无言公雅善右司马有辞第藉其言以待命余自知言之无当也介诸郎固辞公既迁辄举谭公代大司马谭公至诸郎述余言质之谭公曰嘻夫非一人之言公言也其勒之帛他日以待太常诸郎敬诺  

贺抚台赵公考绩加恩序【`王锡爵`】  

万厯甲午应天巡抚缺天子若曰是惟予股肱重地其择老成扬厯久练文武事者以往而廷推四川赵公以原任都御史即家拜兵部侍郎开府应天命既下则东南士民舞手相贺曰是得人矣而先是公抚甘肃自福建顺天再徙业已称乆次其在甘肃且逾年而会冦入洮泯罢归时论久称屈故再起畀重地予卿衔示不阶寻常尺寸以进者于是贺者复相与忧公之不能久亡何公果两推少宰不报则吴民益喜出望外而或又有疑明主意不测以为地方留公之利不若使公遂尹天下之为公会明年公以丁酉之某月通前甘肃俸满三歳考部疏朝夕下公得用贤劳晋阶予诰三代然后民始知天子虚席倚公之意不薄而又知公之得褒宠以为吴也则愈益大喜曰公且为周丈襄文襄故抚吴都御史在正统间以均粮治水积功德于吴者也厯官至宫保尚书终不改镇故吴民遂以为公诵云嗟乎使公不出长安门取卿相有以易此声者乎于是公之属布政使曹公等共造属锡爵言以贺夫天子急我东南不难乆借公以活我元元命于蜾蠃蒲蛤之乡而锡爵属谢事里居芘公之宇下忍黙黙已乎抑使君征其事而不敏以意对焉于是使君进曰丙申之秋苦雨伤稼则既八月矣于报灾例已后时公慨然疏闻语甚痛卒得留漕粟之半所省耗米以二十万计轻赍银以九万计匪是者尔时踊贵将漕难辇输百而当一民间一而当百民力尽久矣锡爵手额曰然予之饘斯粥斯亦已久矣愿闻其次使君又进曰自东事起东南宿重兵苦加泒公至立撤其半以寛民兹议复故额而公终不欲苦民疏请留关税以充虽部议不即允业有端矣往岁当事者移镇句容遥以威重示控制已耳公独栉寒沐暑岁岁出行部讨军实训之而又躬亷俭以风庶僚所过郡县不责供传不以锾赎私交际往往节钺次境上民无知者其所意创为有司征粮土客兵支饷图籍皆深中隠蠧科条画一墨帅猾胥不能临时上下其手而军民以安其恵而辨精而不烦多类此者某曰唯唯使君与公同甘苦剂缓急固宜知公盖古人贵不闻不见之功今人反之往往张小为大中缓外急口哆鬛张见谓能忧时目不亲伍阵耳不闻金皷足不履邉壖纷纷议増兵増备一切取办于不能自言之小民足寒伤心本末倒甚窃闻公昔者尝抚甘肃矣时二酋内讧朝士抵掌谈封狼居胥之功而公务持重无张皇以此坐忤谴去比公去而究竟所为安邉退虏者安在则其效可暏矣盖今天下最患者上不忧文法而忧议论下不忧兵戈盗贼而忧在流离涣散与诪张好乱之民当公在甘肃时羽书飞流中外震动所见惟冦时固有先声而后实者今东南之忧在若形未形之间民之畏苛政也甚于兵此尤不可以慷慨激昻之虚声奠欹而镇浮也则其道莫若寓储积于折兊寓増募于简阅寓登陴授甲于宿饱之士寓髙城深池于未尽之民力寓手足捍卫于辑睦之民心此之谓不见不闻之功要于事治民安而止岂必以口击贼称武徤邪盖吴之以周文襄颂公而天子孜孜东顾尤若有悬而待焉者异日算功计効其过文襄无疑但文襄之时吾吴如稂莠不去虮虱未翦本富国而若不足故其治尚栉若今日之吴直如病尫之人仰粱肉已耳投之以五剂则鼎热麻沸矣是谓真不足故其治又尚静栉则朝革一弊莫兴一利不能使人不见而静则吾所为寓之道也不能使人见设以文襄居公地欲横纵其田畆赋税而翕张用之廪其羡余以上实筐篚下哺骄军万万不能夫张弛有时即宰天下亦若是而已公异日驱而还朝为天子画万世治安计锡爵老矣尚能操治吴左劵以俟  

贺仰蘧郜公得第一子序【`孙矿`】  

夫未有子而有子宜喜也乃余为郜公喜者则有异焉何者郜公慷慨烈丈夫也与穆吏部石太仆俱为忘形友其为御史也甚有伉直声奋气欲为国家陈大利害察其志即以婴显祸不辞也而穆公顾独甚忧之尝曰仰蘧君未有子不宜然郜公黙不应及受诏刺举河东也穆公知其必有奏既以不能止则置人于都城门日候诸监察上书者问之有河东人则刼而至问所上书设不告则解其装视之或言过激切即为止不奏遗书郜公道其意如是者数矣后郜公愤其志不得行凡有奏则严诫其人令迂道自他门入慎无为穆吏部所得得则必重谴而穆公人又竟侦得之卒无可奈何久之郜公亦悔以为父早世身茕茕孑立不幸而有不测则此身竟长絶如生我何吾痛吾志不得行则引去已耳于是自河东归遂称疾不出盖八年往矣夫居宪职信当言然言出而祸或随曽不虑此身之不传则亦未为全得故仆昔于郜穆二公之事两有取焉言者非狂止者非怯也不然石公尝諌矣穆公不止且弃官护持之岂顾为郜公重爵禄哉而待郜公异者良以报国事后犹有待胤嗣一絶则长已也虑深逺矣夫未有子之先抱忠志而不得施抑郁如此则夫一旦而得子也固身可复用之时而志将复伸之候也岂不快哉故余尝叹夫直臣之难得千百中不一二有若郜公者可谓近之矣而又以胤嗣未建隠忍于良友之规竟自乞其身然则朝廷欲得言者何人乎且懦而重爵禄者诚不足论即直矣而义有所重弗得自遂则亦无用此行行为也盖至于有子而后郜公得有其直矣今虽未遽起起而危言激论穆公宁复禁之故曰喜有异也岂姁姁抱穉齿为欢者同日论哉余兄提学君与郜公石公同举巳又试治于郜公之邑于穆公俱为厚交故知三公事独详云其生子也御史见韦苏君在故里实见之甚喜入京师以谓考功成君成君曰是不可无贺因谓余余于是书焉  

## 辨体彚选卷三百四十九

（明）贺复征 编  

○序六十九  

南园翁九十寿序【`明李梦阳`】  

南园翁者京兆人也今年九十矣耳聪目明体履矫健喜饮酒然多而不乱与人奕竟日人以是疑翁而私相谓曰夫酒血虚则罔胜中热者必病夫奕心机也即壮者奕鲜竟日也于是私相论翁一人曰翁之寿自为之也一曰养之备一曰主于积一曰生有之尔言自为之者曰夫膏煎则涸烛风则泪故气耗则损精摇则竭形劳则惫神役则折言养之备者曰翁之子尝令巨邑矣复有二孙接步于巍科夫外足者内娱心歉者体顦耳目既和欢洽随之矣故志广者适气舒者永旨甘日陈诸前纷扰弗婴于中即弗寿期寿斯臻欤言主于积者则曰窃闻之积水成泽积善成福翁教行于家化及乡闾义形于断仁阐诸施四者昌之道也乌乎不寿言生有之者则曰均介寿均羽鹤寿化工非私于松竹其于寒也独荣斯无他定之秉者人莫之増也若归诸为则颜回岂夭札之行咎诸养则荣启期九十带索被裘行歌斯亦窘矣主于积乃跖则以寿终故金石负坚籛铿引年所谓死生有命富贵在天者也二孙之过大梁也以其言告李木李木曰言生者拘诸气者也积者修诸志者也养者兼乎外者也为者専乎内者也吾请诸叔父其叔父曰上古之民蚩蚩故其民上寿上寿百二十中古之民皥皥故其民中寿中寿耄耋季世之民劳故其寿耆而老者寡矣蚩蚩之民不识不知顺帝之则者也于是击壤而歌曰帝力何有于我帝之世也皥皥之民民之质矣日用饮食者也于是鼓腹而游出作而入休王之世也嗟尔木汝以是足以占翁矣汝见翁乎蚩蚩者乎皥皥者乎  

寿姜翁夫妇八十寿序【`李梦阳`】  

人有言曰富寿康宁然论者必归诸三王之世非谓其太和风熈无愁苦夭折之民邪虽然八十者于其时亦罕矣故其制曰八十拜君命一坐再至又曰八十曰耋此非谓其筋力智虑衰邪是故有罪不刑食则常珍于朝则杖夫使八十者诚易得也古之人岂宜优礼若此哉然此亦谓其耋者耳非夫妇偕也假如八十而夫妇偕又弗耋也若今长安姜翁者古之人又若何而优礼焉呜呼亦罕矣余读载记上下数千年间夫妇齐徳而隠者吾获三人焉冀缺梁鸿龎公是巳然三人者史皆不着其年设其年与姜翁比然未必皆弗耋也即弗耋矣未必与其妇偕也呜呼若姜翁者不诚罕邪不诚罕邪且寿者气昌而娱乐者之为也今天下民穷而敛急输不息肩征弗停催亦甚矣姜翁固奚所娱于心而使其气昌也余窃尝观翁夫妇矣并生于宣徳初年是太和风熈之际也一宜寿齐徳而隠二宜寿所谓栽者培之也其子判名郡振厉不辱其身养志率训珍绮备矣三宜寿夫三者一系之天二系之人是气之机而娱之要也故曰得机者昌知要者康夫若是乃其寿焉得而不偕也又安所得耋矣余往年道秦晋之境见山谷田野间多龎眉皓发之民乃其年故不亚姜翁然征输比急愁叹贫病相与转而之沟壑者殆半矣幸而存矣气昌而娱乐者几焉呜呼亦罕矣余于姜翁夫妇有深慕焉有深敬焉又有深感焉作斯序  

寿兄序【`李梦阳`】  

正徳庚辰之岁李有长公者年六十矣十二月十日其生辰也传曰六十始寿于是都指挥同知霖佥事臣左长史春右长史旵训导泽通判环司务彬仪宾正八人者为长公寿登厥堂致词而称觞焉蔡子曰徳基业昌而色而康申锡无疆巩子曰智圎义方肯构肯堂于祖有光王子曰夫鸿妇光偕老孔臧子孙行行郭子曰子如鷟翔孙如玉跄俨雅柔良赵子曰巍榭曲房纯衣縠裳无眚无殃李子曰甫田穰穰有积有仓有牛有羊黄子曰和亲睦乡族衍宗强绵瓞苞桑仝子曰禴祠烝尝以孝以享威仪矜庄于是长公者前徧觞客谢而其弟曰梦阳者亦前徧觞客谢申词焉曰窃闻之好谦恶盈者天之道也既满知惧者人之要也故视履考祥者终始之蹈也生而全归者子舆之孝也是故君子聚之而必散以广仁也负贷无必取以拓义也内交不狎外交不淫以存礼也豫患而前思忧深而虑逺以践智也吾门一事之嘉也兄必涕泣而曰斯匪和之能实台祖与父之积即一弗之嘉兄曰斯匪伊之咎实和之弗徳人或弗循也兄必训之训之而犹弗循也曰和弗忍弗之训也人有急兄赴之赴之而弗及曰和弗忍弗之赴也故懦者怀其惠强者畏其义疎者慕其礼浅者服其智此所以既富而人不忮布衣而有官位之尊垂老而横逆靡加诸身也斯长公之行也  

寿彭翁彦寛八十序【`罗玘`】  

彭之先世祖以寿考闻至越为王始以贵显而其名皆能与世相为终穷更数千百年语寿者固未有贤于祖不独彭氏也而越之贵彭氏迄兹盖无之而他之氏族越之后如越者宁数百十而已哉彭虽微越不失为彭也故彭独尊祖为彭宗越虽贵不与焉抑越之战刘项间其得王也虎口之余脔耳计其利害直以生易贵其贵也亦未亢然南面称孤固有可执而醢之道也使祖临焉不以恶臭视之而恐其凂已也几希矣盖其趋不同也然庄周称祖吹呴呼吸吐故纳新熊经鸟伸以为寿是未免挟小数以攘窃机缄逆其天常为造物者之蠧圣人之道无是也及其厯年之数容或谚闻之过使有之其戚属朋友臣妾亦有与之抗年而俱存者乎无也然则饮水露茹草木与深山之木石大泽之龟蛇处可也古者尧舜百余岁文王武王皆九十余岁孔子大圣人也亦七十余岁传之所记百岁为期期于此而已矣亦未闻圣人者数百岁云也盖往者不过则来者不续吾见天地之运于是乎息矣其可乎予尝持是说以袪厯世之惑且欲以告彭氏彭氏居京曰彦寛叟有孙妃于益国予里益都也莫不与游爱之而欲予言其八十寿以是月六日晨持以献予知叟之欲绳祖武也亦明矣然其未得也有苦身吐纳呼吸之难及其既得也有约居野处之穷而又戾于圣人天地之道又况徒闻其语而已孟子曰尽信书不如无书书圣人之言也且不可信而语庸妄人之所传以神者也可信乎予请叟观于传质诸羣圣人征诸天之道顺其常而为天下之大老亦一彭祖也已  

赠汤云谷序【`王守仁`】  

弘治壬戌春某西寻句曲与丹阳汤云谷偕当是时云谷方为行人留意神仙之学为予谈呼吸屈伸之术凝神化气之道盖无所不至及与人登三茅之巅下探华阳休玉宸感陶隠居之遗迹慨叹秽浊飘然有脱屣人间之志予时皆未之许也云谷意不然之曰子岂有见于吾乎予曰然子之眉间惨然犹有怛世之色是道也迟之十年庶几矣云谷曰子见吾之貌而吾信吾之心既别云谷寻入为给事中又迁为右给事殚心职务驱逐瘁劳竟以直道抵权奸斥外而予亦以言事得罪奔走谪乡不相见者十余年至是正徳癸酉某月予自吏部徙官南太仆再过丹阳而云谷已家居三年矣访之迎谓予曰尚忆眉间之说乎吾信吾之心而不若子之见吾貌何也今果十年而始出于泥涂是则信矣然谓吾之庶几也则貌益衰年益逝去道益逺独是若未之尽然耳予曰方今则几矣今吾又闻子之言见子之貌矣又见子之庐矣又见子之乡人矣云谷曰异哉言貌既逺矣庐与乡人亦可以见我乎曰古之有道之士外槁而中泽处隘而心广累释而无所挠其精机忘而无所忤于俗是故其色愉愉其居于于其所遭若清风之披物而莫知其所从往也今子之步徐发改而貌若益惫然而其精蔵矣言下意恳而气若益衰然而其神守矣室庐无所増益于旧而志意扩然其累释矣乡之人相忘于贤愚贵贱且以为慈母且以为婴儿其机忘矣夫精藏则太和流神守则天光发累释则恬愉而静机忘则心纯而一四者道之证也夫道无在而神无方安常处顺其至矣而又何人间之脱屣乎云谷曰有是哉吾信吾之心乃不若子之见吾庐与吾乡人也于是云谷年七十矣是月值其悬弧乡人方谋所以祝寿者闻予至皆来请言予曰嘻子之乡先生既几于道而尚以寿为贺乎夫寿不足以为子之乡先生贺子之乡而有有道之士若子之乡先生者使尔乡人之子弟皆有所矜式视效出而事君则师其道以用世入而家居则师其道以善身若射之有的各中乃所向则是先生之寿乃于尔乡之人有足贺也巳明年三月予又徙官鸿胪而乡之人复以书来请遂追书之  

姚母六十诗序【`王维桢`】  

侍御姚子一日过予舍予坐姚子姚子从容问予曰夫诗者何也曰志也言之而动人之志者也言喜则跃言怒则愤言美则改容言苦则口咨鼻酸不能已已故曰诗可以兴又曰序者何也夫序理也诸家理各自出犁然杂置序者整齐之约繁总要明其指归诗三百篇得卜氏序之三百篇一轨也姚子蹶然起坐再拜致词曰昔在丁未母游年六十诸与孤交者居多才士皆为母诗之顾独序无今先生曰序理也愿有以理之姚子即持诗观予尽读之则口咨鼻酸不能已已夫母年六十也盖苦哉六十春秋者云游当与其君子姚贡士背也纔二十九岁耳侍御君兄弟皆幼而又无厚产游伤之絶乃苏已奋曰吾且振姚氏后竟不令逝者灭无闻乃力自作家给费视诸子独侍御君异督令学举子业及岁甲辰予举侍御君为进士母游业年五十七矣昼不踰阈夜不休绩盖五十七年如一日也苦哉苦哉凡此皆具在诗中足动人而侍御言尤悉焉王子曰予感姚母事乃因稽古人之迹而明其志云昔豫让尝事智伯氏矣智伯亡让为报仇毁形变声卒与同亡乃已此非谓贞士奇节耶程婴为赵朔客则朔其主也下宫之难婴不能与乃抱孤儿匿山中何其怯也其后赵孤长复为赵氏立后乃知婴弗与者审所重在此也设婴与下宫则赵孤絶即博虚声奚益哉让所为必亡者智氏无后图所为报智氏者不得一亡足偿之矣故让为必亡者非独勇也无地也婴弗亾者非独怯也欲有所立之也夫臣事主妻事夫其义何异哉姚贡士卒游第痛甚不与俱竟得成侍御君振姚氏后令贡士名扬则程婴之志丈夫之槩也顾今诗中则莫有发此者予故征取与比类焉今士谈竒慕节者曰吾诚不爱吾身遂径往不顾卒或颠踣自陨尺寸未竖此匹夫匹妇决一朝之愤自填沟渎者为耳于视姚母不可同日论矣夫爱生与轻生殊途然皆非也茍得所处则皆是也若姚母者以太史公法论之得称曰是然其识深逺矣  

孙太夫人九十寿序【`许应元`】  

昔鲍司隶宣与其内子少君齐徳比义并抗髙节宣既尽忠汉室新莽惎而戕之少君独寿考无恙亲见其子孙洊陟显列然犹不忘在约致诫鹿车二史详而录之贞臣世家耀于方册而复褒述列女示风尚焉敬姜陈劳逸之戒举先王之典仲尼叹之丘明纪之曲而不黩夫闺闼之行非治乱之途也阈中之语非法纪之守也而皆载在国史岂徒宠其世及而憗置其话言哉抑亦明乎得失之故昭天道察人事迹福善祸淫之轨见履信思顺之终吉也应元窃观我明先正忠烈孙公之事与其夫人之兢兢未尝不叹天命之不慆云方公之骂贼请诏义形于色躬蹈白刄辞气不挠岂尝计奉尝于百祀流庆于来裔哉及夫人慷慨雪涕遣胤奔难三丈夫子同心赴雠不避汤火方是时母子共虑不与贼俱生亦安望维祺之寿百禄之荷也不三十年而孙氏之兴赫乎盛矣岂非天乎嘉靖辛亥太夫人年九十矣视聴知虑如壮盛时三子咸以儒显致位大臣忠孝正直之节文武训辞之美播在表着诸孙皆明经饬行三策名荐书一褎然首举当此之时志节之士无不扼掔称忠臣之遗烈近也天与人盖若相接施畀速于响应征负定于质剂岂或然之数哉六月廿有二日屇于诞辰自天子之三公卿士列侯勲伯持币进而走堂下称繁祉而颂徳寿者车数十乗搢绅之彦婚姻之懿阗里溢闬不可胜记三君既肃客辞曰罹变盖久太夫人及不肖孤等未尝一日忘虽客有命不敢以闻太夫人客曰虽然愿以谒也三君敬白客语太夫人愀然曰嗟乎岂始愿所及哉先公之忠登于策书载在铭府是之谓寿吾既不能従先公而迨于耄老若等多禄吾方日夜愯惧而客顾以贺我为吾嘉与若等増修前人之绪无忝前册则章服之华饩牵醴帛之奉孰多于一字之与善颂善祷孰信于彤管之记一日之燕孰永于百世之称也且非先公遗无以有今日先公之不幸而吾且以为福乎于是三君顿首曰固堪等之心也出谨谢客入率妇子卷鞲鞠跽上康寿觞太夫人举之为一笑曰止无吾以泰京师闻之莫不贤太夫人而大三君之孝乐观于礼文之盛而嘉三事大夫好善之诚也夫鲍子都之仓卒非若忠烈公之炳奕也公父文伯非如三君之贤于以俪太夫人于二母不犹进乎三君者长君都督仲君尚宝卿季君少宗伯俱有重名而宗伯君学为世师法道为国辉光天下之人固日望其当轴处中以禔福元元为社稷镇于是益锡太夫人以难老而申胤祚于永固也天笃之矣应元初举于乡实从宗伯之后最为乆故不敢以币贺而献以辞  

寿萧先生序【`阙名`】  

大江以南豫章为一都会豫章南则为吉为袁为临临在袁吉间非通都大会民土著不习机利干没人其民老且敦愿无他肠往年居乡闻长老谈临俗有萧先生者幼即孤不肖其父状为何顾时时问诸乡父老曰吾父状为何即荅曰某近似即喜不者辄寝不起食乡人怜之争为指拟髣髴其父状肖成乡人曰大肖而翁先生即置中堂上出入伏请后行邻有龚先生曰即无论其肖不肖人情终日唼唼语肺肠即反面懻不相识乃翁没数十年顾求若状乎谁为此故里闬皆称萧先生为孝友人先生后搜致百家暨齐民诸术皆得其隽永人劝其仕辄曰仕进难即致通显章表亦时时用机利学俯仰毋苦我乃即凤山下为隠居后见道路人病又置宜旅馆憩道路人道路人即弗病今少傅严公为之论著其事事俱见记中客闻之叹曰若非道路人哉今士受天子简书握金符膺专城视道傍殣相属曰是道路人固当乃田野人视道路人云然如顷岁大祲江浙旱楚旱吴旱淮南又旱得公等数十人布天下岂令我皇上忧旱哉少傅公所论著有味哉有味哉故人皆知萧先生争为之问体貌丰瘠年几何其子若孙为何岁甲辰临萧汝荐氏举进士邸舍乡人时过论汝荐坐终日口不道一词袵下掖破叶叶补襞积见人持刺纸来额籖寸赭赤即不怿曰士靡则诬国靡则逋务华去根者也愚期期知其不可客曰君安得此长者之言曰太公尝以是教我大父即萧先生先生今年七十矣配某孺人亦七十一里人咸欲寿之文献曰萧先生长者也大雅整之于身施而不得所藏百家藴皆可着庙堂皆絶口不谈顾其中愚若究竟之矣彼固长者也语曰宁为砥石毋为兰膏此言虽小可以喻大  

## 文章辨体彚选卷三百五十

（明）贺复征 编  

○序七十  

赠穆太公序【`明王世贞`】  

燕赵古称多感慨节侠之士而魏亦其辅国也今其人尚矫矫修其士不衰然侠者赴士之阨困急于已既已存亡死生矣而不自矜其能然一为义则天下归之百里颂功千里颂声若朱家季心之流彼犹为名使也节者则不然其契颛而事迫如羊角左伯婴杵之徒茍不济则捐吾身而为彼存者事济矣彼又捐其身而报逝者所以为两人足矣彼犹为气使也故夫节者狭而信其志侠者泛而行其意要之非甚其至也有能仁心为质敦谊明信为国惜桢为士惜仪内足于志外挫其名斯进此二端矣则穆太公其人哉穆太公者魏人也有子曰文熈而显文熈之友石给事星上疏论天下大计于左右有所指斥忤旨当受杖北阙下时左右中贵人挟上怒而修其郄勅阍吏毋得以给事从吏进文熈闻之曰果尔给事且死矣时当任工部郎未上阑入谒缇骑朱帅曰公以给事抗中贵人耶不佞笔不朽以中贵人死给事耶不佞笔亦不朽唯是公为天下爱直臣为万世自爱朱颔之阴戒主杖者石给事卒物故令我愧见强项郎而给事甫杖毕诸中贵人羣詈之给事亦詈则益怒棰榜交下文熈迫趣前以身蔽掖之而解带绶戟支甚力曰此岂亦上旨耶中贵人恚而咻曰若何官耶而阑入地也文熈叱之曰吾工部郎某也此廷臣廷非而阑出地也诸中贵为诎稍稍引去文熈起给事血肉中而囊之出时给事为编氓矣文熈即日僦舍都门外治医药给事数愤絶数为嘘气得苏当是时文熈尽出其槖装与卖宅直可二百金以治给事归计而度犹不足居旬日有策蹇■〈敝〉■〈敝〉来者则太公也抚给事谓徇而职足称丈夫且身在胡他虞耶已谓文熈若倾槖而资给事哉吾有子矣不腆之锾以佐若可与偕归矣时将册东宫太公属当封文熈念弃官易而独难太公封太公觉之怒曰给事父犹布衣泉下我何忍独冠带也且若以一冠带足荣我乎趣以给事归吾三人田间足矣给事时时语人北阙下之难穆太公父子实再生我吾身非吾有也居乆之文熈以行谊闻公卿荐绅间得推毂为礼部郎已迁丞尚玺已又改为吏部郎太公亦従封礼部郎然黙黙不自明里社外毋能名太公者而文熈为吏部时欲以直匡其长于人才数数奨进不匿声迹又其故人某侍御有所弹劾不胜谢病归文熈为从中钓竒冀抑其人而伸侍御疏者事觉外迁臬副亦谢病归太公迎谓曰儿病晩矣吾向者业知之汉庭乃肯为而再伸志也夫文熈初自罢以友故而太公安之最后罢复以友故而太公复安之无几微见颜面岂所谓内足于心外挫其名者非耶给事又谓太公习经史尤深于左氏家言或以为学问之力然太公为徳其乡类是者非一特不自明故毋能名之者庶几仁心为质恻怛子爱遇而辄发耳夫太公不以顷刻得官阻文熈弃官其于文熈之进退宜坦坦也盖不佞尝一再过文熈与谈说古今才术文艺交相器也不佞亦易弃官而触当事者嗾言路齮龁之文熈走见其长画地指天以免不佞而不使不佞知也太公寿不佞稍槩次其事而称之以为胜于古之好行节侠者或给事与文熈意也非太公意也  

寿李于鳞母太夫人序【`王世贞`】  

厯下有李生者治毛氏诗释褐尚书刑部郎李生能为古文辞竒士也与予好至燕间语及已曩所以贫状与太夫人事未尝不簌簌涕下也李生之言曰某也九岁而背先君子二弟方呱呱盖是时先君子先已娶有子云太夫人为后室而祖母杨老而昵前子惧某辈长产当瓜分以薄而觊我太夫人之易向也我太夫人日夜抱诸孤泣曰天乎吾乃爱旦夕命哉即二三子之胥颠踬无以报地下于是自誓洁束不一问户外事而侍祖母杨益共谨如新妇时盖八年杨歾而前子以昵故稍荡其业益恨有某辈也太夫人重叹泣曰天乎其终忍灭李氏哉乃废箸出僦金田可粥者二十租踰年仅十租而又坐贷息故举箸徙僦学旁舍贫益甚于是某渐长稍稍取遗书读之太夫人躬力作女红絣澼洸二弱弟则为人佣保给之盖母子更命并日食也日予谬従有司荐乙巳之岁请告归故里中具冠服率二弟拜堂下置酒愿得奉顷刻欢太夫人顾愀然不乐罢酒乆之乃念先君子与贫时尔予闻李生言而悲之且私以识太夫人砺节和行顺拂而甘苦有丈夫气焉亾何生复来谓予曰太夫人今五十而加七诞辰近矣某谓鲜所当意者而得子之一言为寿何如予曰子之寿太夫人也将盛冠服耶曰然致水陆旨甘修髓耶曰然力未悉率若妇二弟暨诸孙列前后耶曰然然则太夫人亦若乙已之愀然者尔李生色恐不复对曰无恐也子曩昔第而归它无自树见太夫人愳子之沃而志瘠也佚易思也故戚夫谓为子戚尔子距今服官恪砥行谊而博古善文辞修先君子业而廓大之太夫人庸戚耶且太夫人贤者也其不以人情病人理固矣于是李生色少解而予又前告之曰未既也子盍益勉焉子之造与太夫人之寿日进高明融显海内称李母与孟母并毋论河东氏焉予岁得文寿之不然而子官且更高产更厚岁时伏腊穷数道力考钟鼓行玉曳紫县官俯谒如家人礼为寿而太夫人愀然自若也子以为孝乎哉李生悚起拜归而语太夫人太夫人曰善  

寿戚大将军序【`王世贞`】  

往者天子以戚将军闽功成急传诣北邉大将军过汪中丞而论北事所不易支者五即天子不以某不肖待罪行间非举便宜而授某不可因借箸条所以不易支及便宜状中丞为文叙之甚悉大将军至自闽天子果以蓟帅授之亦颇用便宜法事而不尽如大将军故指大将军谓冦骑壮甚卒难用骑争于是以意间古法教车而以南短兵法教步俾车抗锋步夹车骑承步利则骑追北不利则车殿以自卫冦稍闻之缩弗敢阑入至是庵庐错于储胥者具五载而大军益得以其间饬邉事其法曰垣易穴也墩易陵也我高坚其垣而稍疎其武为敌台以乗之台多其卒卒有长糗备五之矢石三之险阻槎出冦不能厚集而以薄薄我我従高下矢石不食顷而烽达于百里之外矣大将军即诸营城多为室居部士其室材不以烦县官因木于林因石于山身为陶师以教瓦甓士告劳者一言拊循之如挟纩天子乃稍稍贤重大将军数下玺书褒奨■〈马上衣下〉蹄鲛绡之锡岁时不絶其官至左都督无可加则为官其子弟以慰安之大将军盖束发而従军凡数十百战南扫倭北拒冦天下谈其事而骇之以为非复当世人即号习大将军者以其宿将故谓且老而不知其岁仅四十七也今年秋幕府白偃羽方置酒大飨诸部曲诸部曲念无以报大将军而走不佞所乞一言为寿不佞以非时谢则曰必大将军时而后得足下言无乃非值乎哉且自蓟邉吏民有大将军而始脱于虎口而知有生之乐大将军一日而不厌我则大将军赐我一日也大将军一岁不厌我则大将军赐我一岁也而我曹何敢忘不佞不获辞则为序所以而曰为我谢大将军时进七箸自爱自此以往所未央者岁而皇帝岁劳苦大将军问邉计利便因即军中制号悉统诸将军为国虎臣遭世承平匈奴西域亲附敬其威信如子所称辛子真者固大善即大将军将而赭澣海犂车师勒石燕然山之巅者虽饶为之非吾所以祝大将军意也  

邢母朱太恭人序【`李攀龙`】  

人勿论不得其父母即得其父母非乆也无以子也太恭人之有以子也程番公以良二千石出守程番长官咸用命称共理之臣上以赞朝廷柔逺能迩下以和椎结侏离之俗以息民绥社植本立慈孰使太恭人有今日者非程番公乎太恭人之有以子也且二十年也勿论不得于所为舅姑即得于所舅姑非久也无以妇也太恭人之有以妇也巩昌公为郡理官治陇以西狱治也按部使者檄而治河以西之狱逖矣羌酋杂治之治也所尝平反至生祠诸郡中比于冯野王之为人肃肃在堂雍雍在阃作邦作对以迓程番公无违之命以正抱哺并倨之风孰使太恭人有今日者非巩昌公乎勿论不得于其君子即得于其君子非久也无以为家也太恭人之有以为家也则赠中丞公者业已游诸国子中矣太恭人则曰君弱冠握手天下士非慷慨慕义以托于长者斯士必以齿易之士以齿易之斯三损日至三损日至终无成名矣既年公盖俨然若出于世家公卿之胄也褎然又若在偕计中不得于宗伯之荐列也而士无敢以齿易之矣外有伐木和平之友斯内有鸡鸣静好之妇刑于寡妻庇其伉俪孰使太恭人有今日者非赠中丞公乎太恭人之有以妇与有以为家也且二十年也可以无得于其父母若所为舅姑与所为家也不可以无得于其子即得于其子非乆无以母也太恭人之有以母也中丞公之为诸生则谓之曰何以异尔父之为国子慷慨慕义以托于长者士不得以齿易之也及以进士为真定尹又谓之曰何以异尔外王父为程番哉裁守就令居中治外以我自视以尔视民无不得也以真定尹为御史又谓之曰父母之不得则师法之师法之不得则弹压之过此攘臂而仍之不可知已公既为御史按部畿内庚戌之役即斥堠无不至刍粟无不具也以御史为廷尉又谓之曰何以异尔王父为巩昌理时郡理官所为当御史台当也御史台所为当廷尉当也公在廷尉无论丞卿凡莅二都文无害矣今之中丞以督部刺史在外为台主者不下数十人其内领御史受公卿章奏以贰大夫者纔一二人耳终不遗力而让位矣公三年于此即天子威重之臣也太恭人不知也所知者中丞公为诸生无以异于赠君之游国子中为真定无以异于外王父之为程番守为御史廷尉无以异于王父之为巩昌理官时耳士无废业虽劳而善心生焉邑不以为令母得以为子乎即使御史廷尉不当太恭人意恐不能従中丞公毕正腊也又孰使太恭人有今日者非中丞公乎太恭人之得其子以母也又且四十年也二十年程番之子又二十年巩昌之妇而赠中丞之妻又四十年中丞之母太恭人八十年于此其在巩昌公家无以异程番公家其视中丞公无以异赠中丞公故其于八十犹掇之也然而不得于其父母舅姑若其君子与子而不可不得于今日也圣天子四十年于此矣勿论太恭人免于葛藟仳离之难即使中丞公值更张之运急絶无施又不则在忌讳之朝膏泽不下又不则处滋彰之世好生未洽何以一令长擢御史迁廷尉以及中丞无患也向使中丞公有一日之患以为太恭人忧其以八十年于此者何可知哉圣天子四十年于此即太恭人八十年于此尧舜在位民不夭札是余所谓不得于父母舅姑若其君子与子而不可不得于今日者也母家在昌邑邑令陈希南氏为余言母如此程番公名琎巩昌公名瓘赠中丞公名时举中丞名尚简因以见昌邑多君子矣  

许母张太孺人序【`李攀龙`】  

余弱冠时吾党士盖多从殿卿游矣则殿卿乃三顾余庐中信宿与言天下事握手不置也吾党士至相谓曰乆不见殿卿何至与李生友哉李生狂生也人皆以余为狂生盖殿卿谓余非狂生云余与殿卿读书负郭穷巷不能视家生产落落羁身乡校内占毕业为之俊杰相命以好古多所传外家之语慕左氏司马子长文辞与世枘凿不相入日月省试有司技不能称既禀室家嗷嗷视一弟子员如匏瓜矣余复每过殿卿即縦酒谈笑上嘉版筑屠钓之遇下及射钩赎骖之役茍富贵无相忘也仰屋窃叹重悲昔人盛年功名扼腕之间无不志在千里计未使吾党知也太孺人従旁观之乃亟为殿卿言向従儿游者无豪易高也此人亦孤贫泥淖中意若扬去才乃大常儿急之勿失此人哉彼不知李生奚为知若也殿卿亦言陆沈于俗使无皭皭之行遘会崛起泽大流施而人莫知我所为生不及儿明精渊识矫矫逸气巍如泰山不可动浩如百川不可御儿不及生也太孺人中岁寡居日夜竢一子有建立时俨无愉色即従游士数来殿卿又往往辍牍迎之终日不得下帷诵太孺人始犹对客佯为阿责殿卿者久之从游士复不谢絶太孺人则扃钥持门户盛气厉辞鞅鞅去诸子矣以故殿卿无择交向令穷困时有所失私昵乃今何能不惫精神降体貌以事未尝知已者对坐以目无可与语彼我扞蔽动及贿食田舍琐尾鄙语盈耳黾勉答问一言不相应即忸怩作尘状以恫衷疑我稍厌复谓无故人情引衣起走恶声载路是不以忧太孺人乎余往过殿卿则鞅鞅去者瞰余又相谓太孺人顾柰何内狂生也余尚记忆殿卿自肥子来持进不满千钱太孺人命给余夜读值膏数升遗之余至今耿耿东壁余光念哀王孙而进食意无已时又殿卿于我无论沬湿相呴濡即上书张中丞府中相推第身自贱士乃手援我殿卿岂自知后时乃至今也太孺人虽年八十乎然殿卿已着国士名大锡母矣即有忧生之嗟惧不先鼎食尔太孺人于余有知兴之感在殿卿顾乆下人哉时又何可为也余犹及复儿孩提时薛家妇抱子襁褓相藉太孺人抚育三世而处其慈又皆秀发孺慕恱人志意斯称吉祥善事乎  

寿襄王殿下序【`张居正`】  

今祝人主寿者曰万岁祝侯王寿者曰千岁夫人寿之不可几以千万稔矣而祝者咸愿之则世主侯王之与众庶异也夫物有便于已则愿常有之无便于已即一日不能相守日之中天也有目者待以视有足者待以行鸡三号延颈跂踵东面而晞无不愿万年有日者非爱之也恃赖焉故也五岳四渎之居于方隅也兴云雨胎宝藏以给人之求人莫不祷祠而祈福焉利在焉故也人主者日也侯王者岳渎也人主兼利天下天下无不愿以为君侯王泽逮一国一国无不愿以为君故人主万岁则天下之人以万岁蒙其利矣侯王千岁则一国之人以千岁蒙其利矣故世之祝人主侯王者莫不愿其千岁万岁何者便于已故也非然者且为厉为孽将诽讟之是承何千万之有襄之建国百年矣世济其徳以屏翊帝室至今王益有声江汉间居正自家食时闻王之贤未见也及过襄阳窃従下风望见颜色王天下之贤王也夫贤者使人爱而戴之便而安之居正窃闻太守汪大夫言王虽处崇巨其自约结恒如处子士大夫过封内者无问知与不知必降接礼遇下客已甚其惠民也渥而驭左右也甚严事涉有司即有司人百曲不罪也左右人虽百直犹不贷务在诎已检下以信有司之法故自太守以下至于编户之氓咸曰王有大惠于襄之吏民吏民靡有秋毫可以报塞者但愿王千岁有国以重惠襄之人此之为徳不直一手一足便之而已夫渊深而鱼聚之林茂而鸟兽归焉诗曰投我以桃报之以李王所以投于襄之吏民者厚矣非寿考祺福将安用报乎虽然窃有愿焉王亦知夫敖氏之积粟者乎周人有敖氏者积粟盈囷足支数十年未足也而问贮积于啬夫啬夫曰子之积厚矣吾无以益子子而计子之所有者慎用之而已夫圭撮之不慎锺筥泄之锺筥之不慎尾闾泄之江海虽大也以奉漏巵则没世不能取盈焉我啬夫也我告子以啬而已夫神不可以骛用啬之则凝福不可以骤享啬之则永强不可以厚恃啬之则坚故圣人之言曰事天治人莫如啬王今年三十春秋矣计三十之于千岁也不犹积贮盈囷而始去其圭撮者乎王诚能少垂聴于啬夫之论无轻用其年力之富以頥神而思永则所谓千岁云者犹近言之也  

黙斋先生六十寿序【`归有光`】  

吾昆山之俗尤以生辰为重自五十以徃始为寿每岁之生辰而行事其于及旬也则以为大事亲朋相戒毕致庆贺玉帛交错献酬燕会之盛若其礼然者不能者以为耻富贵之家徃徃倾四方之人又有文字以称道其盛考之说记载吴中风俗未尝及此不知始于何时长老云行之数百年盖至于今而益侈矣嘉靖三十四年九月之朔宪副黙斋孙先生之生辰先生之生以前丙辰至于今乙夘甲子一周于是县之人为其礼者尤以为重而征其词于余若其礼然者予不文不能道其庆贺献酬燕会之盛独以谓人生百年之内其变故多端而于岁时叙事相感亲朋聚会杯酒谈说生平感今怀昔之意为多余与先生同里闬有通家之谊自少已能识先生先生年甫弱冠先大夫客游不返旅殡苍梧之野徒步走岭外无资装仆従之携﨑岖万里负骸骨以归寡母幼弟相依为命有人所不能堪者及举进士释褐为刑曹会御史言事下诏狱先生守官不阿与大吏争论几蹈不测之祸天子仁圣不忍加诛窜之怀逺夜郎之地于是自县令迁转不数月辄改官厯闽粤巴蜀荆湖齐鲁之间足迹几半天下天子躬视献陵藩臬郡县之官多以乏供致重辟先生时为湖广佥宪独免于罪且膺宠锡又再迁得江西宪副以归夫六十年之间荣辱利害之途追而道之有不胜其感慨者矣今先生遗荣辞宠卜筑于玉山之阳有园池田庐之美有子孙之贤而筋力康强絶无衰老之态追念自此以前真如梦幻自此以后山林花鸟之乐知其无穷也是又不可以贺乎于是书之而平生竒伟忠孝大节可考见焉  

张母八十序【`徐渭`】  

始吾与子锡子文辈居相近也子锡伯兄将军曰子仪者暨两弟并来就予家塾稍后而子锡子文乃与予同挟策而翔并髫也两家兄弟无一日不三四至竹马裲珰一趋而到门盖自屋畔庵左抵卫署右衢数百步间风尘缕缕昏一巷皆吾数童子所蹴踏也而予与二张即髫占对属文稍稍惊座客名一时娱起郡中而太君者与其太公并拊而爱怜之至则啖以粔籹餦餭或出果饵入袖中戏剧而蓬垢则为栉沐绽则为针纫澣熨不惮细琐而阀固将军也备戎物或弄剑槊拾而引弓相与牵枥马不辔而驰且射卫墀道中超台级至堕跌损坏而母终爱之不色愠亦不甚禁诟两儿子意若期以阔逺不屑屑事儿女束箝者数十年来二张者薄俗学为诗人四方知之宾至盈座吟啸酒盏间无虚夜而予顾逡巡庠序中庶几一飞而屡堕既乃触网罟谢去其巾衫益一意于颓放时时复从二张游而太君益为治俎脯酿黍秫教饬诸妇毋违夫子意人或问之太君曰顾人家于人伦天理中毋大亏欠耳至富贵会有尽时两儿子若其交侪辈中所驰宜不与彼较短长也噫鸤鸠称君子之寿不以其用心専一耶太君数十年中视其子与吾辈如一日子与吾辈所履有不同而太君者自小时啖果饵以来至今为治俎脯之日无不同故太君者当其被戴筓珥则女妇俦也及问其中则鸤鸠之君子意者其莫过矣此不可以卜太君之不短耶及是太君年八十矣交太君之子辈令渭操笔以颂某唯唯已则颂曰某诚自弃不能如淮阴钓徒持千金以报漂母饭天如有意于吾辈其令吾辈更颂太君如今日者四十年以少报太君啖果饵治俎脯与酿之徳也  

赠沈母序【`徐渭`】  

沈母太君俞者沈伯子之母也太君归沈甫二十五而寡有姑尝婴病太君至糜股以疗之得不死然贫不给于药与饔太君乃用针杼以给终其姑之身毋缺养有孤始为伯子时方在褓而今者娶妇有子若女且孙矣伯子又知书能操笔而比于分隶行卓卓为乡人表夫若是是孤与子皆荠也而太君则为荼也与蓼也者计二十有五年以至于今太君盖年六十有六是太君之为荼与蓼也者亦六十有六年矣而始得督抚洎按察徐朱两公者檄有司旌其门伯子与余友也且曩也有徳于余而太君当予过伯子时徃徃涤器割牲出俎脯罄其瓮卥灯脂涸漏尽矣而犹令伯子把予袂或匿其巾履若是者太君盖不以予无益于伯子也今其旌也予不可无贺盖予居常谓风世事即不可辄得于有司茍有逸贤野史为之书数字于觚椠间亦足以信后昨订县志遇贞女孝妇为予所知者众人乃谓未有旌门表坊举扼不使便书其有表且旌而为予所未知者则众迫以书不复候校按否者徃徃遭讪骂不已由此观之人固不可以无实至于实之名否则其权不在管毫而在组绶也的然矣夫然则此举也予安得不喜而为太君贺哉  

## 文章辨体彚选卷三百五十一

（明）贺复征 编  

○序七十一  

寿李翁六十序【`明屠隆`】  

夫哫哫贫贱固不若磊磊富贵古之贤豪大人茍非颜回原宪而徒局蹐席门穷巷之下即何足以称扬哉盖昔者太史公尝崇势利而羞贫贱夫势利何足荣谓其磊落富贵者也贫贱何足羞谓其哫哫贫贱者也范蠡霸越成退而游五湖即三致千金夫三致千金人以为贾竖小节耳不知此亦英雄长算之余也世有操竒赢市肆终身而犹然寠人子者非厌数竒亦或其智计浅矣余姻李翁束发游京师从大侠酒人放荡摴蒱蹴踘之场盖其少年时豪甚巳而乗巨舰出五湖依■〈氏鸟〉夷子故事即策贾成败无不竒中者会亦有天幸不十年而手致数千金顾布衣饭脱粟质任自然不以赀雄里中儿而时与故人宾客箕踞豪饮酒后耳热投壶射覆慷慨啸咤四座生风居然五陵豪又傥■〈荡，去氵〉善施而谬为纎啬尝出千金润故人宾客而浮怒嫚骂之人不见徳又善以智自全不以财府怨平生不作儿女子仁媚人而人亦无有甘心于翁者此其智计岂浅小哉令得当长颈乌喙之主庶几佐会稽下风而乃徒以英雄长算用之刀锥米盐间则所遇异也李翁三丈夫子中子之文彬彬雅儒生而孟季则豪举有父风三子者其气局不同皆贤子也人言李翁有后哉万厯戊寅中秋日乃翁六十生辰属不佞居淮泗不得与宾客奉觞之列乃遥申此章为寿翁顾不佞无能游扬翁夫人貌荣名岂有既乎  

董节妇寿序【`李本寕`】  

不佞之叔弟盖受室吴氏云吴家邑西北斗絶万山中其人椎少文而褎然者为茂才天授茂才父宗学弱冠从外傅受书能强记生茂才八月卒于时母董孺人年二十有一耳恸欲絶已自念曰吾以死从死者则谁与生生者以吾死而死生者则重死死者吾其以心许死者而以身抚生者吾身终死者之身也日夜襁而抱哺茂才泪集于乳而俱饮之娣姒姑妐见者人人为流涕而茂才稍长出笥中书授之是而父手泽也孺子必成诵吾试聴之茂才长跽谢谨受教孺人乃始问家人产首不重珥衣不曳地辨色而起诸臧获以次受署至莫告成家具繇此日羡茂才得専精于学而居恒自伤生不识父何状母也而更父我所以将母万方必得其欢今年腊之九日孺人年六十矣内外宗介绍叔弟而征不佞辞为寿其所以征词第以孺人之为母六十年如此其享也不知孺人之为嫠四十年若彼其恤也往不佞视学秦中日檄所司谨察妇女贞烈者以名闻顾事不尽实而得闻于上必其有强近之亲或名都大邑众所耳而目之者也未有得之深山穷谷者也孺人居深山穷谷非闻家华胄素讲于女史姆训忍万死以殉一抔之土而存六尺之孤岂以声音笑貌伪为要誉于乡党邻里哉国家明章妇顺如孺人者例得旌门加绰楔焉而孺人名不出捆阈向微茂才为子叔弟为馆甥即行年六十犹之匹妇之为谅也雉经于沟渎而莫之知也士岩居川观与木石麋鹿伍君子犹采其行事目之逸民传之髙士女有士行其难倍蓰男子独柰何以微逖见遗不佞为书其槩令采风载笔者有取征焉孺人之寿在名不在年自今伊始不佞莫能穷其算矣  

寿方麓王先生七十序【`汤显祖`】  

盖予未仕时即知东南江海之上明经术守先王之道者方麓王先生一人而已而怪其仕不显夫今之天下亦古之天下未必不可行古之人于今也故虽大吏不驯者用事朝未尝无二三通人长者其中而江陵相又名于王公为故雅知然竟以去何也已而知之世所名长者通人皆非能无欲人也自以为机曰吾且用大吏为天下用夫所谓大吏执政者固天下之机人也知其如此因而有以用之则相煦而为大吏用卒亦未尝用大吏为天下用也凡此者皆王公所不能故以九卿归终其节得因而著书传之后世吾未尝得见公问之友人王巽父曰公俯首修项而微伛若不能言盖恭俭儒者也至于论天下体势人物大小之变其中无穷尝曰圣人之心尽于经矣经能令人之心微而明于清浊此王公所以不言而辨也颇闻公不爱西方圣人之书而其子其孙好之达观氏者吾所敬爱学西方之道者也吾问彼东南来谁当有道者达观曰必方麓王先生也凡道所不灭者真王公真人也真则可以合道可以长年盖食淡者不渝其恬行敦者不泄其清寿非真人之所爱而人之所爱于真人也夫天下之生多矣世所知必不可使寿者害世人也有其人可而必不可寿者有可以寿者有必不可不寿者可以寿者乡里之行科条之材也有必不可寿而其人可者非真人也世所谓通人长者是也或寿之而名不全必不可不寿者真人也孝则真孝忠则真忠和则真和清则真清进而有社稷之役大为可恃之臣其次不失为可信之臣能则行不能则退而修先王之业紬性命之心入其通理出其疑义传书其子孙与其人将使后之学者得以窥瞻广意为人焉凡若此人者无所害于人而有功于人取天下者少与天下者多人之所不厌而天下之所独容也王公岂不其人哉敢言其端从巽父诸君为先生寿  

寿赵仲一母太夫人八十二岁序【`汤显祖`】  

春秋时介之推从晋公子十九年归而爵不及焉有怼言矣母曰盍语诸介子曰身隠矣焉用文之母曰如此吾与子偕隠汉范孟博为使者揽辔有澄清天下之心及患辞其母母曰汝得与李固杜乔齐名何恨予读书至此未尝不喟然流叹为人子为人臣遭遇于世何其崭絶踸踔一至于斯也方晋公子西归济河虽其舅氏犯犹中流而邀其君以备患而固利况乎赵胥而下诸人其为介子所羞不欲与比朝而争禄明矣虽然为人臣者羞其臣不可以怼其君劳而聴君之察君察而次诸朝相与光辅大业以禄吾亲留竹帛之名固亦无髙于绵上也而必以怼此亦人臣之大戒也汉季党事起纪纲丛絶公正流离滂虽有意乎澄清不可得而清也患苦备矣犹欲与善善同其清抗厉首阳之义天下悲而壮之虽然茍吾一身慷慨为天下致命显节其亦何嗛独如白头老人何若此者亦为人子之大戒也吾友真宁赵君邦清为人长巨鬈好气高厉激发自喜宛如范孟博之为人而殆甚当为滕公有功徳于滕请寄不通苞匦不纳为豪右所疾幸乃入为吏部郎则急发其曹偶豪吏赃至数十万执政疑而畏之时南北党事且起公竟为抵角挤落以去虽去而天下皆知赵君关西男子其才具气决有异略当为天子信臣天子亦雅知君君亦感怆至伏阙流涕不忍去而国家制非出上意不可测而事起重臣虽有所忌窜逐终不能遂穷其威赵君之幸乃不为滂别其大人状而得归居河山之阳草笠种牧以奉太夫人膏瀡裘罽而相姁俞良幸矣时而读书抚琴忾然君臣之际不及于怼虽废常冀复用数与我期将东出武闗溯怀湘会我汉沔之上而余以家亲皆八十有六不能西君亦且以书来母夫人岁以三月三日上寿今八十二矣固不能东出闗明庶风至愿闻子之歌声也嘻子推至与其母为绵上之操而赵君得従太夫人岁相浣濯为家园之逰此又臣子之大幸也君其进太夫人酒吾为子歌歌曰崆峒王母留金方金气腾翔精且刚吹炉跃冶成干将天水淬之流其光芙蓉始华溢金塘如蛇吐鄜龙奋湟华阴土拭琉璃装佩指扶摇行帝阊鲜颷可持不可当数击恐折羣睨傍夜吼归飞天莽苍宝而候之临玉房捉刀刈禾刲豕羊寿母夫人垂北堂三月三日辰吉良金母之生逢会昌仓庚应律春日阳桃花雨水河泉香文翚拂羽玄燕跄琼沙委轮云盖翔皭首戴胜嬉荑桑子妇诸孙従乐康宁河圣水清且长执兰太清迎百祥云盘雾縠帷连纲筵尊递陈藉若芳抚琴吹豳揄佩裳瑶池百拜飞羽觞慈颜笑讴欢未央水心之劔贻君王  

王孟夙母魏孺人六十序【`归子慕`】  

礼之行也必本于情情至而文生文生而礼成不本于礼徒举故事驱一世之人以虚文为不得已君子伤之夫人之于子慕表姊也然而子慕之生也三十有五年矣未尝一见姊姊之夫子为先达厯郎署为郡守归于乡里比其谢世也犹未知其须眉状貌之何似然则与行道之人奚以异虽然子慕之得交于夫人之子孟夙则有年矣乆而益亲子慕终不以姊为问而孟夙之执甥礼愈恭子慕常有踧踖不自安之意夫与人为甥舅至欲以舅自处而踧踖不自安知有友不知有姊其于友谊为无失矣而于姊不免于薄昆弟也朋友之交也举其一废其一岂所谓并行而不悖者哉岁之丁酉夫人春秋六十子慕始得奉觞为夫人寿厯阶逡巡却立者再私念曰今日之为寿也而以姊之故也于情微今日之为寿也而以朋友之母也于情笃从姊乎従朋友之母乎曰従朋友之母又念曰今日之为寿也而徒以朋友之母也夫人未必引而进之今日之为寿也而以姊之故也因得以觌夫人之貌従姊乎従朋友之母乎曰従姊于是以兄弟之礼见君子谓是举也贤贤而亲亲本于情合于礼异乎世之为寿者矣  

寿陈征君元配卫孺人六十序【`董其昌`】  

余友陈征君仲醇避俗逃虚志在五岳晩而买山东畲之麓贮书万卷游咏其中经其门阒若无人入其室其人斯在几与世相忘矣非直忘世也殆亦忘家虽与其元配卫孺人相庄若宾而自其山居之后乡城相距十八里一岁不过再三归孺人时以春秋上冢为留憩山庄者数日此外罕覩其面与城市之人罕覩仲醇者等仲醇又不治生即海内束帛加璧干谒辐辏笔润有余徃徃与九族宾朋同其饥寒随手散去槖空而止鲜有归遗细君者以闺合之恒情论之不几似太常之妻北门之室乎而孺人以端庄静一之徳拮据内政嗃嗃如也雍雍如也安其荆布有六珈之华餍其脱粟有八珍之旨子妇皆式其俭素佐以力作大者苹蘩小者机杼无不赡举仲醇是以无内顾而偃息于一丘一壑之间仲醇即不一丘一壑乎簮屈子逺游之冠策卢敖邓林之杖凌华嵩而蹑衡岱也男婚女嫁中壸足倚庸讵如尚平毕世次且老疾俱至而卧游为乎孺人今年六十矣计其于归以来四十年中合符古贤媛而过之者有三其始当仲醇才名方噪俛拾青紫之年顾不难为孟光之劝隠然而勤身家秉先庐无恙不至寄居皋伯通之庑此其贤一也仲醇中岁所谓同学少年尔汝交而金兰好者相继登华贯有乗车戴笠之异而孺人曽不艶称焉有似于王仲孺妇然诸郎君皆浩然充然无憔悴可怜之色不至如仲孺子蓬头厯齿动父子情其贤一也晩岁则为龎公之偕隠矣然龎公不入城以全家徃鹿门故而仲醇之不入城也并不入室孺人即屏居肃穆而有林下之风又其贤一也孺人第少翟茀耳往者台察以有道荐仲醇于朝将修吴与弼陈宪章故事此何必非翟茀仲醇同学有若方众甫学宪唐元征宗伯杨彦履宫谕范长倩学佥其夫人则既翟茀矣而柏舟之外皆成逝波有如孺人之琴瑟并奏集于百祥者谁哉又况乎仲醇述作大业不朽则孺人之徽音懿范与之同不朽西池之紫霞上元之云璈不足为孺人颂也结帨之辰诸君子试理余语而前奏之当陶陶然尽康爵矣  

寿董思白元配龚夫人七十序【`陈继儒`】  

往者董宗伯杖国之年凡里俗羔鴈牛酒逆屏不敢前即家居集冠盖悬钟鼓傞傞歌舞以上百岁觞侦之寂如也夫人少于公两岁今丙寅小春朔七十矣谢祝复如前太守曰古长吏崇重风化表女宗号母师又如汉中太守执子孙礼如杜泰姬皆载在史册今率诸大夫诣门而祝董夫人抑犹行古之道也夫人出海上龚氏其族有台省两兄弟棱棱以风节着闻夫人既归公手绩以供两尊人中馈肃给客至具若串而已不闻庖厨声公试蹶则下机慰劳亦不闻有几微愁叹声一盎粟三浣衣若将终身而已其后神考拔公中秘光庙擢公讲帏今皇帝追念甘盘厯登禁近夫人邀纶告之誉命非一累茵列鼎象服鱼轩而居恒素风素徳一似诸生妇时不诲妬不冶游不通门外瑱环之问抚视诸娣媵如女教戒诸子孙如察吏严师稍长婚娶成名后亦不复数数也初公在北时廷议欲推少宰公坚辞拟北大宗伯又坚辞未几请南遂上引年之疏温旨敦留赐传还里夫人笑曰公少无宦情老无媚骨鸣犊见殒倦鸟先还知几其神乎客以枚卜挑公者公曰无多言恐我家夫人闻之笑而齿冷昔楚庄王聘北郭先生为相先生曰臣有箕帚妇请入谋之其妇曰君以容膝之安一肉之味而殉楚国之忧其可乎山涛谓妇韩曰忍饥寒后当作三公夫曰殉微有怖心焉曰忍微有市心焉今夫人寻常蔬练习而安之但愿公却热地避争门急以得归为幸不以失宰相为忧其贤于古人逺矣傥夫人凝滞不化鼻息咈然或对案不食或蒙被窃叹公能急流勇退如此快人意否自公出都以来未及两匝岁揆席之地露龈戟手几哄为战场谴者谴归者归黄金相印颠倒予夺如反复手达人大观直不得邯郸枕上一笑公未老而引年先之槐宫之梦早觉蔗乡之味方甘极人间全福晩福悉萃于夫人之门视宰相果孰多也即使公坐政事堂衣衮围玉押数十道黄昏文书岂若著作翰墨流传于六宫四裔象译鸡林皆知有董宗伯哉宗伯之笔顿令枯者荣短者修士大夫每有家庆数千里舆金辇璧恨不能乞其片言只字以为家世光以为子孙重而余则乌能寿夫人夫人附宗伯公而传真寿矣真寿矣  

寿宪副贺景崖大夫八十序【`陈继儒`】  

岁丙子季冬景崖贺大夫屇八袠长公大来次公仲请肃家庆觞大夫摇手曰昨南北交讧皇上彻乐减膳宵旰几半年即京口援师不停趼将士不解甲士大夫登陴守望不敢宿于家今虽平犹使人心怖安忍鏦金结彩博老人一醉乎仲来曰无已姑征陈子数行以介眉寿何如余唯唯贺氏称朱方鼎族环佩相击簮笏相摩气节功名至今巍然烜赫于朝野而屈指鲁灵光则惟八十之景崖公在公自少茕而贫倾田产葬亲赖周恭人辟纑佐之四十犹诸生逺近诸孝秀北面负墙以请者甚众万厯庚子举于乡是年得复征仲来羔羊填户外乃甲辰竟挂乙榜初铎铜城再铎仪真日与座客谈经评史以为乐沧屿左公増城叶公闻而笑曰贺方回岂可以苜蓿荐哉癸丑令楚之攸县兴除利害作士劝农两台啧啧叹赏有古循吏风而楚显者拟以台中饵公公贫不能应越两日而出守蜀州矣巴在万山中值渝城兵变公谕诸父老惟力是扞退语其子曰脱不测后园清水中吾阖门就义处也已而幸无恙转夔郡丞拮据七年仅擢南司农尚书郎两叙军功一晋级阶幕府但以常调报公公略不介意戊辰分司浦口已巳督铸寳源积贮颇饶而公独凛凛砺伯夷之操主爵失驩于是有庆逺之命粤城斗大四面多獠爨杂居俄土司变作公宻搜方略擒缚元凶当事者方倚公如长城备兵本省而公乞赍捧差拂衣归矣公宦途三十载强半在西南逺裔不纳馈遗类向文简不以意谳狱类韩忠献不欲为地方累减俸以助八千里之求援者类范文正若其五十筮仕则谢安石也六十始学诗则高达夫也谢絶再娶则曽子舆也聚首忘年几不知谁主谁客则司马徳操之于龎徳公也公虽八十敏文健武坐高阁手一编自哦出则与老衲读竺干之书入则与子孙课邹鲁之学抱膝长吟共乐耕田凿井曲肱而枕何须席地幕天回视士大夫浮游于风波是非之中分门户畏讥谗皇皇然食不甘寝不寐甚且无暇旁及外冦仰分圣天子宵旰之忧者果孰劳而孰逸哉且大来台察以邉才荐仲来词赋古今文识者拟之于金马木天之间公竒抱未展两贤补之但拭目太平以享子孙之后福穰穰而已轰饮百岁长春酒无让  

寿曽太史封公七十序【`袁宏道`】  

曽退如太史与余同臭味肝胆齿颊若共有之谬自以为元白欧梅不啻也而论仙宗一事独与余稍异退如尝入襄汉访异人返至栁浪余迎劳之曰公自苦道途耳吾闻封公寿而健异人也归而求之有余师时有客从退如游者愕而问曰曽封公行业醇至不可谓非地上仙也然公性嗜动花下楸枰夜以继日乍胜则喜溢眉端遶床而呌小失意则抑抑不自得耗神思以战喜怒恐非静者之事也余曰道以不滞为静非沈黙也不见坐驰者乎秋毫不接于前而丘山忽起于胸是名躁穽夫奕者専精一意以幸其捷太山摧而不瞬盛夏流金而不炎忘之至也适然而喜其喜无蔕适然而嗔其嗔不戚扃奁罢局相顾一笑和之至也古之至人皆以逍遥为静奚取枯株而事之客曰是也老人不能去欲人间妖韶犹有情焉柰何余曰然多食可以病然不废食善节宣者左嫱右施所以养生也夫泽之水尽于决瓮之水败于滞井泉之水弥月不取不加盈焉节宣之候也客曰世人之少有识谁不尔者谓若辈尽仙可乎余曰何独仙三教之至途之人谁不具者饥餐倦眠夏絺寒裘此亦仙之摄生也遇于途则揖于门则徐此亦儒之礼教也呼之即应引之即行此亦禅之无住也达者之谓圣充者之谓实日用不知之谓百姓余闻封公貌无文饰心无城府鹿豕木石之辈尔而汝之无忤色焉公盖充其尽而渐至于达者余所谓大道止此虽淮南八公拔鸡犬以过吾门吾犹以为小也退如不深信然亦不以为异今年聚首都门退如忽曰曩子所言若有会于余心者大人以今四月某日七十矣余曰此言足以寿封公遂次而书之  

寿邹南皋先生六十序【`袁宏道`】  

今海内名公卿有举其地而知者有举其氏而知者唯吉水邹公识与不识皆称之曰南皋先生非但不名也且不氏宫掖之深也厮养之微也羌戎之遐且桀也莫不敬惮先生如所严事之神明公交车之牍尘累山积类无不引先生为重庆厯以来所称名公卿未有比者问其所以重不过曰天下第一激烈男子而已尝读先生书有云今之学者动喜竒气劲节其流弊与沈溺欲海者则一噫此东汉诸君子所未梦见者也夫学不至于道而趋天下之所重其所重处即炎也吾趋之之心则犹贡谀也春之长养也而雷作焉长江之浩瀚也而惊涛忽焉气之所激偶尔见竒而造物者岂以是竒哉先生之道超一切见闻不以解悟为知不以担当为行不以证人为功截然如出土之笋干霄而上更无迂曲世之所以竒先生者皆其学之余元气变化何所不有而惜其纡而不用用而不尽也夫天之生人也实难有一世而一人者矣有数世而一人者矣麟凤芝草与世何与而天犹若悭之则其于人也尤其所靳惜而慎重者也有家国者不深惟生才之难以为朝退一人夕进一人天下何患于无才而不知以鸡鹜代凤则亦何时无瑞也夫天下固有一人不用而抑塞数世者子思子舆是已有一人用则存去则危者蜀之武乡唐之梁公邺侯是巳今先生固所谓间世一人者而其年已六十矣如此人者一日在朝则获一日之用而使六十年之景光半沈于巗峦水石之间深可惜也夫先生虽不用所谓用者自有在明道觉世此亦圣贤无穷事业也然窃闻之世治则道行世季则道明古之圣贤不用而始聚徒著书以待后世洙泗河汾岂得已者今海内宴然不可谓季而先生之年未老向用宜有日虽然此其时矣国家之寿无疆也先生之年当耄期未艾也  

寿洪太母七十序【`袁宏道`】  

乙已秋九月廿六日孝亷弟宗中母洪太夫人七袠族少长咸集以次进觞最后及小子宏族先生命曰子礼官也词命子所颛盍为一言以觞宏再拜谢不敏乃曰凡木之婆然者必也其根之坚实者也是故百围之干至于干云薄雾而其荣悴消长唯根焉是托故根者母道也今孝亷弟蓊然就荣如花果之方萼楩楠杞梓之用将在异日请以是觞族先生曰是佳喻也然天下之为荐绅母者皆可以若言颂宏曰余家髙祖而下世不乏贤而昌其年者多在母氏屈指王父行为兄若弟者凡十有几问其人庆厯相禅之初仅有存而王母在堂上者至今犹可数也屈指大人行为兄若弟者凡四十有几问其人至今三之一存而诸为母氏者若干人也故述袁氏者张母徳焉请以是觞族先生曰小子善述他日载谱牒为贤媛盛事可也虽然是一门佳话也为袁氏母者皆可以颂宏曰余家族属分三大支而长最繁凡三传而子若孙几三千余指长居十之七八今伯母之膝下跪而称觞者子十有一人孙三十有许人鸾停鹄峙琼分蕙列又长枝中最繁盛者华封人之所称母盖具有之请以是觞族先生曰盛哉抑报縁也母之所以令不与若更言之宏曰母内政修饰相夫子以道往时宗人推伯为长一切国课户讼受成议于伯所母倾筐倒槖咄啐治办宗人以是益亲聨络支属如臂指之相使是母之功在祖宗者也伯既即世家日益落母攻苦茹酸和丸教子贤书既登驯取上第抚异母子如已出皆有成立是母之功在孙子者也家虽酷贫好施不厌一粒一镪与诸啼号者共是母之功在乡邑者也三者家牒所誉也国史所收也请以是觞族先生启齿曰小子之言善而有征斯实录也夫闺房之耀非文不传小子识之以俟异日编彤管者于是太母色喜命诸孙子给宾从饮饮极讙酒行无算而退  

寿王翁序【`陶望龄`】  

生而居越长于峭蒨奫沦之间如鱼处湿蜂膳甘日与狎习而忘其大美及驱驰四方原隰风壤之观既备然后知山川都会未有相偶相得夷易幽逺如吾越者盖非老于游不足与语予三仕三免归归而俯仰髙深趣新景辟辄改其旧于是叹曰善乎子猷氏之言予非困薾而后返乌能知吾土之洵美与斯人之善状哉惟予于交道也亦然少年意鋭思尽友一世贤者相与劘切再游京师而钝昏寡与其渊深敏捷之士掉臂而不我顾退而睠思乡国长者寛中理外鱼鱼雅雅相宥以过相教以言俗之近厚而无巉岨排击之态亦未有如越之君子也予既年长游倦乃始能深乐其山川而安事其父老以为幸甚而悔其知之晩顾复自惟仲尼大圣也毂靡踵数以求友天下而不可得乃致怀于吾党其称宓子贱曰鲁无君子斯焉取斯然则鲁之多贤圣人亦乆而后信也况其汶汶者哉会稽着姓裁六七惟偁江之族方大兴岁丁酉乡进士君举南畿而其季某复用材隽名于成均二君皆交予因有以知其太公雩都君之贤雩都君少孤奉其母以节孝闻其仕也有仁政居有义称乡人交贤之以告其郡大夫大夫宾而礼之于僎介君油然不屑也其生平自置与所以教家大指率廪廪退让言动淳雅望之有敦彝之色予不佞引而归休幸其族之近古而思事其长老以趋慕宜莫先于雩都君雩都君以兹岁冬孟廿五日为七袠寿辰先是其二子皆试都下过予侨舍以文请会予得告归来征夙诺予谢曰有之且雩都君又予趋慕之尤者也其曷敢辞夫文士之持论逺取而近遗者多矣胥庭之世与夫壶峤之山求之于数千岁之前与几万里之外而必不可得予与君偕生于此泛清涟而眺巗樾岂复知有所谓方壶圎峤者哉君之父子斵雕释械忠敬而雝和斯亦家之胥庭也海上多神仙邃古之人多寿耉君方日游壶峤而居胥庭其为寿不亦侈哉予既闲退从君游之日方永愿君无少而舍我诏我以无伐生之道予将以敦史请焉  

沈母王太孺人寿序【`汤宾尹`】  

予未发君典太史一见异之曰吾辈人也兄弟行有女者急之必无失既予壻沈氏拜太史馆下王夫人调食食我若亲子女然者壬午之岁太史捐馆夫人母子称寡孤予时尚少不解所怜课诵四游忽忽无人世之虑偶还仅一揖母于堂其后登仕版出入乡国肝胆投人人鲜有当者所遭厯人世倾侧颠崖之状不可以茹缓急之际落落莫莫无可重赖藉然后知贤豪道义知已相遇之难而里党宦游之会后君典而生先宾尹而死者为可惜也太史意气横天下所收士尺寸而上脱衣推食不问朝昏新第时江陵急之亦曰必无失者天下归江陵知人矣夺情事起削书疏愤烈叩谏曰吾以此报相君投绂跣归屐山艇水酌酒长啸鸟答云屯是时眼光乃出牛背上曽几微妻子计哉主人乍别宾客全零宿债未偿田庐半折予每过故史街头三步腹痛问母夫人无恙伯子能读书辄掌为合也今伯子成进士矣母跻七十寿矣尹不肖幼辱特达之知亦滥以词林之属尘忝陪摈僎人事天时可谓一复觞飞斚走仅仅里闬之荣耀已哉母羮股疗病割珥支贫専屋而处能以婢织奴耕秩内外之政才与徳皆足敌太史者母寿未央为一时闺阁之范独自太史后不知天下谁为男子计当时知太史者圣主之外如江陵亦复难得使在今日人人摄目矣故予每慷慨论列之  

郑母九十寿文【`曹学佺`】  

夫寿者人之所最难得者也而妇人为尤难何者顺逆之境喜怒生焉亦人之常情也而妇人者其权聴之于外既不获以自由其意蓄之于内又不能有所节宣触境之间恒逆罔顺用情之际少喜多怒皆足以伤生伐性而损寿命之源是故范文正公以为嫁女必胜吾家者则由丰而之啬难也鲁公叔大夫之母而纺绩不替者则由啬而之丰又难也予观于新安郑君母可异焉母出自其溪南吴氏望族矣治千金装以嫁亦至棼郁矣于是归郑之日而郑家中落也则所谓不如其家者也母毁簮珥以资其外至贤矣供滫瀡以事其姑至孝矣于是佐郑有年而郑家复振也则所谓不期奢而奢自至者也母于处啬不见其啬其于处丰不见其丰岂非境变而心则一者乎及其夫之逝也剙祠展祀使其宗族合焉子之长也一出一归使其劳逸均焉而其为徳于乡也趋者夷暍者荫今岁大祲议赈则蠲数中人产以应郡大失之劝焉秋之日郑君告归为予述曰此予母之事也明年耋期至矣敢请予闻郑之宗族乡党盖以郑先之百岁汪大硕人祝母矣又闻郑君之遣一介于吴楚间乞言李朱顾三太史氏矣质言之莫其宗族乡党若也文言之莫太史若也予乌复赘但覩夫母之寿征盖有得诸性情之正而不为外境所役役者则贤乎人逺矣书之以备女诫  

## 文章辨体彚选卷三百五十二

（明）贺复征 编  

○序七十二【`俳体`】  

三月三日曲水诗序【`宋颜延之`】  

夫方策既载皇王之迹已殊钟石毕陈舞咏之情不一虽渊流遂往详畧异闻然其宅天衷立民极莫不崇尚其道神明其位拓世贻统固万叶而为量者也有宋函夏帝圗弘逺髙祖以圣武定鼎规同造物皇上以叡文承厯景属宸居隆周之卜既永宗汉之兆在焉正体毓徳于少阳王宰宣哲于元辅晷纬昭应山渎效灵五方杂沓四隩来暨选贤建戚则择之于茂典施命发号必酌之于故实大予协乐上庠肆教章程明宻品式周备国容视令而动军政象物而具箴阙记言校文讲艺之官采遗于内輶车朱轩怀荒振逺之使谕徳于外赪茎素毳并柯共穗之瑞史不絶书栈山航海踰沙轶漠之贡府无虚月烈燧千城通驿万里穹居之君内首禀朔卉服之酋回面受吏是以异人慕向俊民间出警跸清夷表里悦穆将徙县中宇张乐岱郊增类帝之宫饬礼神之馆涂歌邑诵以望属车之尘者久矣日躔胃维月轨青陆皇祗发生之始后王布和之辰思对上灵之心以惠庶氓之愿加以二王于迈出饯戒吿有诏掌故爰命司厯献洛饮之礼具上已之仪南除辇道北清禁林左阙岩隥右梁潮源略亭皋跨芝廛苑太液怀曽山松石峻垝葱翠阴烟游泳之所攅萃翔骤之所往还于是离宫设卫别殿周徼旌门洞立延帷接枑阅水环阶引池分席春官联事苍灵奉涂然后升秘驾胤缇骑摇玉銮发流吹天动神移渊旋云被以降于行所礼也既而帝晖临幄百司定列凤葢俄轸虹旗委斾肴蔌芬藉觞醳泛浮妍歌妙舞之容衔组树羽之器三奏四上之调六茎九成之曲竞气繁声合变争节龙文饰辔青翰侍御华裔殷至观聴骛集扬袂风山举袖阴泽靓装藻野袨服缛川故以殷赈外区焕衍都内者矣上膺万寿下禔百福帀筵禀和阖堂依徳情盘景遽欢洽日斜金驾总驷圣仪载伫怅钓台之未临慨酆宫之不县方且排凤阙以髙游开爵园而广宴并命在位展诗发志则夫诵美有章陈信无愧者欤  

河清颂序【`鲍照`】  

臣闻善谈天者必征像于人工言古者先考绩于今鸿义既降遐哉邈乎镂山岳雕篆素昭徳垂勲可谓多矣而史编唐尧之功载格于上下乐登文王之操称于昭于天素狐玄玉聿彰符命朴牛文螾爰定祥厯鱼鸟动色禾稚兴让皆物不盈眦而美溢金石诗人于是不作颂声为之而寝庸非惑与自我皇宋之承天命也仰符应龙之精俯协河龟之灵君圗帝寳粲烂瑰英固以业光曩代事华前徳矣圣上天飞践极迄兹二十有四载道化周流玄泽汪濊地平天成含生阜熙文同轨通表里厘福曜徳中区黎庶知让观英遐外夷貊怀惠恤勤秩礼散露台之金舒国赈民倾巨桥之粟约违廹胁奢去泰甚燕无留饮畋不盘乐物色异人优游鲠直显靡失心幽无怨魄精照日月事洞天情故不劳伏斧之臣号令不严而自肃无辱凤举之使灵恠不召而自彰万里神行颷尘不起农商野庐边城偃坼冀马南金填委内府驯象西爵充罗外囿阿纨纂组之饶衣覆宗国鱼监杞梓之利傍瞻荒遐士民殷富繁轶五陵宫宇宏丽崇冠山川闾闬有盈歌吹无絶朱轮疉辙华冕重肩岂徒世无穷人民获休息朝呼韩罢酤铁而已哉是以嘉祥累仍福应尤盛青丘之狐丹穴之鸟栖阿阁逰禁园金芝九茎木禾六秀铜池发膏畆腴宜以谒荐郊庙和协律吕烟霏雾集不可胜纪然而圣上尤昧旦夙兴若有望而未至宏规逺图如有追而莫及神明之贶推而弗居也是以琬碑镠检盛典芜而不治朝神省方大化抑而未许崇文协律之士蕴儛颂于外坐朝陪宴之臣怀揄扬于内三灵伫睠九壤注心既有日矣岁宫干维月邅苍陆长河巨济异源同清澄波万壑洁澜千里斯诚旷世伟观昭启皇明者也语曰影从表瑞从徳此其效焉宣尼称凤鸟不至河不出图传曰俟河之清人寿几何皆伤不可见者也然则古人所未见者今殚见之矣孟轲曰千载一圣是旦暮也岂不信哉夫四皇六帝树声长世大寳也泽浸羣生国富刑清鸿徳也制礼裁乐惇风迁俗文教也殊华逋膻束颡绛阙武功也鸣禽跃鱼涤秽河渠至祥也大寳鸿徳文教武功其崇如此幽明协赞民祗与能厥应如彼唯天为大尧实则之皇哉唐哉畴与为让抑又闻之势之所覃者浅则美之所传者近道之所感者深则庆之所流者逺是以丰功韪命润色滕策盛徳形容藻被歌颂察之上代则奚斯吉甫之徒鸣玉銮于前视之中古则相如王褒之属驰金羁于后絶景扬光清埃继路故班固称汉成之世奏御者千有余篇文章之盛与三代同风繇是观之斯乃臣子旧职国家通议不可辍也臣虽不敏敢不勉乎  

三月三日曲水诗序【`齐王融`】  

臣闻出豫为象钧天之乐张焉时乗既位御气之驾翔焉是以得一奉宸逍遥襄城之域体元则大怅望姑射之阿然窅眇寂寥其独适者已至如夏后两龙载驱璇台之上穆满八骏如舞瑶水之阴亦有飨云固不与万民共也我大齐之握机创厯诞命建家接礼贰宫考庸太室幽明献期雷风通飨昭华之珍既徙延喜之玉攸归革宋受天保生万国度邑静鹿丘之叹迁鼎息大垧之惭绍清和于帝猷聨显懿于王表骏发开其逺祥定尔固其洪业皇帝体膺上圣运锺下武冠五行之秀气迈三代之英风昭章云汉晖丽日月牢笼天地弹压山川设神理以景俗敷文化以柔逺泽普汜而无私法含弘而不杀犹且具明废寝昃晷忘餐念重负于春冰怀御奔于秋驾可谓巍巍弗与荡荡难名乗灵图而非泰涉孟门其何险储后睿哲在躬妙善居质内积和顺外发英华斧藻至徳琢磨令范言炳丹青道润金璧出龙楼而问竖入虎闱而齿胃爱敬尽于一人光耀究于四海若夫族茂麟趾宗固盘石跨蹍昌姬韬轶炎汉元宰比肩于尚父中铉继踵乎周南分陜流勿翦之欢来仕允克施之誉莫不如珪如璋令闻令望朱茀斯皇室家君王者也本枝之盛如此稽古之政如彼用能免羣生于汤火纳百姓于休和草莱乐业守屏称事引镜皆明目临池无洗耳沈冥之怨既缺薖轴之疾已消兴亷举孝岁贡于外府署行议年日夕于中甸协律总章之司序伦正俗崇文成均之职导徳齐礼挈壶宣夜辨气朔于灵台书笏珥彤纪言事于仙室褰帷断裳危冠空履之吏彯摇武猛扛鼎掲旗之士勤恤民隐紏逖王慝射集隼于髙墉缴大风于长隧不仁者逺惟道斯行谗莠蔑闻攘争掩息稀鸣桴于砥路鞠茂章于圆扉耆年阙市井之逰稚齿丰车马之好宫邻昭泰荒憬清夷侮食来王左言入侍离身反踵之君髽首贯胸之长屈膝厥角请受缨縻文钺碧砮之琛竒干善芳之赋纨牛露犬之玩乗黄兹白之驷盈衍储邸充仞郊虞匦牍相寻鞮译无旷一尉候于西东合车书于南北畅毂埋辚辚之辙緌旌卷悠悠之斾四方无拂五戎不距偃革辞轩销金罢刃天瑞降地符升泽马来器车出紫脱华朱英秀佞枝植厯草滋云润星晖风扬月至江海呈象龟龙载文方握河沈璧封山纪石迈三五而不追践八九之遥迹功既成矣世既贞矣信可以优游暇豫作乐崇徳者欤于时青鸟司开条风发岁粤上斯已惟暮之春同律克和草木自乐禊饮之日在兹风舞之情咸荡去肃表乎时训行庆动于天瞩载怀平圃乃睠芳林芳林园者福地奥区之凑丹陵若水之旧殷殷均乎姚泽膴膴尚于周原狭丰邑之未宏陋谯居之犹褊求中和而经处揆景纬以裁基飞观神行虚檐云构离房乍设层楼间起负朝阳而抗殿跨灵沼而浮荣镜文虹于绮疏浸兰泉于玉砌幽幽丛薄秩秩斯干曲拂邅回潺湲径复新萍泛沚华桐发岫杂夭采于柔荑乱嘤声于绵羽禁轩承幸清宫俟宴缇帷宿置帟幕宵悬既而灭宿澄霞登光辨色式道执殳展軨效驾徐鸾警节明钟畅音七萃连镳九斿齐轨建旗拂蜺扬葭振木鱼甲烟聚贝胄星罗重英曲瑵之饰絶景追风之骑昭灼甄部驵骏函列虎视龙超雷骇电逝轰轰隐隐纷纷轸轸羗难得而称计尔乃回舆驻罕岳镇渊停睟容有穆宾仪式序授几肆筵因流波而成次蕙肴芳醴任激水而推移葆佾陈阶金匏在席戚奏翘舞钥动邠诗召鸣鸟于弇州追伶伦于嶰谷发叅差于王子传妙靡于帝江正歌有阕羽觞无算上陈景福之赐下献南山之寿信凯燕之在藻知和乐之食萍桑榆之阴不居草露之滋方渥有诏曰今日嘉会咸可赋诗凡四十有五人其辞云尔  

文选序【`梁萧统`】  

式观元始眇觌玄风冬穴夏巢之时茹毛饮血之世世质民淳斯文未作逮乎伏羲氏之王天下也始画八卦造书契以代结绳之政由是文籍生焉易曰观乎天文以察时变观乎人文以化成天下文之时义逺矣哉若夫椎轮为大辂之始大辂宁有椎轮之质増冰为积水所成积水曽微増氷之凛何哉盖踵其事而増华变其本而加厉物既有之文亦宜然随时变改难可详悉尝试论之曰诗序云诗有六义焉一曰风二曰赋三曰比四曰兴五曰雅六曰颂至于今之作者异于古昔古诗之体今则全取赋名荀宋表之于前贾马继之于末自兹以降源流实繁述邑居则有慿虚亡是之作戒畋逰则有长杨羽猎之制若其纪一事咏一物风云草木之兴鱼虫禽兽之流推而广之不可胜载矣又楚人屈原含忠履洁君匪从流臣进逆耳深思逺虑遂放湘南耿介之意既伤壹郁之怀靡愬临渊有怀沙之志吟泽有憔悴之容骚人之文自兹而作诗者盖志之所之也情动于中而形于言关雎麟趾正始之道着桑间濮上亡国之音表故风雅之道粲然可观自炎汉中叶厥涂渐异退傅有在邹之作降将着河梁之篇四言五言区以别矣又少则三字多则九言各体互兴分镳并驱颂者所以游扬徳业褒赞成功吉甫有穆若之谈季子有至矣之叹舒布为诗既言如彼总成为颂又亦若此次则箴兴于补阙戒出于弼匡论则析理精微铭则序事清润美终则诔发图像则赞兴又诏诰教令之流表奏笺记之列书誓符檄之品吊祭悲哀之作答客指事之制三言八字之文篇辞引序碑碣志状众制锋起源流间出譬陶匏异器并为入耳之娱黼黻不同俱为悦目之翫作者之致盖云备矣余监抚余闲居多暇日厯观文囿泛览词林未尝不心逰目想移晷忘倦自姬汉以来眇焉悠邈时更七代数逾千祀词人才子则名溢于缥囊飞文染翰则卷盈乎缃帙自非畧其芜秽集其清英盖欲兼功太半难矣若夫姬公之籍孔父之书与日月俱悬鬼神争奥孝敬之准式人伦之师友岂可重以芟夷加之剪截老庄之作管孟之流盖以立意为宗不以能文为本今之所选又亦畧诸若贤人之美词忠臣之抗直谋夫之话辨士之端氷释泉涌金相玉振所谓坐狙丘议稷下仲连之却秦军食其之下齐国留侯之发八难曲逆之吐六竒盖乃事美一时语流千载槩见坟籍旁出子史若斯之流又亦繁博虽传之简牍而事异篇章今之所集亦所不取至于记事之史系年之书所以褒贬是非纪别异同方之篇翰亦已不同若其讃论之综缉词采序述之错比文华事出于沈思义归乎翰藻故与夫篇什杂而集之逺自周室迄于圣代都为三十卷名曰文选云尔  

陶渊明集序【`萧统`】  

夫自衒自媒者士女之丑行不忮不求者明达之用心是以圣人韬光贤人遁世其故何也含徳之至莫踰于道亲已之切无重于身故道存而身安道亡而身害处百龄之内居一世之中倐忽比之白驹寄寓谓之逆旅宜乎与大块而荣枯随中和而任放岂能戚戚劳于忧畏汲汲役于人间齐讴赵舞之娯八珍九鼎之食结驷连镳之荣侈袂执圭之贵乐既乐矣忧亦随之何倚伏之难量亦庆吊之相及智者贤人居之甚履薄冰愚夫贪士竞之若泄尾闾玉之在山以见珍而终破兰之生谷虽无人而犹芳庄周垂钓于濠伯成躬耕于野或货海东之药草或纺江南之落毛譬彼駌雏岂竞鸢鸱之肉犹斯杂县宁劳文仲之牲至如子常宁喜之伦苏秦卫鞅之匹死之而不疑甘之而不悔主父偃言生不五鼎食死则五鼎烹卒如其言亦可痛矣又有楚子观周受折于孙满霍侯骖乗祸起于负芒饕餮之徒其流甚众唐尧四海之主而有汾阳之心子晋天下之储而有洛滨之志轻之若脱屣视之若鸿毛而况于他乎是以至人达士因以晦迹或怀玉而谒帝或被裘而负薪鼔楫清潭弃机汉曲情不在于众事寄众事以忘情者也有疑陶渊明之诗篇篇有酒吾观其意不在酒亦寄酒为迹者也其文章不羣词采精拔跌荡昭章独超众类抑扬爽朗莫之与京横素波而傍流干青云而直上语时事则指而可想论怀抱则旷而且真加以贞志不休安道苦节不以躬耕为耻不以无财为病自非大贤笃志与道污隆孰能如此乎余素爱其文不能释手尚想其徳恨不同时故加捜校粗为区目白璧微瑕惟在闲情一赋扬雄所谓劝百而讽一者卒无讽谏何足摇其笔端惜哉亡是可也并粗点定其传编之于录尝谓有能观渊明之文者驰竞之情遣鄙吝之意袪贪夫可以亷懦夫可以立岂止仁义可蹈抑乃爵禄可辞不必傍游泰华逺求柱史此亦有助于风教也  

梁元帝全徳志序  

老子言全徳归厚庄周云全徳不刑吕览称全徳之人故以全徳创其名也此志隆大夫为首伊人有学有辨不贫不夭寳剑在前鼔瑟从后连环炙輠雍容率岁驷马髙车优游宴喜既令公侯踞掌复使要荒厥角入室生光岂非盛矣若乃河宗九策事等神钩阳雍双璧理归玄感南阳樊重髙合连云北海公沙门人成市咨此八龙各传一艺夹河两郡家有万石人生行乐止足为先但使樽酒不空坐客恒满宁与孟尝问琴承睫泪下中山听乐悲不自禁同年而语也  

王文宪集序【`梁任昉`】  

公讳俭字仲寳琅邪临沂人也其先自秦至宋国史家谍具详焉晋中兴以来六世名徳为海内冠冕古语云仁人之利天道运行故吕虔归其佩刀郭璞筮以淮水若离剪之止杀吉骏之诚感葢有助焉公之生也诞受命世体三才之茂典践得二之庶几信乃昴宿垂芒徳精降祉有一于此蔚为帝师况乃渊角殊祥山庭异表望衢罕窥其术观海莫测其澜宏览载籍博游才义若乃金版玉匮之书海上名山之旨沈郁澹雅之思离坚合异之谈莫不总制清衷逓为心极斯固通人之所苞非虚明之絶境不可穷者其唯神用者乎然检镜所归人伦异表云屋天构匠者何工自函洛不守宪章中辍贺生达礼之宗蔡公儒林之亚阙典未补大备兹日至若齿危髪秀之老含经味道之生莫不北面人宗自同资敬性托夷逺少屏尘杂自非可以弘奬风流増益标胜未尝留心也期岁而孤叔父司空简穆公早所器异年始志学家门礼训皆折衷于公孝友之性岂伊桥梓夷雅之体无待韦弦汝郁之幼挺淳至黄琬之早标聪察曽何足尚年六岁袭封豫章侯拜日家人以公尚幼弗之先告既袭珪组对扬王命因便感咽若不自胜初宋明帝居蕃与公母武康公主素不协及即位有诏毁发旧茔投弃棺柩公以死固请誓不遵奉表启酸切义感人神太宗闻而悲之遂无以夺也初拜秘书郎迁太子舎人以选尚公主拜驸马都尉元徽初迁秘书丞于是采公曽之中经刋弘度之四部依刘歆七畧更撰七志葢尝赋诗云稷契匡虞夏伊吕翼商周自是始有应务之迹生民属心矣时司徒袁粲有髙世之度脱落尘俗见公弱龄便望风推服叹曰衣冠礼乐尽在是矣时粲位亚台司公年始弱冠年势不侔公与之抗礼因赠粲诗要以岁暮之期申以止足之戒粲荅诗云老夫亦何寄之子照清襟服阕拜司徒右长史出为义兴太守风化之美奏课为最还除给事黄门侍郎旬日迁尚书吏部郎参选昔毛玠之清公李重之识会兼之者公也俄迁侍中以慜侯始终之职固辞不拜补太尉右长史时圣武定业肇基王命寤寐风云实资人杰是以宸居膺列宿之表图纬着王佐之符俄迁左长史齐台既建以公为尚书右仆射领吏部时年二十八宋末艰虞百王浇季礼紊旧宗乐倾恒轨自朝章国纪典彛备物奏议符策文辞表记素意所不蓄前古所未行皆取定俄顷神无滞用太祖受命以佐命之功封南昌县开国公食邑二千户建元二年迁尚书左仆射领选如故自营合分司卢钦兼掌誉望所归允集兹日寻表解选诏加侍中又授太子詹事侍中仆射如故固辞侍中改授散骑常侍余如故太祖崩遗诏以公为侍中尚书令镇国将军永明元年进号卫将军二年以本官领丹阳尹六辅殊风五方异俗公不谋声训而楚夏移情故能使解剑拜仇归田息讼前郡尹温太真刘真长或功铭鼎彛或徳标素尚臭味风云千载无爽亲加吊祭表荐孤遗逺协神期用彰世祀时简穆公薨以抚养之恩特深恒慕表求解职有诏不许国学初兴华夷慕义经师人表允兹望实复以本官领国子祭酒三年解丹阳尹领太子少傅余悉如故挂服捐驹前良取则卧辙弃子后予胥怨皇太子不矜天姿俯同人范师友之义穆若金兰又领本州岛大中正顷之解职四年以本号开府仪同三司余悉如故谦光愈逺大典未申六年又申前命七年固辞选任帝所重违诏加中书监犹参掌选事长舆追专车之恨公曾甘凤池之失夫奔竞之涂有自来矣以难知之性恊易失之情必使无讼事深弘诱公提衡惟允一纪于兹拔竒取异兴微继絶望侧阶而容贤候景风而式典春秋三十有八七年五月三日薨于建康官舎皇朝轸恸储铉伤情有识衔悲行路掩泣岂直舂者不相功女寝机而已哉故痛深衣冠悲纒教义岂非功深砥砺道迈舟航没世遗爱古之益友追赠太尉侍中中书监如故给节加羽葆鼔吹増班剑为六十人谥曰文宪礼也公在物斯厚居身以约玩好絶于耳目布素表于造次室无姬姜门多长者立言必雅未尝显其所长持论从容未尝言人所短弘长风流许与气类虽单门后进必加善诱勖以丹霄之价弘以青冥之期公铨品人伦各尽其用居厚者不矜其多处薄者不怨其少穷涯而反盈量知归皇朝以治定制礼功成作乐思我民誉缉熈帝图虽张曹争论于汉朝荀挚竞爽于晋世无以仰模渊旨取则后昆每荒服请罪逺夷慕义宣威授指实寄宏畧理积则神无忤往事感则说情斯来无是巳之心事隔于容謟罕爱憎之情理絶于毁誉造理常若可干临事每不可夺约已不以亷物弘量不以容非攻乎异端归之正义公生自华宗世务简隔至于军国逺图刑政大典既道在廊庙则理擅民宗若乃明练世务鉴达治体悬然天得不谋成心求之载籍翰牍所未纪讯之遗老耳目所不接至若文案自环主者百数皆深文为吏积习成奸畜笔削之刑怀轻重之意公乗理照物动必研几当时嗟服若有神道岂非希世之儁民瑚琏之宏器昉行无异操才无异能得奉名节迄将一纪一言之誉东陵侔于西山一面之荣郑璞踰于周寳士感知已怀此何极出入礼闱朝夕旧馆瞻栋宇而兴慕抚身名而悼恩公自幼及长述作不倦固以理穷言行事该军国岂直雕章缛采而已哉若乃统体必善缀赏无地虽楚赵羣才汉魏众作曾何足云昉尝以笔札见知思以薄技效徳是用缀缉遗文永贻世范为如千卷所撰古今集记今书七志为一家之言不列于集集录如左  

詹事徐府君集序【`王僧孺`】  

君禀灵川岳悬精辰象早照珪璋夙表岐嶷孝睦天禀友爱冥深故以事显家庭声着同族年十八见召为国子生曵裾持卷实华庠壁有均闭户靡因余灶每摄齐函丈左右属目蓄以邻几之性加以入神之资闻一知二师逸功倍游魏阙而不殊江海入朝廷而靡异山林未尝投刺权门驱车戚里遨游梁董去来贾郭时春秋犹少人爵未崇而清风嘉誉震灼朝野非直俯致贵仕故可坐享通侯而绁马悬车闭门髙枕耻为诡遇试此行藏及皇运聿兴重氛载廓若藏器待时犹合符契陵扶摇而髙鹜排阊阖而容与故位随徳显任与事隆重以姿仪端润趋盼淹华寳佩鸣风丰貂映日从容帷扆绰有余辉自绸缪轩陛十有余载温树靡答露事不詶省中之言无漏席下之迹不疑故以主圣臣贤应同符玺以石投水如鳞纵壑行称表缀言成模楷犹复忘彼丰愉安兹素薄衣同屡补食等三杯车服不事鲜明室宇畏其雕奂九徳无遗百行备举至于専心六典精颐必深泛逰羣籍菁华无弃搦札含毫必弘靡丽摛绮縠之思郁风霞之情质不伤文丽而有体  

## 文章辨体彚选卷三百五十三

（明）贺复征 编  

○序七十三【`以下律体`】  

王台新咏序【`陈徐陵`】  

凌云槩日由余之所未窥千门万户张衡之所曽赋周王璧台之上汉帝金屋之中玉树以珊瑚作枝珠帘以玳瑁为柙其中有丽人焉其人也五陵豪族充选掖庭四姓良家驰名永巷亦有颍川新市河间观津本号娇娥曽名巧笑楚王宫内无不推其细腰魏国佳人俱言讶其纎手阅诗敦礼非直东邻之自媒婉约风流无异西施之被教弟兄协律自小学歌少长河阳由来能舞琵琶新曲无待石崇箜篌杂引非因曹植传鼔瑟于杨家得吹箫于秦女至若宠闻长乐陈后知而不平画出天仙阏氏览而遥妬且如东邻巧笑来侍寝于更衣西子微颦将横陈于甲帐陪游馺娑骋纎腰于结风长乐鸳鸯奏新声于度曲妆鸣蝉之薄鬓照堕马之垂鬟反挿金钿横抽寳树南都石黛最发双蛾北地臙脂偏开两靥亦有岭上仙童分丸魏帝腰中寳凤授厯轩辕金星与婺女争华麝月共嫦娥竞爽惊鸾冶袖时飘韩掾之香飞燕长裾宜结陈王之佩虽非图画入甘泉而不分言异神仙戏阳台而无别真可谓倾国倾城无对无双者也加以天情开朗逸思雕华妙解文章尤工诗赋琉璃砚匣终日随身翡翠笔床无时离手清文满箧非惟芍药之花新制连篇宁止葡萄之树九日登髙时有縁情之作万年公主非为累徳之辞其佳丽也如彼其才情也如此既而椒房宛转柘馆阴岑綘鹤晨严铜蠡昼静三星未夕不事怀衾五日犹余谁能理曲优游少托寂寞多闲厌长乐之踈钟劳中宫之缓箭轻身无力怯南阳之捣衣生长深宫笑扶风之织锦虽复投壶玉女为欢尽于百骁争博齐姬心赏穷于六着无怡神于暇景惟属意于新诗可得代彼萱苏微蠲愁疾但往世名篇当今巧制分诸麟阁散在鸿都不藉篇章无由披览于是然脂暝写弄墨晨书撰录艶歌凡为十卷曽无参于雅颂亦靡滥于风人泾渭之间若斯而已于是丽以金箱装之寳轴三台妙迹龙伸蠖屈之书五色花笺河北胶东之纸髙楼红粉仍定鲁鱼之文辟恶生香聊防羽陵之蠧云飞六甲髙擅玉圅鸿烈仙方长推丹枕至如青牛帐里余曲既终朱鸟窻前新妆已竟方当开兹缥帙散此绦绳永对玩于书帷长循环于纎手岂如邓学春秋儒者之功难习窦传黄老金丹之术不成固胜西蜀豪家托情穷于鲁殿东台甲馆流咏止于洞箫娈彼诸姬聊同弃日猗与彤管丽矣香奁  

赵国公集序【`北周庾信`】  

窃闻平阳击石山谷为之调大禹吹筠风云为之动与夫含吐性灵抑扬词气曲变阳春光回白日岂得同年而语哉柱国赵国公发言为论下笔成章逸态横生新情振起风云争飞鱼龙各变方之珪璧涂山之会万重譬似云霞赤城之岩千丈文参厯象即入天官之书韵涉丝桐咸归总章之观论其壮也则鹏起半天语其细也则鹪巢蚉睫岂直熊熊旦上増城抱日月之光焰焰宵飞南斗触蛟龙之气昔者屈原宋玉始于哀怨之深苏武李陵生于离别之世自魏建安之末晋太康以来雕虫篆刻其体三变人人自谓握灵蛇之珠抱荆山之玉矣公斟酌雅颂谐和律吕若使言乖节目则曲台不顾声止操缦则成均无取遂得栋梁文囿冠冕词林大雅扶轮小山乗葢  

哀江南赋序【`庾信`】  

粤以戊辰之年建亥之月大盗移国金陵瓦解余乃窜身荒谷公私涂炭华阳奔命有去无归中兴衜销穷于甲戌三日哭于都亭三年囚于别馆天道周星物极不反傅燮之但悲身世无处求生袁安之每念王室自然流涕昔桓君山之志事杜元凯之平生并有著书咸能自序潘岳之文彩始述家风陆机之词赋先陈世惪信年始二毛即逢丧乱藐是流离至于暮齿燕歌逺别悲不自胜楚老相逢泣将何及畏南山之雨忽践秦庭让东海之滨遂飱周粟下亭漂泊髙桥羁旅楚歌非取乐之方鲁酒无忘忧之用追为此赋聊以记言不无危苦之辞唯以悲哀为主日暮途逺人间何世将军一去大树飘零壮士不还寒风萧瑟荆璧睨柱受连城而见欺载书横阶捧珠盘而不定锺仪君子入就南冠之囚季孙行人留守西河之馆申包胥之顿地碎之以首蔡威公之泪尽加之以血钓台移柳非玉闗之可望华亭唳鹤岂河桥之可闻孙策以天下为三分众纔一旅项籍用江东之子弟人唯八千遂乃分裂山河宰割天下岂有百万义师一朝卷甲芟夷斩伐如草木焉江淮无涯岸之阻亭壁无籓篱之固头会箕敛者合从缔交锄耰棘矜者因利乗便将非江表王气终于三百年乎是知并吞六合不免轵衜之灾浑一车书无救平阳之祸呜呼山岳崩颓既履危亡之运春秋迭代必有去故之悲天意人事可以凄怆伤心者矣况复舟檝路穷星汉非乗槎可上风颷衜阻蓬莱无可到之期穷者欲达其言劳者须歌其事陆士衡闻而抚掌是所甘心张平子见而陋之固其宜矣  

## 文章辨体彚选卷三百五十四

（明）贺复征 编  

○序七十四  

游滕王阁序【`唐王勃`】  

南昌故郡洪都新府星分翼轸地接衡庐襟三江而带五湖控蛮荆而引瓯越物华天寳龙光射斗牛之墟人杰地灵徐孺下陈蕃之榻雄州雾列俊彩星驰台隍枕夷夏之交宾主尽东南之美都督阎公之雅望棨戟遥临宇文新州之懿范襜帷暂驻十旬休暇胜友如云千里逢迎髙朋满座腾蛟起凤孟学士之词宗紫电清霜王将军之武库家君作宰路出名区童子何知躬逢胜饯时维九月序属三秋潦水尽而寒潭清烟光凝而暮山紫俨骖騑于上路访风景于崇阿临帝子之长洲得仙人之旧馆层峦耸翠上出重霄飞阁流丹下临无地鹤汀鳬渚穷岛屿之萦回桂殿兰宫列冈峦之体势披绣闼俯雕甍山原旷其盈视川泽盱其骇瞩闾阎扑地钟鸣鼎食之家舸舰迷津青雀黄龙之轴虹销雨霁彩彻云衢落霞与孤鹜齐飞秋水共长天一色渔舟唱晩响穷彭蠡之滨鴈阵惊寒声断衡阳之浦遥吟俯畅逸兴遄飞爽籁发而清风生纎歌凝而白云遏雎园绿竹气凌彭泽之樽邺水朱华光照临川之笔四美具二难并穷睇盼于中天极娯逰于暇日天髙地迥觉宇宙之无穷兴尽悲来识盈虚之有数望长安于日下指吴会于云间地势极而南溟深天柱髙而北辰逺闗山难越谁悲失路之人萍水相逢尽是他乡之客怀帝阍而不见奉宣室以何年呜呼时运不齐命途多舛冯唐易老李广难封屈贾谊于长沙非无圣主窜梁鸿于海曲岂乏明时所赖君子安贫达人知命老当益壮宁知白首之心穷且益坚不坠青云之志酌贪泉而觉爽处涸辙以犹欢北海虽賖扶摇可接东隅已逝桑榆非晩孟尝髙洁空怀报国之心阮籍猖狂岂效穷途之哭勃三尺微命一介书生无路请缨等终军之弱冠有怀投笔慕宗悫之长风舍簮笏于百龄奉晨昏于万里非谢家之寳树接孟氏之芳邻他日趋庭叨陪鲤对今晨捧袂喜托龙门杨意不逢抚凌云而自惜钟期既遇奏流水以何惭呜呼胜地不常盛筵难再兰亭已矣梓泽丘墟临别赠言幸承恩于伟饯登髙作赋是所望于羣公敢竭鄙诚恭疏短引一言均赋四韵俱成诗云滕王髙阁临江渚佩玉鸣銮罢歌舞画栋朝飞南浦云朱帘暮卷西山雨闲云潭影日悠悠物换星移度几秋阁中帝子今何在槛外长江空自流  

游三庙寺序【`王勃`】  

吾之有生二十载矣雅厌城阙酷嗜江海常学仙经博涉道记知轩冕可以理隔鸾凤可以术待而事亲多衣食之虞登朝有声利之廹清识滞于烦城仙骨摧于俗境呜呼阮籍意踈嵇康体放有自来矣常恐运促风火身非金石遂令林壑交丧烟霞板荡此仆所以怀泉涂而惴恐临山河而叹息者也粤以胜友良暇相与逰于玄武西山庙葢蜀郡三灵峰也山东有道君庙古者相传以名焉尔其丹壑藂倚玄崖斜合俯临万仞平视重玄乗杳冥之絶境属芬华之暮节玉房跨霄而悬居琼台出云而髙峙亦有野兽羣狎山莺互啭崇松埒巨柏争阴积濑与幽湍合响眇眇焉逸逸焉王孙何以不归羽人何以长往其玄都紫微之事耶方敛手钟鼎息肩岩石絶视听于寰中置形骸于度外不其然乎时预乎斯者济阴鹿弘胤安阳邵令逺耳葢诗以言志不以韵数裁焉  

秋日饯别序【`王勃`】  

黯然别之销魂悲哉秋之为气人之情也伤如之何极野苍茫白露凉风之八月穷途萧索青山白云之万里奏鸣琴则离鹍别鹤惊歧路之悲心来胜地则旹雨凉风助它乡之旅思琴书人物冀部关西去马归轩云间日下杨学士天璞自然地灵无对二十八宿禀太微之一星六十四爻受乾坤之两卦论其器宇沧海添江汉之波序其文章玄圃积烟霞之气机神之外犹是卿云陶铸之余尚同嵇阮接九仪于促席直覩明月生天响词辩于中筵但觉清风满室悠哉天地含灵有喜愠之容丘也东西怅望积别离之恨烟霞直视虵龙去而泉石空文酒求朋贤俊散而琴歌断门生饯别如北海之郡前髙士将归似东都之门外研精麝墨运思龙章希存宿昔之资启去相思之咏  

入蜀纪行诗序【`王勃`】  

总章二年五月癸卯余自常安观景物于蜀遂出褒斜之隘道抵岷峨之絶径超玄溪厯翠阜迨弥月而臻焉若乃采江山之俊势观天地之竒作丹壑争流青峰杂起陵涛鼔怒以伏注天壁嵯峨而横立亦宇宙之絶者也虽庄周诧吕梁之险韩侯怯孟门之峻曽何足云葢登培塿者起衡霍之心游涓浍者发江湖之思况乎躬览胜事足践灵区烟霞为朝夕之资风月得林泉之助嗟乎山川之感召多矣余能无情哉爰成文律用宣行唱编为三十首投诸好事焉  

秋日宴洛阳序【`王勃`】  

夫以东京胜地南吕髙秋三涂镇而九泒分白露下而清风肃或出或处人多朝野之欢以嬉以逰时极登临之所征衣流寓切下走之蓬襟解榻邀期属上宾之桂席于是齐道实欵琴樽倜傥论心留连促膝但有潘郎之宻戚得无管鲍之深知簮组盛而车马喧庭宇虚而管弦亮近临铜陌斜控银墟菊照新花泛轻香于逺次荷凋晩叶翻翠影于长波听瞩方穷献酬逾洽年忘小大傲天地于平生志混荣枯得林泉之意气愿长绳以系日几近光阴思短札以凌云或陈歌咏人采古韵成者先呈  

秋日宴山亭序【`王勃`】  

昔王子敬琅琊之名士常怀习氏之园阮嗣宗陈留之俊人直至山阳之坐岂非琴樽逺契必兆朕于佳辰风月髙情每留连于胜地是以东山可望林泉生谢客之文南国多才江山助屈平之气况乎扬子云之故地岩壑依然宓子贱之芳猷弦歌在属红兰翠菊俯映沙亭黛栢苍松深环玉砌参差夕树烟侵橘柚之园的厯秋荷月照芙蓉之水既而星回汉转露下风髙银烛掩花瑶觞抒兴一时仙驭方深摈俗之怀五际飞文请动缘情之作人分一字四韵成篇  

秋日游莲池序【`王勃`】  

人间■〈齿屈〉龊抱风云者几人庶俗纷纭得英竒者何有烟霞召我相望道术之门文酒起予放浪沈潜之地少留逸客塞雁飞鸣北斗横而天地秋西金用而风露降幽居少事野性多闲登石岸而铺筵坐沙场而列席琳琅触目朗月清风之后人珠玉在傍鸾凤虬龙之君子汀洲地逺波涛溅日月之辉人野路殊原隰拥神仙之气平郊树直曲浦莲肥隐士泥清仙人水緑越林亭而极望生死都捐出宇宙以长怀心灵若丧悲夫秋者愁也酌浊酒以荡幽襟志之所之用清文而销积恨我之怀矣能无情乎  

游冀州韩家园序【`王勃`】  

铜沟水北石鼔山东星辰当毕昴之墟风俗是唐虞之国虽接燕分晋称天子之旧都而向街当衢有髙人之甲第祥风塞户瑞气冲庭芳酒满而緑水春朗月闲而素琴荐家童扫地萧条仲举之园长者盈门廓落东平之室梧桐生雾杨桺摇风眺望而林泉有余奔走而烟霞足用神龙伏起俱调鼎镬之鸣滋凤雌雄并入笙竽之奏髙情壮思有抑扬天地之心雄笔竒才有鼔怒风云之气南庭兴晩东径阴生石髓折而隐士归玉山崩而野人醉佥为文在我卜翰苑当仁王羲之之兰亭五百余年直至今人之赏石季伦之梓泽二十四友始得吾徒之游陶陶然落落然则大唐调露之元年献岁正月也  

送东海孙尉诗序【`杨烱`】  

东川孙尉文章动俗符彩射人官裁下士宣大夫之三徳运偶上皇作东南之一尉庸材扰扰流俗喧喧谈逺近为等差叙中外为优劣殊不知三元合朔九州岛同轨蓬瀛可访还疑上苑之中日月不占更似灵台之下彼其之子未为后时凡我友朋无劳疑别徒以士之相见人之相知必欲盈盖逢迎朝游夕处亦常烟波阻絶风流雨散去矣孙侯逺离隔矣但当晨看旅鴈君逢系帛之书夕望牵牛余候乗槎之客未能免俗何莫赋诗缀集众篇列之如左  

羣官寻杨隐居诗序【`杨烱`】  

若夫太华千仞长河万里则吾土之山泽壮于域中西汉十轮东京四代则吾宗之人物盛于天下乃有浑金璞玉凤戢龙蟠方圆作其舆葢日月为其扄牖天光下烛悬少微之一星地气上腾发大云之五色以不贪为寳均珠玉以咳唾以无事为贵比旗常于粪土诸侯不敢以交逰相得三府不敢以辟命相期与夫形在江海心逰魏阙迹混朝市名为大隐可得同年而语哉天子巡于下都望于中岳轩皇驻驆将寻大块之居尧帝省方终全颍阳之节羣贤以公私有暇休沐多闲忽乎将行指林壑而非逺筦尔而笑览烟霞而在瞩登坱北践莓苔阮籍之见苏门止闻鸾啸卢敖之逢髙士讵识鸢肩忆桑海而无时问桃源之易失寒山四絶烟雾苍苍古树千年藤萝漠漠诛茅作室挂席为门石隐磷而环阶水潺湲而匝砌乃相与旁求胜境遍窥灵迹论其八洞实唯明月之宫相其五山即是交风之地仙台可望石室犹存极人生之胜践得林野之竒趣杯浮若圣已茂松乔清论凝神坐惊河汉逰仙可致无劳郭璞之言招隐成文敢嗣刘安之作  

李舎人山亭诗序【`杨烱`】  

永嘉有髙阳公山亭者今为李舎人别墅也廊宇重复楼台左右烟霞栖梁栋之间竹树在汀洲之外龟山对出背东武而飞来鹤阜相临向东吴而不进青溪数曲赤岩千丈寥廓兮恍惚似蓬岭之难行深邃兮眇然若桃源之失路信可谓赤县幽栖黄图胜景从来八子辟髙阳之邑居今日四郊逢舎人之置驿故知樊家失业遂作庾公之园习氏不游终成濮阴之地其人也凝脂点漆琼树瑶林学富文史言成准的葭莩为汉帝之亲枝叶是周公之裔田孟尝之待客照饭无疑孔文举之邀欢樽中自溢三冬事隙五日归休奏金石而满堂召琳琅而触目心焉而醉徳焉而饱大隐朝市本无车马之喧不出户庭坐得云霄之致于是乎百年无几万事徒劳唯谈笑可以遣平生唯文词可以陈心赏既因良会咸请赋诗虽向之所欢已为陈迹俾千载之下感于斯文  

宴梓州南亭诗序【`卢照邻`】  

梓州城池亭者长史张公听讼之别所也徒观其岩障重复川流灌注云窻绮阁负绣堞之逶迤涧户山楼带金隍之缭绕信巴蜀之竒制也时凤扆多闲上得和平之政鳀瀛有截下无交争之人以公寄切上僚故久无州将连四千石之重任总十万井之雄班职逾剧而道弥髙位逾崇而徳弥广市狱无事时狎鸟于城隅邦国不空且观鱼于濠上宾阶月上横聨蜷之桂枝野院风归动葳蕤之萱艹则有明珠爱客置芳酒于十旬羽服神交契仙逰于五日圆潭写镜光浮落日之津杂树开帷彩缀飞烟之路藤萝杳蔼挂踈阴以送秋鳬雁参差结流音而将夕百年之欢不再千里之贺何常下客凄惶暂停归辔髙人赏翫岂缀斯文咸请赋诗六韵成章云尔  

宴凤泉石翁神词诗序【`卢照邻`】  

夫圯上黄公灵期已逺湘中玄乙化迹难征况乎神理岿然近带青溪之路瓌资可望俯控丹岩之下予以归骇空谷言隔市朝濯髪长川载罹寒暑心灰两寂长无具尔之欢形木双枯将有终焉之志不悟乔莺始啭喈喈于鹡鸰野蕚初开韡韡于棠棣命壶觞而引宴即沐新兰寻磵石以安歌仍攀野桂萋萋春艹王孙逰兮不归秩秩斯干幽人去而忘返鼔我舞我修袖动于中岩神之听之多佑兴于触石爰有嘉命咸遣赋诗请题四韵列之如左  

冒雨寻菊序【`骆宾王`】  

白帝徂秋黄金胜友解尘成契冒雨相邀问凉燠则鸿鴈在天叙交逰则芝兰满室砌花舒菊还同载酒之园岸叶低松直枕维舟之浦参差逺岫断云将野鹤俱飞滴沥空庭竹响共雨声相乱抑折巾于书阁行阅飘萍挹雅步于琴台坐闻流水字中蝌蚪竞落文河笔下蛟龙争投学海珠帘映水风生曵露之涛锦石封泥雨湿印龟之岸泛兰英于户牖座接鸡谈下木叶于中池厨烹野鴈队白花于湿桂落紫蒂于踈藤虽物序足悲而人风可爱留姓名于金谷不谢季伦混心迹于玉山无惭叔夜  

扬州看竞渡序【`骆宾王`】  

夏日江干驾言临眺于时桂舟始泛兰棹初逰鼓吹咽江山绮罗蔽云日■〈女便〉娟舞袖向緑水以频低飘扬歌声听清风而更逺是以曽波笑脸艶出浦之轻莲映渚娥眉丽穿波之半月靓妆旧饰此日増竒弦管相催兹辰特妙能使洛川回雪犹赋陈思巫岭行云专称宋玉凡诸同好请各赋诗  

赠季八骑曹诗序【`骆宾王`】  

夫人生百龄促膝是忘言之契丈夫四海交颐是赠别之资然而想山川之遽遥送归将逺惜岁华之不待行乐无时是用辍征骖以少留敞离亭而多暇山芳袭吹坐疑兰室之中水树含香宛似枫江之上加以御沟新澑近入离弦宾馆余花遥催别酒既而荥波东注灞岸南登緑蚁倾而髙宴终金马络而离言促虽相思有赠终结想于华滋而素赏无暌盍申情于丽藻人为四韵各赋一章  

夏初饯宋三少府之丰城序【`骆宾王`】  

黯然销魂者岂非生离之恨欤况帝里天津槐衢分黑龙之水巴陵地道枫江遥白马之门亲友徘徊缔欢言于促膝故人樽酒掩离涕于交颐于时晩吹吟桐疑奏别离之曲轻秋入麦似惊摇落之情白日将颓青山行暮想姑苏之地夕露沾衣望吴会之郊断云飘葢嗟乎歧路是他乡之恨沟水非明日之欢虽玉斗临吴太阿之气可识金陵背楚小山之路行遥盍各赋诗式昭离绪云尔  

## 文章辨体彚选卷三百五十五

（明）贺复征 编  

○序七十五  

薛大夫山亭宴序【`唐陈子昻`】  

夫贫贱之交而不可忘珠玉满堂而不足贵闭门无事对黄卷以终年髙论不疲逢故人而永夜薛大夫其人也下官昔承颜色早蒙车骑之知晩接恩光不异平津之旧蔡邕书史许以相资张载文章见称于代尔其华堂别业秀水清泉去朝廷而不遥与江湖而自逺名流不杂既入芙蓉之池君子有邻还得芝兰之室披翠微而列坐左对青山俯盘石而开襟右澄流水斟绿酒弄清弦索皓月而按歌追凉风而解带谈髙趣逸体静心闲神眇眇而临云思飘飘而遇物林轩寂寞星汉纵横思欲乗汗漫而羣逰与真精而合契欢穷兴洽乐往悲来怅鸾鹤之不存哀鷞鸠之久没徘徊永叹慷慨长怀东方明而毕昴升北阁曙而天云静悲夫向之所得已失于无何今之所逰伤羁于有物诗言志也可得闻乎  

送中岳二三真人序【`陈子昻`】  

夫爱名山歌长往世有之矣放身霄岭宴景云林卑俗不可得而闻时事不可得而见则吾欲髙视终古一咲昔人嵩山有二仙人自浮丘公王子晋上朝玉帝遗迹金坛凤箫悠悠千载无响吾每以是临霞永慨抚膺叹息尝谓烟驾不逢羽人长往去嚣世走青云登玉女之峰窥石人之庙见司马子徽冯大和蜺裳眇然冥壑独立真朋羽会金浆玉液则有杨仙翁玄黙洞天贾上士幽栖牝谷玉笙吟凤瑶衣驻鹤方且迷轩辕之驾期汗澷之逰吾亦何人躬接兹赏实欲执青节从白蜺陪饮昆仑之庭观化玄元之府宿心遂矣冥骨甘焉岂知琼都命浅金格道微攀倒景而迷途顾中峯而失路尘荣俗累复汩吾和仙人真侣永幽灵契翳青芝而延伫遥会何期结丹桂而徘徊逺心空絶紫烟去黄庭极仰寥廊而无光视寰区而寡色悠悠何往白头名利之交咄咄谁嗟玄运盛衰之感始知杨朱歧路墨翟素丝尚平辞家而不归鲍焦抱木而枯死可以恸可以悲古人之心吾今得之也  

早秋上阳宫侍宴序【`宋之问`】  

臣闻神器至大非圣无以光临寳位至尊非神无以长守我金轮圣神皇帝垂敏觉抚鸿勲出轩宫而镇紫微卷翚衣而袭玄衮释罘祝纲万族咸宁革故维新五刑不用润玉律而含元气轮金浑而调顺晷穷荒极逺重译左言之俗负阻凭危背徳殊风之类莫不厥角稽颡以执贽来庭烟火通于万方车书混于千界庆延八至享配于明祗辟水三雍讲论乎道义麐凤荐祉龟龙奉图石铭显瑞于郊畿玉书吿祥于宫掖以日继月纷纶葳蕤竹帛书之而不穷夷夏歌之而不极圣人之具品周矣天子之能事毕矣自千古之下迄于梁隋何功于人比我全徳于是宁宴坐展豫逰顺四时乗六辨先王洛食上帝河都枢机正于域中雨露均于天下徒观其离宫别殿弥复道而亘南端髙阁重甍瞰崇墉而连北斗沧州晓气化为宫阙之形阊阖秋风乱起金银之树降琱舆而式宴簮绂凝严披镂槛而升髙山河在目参光有地游日月于天边睨逺亡穷见城池于掌上四达分九重之路积树稍云双茎当铁锁之桥流珠耿汉霞浆玉醴与湛露而俱倾凤管龙丝杂商飙而共作  

送怀州皇甫使君序【`宋之问`】  

甸服三百里共京都叅化良吏二千石与天子分忧覃怀奥区必寄能者皇甫使君累司宠职夙着香名威惠厯刺于外台风流载欵于京国议者应南宫之象实谓光朝使乎奏西河之能更劳为郡襜帷即路供帐出郊宿雨碧滋浮汉城之气色朝阳红景入太山之屮树新丰美酒不换离心函谷重闗能摇别恨河内未理暂借冦恂颍川既辑伫归黄霸庙堂侧席羣公以尚义相髙川陆分途我辈以赠言为贵况筵开灞岸路指太行请居人赠王粲之诗去者留阮公之作  

上官昭容集序【`张说`】  

臣闻七声无主律吕综其中五彩无章黼黻交其丽是知气有噎郁非巧辞莫之通形有万变非工文莫之写先王以是经天地究人神闻寂寞览幽昧文之辞义大矣哉上官昭容者故中书侍郎仪之孙也明淑挺生才艺絶代敏识聪听探微镜理开卷海纳宛若前闻摇笔云蜚如同宿构初沛国夫人之方娠也梦巨人俾之大秤曰以是秤量天下既而昭容生弥月夫人弄之曰秤量天下岂在子乎孩遂哑哑应之曰是生而能言葢为灵也越在襁褓入于掖庭天实启之故毁家而资国运将兴也故成徳而受任自则天久视之后中宗景龙之际十数年间六合清谧内峻图书之府外辟修文之馆捜英猎俊埜无遗才右职以精学为先大臣以无文为耻每豫逰宫观行幸河山白云起而帝歌翠华飞而臣赋雅颂之盛与三代同风岂惟圣后之好文亦云奥主之协赞者也古者有女史记功书过复有女尚书决事宫合昭容两朝专美一日万机顾问不遗应接如响虽汉称班媛晋誉左嫔文章之道不殊辅佐之功则异迹秘九天之上身没重泉之下嘉彼令范代罕得闻庶姬后学呜呼何仰然则大君挺四海之图悬百灵之命喜则九围挟纩怒则千里流血静则黔黎乂安动则苍甿罢弊入耳之语谅其难乎贵而势大者疑贱而礼絶者隔近而言轻者忽逺而意忠者忤惟窈窕柔曼诱掖善心忘味九徳之衢倾情六艺之圃故登昆廵海之意寝剪胡刈越之威息璇台珍服之态消从禽嗜乐之端废独使温柔之教渐于生人风雅之声流于来叶非夫玄黄毓粹贞明助思众妙扶识羣灵挟志诞异人之资授兴王之瑞其孰能臻斯懿乎镇国太平公主道髙帝妹才重天人昔尝共逰东壁同宴北渚倐来忽往物在人亡悯琱管之残言悲素扇之空曲上闻天子求椒掖之故事有命史臣叙兰台之新集凡若干卷列之如左  

洛州张司马集序【`张说`】  

夫言者志之所之文者物之相杂然则心不可蕴故发挥以形容辞不可陋故错综以润色万象鼓舞入有名之地五音繁杂出无声之境非穷神体妙其孰能与于此乎洛州司马张公名希元中山人也族髙辰象气壮河山神作铜钩天开金印孝友内植礼乐外滋励行闺庭乡人谓之曽子飞名都邑诸儒号曰圣童下帷覃思穿床嗜古蓬山芸观之书羣玉悬金之记鲁宫藏篆汲冢遗编无不日览万言暗识三箧博学吞九流之要处盈若虚雄辨敌四海之锋退藏于宻汉王问策知帝者之师楚子闻名实诸侯之选故得雄飞白简鹰扬丹笔卷襜帷于天郡设钩距于皇州若乃抗埋轮之章执惊马之议旌贤有通徳之教疾恶存署背之文继轨前途遇物成兴理闗刑政咸归故事之台义渉箴规尽入名臣之奏加以许与气类交逰豪杰仕构夷险身更否泰昔常摄戎幽易谪居卬巂亭皋漫漫兴去国之悲旗鼓汹汹助从军之乐时复江莺迁树陇鴈出云梦上京之台沼想故山之风月发言而宫商应摇笔而绮绣飞逸势标起竒情新拔灵仙变化星汉昭回感激精微混韶武于金奏天然壮丽綷云霞于玉楼当代名流翕然崇尚自大夫之颂成室太史之赋京都魏则十龙儒雅鲁则三阳藻缀朝分南北运迄周隋文人才子重世间出岂止柟榴体物陈琳得以示人鹪鹩寄辞阮籍称其王佐故以开国籍鳞次乎史传之首入文场羽仪乎天下之半公増繁荣叶桂林之一枝弥广源流荆江之九派宗门多士斯为盛与  

韦司马别业集序【`张说`】  

杜城南曲斯近郊之美者也背原面川前峙太乙清渠修竹左并宜春山霭下连俗氛中絶此皆郑公之有也余固已闻之开元岁夏四月猥忝散职居多放情跂彼一行无忘于夙尚时因七召果获于前期乃与起居舎人蔡公万年主簿韩公惠而得朋欣然命驾韦公方拭席见待羞以药物之滋倚琴相欢杂以啸歌之韵清言移景闲步周林翻飞自情俯仰为得斯亦吾侪之乐事幸可而同也扶阳余庆磻溪古迹树留梓漆器用天成庭渐芝兰馨香世袭斯乃韦氏之懿业是所谓异焉而韦公尚其同之乐忘其身之贵均林栖于服冕齐鼎食于焚枯彼未可量吾见其大迹继前轨将为龙以为光道包逺图岂一丘而一壑二三君子相与志之云  

陪王司马宴王少府东阁序【`张九龄`】  

夫道行与废命也非谋之不臧命通与塞时也岂力之为弊古之君子推其分养其和仲尼得之以弦歌傅说因之以版筑至若诗有怨刺之作骚有愁思之文求之微言匪云大雅王六官志其大者司马公引而伸之谪居何心不欲贾生之投分穷愁非我安用虞卿之著书尝以风月在怀江山为事簿领何废形胜不孤既好乐而无荒亦尚同而不入迨乎倚层阁凭华轩川泽清明上悬秋景岑岭回合下带寒流连草树而心摇际烟氛而目尽兹邦枕倚是日登临岂子虚之过诧诚仲宣之信美物色起殊乡之戚谁则无情而道术得异人之资吾方有遣于是旨酒时献清谈间发歌沧浪以放言咏蟋蟀而伤俭葢古人之作者岂异于斯盍赋诗焉以扬厥美  

逍遥谷燕集序【`王维`】  

山有姑射人盖方外海有蓬瀛地非宇下逍遥谷天都近者王官有之不废大伦存乎小隐迹崆峒而身拖朱绂朝承明而暮宿青霭故可尚也先天之君俾人在宥欢心格于上帝喜气降为阳春时则有若太子太师徐国公左丞相始兴公少师宜阳公少保崔公特进邓公吏部尚书武都公礼部尚书杜公宾客王公黼衣方领垂珰珥笔诏有不名命无下拜熙天工者坐而论道掌邦典者官司其方相与察天地之和人神之泰听于朝则雅颂矣问于野则赓歌矣乃曰猗哉至理之代也吾徒可以酒食燕乐考击钟鼓退于彤庭撰辰择地右班剑骖六驺画轮载毂羽幢先路以诣夫逍遥谷焉神皋藉其緑草骊山启于朱户渭之美竹鲁之嘉树云出于栋水环其室灞陵下连乎菜地新丰半入于家林馆层巅槛侧径师古节俭惟新丹垩岩谷先曙羲和不能信其时芳草后春句芒不能一其令桃径窈窕蘅皋超忽骖御延伫于丛薄佩玉升降于苍翠于是外仆告次兽人献鲜罇以大罍烹用五鼎木器拥肿即天恣以为饰沼毛苹蘩在山羞而可荐伶人在位曼姬始縠齐瑟慷慨于座右赵舞徘佪于白云衮旒松风珠翠烟露日在蒙泛羣山夕岚犹且濯缨清歌据梧髙咏与松乔为伍是羲皇上人且三代之后而其君帝舜九服之内而其俗华胥上客则冠冕巢由主人则兄弟元凯合是四美同乎一时废而不书罪在司礼窃思楚传尝诣茅堂之居仰谢右军忽序兰亭之事盖不获命岂曰能贤  

送郓州须昌冯少府赴任序【`王维`】  

少年明经试出补吏学通大义政习前典本之于徳辅之以才大官大邑可也不惟是欤予昔仕鲁葢尝之郓书社万室带以鱼山济水旗亭千隧杂以郑商周客有邹人之风以厚俗有汶阳之田以富农齐纨在笥河鲂登俎一都会也子其不寳货不躭乐不弄法不慢官无侮老成人无虐孤与幼上官奏课輶轩以闻则绣衣方领垂珰珥笔子所得也谁敢有之予病且惫岁晩弥独穷巷衡门落日秋草赵服过我且东其辕促饭中厨子不可以蔬食送车出郭吾不可以徒行屦以及门拜于宇下犹且抱杖延颈送之以目城回树转悲其马嘶云  

就林亭宴集序【`王维`】  

文昌贵臣新受厥服再拜稽首对扬休命逶迤而退则展庆贺之礼下舎之闲则怀宴语之好所以昵僚友宣宠光敌者易亲欢焉而至是以萧公膺纳言之职路公征贺迁之会洎冢宰司寇作者三人国老如埙篪之和阳春属星鸟之序欣荣相合辰当美景形制所选地从主人穷土木之幽荒寻柏亭之竒构宾主有礼旨酒以柔之清言以发之庖盈而不侈筵肆而不杂狎而不黩酣而不流有太平君子之光见可久贤人之徳风调日暖烟霭无阴松茂草滋泉石通气莺出幽而初啭花含愁而将归外物献美中怀有融髙兴格于丹霄余思垂乎清昼四座相顾请予所尊悦题赋诗无忘盛集  

送族弟旭帖经下第东归序【`萧颖士`】  

吾族旭也洵美有声夫烝烝者行之能翼翼者体之敬工文足以标絶唱深识足以剖羣疑兼而备焉实为难者意其倍积风之力骇絶电之姿从东道以载驰去南溟而一息此其分也繄明代择人宜乎尽能使轮辕当曲直之适凿枘靡圎方之叹则宏纲举而浮议息矣以吾弟不羁之才逢圣君如渇之日而征求章句见遗甲乙是犹笼鸑鷟绊腾黄望辽廓权竒其可得也吾闻诸君子非无位之患惟立身实难今尔有是才居是屈能卷舒其道喜愠不形又其冲融坦荡莫可得而窥也不然书未十献岁未二毛道非捭阖交无荐宠而雄虽先进叹甚后时何哉论者以为人之望也仲春二月东京千里之子往矣薄言旋归赋诗而宠别者皆上国之选莫不衔愤屑涕抗词悲歌吾乃知道术亲而然诺重也况乎西迁而五陵是宅南渡而二曹其昌居宋有摰畴之姻在周为鲁卫之国曽是共祖不待冯商之言已为路人未处陶生之叹今也于迈如何勿思诗不云乎凡今之人莫如兄弟不废急难之谓也  

李卫公集序【`李商隐`】  

金门朝罢玉殿宴余独衔日光静与天语帝亦幽阐征召诰说命之旨定元首股肱之契曰我将俾尔以大手笔居第一功麒麟阁中霍光且图于勲伐玄洲苑上魏收别议于文章并禀太白以传精神纳非烟而敷藻思才可以浅深魏邴道可以升降伊皋而又富僧孺之新事识庾持之竒字清风濯热白雪生春淮南王食时之工裴子野昧爽之献疑王粲之夙构无祢衡之加点然后可以弘宣王畧辉润天文唯先后懋守丕基允资内助秀南顿嘉禾之瑞开烈山神井之祥惪驾河洲淑肩沙麓将显降妫之配未弘褒纪之恩渝美椒涂掩华兰掖縁山破芿夙闻齐主之悲采石传形早降汉皇之恸绕枢有庆鸣社承辉而懿号未彰贞魂莫祔恐无以懋遵圣绪光慰孝思公于是承命有宣懿祔庙之制初文宗皇帝思宗社之灵祧祖之重传于夏启既不克终归于与夷又未能立乃推帝尧敦叙九族之道弘魏文荣乐诸弟之志天街之北獯鬻攸居结以阏氏降我皇女奉春君娄敬尝为逺使下杜人杨望长作画工乗以无年遂忘旧好分侦逻于瓯脱遗祭酹于蹛林俾我刁斗晨惊兠零夜设公乃上资宸断旁耀军谋心作灵台手为天马充国四夷之学此日方知薛公三筴之征它时未爽既而鬼箝飞辨邳石降筹不使郭闳仍谗于段颎宁教李邑更毁于班超势叶声同火■〈火替〉水灌遂得朝还贵主暮遁名王辖栁塞之归车复梅妆而向阙及晋成赤狄丧帅归珪有阏伯之弟兄诞景升之儿子将慿蜀阁欲恃吴钱姑务连鸡靡思缚虎既垂文诰尚有羣疑公乃挺身而进曰重耳在丧不闻利父卫朔受贬祇以拒君今天井雄藩金桥故地跨揺河北胁倚山东岂可使明皇旧宫坐为污俗文宗外相行有匪人忠谋既陈上意旋定俄又埃昏晋水雾塞唐郊殊懿公之东涉渡河若纪侯之大去其国稽于时议惮在宿兵公又扬笏而言曰彼地则义师帅唯宗室乃玄王勤商之邑后稷造周之邦瓜瓞俱存堂构斯在苟亏策画不袭仇雠则是奬夙沙缚主之风长冒顿射亲之俗昔武安君用钺坑卒四十一万齐桓公受胙立功一十二国今真将军为时而出贤诸侯代不乏人况其俗产代地之名驹富管涔之良璞有抱树辞荣之节有漆身报徳之风耶邯午谢众丕豹出奔乐毅不归邹衍已去贾太傅之忧国固动深诚山吏部之论兵岂因夙习大昴中丘有风雨翕张之气藂台髙邑名山河隐轸之灵萃于直躬庆是全悳许靖廊庙之器黄宪师长之姿何晏神仙叔夜龙凤宋玉闲丽王衍白晳马援之眉宇卢植之音声此其妙水镜而为言托丹青而为喻车匠胡奴罔迷于半面背碑覆局无俟于专心聿承俭训不有长物昔犹卑官端坐心斋江革分谢朓之旧襦便为卧具周正得袁宪之谈柄常在讲筵五车自娱三箧能识丽则孔门之赋清新邺下之诗与李杜齐名者少愿侨札交贶者稀张良竟称多病王充方务颐神无颍阳之善田乏好畤之巨产何曽之食既去虞悰之鲊方尝忧其厚味有爽和气肴簌无在琴鹤有余处无价之场率然占玉登不枯之岸粗尔论珠  

幽居赋序【`陆龟蒙`】  

陆子居全吴东距长洲故苑一里阖闗不通人事且欲吟咏情性曰燕居则仲尼有之矣曰卜居则屈原有之矣曰闲居则潘岳有之矣郊居则沈约有之矣既抱幽忧之疾复为低下之居乃作幽居赋其序云余少学穷立早持坚白其生也悬赘附疣其材也戴瘿衔瘤居无养拙之资出有倦游之叹初张蓬矢尝逞志于四方末佩椒兰敢违仁于一日虽家风未泯而世徳全衰门等韦平材兼魏邴激清芬而镇俗追雅望于圗形荀朂乃天下表仪裴秀为朝端领袖朱轮十乗紫诰千篇炳若星辰焕乎竹帛俯观圗谍谬辱孙谋五鼎萧条赐书零落漆工酒保几欲沈沦故栗空桑屡瞻摧折刘起刘毅俱无担石之储许迈许询但有山林之志思凿坏而遁聊倚树而吟师道气于龟肠扣兵钤于鱼腹穷年学剑不遇白猿隔日伏痁未逢黄鹢止则葭墙艾席行则葛屦柴车仲宣方翫于棊秤叔夜还眠于鍜灶既知草知晦朔木让荣枯因推墨别为三始悟儒分至八何晏之言道徳不及王生郑玄之注春秋才同伏氏初陈梗槩渐入精微探桓范之智囊掘张慿之理窟遗其耳目然复为之聪明差若毫厘焉足言乎大小加以病惟鬪蚁力止戡蝉帘帏非翡翠之荣钟皷岂鶢鶋所乐退惟衡泌聊以栖迟建一畆之宫忝称儒者置十金之产雅叶中人晏子以嚣尘可容曹公以泥水自蔽杨徳祖家惟弱柳殷仲文庭只枯槐冯列姜辛繁钦蕙碧安有稻名半夏药号恒春长榆亦降星精修竹乃生云母潘岳馆里常闻柰素瓜甘庾信园中亦话枣酸棃酢切观留咏惟尚清风今古攸同圣贤何逺武仲游于沛泽伊尹耕于有莘子欲无言回不愿仕神交六位方为卖卜之人歌动五噫始作赁舂之客况布绦纶帽尚足朝昏羽扇貂裘犹堪寒暑得以书抽虎仆射用牛螉自理茶租闲披钓褐经称小品还下二百籖赋谓名都略点八十处下问得犂涂之义涂听闻愬怒之诗既已逢原遂成摛翰非因授简初拟遗鞭不能粉饰大猷且用玄黄稗说贻于好事希从得意而传责以壮夫甘受子云之笑  

## 文章辨体彚选卷三百五十六

（明）贺复征 编  

○序七十六  

竹西十一子赋别序【`明欧大任`】  

新安吴子客于广陵与姑苏陆子十一人为竹西山社之会暇则相与综览千古研讨九流抽秘简于羽陵发藏书于大酉挥斤庶鼻垩之可斵运精期木雕之自飞竞力鋭思月修岁积染人濯锦蒨茜宁辞鳬氏范钟炉锤讵废于是品隲古今则各出其雌黄之论抒隐辞赋则借辨于子墨之谈隐居足以放言考室而丹艧已饰扬明足以待用铩羽而文彩愈彰所以驱策辞章砥砺徳业庶几服先圣博奕之规息古人阛阓之喻矣岂但狎志山水并灌吕安之园冥心玄谈共佐嵇康之锻而己哉或以为胠箧虽珍非时所售章甫虽贵岂俗所宜犹荆玉之不可抵鹊而都蔗之不可为杖也不知劝掖博文尚为贤于游戏之征逐观摩浴徳似差胜于性命之虚谈纕荷佩兰之夫握瑜怀瑾之士亦各明其志而已惟过滋离索交难久要盍念徳邻之不易敦肺肝以共盟斯无恧与是会也莘儿与焉江秋戒寒霜蓬乍散呉子问寝促归诸君分题赋赠莘儿跪上其箧欲大人之有言也予重其行因叙嘉会之可称亦以要之将来云尔  

玉鸳阁诗集序【`陈继儒`】  

欈李故范少伯西子之旧游也南湖水落妆台之明月犹悬西郭烟销绣榻之彩云不散遂使当年之红粉幻出絶代之青娥秘枕异书结褵名士阳春赓和鸾凤锵锵子夜于飞蝴蝶栩栩肝肠如雪能吟柳絮之词志节凌霜直拟木兰之操笔床茶灶不巾栉闭户潜夫寳轴牙籖少须眉下帷董子鸟衔幽梦逺只在数尺牕纱蛩逓秋声悄无言半龛灯火手翻贝叶十指生香诗嗽莲花一尘不染煅炼成慧心道骨惟知织素流黄洗刷尽绮语艳歌真欲恶朱夺紫若向公交车待诏必然金马秘书郎可怜洞府修文竟作玉皇香案吏秦萧顿咽范叔何堪痛丹铅已蚀于乌丝幸绿字尚萦于蛛网是用收遗文于琬琰之上扫人间粉禁三千庶几续清韵于骚雅之余振古调国风十五纵饶窦韬妻织锦焉用文之即遣卫夫人吮笔啜其泣矣  

蒋太史小园集咏序【`郑懐魁`】  

桂林东曲花坞中开藏史着犹龙之称帝辅兆非彲之梦图书上应乎东壁水石半类乎平泉地辟小有之天朋来同人之侣长日将至望舒载圆占星则徳耀集乎重霄书云则庆矞纷其满座歴径道之窈窕探洞穴之厜■〈厂外以内〉葱青峭蒨之间嵌空玲珑之状琅玕森其骈植钟乳缀以欲流挹海上之三壶曽不盈咫俯寰中之五岳讵假真图纶藻縁池薜萝侵磴頳鳞上下如临太液之波玄蛎■〈虫畏〉■〈虫亚〉尽挟沧溟之气至乃迎冬后凋之卉玄冥无以一其时先春不谢之花黄钟莫能信其令则有木兰晩緑菌桂寒荣茉莉素馨掩羣芳而暂歇芙蓉杨柳在庭柯而未踈留雪后之双柑堪携斗酒对霜中之丛菊仍服九华露气恍挹乎金茎风声疑悬乎玉树况兹文昌之府实繁中秘之书虫篆蝌经焜煌太乙之照龙图鸟策纵横大酉之藏咸纵目于典坟共娯情乎风雅修爵无算刻烛俱成掇仙史之璚枝身在蓬山之上赋骚人之芳艹味同兰室之中主客佳逰试问翰林子墨文章盛事一从萟苑雌黄  

落花诗序【`范允临`】  

今夫咏杂英于芳甸则灵艳标华赋繁囿之藂荑则仙葩授色何者春晖凝榭琼蘂资以争妍旭日照梁蕣姿因而夺彩暖风初扇魂醒迷迭之香润色轻笼頬晕燕支之石枝堪戏蜨影足留莺绣槛雕栏爰并玉楼金屋油幢铃槖情深绮袂珠綦妬宠怜娇工欢擅媚是以金谷园中留连锦缦铜驼陌上杂沓香尘濡翰者竞谢绣于柔跗含毫者炫江花于丽蕚家有芳菲之咏人传芍药之篇葢藉韵韶容倚才秾质易为力耳若乃因风委砌泫露辞条香杂燕泥而俱干艳随莺翅以偕落缤纷舞席零落歌茵蘂气全消蔫香半死绿珠魂散空余翡翠之楼碧玉声沈惟剰鸳鸯之井香闺玄妇愁看坠靥遗钿紫塞征人惊见聚霙飘霰伤摇落于迟暮感逝景之飙轮斯亦情怆思繁肠断声咽文通为之才尽元帝为之笔停者乎而若抚氏乃能吊粉泣香摹憔写悴追惊残之蝶梦挽已去之春工遂使枯草傍玉砌以扬辉落英藉彩毫而长价韵拈三十律赋七言赓黄阁之宏词陋巴人于下里诸家不敢竞爽一时难与联镳君苖砚焚希逸纸贵可谓才情双絶金石相宜者矣嗟乎桃夭歌而化洽黍离赋而兴悲虞庭有调露之章陈室歌玉树之什声诗之道与政通焉诸咏并传家弦户诵余于此不能无三叹矣  

送李伯逺视学临水诗序【`蔡复一`】  

李伯逺烟云情性山水须眉散骑文行之宗仓曹人物之志赋心吐凤洒墨雾于龙宾玄理叅鸡挥谭风于鹿主梅当雪而秀出神自抗乎高寒兰在谷以芳传韵相求于寥寞凡我同游诸子庇之则寒暑俱忘扣之则宫商互引固已清夜梧桐之句为襄阳以辍吟佳日宾客之期无车公而不乐矣尔其狗监未遇犹虚著作之庭鳣席可依暂署文学之掾吏能兼隐游不去乡元礼之谡谡风生真行天目太白之轩轩霞举雅慕东山地借名流人扬大雅双池澄镜则日月濯其灵襟六桥卜邻则波岚幻其采笔亭藏玄草予问字之侯芭帐设绛纱进受经之卢植腹笥甚冨诣必实归辨钟时鸣应惟虚待岂直康成书带北海之业聿兴尚之讲堂西河之风不坠者哉虎林行近指越鸟以南飞碣石依然首燕台而北望奚囊挟两都之草祖帐倾一城之人霜管颷驰徘徊岁光之晩马鸣尘起叹息征路之长落日澹而搅恨端阴云垂而掩欢绪天涯树老已杨柳之难攀故人杯遥徒山川之可梦莫不抚乖翼于四鸟结离草于三萍恋彼自成之蹊托此永好之玖潘生感纻诒以取怀之言王子变丝别有生情之咏毋忘社事共矢友声云耳  

玉茗堂全集序【`韩敬`】  

临川先生生应庐岳之霄钤骨濯红泉之灵灏遐清高厉少振发乎纯英醍醴玄齐总味滋于气母极命草木掀采苞符鲍叅军寉翥文场尤资健翮陆平原龙惊学海不假崩云既体会乎风骚自妙诣夫钟律三都诚丽犹征夏熟于上林九辨已闳肯溷春歌于下里观其史玄并作雅变不拘贯珠编贝以扶光触石随山而注委砰磕羽猎之盛顾盼馺娑之雅斯亦掷地为锵雕章及虡矣若乃通谙国体刺达枢宜属词兴事之有端核实契本之多致直气兼包乎古义峻标亦削于濡籖故能仁爱智舆足言足志敛还奔放解释牵拘由八观以证一匡即十难而淹七略含今古之制扣宫征之声藻火纷披不闗补缀车攻徒御岂失驰驱匪借名法以申言虽肆滑稽而皆道时复金柅度雁玉茗流莺句开芍药之花思挂葡萄之树笑闻电女适报骁投泪滴泉姬微看珠晕莫不楼迎长佑桥记李謩忽从聋俗狂酲之中醒以警枕清氷之法万千说偈一二寓言要以源接旴江驱百川而入海席分紫栢超三乗以安禅故覃思不数王何而机捷每先曹洞昼夜齐视暄凉等情阅世观生守雌知白陵祠萧淡忘兴叹于北门瘴岭流离反寄怀于南郭贵生院里变鴂舌为好音君子亭前植蒿蓬为美箭归来柳色依然槐棘春风老去荷衣更喜斓斑朝舞迨孺慕极于死孝而归全不失达生栩栩骑蝴蝶以飞朗朗还星辰之位重泉可作九派难追辍斥恸如庄生闻笛哀如向氏惟幸音徽如在矧复缣素频通摩挲吉光之裘片羽亦秘饥渴缣缃之袭连城未偿犹子于兹颇端夙好逖捜近采短什长行勒成琬琰之章庶复雅颂之所犹愿羽陵小酉之策尽出人间将以山水澧兰之思吿诸公子务使经纬昭回光岳肆奠岂止悬金秦市刻石汉京是非未定于陈王离合犹伤于平叔哉  

喜邹愚谷至白门以中秋夜共集俞园序【`锺惺`】  

以此清秋于焉嘉客白露苍葭新染芰荷衣上歌童舞竖半携书画船中愧时一相思惟小子之戒行太晩虽礼无往教在先生之乗兴何妨以宾主而易师生怀斯尽矣由合离而成壮老感亦因之■〈日卷〉焉兴念勉尔为欢里寡新声入耳就绛纱名部之音地无胜迹娱心发金谷故园之想积数十年之绪以永今宵合几千里之人而同明月如兹三五岂作寻常履簮杂沓髙人自领孤情丝肉喧阗静者能通妙理各称诗以言志用体物而书时  

四家宫词序【`费元禄`】  

上林禁苑两都之盛未宏别寝离宫列宿之环不一汉王极雄奢于关内秦皇穷侈靡于咸阳雕玉磌以奠楹斵金铺以饰户屋无呈质墙不露形壮哉居也中有丽人焉夫丽人也三辅良家五陵豪族荆吴惠秀燕赵精英扬眉入宠再顾倾城昭仪婕妤比丞相及上卿容华七子视三千与百石莫不丝纶飒纚绮组缤纷争妍取怜更盛迭贵竞乐庭中之羯鼔讵闻塞上之胡笳台筑避风襞仙裾于赵燕香烧石叶迎血泪之灵芸若乃卫女善籹邢氏羞而不见俊儿来梦萧后妬而兴诬窈窕行云娉婷初日名髙鬒髪体号柔卿借班妃之扇薄掩华颜蹑潘嫔之莲轻移细步且如宜颦宜笑恣讙谑于甘泉不妬不嗔肆横陈于甲帐重扄落叶争持武帝文螺静院梨花偷弄宁王玉笛虽洛川拾翠仙处无双而汉水赠珠人间寡匹信可以桂殿陪游兰房侍宠娈瑶姬于旦暮骋素女之经文矣加以云情绘日藻思雕葩金箔喂蚕何尝释卷玄墀鬬草遂复聨诗反锸玉钿托香颐而染翰斜依锦树掇情叶以题诗积案累箱俱灭针刀之迹片言只字咸施纂组之文才情既如斯婉丽又如彼是以护艹生门守宫在臂雀钗独映雉扇罕窥金徒缓箭之霄卸砌知闺之晓经秋多病怯长信之砧声薄命殊恩怨昭阳之日影悬黄金而买赋注丹的以致辞愁眉表色泪粉成痕况复春风黄鸟秋月玄蟾夏莲水香冬冰池涸逓兹四序而为情若为六宫而増惨也是以王建传闻于大家岐公述作于庭宴费氏追思于织室杨氏亲处乎椒房皆其目所巳经口所欲吐穷情写物指事成诗兼风雅之上才体沈郁之幽思用托紫蘐以蠲忿庶同丹棘而忘忧但遗编断什或缀之他名巧制新词或黜之逸简而李伯任比部萤囊暝缮虿尾晨书构香奁之韵披壁蠧之章人得百篇裒为一卷名曰四家宫词夫幽居靡闷非诗不彰涉景兴怀絶句可尽既无启乎怨诽又何期于冗长嗟乎紫台稍逺月中无夜返之魂玉树流光马上奏春游之曲风流已矣翰墨弥新讵止九日登高铭惟秋菊三元履正颂只春椒汉苑宫人流咏洞箫之赋■〈比阝〉风静女相贻彤管之诗而已聊题末简请质大方  

古今女史序【`梁氏`】  

批风抺月鼎吕属于骚坛衮正钺邪刀球归于椽笔余女子也僣定石渠无逃越俎纂修彤管或免旷官二十一史有全书而女史阙焉挂一漏百拾大遗纎飘零纸上之芳魂冷落闺中之玉牒是以旁摭羣书犁为八史显幽悉阐鸿细佥收亦香奁之水镜淑媛之志林也一外史夫仙风道骨女流正不乏人霞佩琼琚根器多能度世故炼形脱去标尘外之烟姿持钵皈依印法中之正果直毛女麻姑已哉二国史夫娲皇錬石补空重新世界金轮河魁运手燀赫寰区代有圣神制多媺政千秋生色万姓式灵亦笄黛之羲轩佩环之姚姒也三隐史夫烟霞结性耻嗅羣膻萝薜为衣生憎俗腻如接舆妇于陵妻累累可数洵贪子针砭廉夫鼓吹云中白鹤天半朱霞不令巢由傲色园绮占馨矣四烈史夫刚肠所激何难捐脰明心正气常轰亦可全生矢节常横襟而览击节而叹何烈女之多竒也从容慷慨各呈夷峭之标玉莹霜严俱现孤贞之致独睢阳齿常山舌子卿旄节已乎五才史夫无才便是徳似矫枉之言有徳不効才真平等之论乃如巧心浚发藻思颷飞著作勒丹青结撰润金石独照之匠大雅之宗千秋来大家惠姬辈未易弹指也六韵史夫名媛髙翥多戛玉之鸿篇仳女幽栖剰敲金之秀句冷堪捧腹凄欲断肠汰其繁芜茹其精液倾昆取琰倒海探珠诗穷宁独男子耶七艳史夫苎萝村中惊琪花之絶代芙蓉城上咤异采之如神是灵气所蜿蜒江山所勃窣望而魄落见则魂褫就令叔寳璧人平叔粉郎并立西子玉真间恐销减无色也八诫史夫桑间濮上并厕闗雎冶女淫风可砥芳洁妇人之骀轶失检者岂少哉人生于情而节情乃导情谁能无欲而损欲胜多欲摘为女戒是欲火坑中清凉散也嘻世有知我者其目余为女董狐  

## 文章辨体彚选卷三百五十七

（明）贺复征 撰  

○序七十七【`以下释类`】  

梁武帝为亮法师制湼盘经疏序  

曰非言无以寄言言即无言之累累言则可以息言言息则诸见竞起所以如来乗本愿以托生现慈力以应化离文字以设教忘心相以通道欲使珉玉异价泾渭分流制六师而正四倒反八邪而归一味折世智之角杜异人之口导求珠之心开观象之目救烧灼于火宅拯沈溺于浪海故法雨降而焦种更荣慧日升而长夜蒙晓发迦叶之愤悱吐真实之诚言虽复二施等于前五大陈于后三十四问参差异辨方便劝引各随意答举要论经不出两途佛性开其本有之源湼盘明其归极之宗非因非果不起不作义髙万善事絶百非空空不能测其真际玄玄不能穷其妙门自非徳均平等心合无生金墙玉室岂易入哉  

简文帝八关斋制序  

夫五宅易昏四流不汨业动心风情漂爱焰自非识达虚空照灵珠于难晓神缘妙境蓄慈根于未化无以却此四魔登兹十善今列筵肃静髙宇闲邃香吐六铢烟浮五色目对金容耳餐玉韵无容使情縁异染形不肃恭类倚于鸳宫同力于羊角宜制此心虵祛斯醉象立制如左咸勉听思谨条八关斋制如左睡眠筹至不觉罚礼二十拜擎香炉听经三契一出不请刺罚礼十拜二出过三契经不还罚礼十拜三邻座睡眠维那至而不语者罚礼十拜四邻座睡眠私相容隐不语维那者罚礼十拜五维那不勤听察有犯制者不即纠举为众座所发觉者维那罚礼二十拜擎香垆听经三契六白黑维那更相纠察若有阿隐罚礼二十拜七听经契终有不唱讃者罚礼十拜八请刺无次第罚礼十拜九请刺白黑刺有误者罚礼十拜十  

简文帝庄严旻法师成实论义疏序  

夫事秉文辞理通气象涉之者尚迷求之者或踬是以问玄经于扬子且云不习奏古乐于文侯犹称则睡厯挍清台寿王之课不宻气现牛斗南昌之地或爽况慧门深邃入之者固稀法海波澜泛之者未易自使河济混淆魔尘纷纠皎皎毒霜重重苦树善田之苗不吐意华之彩讵发无常之楼互起闇室之火无晖是以餐蜜挫糟俱珍异论持牛卧棘竞起邪宗自佛日团空正流荡垢手擎四钵始乎鹿园之教身卧双林终于象喻之说含生弗等开塞之义因机感受不同浅深之言或异处处散说本应根縁有不次第各随等品金棺已掩栴檀之炭无追乳池且涸白氎之灰斯尽迦叶入定欢喜智灭末地之报已终优波之身且谢于是五部横流八干起执寻源既舛取着尤别四相乃无常之刀三聚为苦家之质习续不断称为集谛无为有体介然可求等智能断罗汉犹退岂啻千里之舛义起豪厘三豕之书谬符晋史北辕趋郢木末搴蕖譬夫服子论兵利害不识胶柱鸣瑟燥湿无变自佛灭之后八百余年中天竺国婆罗门子名诃梨跋摩梁云师子铠四种围陀在家必习三品慧藏八道弥通师事达磨沙门事均反启于是叹微言之已絶伤颓风之不振抗言动论以朱紫为先发意吐词必泾渭由巳于是标撮理会商搉异端删夷浮诡捜聚真实造百有二品以为斯论成则据文实则明理举成对坏称实形虚欲令毗昙外道二途皆废如来论主两理兼兴若夫龙树马鸣止筌大教旃延法胜萦缚小乗兼而综之无踰此说故华氏之玉于兹顶戴楼佉外道结舌无辞百流异出同归一海万义区分总乎成实岂止鼓腹湼盘旗靡辙乱鸡鸣真谛丧精掩色多厯年所复寡英才粤我大梁炎图启运皇帝含天包地之徳春生夏长之仁以本誓愿率化斯土梵轮常转三寳现前甘露聿宣四部无厌有庄严旻法师羽仪鸾凤负揭光景深以通志神以知来其迹同凡其源莫测故以心包四忍行合三空慧比文殊玄如善吉总持均阿难之徳乐说召富楼之功思媚我王起予正法宣弘此论大盛于京师负笈争趋怀铅来逺无劳冠军之势自倾卫客固有华阴之徳人归成市拟仪舎卫超迈泗洙西关自耻南宫不竞湘官寺智蒨笔札之功不殊法汰之报安石清辨之妙何止道林之折子猷凡如干卷勒成一部法师大渐深相付嘱岂直田生之亡独卧施雠之手马公之学方由郑氏而陈其义云  

元帝法寳联壁序  

窃以观乎天文日月所以贞丽观乎人文藻火所以昭发况复玉毫朗照出天人之表金牒空觧生文章之外虽境智冥焉言语斯絶歌咏作焉可略谈矣粤乃书称汤诰篇陈梦说昔则王畿居亳今则帝业维扬功施天下我之自出岂与姚墟石纽谯城温县御龙居夏唐杜入周而已哉皇帝垂衣负扆辨方正位车书之所会同南暨交址风云之所沾被西渐流沙武实止戈秉宜生之剑乐彰治定减庖牺之琴相兼二八知微知彰将称四七如貔如虎宁俟容成翠屋之游广成石室之会故以宗心者忘相归慿者常乐昔转轮护法南宫有金龙之瑞梵天请道东朝开寳盖之祥尽善尽美独高皇代古者所以出师入保冬羽秋钥实以周诵幼冲用资端士汉盈末学取慿通议大传之论孟侯小戴之谈司业山川珍异俟郊迎而可知帷幄后言籍垦田而求验以今方昔事则不然我副君业迈宣尼道髙启筮之作声超姬发宁假卞兰之颂譬衡华之峻极如渤海之波澜显忠立孝行修言道博施尚仁动微成务智察舞鸡爻分封蚁爰初登仕明试以功徳加三辅威行九流董师虎据操铍蝉冕津乡沈济物仰平分之恩沂岱卭岷民思后来之政陈仓留反裘之化淮海髙墨帻之声威渐黄支化行赤谷南通舜玉北平尧柳朝鲜航海夜郎欵塞然后体道方震雨施云行汉用戊申晋维庚午増晖前曜独擅元贞恩若春风恵如冬日履道为舆策贤成驷降意韦编留神缃帙许商筭术王围射谱南龟异说东驰杂赋任良奕棊羡门式法箴兴琴剑铭自盘盂无不若指诸掌寻泾辩渭重以凤艳风飞鸾文颷竖纎者入无伦大者含元气韵调律吕藻震玄黄岂俟取讃彦先询闻雅主至于鹿苑深义龙宫奥说逺命学徒亲登讲肄词为宪章言成楷式往复王粲事轶魏储酬荅蔡谟道髙晋两似悬钟之应响犹衢尊之待酌率迩者踵武逖听者风声是使金坚闭法寳冥夕梦无怀不灭华胥夜感自非建慧桥明智剑薫戒香沐定水何以空积忽微尘贤劫而终现黍累回干蕴珠藏而方传加以大秦之籍非符八体康居之篆有异六爻二乗始辟譬马传兎一体同归弃犀崇象润业滋多见思平积本有凝邈了正相因虽谈假绩不摄单影即此后心还踪初熖俱宗出倒莲华起乎淤泥并会集藏明珠曜于贫女性相常空般若无五时之说不生烦恼湼盘为万徳之宗无不酌其菁华撮其旨要采彼玳鳞拾兹翠羽润珠随水抵玉昆山每至鹤关旦启黄绮之俦朝集鱼灯夕烂陈吴之徒晩侍皆仰禀神规躬承睿旨爰锡嘉名谓之联璧联含珠而可拟璧与日而俱升以今岁次摄提星在监徳百法明门于兹总备千金不刋独髙斯典合二百二十卷号曰法寳聨璧虽玉杯繁露若傍蒹葭金台凿楹似吞云梦绎自伏枥西河摄官南国十回凤管一奉龙光笔削未勤徒荣卜商之序稽古盛则文惭安国之制谨抄纂爵位陈诸左右  

唐太宗大唐三藏圣教序  

盖闻二仪有像显覆载以含生四时无形潜寒暑以化物是以窥天鉴地庸愚皆识其端明阴洞阳贤哲罕穷其数然而天地苞乎阴阳而易识者以其有像也阴阳处乎天地而难穷者以其无形也故知像显可征虽愚不惑形潜莫覩在智犹迷况乎佛道崇虚乗幽控寂弘济万品典御十方举威灵而无上抑神力而无下大之则弥于宇宙细之则摄于毫厘无灭无生厯千刼而不古若隐若显运百福而长今妙道凝玄遵之莫知其际法流湛寂挹之莫测其源故知蠢蠢凡愚区区庸鄙收其旨趣能无疑惑者哉然则大教之兴基乎西土腾汉廷而皎梦照东域以流慈昔者分形分迹之时言未驰而成化当常现常显之世民仰徳而知遵及乎晦影归真迁仪越世金容掩色不镜三千之光丽象开图空端四八之相于是微言广被拯含类于三途遗训遐倡导羣生于十地然而真教难仰莫能一其旨归曲学易迷邪正于焉淆乱所以空有之论或习俗而是非大小之乗乍沿时而隆替有玄奘法师者法门之领袖也幼怀贞敏早悟三空之心长契神情先苞四忍之行松风水月未足比其清华仙露明珠讵能方其朗润故以智通无累神测未形超六尘而迥出只千古而无对凝心内境悲正法之陵迟栖虑玄门慨深文之讹谬思欲分条栉理广彼前■〈悉，耳代心〉截伪续真开兹后学是以翘心浄土法游西域乗危逺迈杖策孤征积雪晨飞途闲失地惊沙夕起空外迷天万里山川拨烟霞而进影百重寒暑蹑霜雨而前踪诚重劳轻求深欲达周游西宇十有七年穷厯道邦询求正教双林八水味道餐风鹿苑鹫峰瞻竒仰异承至言于先圣受真教于上贤探览妙门精穷奥业一乗五律之道驰骤于心田八藏三箧之文波涛于口海爰自所厯之国总将三藏要文凡六百五十七部译布中夏宣扬胜业引慈云于西极注法雨于东垂圣教缺而复合苍生罪而还福湿火宅之干焰共拔迷途朗爱水之昏波同臻彼岸是知恶因业墬善以縁升升坠之端惟人所托譬夫桂生髙岭玄露方得泫其花莲出六波飞尘不能污其叶非莲性自洁而桂质本贞良繇所负者髙则微物不能累所慿者浄则浊类不能沾夫以卉木无知犹资善而成善况乎人伦有识不縁庆而求庆方冀兹经流施将日月而无穷斯福遐敷与乾坤而永大朕才谢珪璋言惭博达至于内典尤所未闻昨制序文深为鄙拙唯恐秽翰墨于金简标瓦砾于珠林忽得来书谬承褒讃抚躬自省惭悚交并劳师等逺遵深以为媿  

## 文章辨体彚选卷三百五十八

（明）贺复征 编  

○序七十八  

永明道迹序【`明陶望龄`】  

众生之情处处执着菩萨教化处处破除辟之婴儿疾病为乳所伤良医审证止乳与药疾则旋已又病久困为药所伤智人知之遣医罢药患亦随愈然不妨乳有哺养之益药有疗治之功止乳是权而槩夺则馁死者必相藉矣遣医是暂而例遣则沈痼者必无幸矣三乗对治者疗烦恼之妙药也众善齐臻者养法身之乳湩也滞之则碍正知见故菩提达摩而降皆絶言思以遣之废之则乖圎融门故永明大师嗣兴浑理事而以身范焉大师法眼之嫡孙韶师之真子妙契单传亲蒙记莂然禅宗不立文字而师乐说无碍百卷河悬禅宗呵斥坐禅而师跏趺九旬鷃巢衣裓禅宗指决唯心无他浄土而师经行持念角虎示人禅宗但贵眼正不贵行履而师万善同归勤行百八所以抑虗滥示之堤防导因心趣于极果真金出冶盛作庄严大海吞流不辞涓滴真祖位大成之圣法王金轮之尊者也大师示寂后塔于大慈山院曰寿宁圯废湮灭址归俗士浄慈僧壑公者夙怀遗迹号慕询求于蓁莽中竟得舍利缁白瞻礼如重霾余慧日再见佥谋于法堂之背建窣堵波用严供养并彚缉遗事唯以图讃目曰永明道迹传布四众于戏洪波白浪灵骨具存潭北湘南塔様无改育王七寳古佛一锥欲识永明者于未添香前共着眼看  

祩宏先生戒杀文序【`汤显祖`】  

春秋介葛闻牛鸣知悲其子三牺矣宾孟叹雄鸡自断其羽悲而疑之后予从太常视一牺齿长矣常先祭数日涕下不食引之不行数以免后乃数人负之至庖门竟自喑呜踯躅死不成为牺何其信也夫以礼死而痛若是况乎以食折财竟者乎夫太古食鲜如豺獭相祭已乱矣中古粒食而不絶鲜至蜂蝉蚁子亦为圣人所食岂不痛哉此亦圣人生长东土习味内恕不能为之断矣末流至使肉食君子肥不可动昏不可灵又使贫士流涎餂啖其侧此非膏脂之累乃圣人不制之过也幸有西方神人因机止杀有如万一禽鱼复安横目之心浄矣至云无始以来逓代相食取报人无信焉征于余郡南青云乡有猎翠少年乃为一美人死后美人死时有大翠鸟如燕出户飞余先祖伯清闻之叹曰心精则化宁循其瑞翠精干怨犹能报人况灵于翠者乎遂素食草履常步耦耕断内人珠翠饰恐犯为人所化牛马蛤翠也今何可得乎善哉祩宏先生为诸虫流涕鸿胪孙君又为精信广流传焉粒为痈疽勒方度杀业也  

成唯识论俗诠序【`黄汝亨`】  

原夫识者心之光也日月之光自明以流神慧之识繇心而现识分为九心则唯一天亲授之无着即识付心无着畅于弥勒因心开识颂宣论衍成立无殊相现性摹虚空非假故不知万法惟识法等执筌不知三界惟心识同逐影识淆则匪论不彰论晦而匪诠不识末俗与法以俱沈上智并识而俱堕此法师昱公俗诠之所以作也乃知心光分于众识如寳烛之出明诸识阐于羣论如通衢之然烛而真论剖于俗诠又如秉烛之彻衢护法之证天亲慈恩之朗玄鉴昱师之续慈恩可谓并融一宗顿超三界钧天合响海水一味又何差殊覩乎故知永明宗镜摄性相以双圆弥勒阐宗依一真而摹相善乎无着之语其弟天亲曰汝昔用舌善巧毁谤大乗还用此舌善巧讃叹大乗故知讃叹等于毁谤善巧亦为空华假令心空识空则三十为缀识灭论灭即九大焉依说性如滓太清指相愈添蛇足心行圆成言诠何有昱师宻意神而明之信哉存乎其人矣  

寳藏论序【`黄汝亨`】  

慨夫尘世缘深真如义晦故仲尼太息于逝水庄周妙契于藏山不有有力之负谁窥无价之珍知者不言而玄海茫如言者不知而浮波纷若遂使沈珠罔象持璧虚归是佛所怜非僧不渡粤惟长安释肇宏宣不二法门曰空曰有两际非真实有真空愚智同观故广照品第一外依假合内縁妄显离脱诸纒微了一义故离微品第二湼盘无碍自性虚通一念起迷本际永隔故本际品第三列三品以谛观摄一宗而互规微文参伍散花雨于诸天妙旨昭融廓阴沈于大地恍入维摩室藏无可藏如遇波斯王寳得其寳允列森罗之府洵通秘宻之闗者矣保叔塔僧通本每勤苦行独抱灵心絫创胜因作浮生之津筏微窥大乘持寳藏之筌蹄舍等布金刻非灾木斯亦负之夜半比于日新者也呜呼书非言表言岂意宗参之则披沙得金执之则刓石非玉有如诡辨讵曰神明欲证如来之因勿堕绮语之障可耳  

为僧募白衣大士像序【`艾南英`】  

予至武陵寓大善僧舎主僧觉初方募建白衣大士像为众生祈胤嗣者致祷祝焉而属予弁其端简予前后为僧徒作诸佛募縁碑记之文以数十计而大士居其半大士闻修空觉之旨予不能举以示人强人以不知而仅举其感应灵异之迹若现声于唐太宗之食鸡子现像于唐文宗之食蛤蜊者以告四方之人而未尝及白衣大士使世之无子而求有子求有子而又求福徳智慧之子者无所缘而动而又未尝发明其的然之理合于吾圣贤者则吾于大士之文尚有所阙方思补其未备而不能不动念于觉初之请也虽然僧伽灵异之迹其它固不可思议至于无子而予人以子予人以子而又予以福徳智慧之子则吾尝窃疑之以彼其道既已弃妻子婚宦不事则宜一切以其法绳天下顾不独不以其法绳人而且为众生遂子姓之乐况嗣续之事起于男女牝牡之欲此宜清浄寂灭者所视为秽浊鄙亵而彼且黙相其间何为者则常槩疑之以为稗谈所载传闻所述凡无子而有子指为大士者一切皆伪而予一二友人则又确为明征如极峯熊君云将李君两君皆今世伟人其言应不妄极峰未举子时奉白衣观音唯谨一夕梦大士乗流至其家次日游河壖见羣儿澡浴水滨有浮茭聚流而下羣儿取茭去其覆因大呼曰得一菩萨矣取视之白衣像也像髙尺余木理坚重与茭并浮又与梦符因建庵以覆之自是连举三丈夫子事详极峰所自为记云将李君者大司马克斋公之孙中丞见罗先生之从子也其室人以不宜子奉持白衣经一夕梦大士送子指其旁一妾授之云将家多姬媵他有所宠爱其室人欲私试之秘其梦不以语云将既而有娠则大士梦中所授者也两君皆今世伟人不为绮语以惑众而予又得之两君亲授非若稗谈传闻之谬所以大士灵异之迹合之大士所为弃妻子婚宦清浄寂灭之教而有所不得葢常思之西方之所谓僧伽即吾国中之所谓圣贤也夫天下岂有情外之圣贤哉无子而求有子有子而求福徳智慧之子此大圣大贤与众庸之所同若无子而不必有子有子而不必其为良子此其人必禽兽虺蛇其心而后可且不独此也自天子公侯卿大夫士庶各守其业而后天下治天子有贤子以守其天下诸侯有贤子以守其国卿大夫士庶有贤子以守其家农工商贾有贤子以世其髙曽之事则虽礼乐刑政三代所恃以为治者皆可悬而不用使天子诸侯卿大夫士庶无子以守其天下国家即有子而皆昏庸暴虐奸鄙乐祸之人则天下之乱且从兹而起杀夺争斗之惨有不可胜言者岂复有世道哉呜呼使人人皆有贤子则夏商之后无桀纣周之后无幽厉天下不改而为春秋战国生民之免于涂炭者其福徳可胜量乎彼以丹朱商均为子者幸而其时有圣人焉可以托天下又幸而其时去古未逺可以破世及之例而付之天下不然吾见二圣人者蹙蹙皇皇亦安能怡然于升遐殂落之日以功名终哉然则大士之寂灭清净而不废人道之感者亦以纲维世道而已矣抑是说也不始于僧伽月令之记曰玄鸟至至之日以太牢祀于髙禖而史记世家亦有祷尼山而生夫子之说至于姜嫄简狄感生灵异虽大儒不以为非当是时佛之说未行于中国也秦汉以来三代之典既废无复有玄鸟髙禖山川祷祀之礼而佛老之书徧天下则此以诚感彼以诚应亦事势之必然何足怪哉故予既举大士灵异之迹得之亲授者以吿人而又举其合吾圣贤之道者如此觉初持吾说以募武陵当有踊跃捐施而为之先者矣虽然大士以三十二应遍诸国土则夫无子而予人以子予人以子而并予人以福徳智慧之子者特其毫末予于他文固已论之详矣  

## 文章辨体彚选卷三百五十九

（明）贺复征 编  

○序七十九【`变体`】  

传体  

赵至序【`晋嵇绍`】  

至字景真代郡人汉末其祖流宕客缑氏令新之官至年十二与母共道傍看母曰汝先世非微贱家也汝后能如此不至曰可尔耳归便就师诵书蚤闻父耕叱牛声释书而泣师问之答曰自伤不能致荣华而使老父不免勤苦年十四入太学观时先君在学写石经古文事讫去遂随车问先君姓名先君曰年少何以问我至曰观君风器非常故问耳先君具告之至年十五阳病数数狂走五里三里为家追得又灸身体十数处年十六遂亡命径至洛阳求索先君不得至邺沛国史仲和是魏领军史涣孙也至便依之遂名翼字阳和先君到邺至具道太学中事便逐先君归山阳经年至长三尺七寸洁白黑髪赤唇明目鬓须不多闲详安谛体若不胜衣先君尝谓之曰卿头小而鋭瞳子白黑分明视瞻停谛有白起风至议论清辨有从横才然亦不以自长也孟元基辟为辽东从事在郡断九狱见称清当常自痛弃亲逺游母亡不见吐血发病服未竟而亡  

夏侯称及荣序【`夏侯湛`】  

称字叔权自孺子而好合聚童儿为之渠帅戏必为军旅战阵之事有违者辄严以鞭捶众莫敢逆渊阴竒之使读项羽传及兵书不肯曰能则自为耳安能学人年十六渊与之田见奔虎称驱马逐之禁之不可一箭而倒名闻太祖把其手喜曰我得汝矣与文帝为布衣之交每燕会气陵一座辨士不能屈世之髙名者多从之游年十八卒弟荣字幼权幼聪惠七岁能属文诵书日千言经目辄识之文帝闻而请焉宾客百余人人一奏刺悉书其乡邑名氏世所谓爵里刺也客示之一寓目使之遍谈不谬一人帝深竒之汉中之败荣年十三左右提之走不肯曰君亲在难焉所逃死乃夺剑而战遂没阵  

记体  

南溪白龙洞序【`唐李渤`】  

桂水漓山右汇阳江数里余得南溪口溪左屏崕巘外斗丽争髙其孕翠曵烟逦迤如画左连幽野园田鸡犬疑非人间泝流数百步至岩岩下有湾壤沮洳因尊为新泉山有二洞九室西南曰白龙洞横透巽维蜕骨如玉西北曰玄岩洞曲通坎隅晴眺漓水玄岩之上曰丹室白龙之右曰夕室巽维北梯险至仙窟北又有石室参差呀豁延景宿云其洞室并乳溜凝化诡势竒状俯而察之如伞如軬如娈栌支撑如莲蔓藻井左睨右瞰似帘似纬似松偃竹袅似海荡云惊其玉池玄井岚颷回环交错迷不可纪从夕室梁溪向郭四里而近去松衢二百步而遥余获之若获荆璆与隋珠焉亦疑夫大舜游此而忘归矣遂命发潜敞深磴危宅既翼之以亭榭又韵之以松竹似燕方丈似升瑶台以溪在郡之南因目为南溪云  

韵体  

季春下旬诏宴薛王山池序【`张说`】  

碧流日暖南山雪残首献之浃辰暮春之提日帝京形胜借上林而入游戚里池台就修竹而开宴泉赒御府味给天厨仙倡宥乐中贵督酒太平佳事前史未书大矣哉一徳日新九功惟叙运璇枢而均四气握金镜而静万方尧舜汤文不违颜于咫尺夔龙伊吕共接手于朝廷此则青门上路朱邸平台城烟屡起而泊山野风时来而过水春将怅别爱落花于洒途夏如欣会玩峰云之映沼尔其列筵授几分曹设幕艇送江鳬船迎海鹤鱼龙九剑曼延挥霍鸾凤鸣箫鼓作申锡开于百瓮慈心出于三爵炮炙熏林塘醪醴厌邱壑抃急管于无算醉湛恩以取乐羣公赋诗俾仆题序长卿痟渇觉含毫之转迟子云壮夫见雕虫之都废  

追寿体  

为孝廉顾道通君追寿父母序【`明王世贞`】  

凡人之情不假饰而发于性贤者恒任其过而不肖者恒任其不及自先王之礼教行不及者恒苦其勉企而过者恒苦于抑而不得伸然是先王之礼教虽本于财成而就中而其意若在伸而不在抑故夫人子之事亲生则致其养病则致其治殁则致其哀以为是无以加矣养而不已而至于鬻子治而不已而至于割股哀而不已而至于庐墓先王尤以为近于厚也而旌之鬻子而无后割股而伤生庐墓而终身至犯于生人之大训然先王犹以为过而不以为罪也陈于陵之不食其母许世子之不尝药原壤之歌而宰予之欲短丧彼固幸而免于一时之法然圣贤之所以抉其微而刑之万世者何严也故夫律此而语彼而人子之于亲宁任其过可也友人孝亷顾道通一日冠裳而谒予再拜肃容而有请曰吾二亲之弃不肖也实在壮先子北山笃行君子顾其名施逺不能出里闬母何淑懿令人其教近不能出檐闼而是时不肖方稚不敢以徼巨公长者而为之铭若表葢三十年如一日也计吾父母而在今岁当七十吾父母而七十不肖诚贫则必谒四方之醴齐醍盎以实吾觞则必谒四方之殽胾膻芗以实吾俎则必谒四方之贤士大夫歌诵叙记以实吾堂而今悉已矣其所致而实觞俎者度无以起吾父而荐之而至于歌诵叙记其文义之儁足以时寄吾思其美而传足以嘘枯而肉骨而使之不朽即先生其人也不肖愿有请于先生予怪而语之夫所谓寿者黄耉台背玄髪儿齿之年而所以寿之者崇冈茂陵川升日至之语今举堂上之祝而致之冡中之陈母乃非当乎道通拜不已曰先生义正吾无以夺先生虽然其必有以慰吾逝者于地下而寓吾思余固谢不许道通之友曹生从傍说曰吾呉之俗薄者悬孤之宴子辄避亡胃脯酒浆责直以偿易箦而呼去检槖装送塟之子哭往醉归墓木如拱博进是资孰与顾君之老而慕其父母乎即厚者多作佛事号为宴施浮屠黄冠是依是师斥其贝玑以驰京师购御而施冠其丰碑孰与顾君之知乞先生文以寄其慕者乎曹生之说云尔嗟夫顾君之所谓请诚不经而吾之许诚滥顾有感于曹生之说似犹得夫先王之所厚而窃附于鬻子割股而庐墓者因为序而归之  

## 文章辨体彚选卷三百六十

（明）贺复征 编  

○序八十【`小序`】  

周南诗序【`周卜商`】  

葛覃后妃之本也后妃在父母家则志在于女功之事躬俭节用服澣濯之衣尊敬师傅则可以归安父母化天下以妇道也  

桃天后妃之所致也不妬忌则男女以正婚姻以时国无鳏民也  

召南诗序  

采蘩夫人不失职也夫人可以奉祭祀则不失职矣  

采苹大夫妻能循法度也能循法度则可以承先祖共祭祀矣  

■〈比阝〉风诗序  

栢舟言仁而不遇也卫顷公之时仁人不遇小人在侧静女刺时也卫君无道夫人无徳  

■〈庸阝〉风诗序  

定之方中美卫文公也卫为狄所灭东徙渡河野处漕邑齐桓公攘戎狄而封之文公徙居楚丘始建城市而营宫室得其时制百姓说之国家殷富焉  

卫风诗序  

淇澳美武公之徳也有文章又能听其规谏以礼自防故能入相于周美而作是诗也  

氓刺时也宣公之时礼义消亡淫风大行男女无别遂相奔诱华落色衰复相弃背或乃困而自悔丧其妃耦故序其事以风焉美反正刺淫泆也  

有狐刺时也卫之男女失时丧其妃耦焉古者国有凶荒则杀礼而多昏会男女之无夫家者所以育人民也  

王风诗序  

黍离闵宗周也周大夫行役至于宗周过故宗庙宫室尽为禾黍闵周室之颠覆彷徨不忍去而作是诗也  

君子阳阳闵周也君子遭乱相招为禄仕全身逺害而已  

郑风诗序  

缁衣美武公也父子并为周司徒善于其职国人宜之故美其徳以明有国善善之功焉  

清人刺文公也髙克好利而不顾其君文公恶而欲逺之不能乃使髙克将兵而御敌于竟陈其师旅翱翔河上久而不召众散而归髙克奔陈公子素恶髙克进之不以礼文公退之不以道危国亡师之本故作是诗也丰刺乱也昏姻之道缺阳倡而阴不和男行而女不随  

齐风诗序  

甫田大夫刺襄公也无礼义而求大功不修徳而求诸侯志大心劳所以求者非其道也  

魏风诗序  

葛屦刺褊也魏地陿隘其民机巧趋利其君俭啬褊急而无徳以将之  

硕鼠刺重敛也国人刺其君重敛蚕食于民不修其政贪而畏人若大鼠也  

唐风诗序  

蟋蟀刺僖公也俭不中礼故作是诗以闵之欲其及时以礼自虞乐也此晋也而谓之唐本其风俗忧深思逺俭而用礼乃有尧之遗风焉  

山有枢刺晋昭公也不能修道以正其国有财不能用有钟鼔不能以自乐有朝廷不能洒埽政荒民散将以危亡四邻谋取其国家而不知国人作诗以刺之也  

葛生刺晋献公也好攻战则国人多丧矣  

秦风诗序  

蒹葭刺襄公也未能用周礼将无以国其国焉渭阳康公念母也康公之母晋献公之女文公遭骊姬之难未反而秦姬卒穆公纳文公康公时为太子赠送文公于渭之阳念母之不见也我见舅氏如母存焉及其即位思而作是诗也  

陈风诗序  

东门之枌疾乱也幽公淫荒风化之所行男女弃其旧业亟会于道路歌舞于市井尔  

衡门诱僖公也愿而无立志故作是诗以诱掖其君也  

桧风诗序  

羔裘大夫以道去其君也国小而迫君不用道好洁其衣服逍遥游燕而不能自强于政治故作是诗也  

曹风诗序  

蜉蝣刺奢也昭公国小而迫无法以自守好奢而任小人将无所依焉  

豳风诗序  

七月陈王业也周公遭变故陈后稷先公风化之所由致王业之艰难也  

东山周公东征也周公东征三年而归劳归士大夫美之故作是诗也一章言其完也二章言其思也三章言其室家之望女也四章乐男女之得及时也君子之于人序其情而闵其劳所以说也说以使民民忘其死其惟东山乎  

小雅诗序  

鹿鸣燕羣臣嘉宾也既饮食之又实币帛筐篚以将其厚意然后忠臣嘉宾得尽其心矣  

天保下报上也君能下下以成其政臣能归美以报其上焉  

采薇遣戍役也文王之时西有昆夷之患北有玁狁之难以天子之命命将率遣戍役以守卫中国故歌采薇以遣之出车以劳还枤杜以勤归也  

鱼丽美万物盛多能备礼也文武以天保以上治内采薇以下治外始于忧勤终于逸乐故美万物盛多可以吿于神明矣  

鹿鸣废则和乐缺矣四牡废则君臣缺矣皇皇者华废则忠信缺矣棠棣废则兄弟缺矣伐木废则朋友缺矣天保废则福禄缺矣采薇废则征伐缺矣出车废则功力缺矣枤杜废则师众缺矣鱼丽废则法度缺矣南陔废则孝友缺矣白华废则亷耻缺矣华黍废则蓄积缺矣由庚废则阴阳失其道理矣南有嘉鱼废则贤者不安下不得其所矣崇丘废则万物不遂矣南山有台废则为国之基坠矣由仪废则万物失其道理矣蓼萧废则恩泽乖矣湛露废则万国离矣彤弓废则诸夏衰矣菁菁者莪废则无礼仪矣小雅尽废则四夷交侵中国微矣  

雨无正大夫刺幽王也雨自上下者也众多如雨而非所以为政也  

大雅诗序  

行苇忠厚也周家忠厚仁及草木故能内睦九族外尊事黄耉养老乞言以成其福禄焉  

周颂诗序  

载芟春籍田而祈社稷也  

鲁颂诗序  

駉颂僖公也僖公能遵伯禽之法俭以足用寛以爱民务农重谷牧于垧野鲁人尊之于是季孙行父请命于周而史克作是颂  

## 文章辨体彚选卷三百六十一

（明）贺复征 编  

○引一  

（阙）  

族谱引【`宋苏洵`】  

苏氏族谱谱苏氏之族也苏氏出于高阳而蔓延于天下唐神尧初长史味道刺眉州卒于官一子留于眉眉之有苏氏自此始而谱不及者亲尽也亲尽则曷为不及谱为亲作也凡子得书而孙不得书者何也以着代也自吾之父以至吾之高祖仕不仕娶某氏享年几某日卒皆书而他不书者何也详吾之所自出也自吾之父以至吾之高祖皆曰讳某而他则遂名之何也尊吾之所自出也谱为苏氏作而独吾之所自出得详与尊何也谱吾作也呜呼观吾之谱者孝悌之心可以油然而生矣情见于亲亲见于服服始于衰而至于缌麻而至于无服无服则亲尽亲尽则情尽情尽则喜不庆忧不吊喜不庆忧不吊则涂人也吾所与相视如涂人者其初兄弟也兄弟其初一人之身也悲夫一人之身分而至于涂人吾谱之所以作也其意曰分至于涂人者势也势吾无如之何也幸其未至于涂人也使其无至于忽忘焉可也呜呼观吾之谱者孝悌之心可以油然而生矣系之以诗曰吾父之子今为吾兄吾疾在身兄呻不寜数世之后不知何人彼死而生不为戚欣兄弟之亲如足与手其能几何彼不相能彼独何心  

送石昌言为北使引【`苏洵`】  

昌言举进士时吾始数岁未学也忆与羣儿戏先府君侧昌言从旁取枣栗啖我家居相近又以亲戚故甚狎昌言举进士日有名吾后渐长亦稍知读书学句读属对声律未成而废昌言闻吾废学虽不言察其意甚恨后十余年昌言及第第四人守官四方不相闻吾日以壮大乃能感悟摧折复学又数年游京师见昌言长安相与劳问如平生欢出文十数首昌言甚喜称善吾晩学无师虽日为文中心自惭及闻昌言说乃颇自喜今十余年又来京师而昌言官两制乃为天子出使万里之外强悍不屈之北廷建大斾从骑数百送车千乗出都门意气慨然自思为儿时见昌言先府君旁安知其至此富贵不足怪吾于昌言独自有感也大丈夫生不为将得为使折冲口舌之间足矣往年彭任从富公使还为我言曰既出境宿驿亭闻介马数万骑驰过剑槊相摩终夜有声从者怛然失色及明视道上马迹尚心掉不自禁凡敌所以夸耀中国者多此类中国之人不测也故或至于震惧而失辞以为他人笑呜呼何其不思之甚也昔者奉春君使冐顿壮士徤马皆匿不见是以有平城之役今之匈奴吾知其无能为也孟子曰说大人则藐之况于此乎请以为赠  

感旧诗引【`苏轼`】  

嘉佑中余与子由同举制策寓居懐逺驿时年二十六而子由二十三耳一日秋风起雨作中夜翛然始有感慨离合之意自尔宦游四方不相见者十常七八每夏秋之交风雨作木落草衰辄凄然有此感盖三十年矣元丰中谪居黄冈而子由亦贬筠州尝作诗以记其事元佑六年余自杭州召还寓居子由东府数月复出领汝阴时余年五十六矣乃作诗留别子由而去  

子瞻和陶渊明诗集引【`苏辙`】  

东坡先生谪居儋耳寘家罗浮之下独与幼子过负担渡海葺茅竹而居之日啖蒣芋而华屋玉食之念不存于胸中平生无所嗜好以图史为园囿文章为鼓吹至此亦皆罢去独喜为诗精深华妙不见老人衰惫之气是时辙亦迁海康书来告曰古之诗人有拟古之作矣未有追和古人者也追和古人则始于东坡吾于诗人无所甚好独好渊明之诗渊明作诗不多然其诗质而实绮癯而实腴自曹刘鲍谢李杜诸人皆莫及也吾前后和其诗凡百数十篇至其得意自谓不甚愧渊明今将集而并录之以遗后之君子子为我志之然吾于渊明岂特好其诗也哉如其为人实有感焉渊明临终疏告俨等吾少而穷苦每以家弊东西游走性刚才拙与物多忤自量为巳必贻俗患黾俛辞世使汝等幼而饥寒渊明此语盖实录也吾今真有此病而不蚤自知半生出仕以犯世患此所以深媿渊明欲以晩节师范其万一也嗟夫渊明不肯为五斗米一束帯见乡里小人而子瞻出仕三十余年为狱吏所折困终不能悛以陷于大难乃欲以桑榆之末景自托于渊明其谁肯信之虽然子瞻之仕其出入进退犹可考也后之君子其必有以处之矣孔子曰述而不作信而好古窃比于我老彭孟子曰曽子子思同道区区之迹盖未足以论士也辙少而无师子瞻既冠而学成先君命辙师焉子瞻常称辙诗有古人之风自以为不若也然自其斥居东坡其学日进沛然如川之方至其诗比杜子羙李太白为有余遂与渊明比辙虽驰骤从之常出其后其和渊明辙继之者亦一二焉绍圣四年二月二十九日海康城南东斋引  

## 文章辨体彚选卷三百六十二

（明）贺复征 编  

○引二  

春秋词命引【`明王鏊`】  

予读左传爱其文而尤爱其词命当春秋时诸侯大夫朝聘宴飨征伐会盟类以微言相感触其词命往来亦皆婉而切【`若鲁羽父请薛侯晋阴饴甥对秦穆公知莹对楚共王`】简而庄【`若臧文仲对王使周景王责晋人争阎田`】巽而直【`若郑人告楚将服于晋子产对晋问入陈对士文伯壊垣游吉对楚使`】虽或发于感愤然犹壮而不激【`若晋狐突对懐公解扬对楚子大叔仪对卫献公`】屈而不挠【`若展喜对齐侯吴蹶由对楚子齐国佐对晋`】词穷矣然且文焉遁而饰【`若王子伯骈告晋王子朝告诸侯晋韩简请战`】伪而恭【`若鲍叔告鲁请管仲伯州犂对郑子羽楚薳越请宋华向`】诬而近正【`若晋吕相絶秦叔鱼归季孙`】于戏何其善于词也其犹有先王之遗风乎子生謇讷甚思所以变其气质而无由因彚萃其词而日讽焉庶有益乎孔子曰不学诗无以言读此编者亦可以有言矣  

都御史朱公居东遗爱卷引【`李攀龙`】  

称遗爱何为也为都御史朱公也其称居东何也昔者周公居东东人私焉不系之周也公既入为大司空山东之人犹私焉不系之司空得称居东也始公之居山东则济南之缙绅先生若郡邑弟子莫不曰吾未见按察如公者今安得久居此也既而莫不曰吾未见布政如公者今安得久居此也既而莫不曰吾未见都御史如公者今安得久居此也凡五年是称遗爱也周公之诗有之是以有衮衣兮无以我公归兮无使我心悲兮周公东人之遗爱也又曰伐柯伐柯其则不逺我觏之子笾豆有践周公遗爱东人者也何言乎遗爱东人也书曰汝陈时臬勿庸以次又曰以藩王室绥乃厥位是周公所命也而必以丕惟耉成而必以率由典常何也所以遗爱东人者也之子不觏笾豆斯逺非周公之材之羙已奈何佑乃辟巡侯甸抚万邦永康无斁也无斁为言遗爱也公为按察务棐彛而不必于用讫公为布政务正供而不必干用惠犹日存诸缙绅先生而进郡邑弟子与论焉曰得无失廸知之士然后举郡邑而颛治之靡保匪藩靡厘匪臬犹曰今为得若在昔无斁乎是都御史朱公也济南诸先生弟子故龂龂自信自劝以急公家之谊而后朝食也虽无耉成尚有典常是为习公公以习诸先生弟子者亦具是矣何患乎不得久居此也不然于缙绅先生望而拒之视郡邑弟子不可使不逊斯未能有先以为百姓望者虽今貎祀亦于是有未致也岂独以衮衣哉古之大臣官无间地泽无间时施无间人其为遗爱偹矣济南缙绅先生若郡邑弟子得朝夕公而事焉迹诗书以周公迹公以诗书得称居东也然不系之司空而系之都御史者以尝不以未以遘不以归以习不以异勿讳乎其私之也不然咏歌之无从公奚取焉  

春秋左传节文引【`汪道昆`】  

作者之谓圣非圣不经夫圣孔子不居猥云不作于时王迹熄矣则曰吾志在春秋春秋王者事也抑亦圣者事也故位在则礼乐征伐道在则经事无当于道而齿圣经是无将也说春秋莫良于左氏夫非圣人之徒与其时纷争其人倬诡其辞葆大其事竒衺比事属辞灿然不倍于道犹之百揆三事奉天子之礼乐征伐以纪四方谓之素臣有以也后有作者宜居亚旅之间近世祧之而跻康侯知管晏而已矣不佞诵法左氏亦既有年年始及衰不遑卒业乃撮居常所脍炙者省为节文盖存者五之三裒者二大较以经统传故惟因传引经义取断章即离经勿恤矣三体则取诸真氏诸品则仿画史以为差其法则不佞窃取之其间往往槩见观者谓是举也犹旅币之有特达也戎行之有选锋也故登简璧则庭实下陈建前茅则五兵受命藉第令取节其谁曰不宜不佞瞿然曰嘻此时过力诎者之为殆不任而分重者耳有全力者务举其赢不则将以是为朝三不佞过矣  

渔父辞引【`利瓦伊桢`】  

郝公琰工诗而贫操舴艋游江湖间十年与渔父狎为渔父词示余其于家则张融陆处无屋舟居无水其于鱼则王宏之钩亦不得得亦不卖其于兴寄则张志和烟波钓徒陆龟蒙江湖散人词之声音调格相出入矣余家三澨水畔渔钓故其本业为世饵所中三仕三已今老病免青箬緑蓑返其初服将从江上丈人逰顾不如公琰习于水也请为先导而余击榜鼓枻和之  

钱象先荆南集引【`董其昌`】  

余往与平原程黄门同行江南道上停骖散歩陂陁纡复洞壑忽开下瞰平湖澄碧万顷湖之外江光吞天征帆点点与鸟俱没黄门曰此何山也余曰其齐山乎黄门曰子何以知之余曰吾何以知之吾知樊川之所谓江涵秋影者耳大都诗以山川为境山川亦以诗为境名山遇赋客何异士遇知巳一入品题情貌都尽后之游者不待按诸图经询诸樵牧望而可举其名矣嗟嗟澄江静如练齐鲁青未了寥落片言遂关千古登临之口岂独勿作寻常语哉以其取境尽也友人钱象先豪于才湛于思当今作者未见其比比曽游楚篇什烂然括之曰荆南集荆南不尽楚之观固也荆南集亦不尽象先才情之变而余与冯元敏灼然谓其必传盖元敏尝官荆南余亦持节至长沙自洞庭而下汉阳而上与象先共之故其取境之尽余两人特有赏会云  

汪然明绮集引【`董其昌`】  

汪然明为西湖寓公主盟风雅郑庄之驿不虚太丘之道甚广胜流韵士之外间有鱼玄机薛洪渡一二辈亦入游籍故称诗以绮名客有评者曰陶元亮闲情一赋昭明惜之王介甫轩轻李杜谓李诗强半酒色然明非有童心本无惑溺而若自见其瑕者何也余曰此西湖故事也不闻苏子瞻之守杭乎夫其深入禅悦得无碍慧忠义直节铁心石肠而周韶龙靓手录其诗时多艳曲公岂不能为庄语耶海纳细流量也磁石吸铁类也淤泥之中能取莲花鉴也当门之兰护如头目激也且夫冕而椎孰与鬌而慧我为匿瑕而使人匿彩忍人也怜才者之所不敢出也知此者可与言然明之绮矣吾惧读诗者以绮知然明而以香奁比红之绮同类而并称之也故为之解嘲如此若其诗之色泽高华旨趣隽永余友陈仲醇黄贞甫论之详矣  

陶孝若枕中呓引【`袁宏道`】  

夫廹而呼者不择声非不择也郁与口相触卒然而声有加于择者也古之为风者多出于劳人思妇夫非劳人思妇为藻于学士大夫郁不至而文胜焉故吐之者不诚听之者不跃也余同门友陶孝若工为诗病中信口腕率成律度夫郁莫甚于病者其忽然而鸣如瓶中之焦声水与火暴相激也忽而展转诘曲如灌木之萦风悲来吟往不知其所受也要以情真而语直故劳人思妇有时愈于学士大夫而呻吟之所得往往快于平时夫非病之能为文而病之情足以文亦非病之情皆文而病之文不假饰也是故通人贵之  

拙效传小引【`袁宏道`】  

天下之狡于趋避者兔也而猎者得之乌贼鱼吐墨以自蔽乃为杀身之梯巧何用哉夫藏身之计雀不如燕谋生之术鹳不如鸠古记之矣作拙效传  

崇文会语引【`高攀龙`】  

崇文者何崇文公朱子也吴公伯昌生文公之乡崇文公易也生于今之时崇文公不易也自良知之教兴世之弁髦朱学也久矣一人倡之千万人从之易也千万人违之一人挽之岂易易哉此所谓不惑者也能反其本者也夫学者学为孔子而已孔子之教四曰文行忠信惟朱子之学得其宗传之万世无弊即有泥文窒悟者其敦行忠信自若也不谓弊也姚江天挺豪杰妙悟良知一破泥文之弊其功甚伟岂可不谓孔子之学然而非孔子之教也今其弊畧见矣始也扫闻见以明心耳究且任心而废学于是乎诗书礼乐轻而士鲜实悟始也扫善恶以空念耳究且任空而废行于是乎名节忠义轻而士鲜实修盖至于以四无教者弊而后知以四教教者圣人忧患天下后世之逺也  

偶语小引【`黄汝亨`】  

孔肩心澄一泓笔落众妙著作非一种忽有揺落不偶之感乃作偶语为是不偶而寓诸偶风绪触物灵籁相宣予戏谓孔肩此岂泽畔之吟出于憔悴当是苎萝羙人病而生颦乃益羙耳  

古玉刻蟢子得蜂诗引【`锺惺`】  

六朝子夜读曲歌吾曰梧思曰丝怜曰莲盖当时委巷自有此口语采入作诗今绘刻器物借声双关为吉祥善事之兆如燕喜爵禄之类事近不经实始诸此则其来亦久矣万歴已未腊月初三日偶歩吴门购得古玉刻一小蛛扑得一蜂蛛大于豆蜂小于叶俯仰避就竒有情理翼股须目欲动取喜子得封之意适内人有以此月八日生者举此为寿作新体侑之以代征兰之赐  

眭嵩年世经堂集引【`贺世寿`】  

自予之归田也每感友声而喟索居若嵩年氏闳通茂羙尝有意其人时从缣素侧理见其笔墨淋漓气韵隽上欢情遥接而已嵩年读太史遗书雄视著作之林谈迁世业自堪不朽尤工诗及书法今其诗具在凡巳经古人吻者嵩年不屑道纔脱嵩年口又必能起古人令其心折即临池具有神解不规规逼古贻诮书奴即以嵩年书评嵩年诗髣髣龙啸天门虎卧凤阁之巨观乎此予所私之为韩陵片碣而不敢不引共于百尺楼头者耶  

谭叟诗引【`谭元春`】  

隔寒河四五村有谭叟者教童子村中或邀其童子去不得馆即行吟沟坞间称诗里中里中人輙笑骂之曰牛亦自称作诗耶叟闻之大笑常袖其诗过予予多外出叟即袖其诗去后数月复来又不值又去如是者三年无勌容怒色园丁问翁何事亦不告以袖中物一日逢舍弟搜袖中良久出一帙投之曰尔兄归为我示之舍弟手其本荒荒然无全纸笑而应之曰诺予客归舍弟出其帙如叟旨予性不敢妄测人高下虽褐夫星卜必凝思穷幅度其所以笔起墨止故得叟诗即屏人深读其蛩蛙之音唾败之习已了半帙予犹望其能佳而最后乃得老夫病起三诗如闻其呻吟如见其枯稿如扶笻待老友至如白髪妻在旁喃喃不已人固贵自重予虽年如叟病如叟不能为此奥语也自是始与叟往来如三党久之阅一诗复佳久之又阅一诗复佳积之得二十三首刻焉叟僵羸如柴举止语气如初不识字人听予去取其诗皆茫然觉非其初意叟名学未有字或呼为讷庵谭居士曰安知古工诗者不尽如此叟与  

迎汇儿词小引【`谭元春`】  

予幼失严君长无嗣息惟五弟三妹孀母不免勤苦予以长子佐力于外虽鲜克尽道然过耳萦懐似半生沉沦婚嫁中不复堪自作尚平矣尝置妾三年不子即遣之所遣妾辄生子他处始知身不宜男不当归过妇人戊午夏六月元声弟生双子予喜谓声曰天赐也拜而迎之天之所赐不迎不祥声哽咽不能对吾寜使吾兄独有子奈何令吾兄终子吾子乎予笑曰汝欲愧世之盻盻然于兄弟之无子者则可矣然安见汝子不可子乎我于侄数人皆若子而复曰迎之则子我则世人矣乃止不迎后十二月五日是为老母诞辰又迎焉母贺春曰喜儿今日得一子予因大悟此十二月五日是吾浦儿生日矣戒家人无复言六月生日者或以为竒夫兄弟子侄寜有竒耶当六月报生双子时吾心动欲迎心动欲迎即为精为气乳媪抱而告诸祖祖已见而授吾妻然吾妻受而置诸懐即为胎母子兄弟之所跪拜友之所聚观僮仆之所欢迎即为形不从十二月五日始安始乎歌以永之俾无改焉后  

迎汇儿词小引【`谭元春`】  

吾弟有挛子曰汇与浦予既迎浦而子之事已在戊午腊五矣天启丁夘之暮秋予以闻慈氏丧自鄂奔还凶吉受于旬月措身无所心自纠盘骨肉之内一过其前皆如地狱变相从兄讳元龙者死而无子有遗命以汇为后予不觉有感此二子自我主离胎性划破如亭皋叶落因风逺近不识故枝乃坚留汇不许而出五弟子笋为之后仲冬八日我母柩迁因以是日告庙迎汇汇与浦复得聚一处予自笑乃似喜多子者然生平于嗣息不复厝意有无虽不愿效逹人之言而性不可化常如不饮酒食盐人亦竟不知酒有何佳食盐亦复何堪盖予生平无他畏畏束我苦萦我不得暂动今迎一子复迎一子乃又似市苦购累用茧自縳者他时噭噭然悲我而声加疾容加蹙者俨然二子焉婚友常情倡为无子有子之谈以私幸逝者则又似今日者亦汲汲然谋此尔呜乎愚岂至是哉予每每动一念即思有以行之初动念于双生以为天将骈一拇贻我十年之间两小各扉寝食师傅各有出入不自记忆为同胞兄弟又以是动念触事便发人天愿并获有二子每见共牢而食比砚诵习面目无别别以衣履亦间为之一喜私心止于如是偶一日命二子名汇名笈字只负浦名籍字只收谓只可负吾笈收吾籍耳予又自笑谁谓予不愚者予生平读书专一逺不如锺蔡两公渉笔图史常多纰漏本无足传即有可传正欲使残帙断轴散去人间或遇高邈之士浏览一过自贤于凡下儿孙陈列终身者予岂不知而令之芸蠧为予聊以命名尔作后迎汇儿词  

潜刻右丞墨迹歌小引【`谭元春`】  

王右丞维因其父官司马徙家汾州然实祁人也我明万歴间祁阎氏筑宅忽地陷得骼衬宛然中有甆枕枕上有剔银灯词乃右丞夫人闻金泥喜信作也其邑人无言李公嗜古之士悯然有水流灯焰之感倡祁上同志敛钱改厝焉公来令潜告予故且刻其墨迹予以为右丞栖神禅悦施庄报母发心永刼愿为佛门伽蓝想于生平诗画风流举在懴中当时凝碧池郁轮袍已荡然如夏鸿冬燕何知所在且妻亡孤居者三十年即有金泥喜信此梦幻之尤可笑者而嗜古如李大令宝其残骸遗枕重封马鬛爱其枕中词如香奁新咏纔脱诸口方将传为逸事羙谈拾之惟恐不尽也天地间诗画风流机倪踪影其连属后世人与造化相持所谓贻所不知何人独此物有神焉即右丞焚香寂照时亦不能使诗画风流化为月光童子一泓空水而予与李大令古墓荒草间安能澹不生情也大令岂直为乡人傍徨耶于是谭子为之歌  

秋残十咏小引【`魏学洢`】  

常笑杜工部破屋数间狂风卷其茅以去飞挂林稍邨童攫取之自此长夜沾湿斯亦黯惨之至矣而诗顾曰安得广厦千万间大庇天下寒士皆欢颜嗟乎公之念天下寒士若此哉余所识才士无多人率无弗寒者而顾病已家为酷贫其友王兰九之贫也则并无家岁且暮病已过余曰兰九行至矣缆船我门前枯树下我两人者将以啸歌卒岁因出兰九秋残十咏视余余读之懔乎若薄寒之中焉夫士之坎■〈土禀〉懐不平也虽春原芳草裘马翩■〈〈僊，去亻〉羽〉对之常有凄清之色矧以秋人为秋声且得不神顇乎昔刘昼每言使我书数十卷传世当不易千驷今兰九挟﨑岖歴落之调其所以致穷有余矣而又好与病已处其穷殆不可量诗安得不传吾知千载后定复有﨑岖歴落如兰九者向秋风黄叶之下倚扁舟而读之读已复歌歌已复泣泣已投其纸干流将见此数咏者飘飘焉泛泛焉出没于荒芦断岸之间也  

## 文章辨体彚选卷三百六十三

（明）贺复征 编  

○题辞  

徐师曽曰题辞者所以题号其书之本末指义文辞之表也然题跋书于后而题辞冠于前不可无辨  

孟子题辞【`汉赵岐`】  

孟子题辞者所以题号孟子之书本末指义文辞之表也孟姓也子者男子之通称也此书孟子之所作也故总谓之孟子其篇目则各自有名孟子邹人也名轲字则未闻也邹本春秋邾子之国至孟子时改曰邹矣国近鲁后为鲁所并又言邾为楚所并非鲁也今邹县是也或曰孟子鲁公族孟孙之后故孟子仕于齐丧母而归塟于鲁也三桓子孙既以衰微分适他国孟子生有淑质夙丧其父幼被慈母三迁之教长师孔子之孙子思治儒术之道通五经尤长于诗书周衰之末战国纵横用兵争强以相侵夺当世取士务先权谋以为上贤先王大道陵迟隳废异端并起杨朱墨翟放荡之言以干时惑众者非一孟子悯悼尧舜汤文周孔之业将遂湮微正涂壅底仁义荒怠佞伪驰骋红紫乱朱于是则慕仲尼周流忧世遂以儒道逰于诸侯思济斯民然由不肯枉尺直寻时君咸谓之迂阔于是终莫能听纳其说孟子亦自知遭苍姬之讫录值炎刘之未奋进不得佐兴唐虞雍熈之和退不能信三代之余风耻没世而无闻焉是故垂宪言以贻后人仲尼有云我欲托之空言不如载之行事之深切着明也于是退而论集所与高第弟子公孙丑万章之徒难疑答问又自撰其法度之言著书七篇二百六十一章三万四千六百八十五字包罗天地揆序万类仁义道徳性命祸福粲然靡所不载帝王公侯遵之则可以致隆平颂清庙卿大夫士蹈之则可以尊君父立忠信守志厉操者仪之则可以崇高节抗浮云有风人之托物二雅之正言可谓直而不倨曲而不屈命世亚圣之大才者也孔子自卫返鲁然后乐正雅颂各得其所乃删诗定书系周易作春秋孟子退自齐梁述尧舜之道而著作焉此大贤拟圣而作者也七十子之畴会集夫子所言以为论语论语者五经之管辖六艺之喉衿也孟子之书则而象之卫灵公问陈于孔子孔子答以俎豆梁惠王问利国孟子对以仁义宋桓魋欲害孔子孔子称天生徳于予鲁臧仓毁鬲孟子孟子曰臧氏之子焉能使予不遇哉旨意合同若此者众又有外书四篇性善辨文说孝经为正其文不能宏深不与内篇相似似非孟子本真后世依仿而托之者也孟子既没之后大道遂绌逮至亡秦焚灭经术坑戮儒生孟子徒党尽矣其书号为诸子故篇籍得不冺絶汉兴除秦虐禁开延道徳孝文皇帝欲广逰学之路论语孝经孟子尔雅皆置博士后罢传记博士独立五经而已讫今诸经通义得引孟子以明事谓之博文孟子长于譬喻辞不迫切而意已独至其言曰说诗者不以文害辞不以辞害志以意逆志为得之矣斯言殆欲使后人深求其意以解其文不但施于说诗也今诸解者往往摭取而说之其说又多乖异不同孟子以来五百余载传之者亦已众多余生西京世寻丕祚有自来矣少蒙义方训涉典文知命之际婴戚于天遘屯离蹇诡性遁身经营八纮之内十有余年心剿形瘵何勤如焉尝息肩弛担于济岱之间或有温故知新雅徳君子矜我劬瘁睠我皓首访论稽古慰以大道余困吝之中精神遐漂靡所济集聊欲系志于翰墨得以乱思遗老也惟六籍之学先觉之士释而辨之者既已详矣儒家惟有孟子闳逺微妙藴奥难见宜在条理之科于是乃述巳所闻证以经传为之章句具载本文章别其指分为上下凡十四卷究而言之不敢以当达者施于新学可以寤疑辨惑愚亦未能审于是非后之明者见其违阙傥改而正诸不亦宜乎  

古文韵语题辞【`杨慎`】  

音祖于日声宗于辰音叶声从是曰人文孔翼易象箕敷极言永律岂人繄出也天汲古挟册有慕在昔筮繇盘鉴盟诅昏冠嘏诔疫衅儆教纬宪箴令禁祝图戒铭赞文有在是灭裂匪献神徂圣伏文窊采匿凑勺会涓断珪碎璧空石余辰寲水暇日因之窥斑庶已贤奕  

緑天小品题辞【`利瓦伊桢`】  

王氏故多酒人酒正使人自逺光禄之言也酒正自引人着胜地卫军之言也三日不饮使人形神不亲佛大之言名士不须竒才得无事痛饮酒熟读离骚便可称名士孝伯之言也唐无功所著醉乡记五斗先生传及他诗歌率可传娄东王时驭自号酒懒好酒不减五君其诗文所谓緑天馆小品者清言秀句多人外之赏起五君九原挥麈酬酢定入世说言语文学任诞三则中其妹偦潘藻生为梓行之以示余余惟五君皆有官职而时驭相国从弟布衣蚤死即无功传唐书隐逸当逊一筹是又乌衣马粪佳子弟之所罕有也  

张仲骏制义题辞【`利瓦伊桢`】  

国家以经义取士理最正法最善而士之遇合自关命数余尝取唐人诗譬之其得之者则贱日岂殊众贵来方悟稀也其失之者则承恩不在貌教妾若为容也岭南张仲骏孝廉所为经义炳然可观而不第于南宫仅除吴兴别驾别驾与太守二千石为僚而委任权力不逮丞与理匪直衡文者不知言彼诠吏者亦不知人矣知言知人自是一道得则俱得失则俱失又何怪焉余复以唐人诗弁其经义之首文章千古事得失寸心知盖仲骏复能诗云  

溪上落花诗题辞【`汤显祖`】  

长孺僧孺兄弟似无着天亲不绮语人也一夕作花溪诸诗百余首刻烛而就予经时闭门致思不能如其绮也长孺故羙容仪少年几为道傍人看煞妙于才情万卷目数行下加以精心海藏世所云千偈澜番者其无足异独僧孺如愚未尝读书忽忽狂走已而若有所会洛诵成河子墨成雾横口横笔无所留难此独未宜异也僧孺故拙于姿然非根力不具者以学佛故早断婚触殆欲不知天壤间乃有妇人矣而诸诗长短中所为形冩幽微更极其致如溪上落花诗芳心都欲尽微波更不通有艳都成错无情乍可依不妨作道人语至如春日独当垆卓女盈盈亦酒家数钱未惯半羞花僧孺不近垆头何知羞态七宝避风台翠缨裙帯愁牵断锁得斜风燕子来僧孺未亲裙帯何知可以锁燕燕姬堕马一道香尘出马头金莲银凳紧相钩僧孺未曽秣马何识香尖春闺怨乳燕春归玳瑁梁无心颠倒绣鸳鸯僧孺未经催绣安识倒针当是从声闻中闻縁觉中觉耶无亦定中慧耳然予览二音有私喜焉世云学佛人作绮语业当入无间狱如此喜二虞入地当在我先又云慧业文人应生天上则我生天亦在二虞之后矣  

牡丹亭记题辞【`汤显祖`】  

天下女子有情寜有如杜丽娘者乎梦其人即病病即弥连至手画形容传于世而后死死三年矣复能溟莫中求得其所梦者而生如丽娘者乃可谓之有情人耳情不知所起一往而深生者可以死死可以生生而不可与死死而不可复生者皆非情之至也梦中之情何必非真天下岂少梦中之人耶必因荐枕而成亲待挂冠而为宻者皆形骸之论也传杜太守事者彷佛晋武都守李仲文广州守冯孝将儿女事予稍为更而演之至于杜守收考栁生亦如汉睢阳王收考谈生也嗟夫人世之事非人世所可尽自非通人恒以理相格耳第云理之所必无安知情之所必有邪  

邯郸梦记题辞【`汤显祖`】  

士方穷苦无聊倐然而与语出将入相之事未尝不怃然太息庶几一遇之也及夫身都将相饱厌浓酲之奉迫束形势之务倐然而语以神仙之道清微闲旷又未尝不欣然而叹惝然若有遗暂若清泉之活其目而凉风之拂其躯也又况乎有不意之忧难言之事者乎回首神仙盖亦英雄之大致矣邯郸梦记卢生遇仙旅舍授枕而得妇遇主因入以开元时人物事势通漕于陜拓地于番谗构而流谗亡而相于中宠辱得丧生死之情甚具大率推广焦湖祝枕事为之耳世传李邺侯泌作不可知然史传泌少好神仙之学不屑昏宦为世主所强颇有干济之业观察郏虢凿山开道至三门集以便漕饷又数经理吐番西事元载疾其宠天子至不能庇之为匿泌于魏少游所载诛召泌懒残所谓勿多言领取十年宰相是也枕中所记殆泌自谓乎唐人高泌于鲁连范蠡非止其功亦有其意焉独叹枕中生于世法影中沉酣啽呓以至于死一哭而醒梦死可醒真死何及或曰按记则边功河功盖古今取竒之二窍矣谈者殆不必了人至乃山河影路万古歴然未应悉成梦具曰既云影迹何容歴然岸谷沧桑亦岂常醒之物耶第槩云如梦则醒复何存所知者知梦逰醒必非枕孔中所能辩耳  

南柯梦记题辞【`汤显祖`】  

天下忽然而有唐有淮南郡槐之中忽然而有国有南柯此何异天下之中有魏魏之中有王也李肇赞云贵极禄位权倾国都达人视此蚁聚何殊嗟夫人之视蚁细碎营营去不知所为行不知所往意之皆为居食事耳见其怒而酣鬬岂不吷然而咲曰何为者耶天上有人焉其视下而笑也亦若是而已矣白舍人之诗曰蚁王乞食为臣妾螺母偷虫作子孙彼此假名非本物其间何怨复何恩世人妄以眷属富贵影象执为吾想不知虚空中一大穴也倐来而去有何家之可到哉吾所微恨者田子华处士能文周弁能武一旦无病而死其骨肉必下为螺蚁食无疑矣又从而役属其魂气以为臣蝼蚁之威乃甚于虎狼此犹死者耳淳于固俨然人也靡然而就其征假以肺腑之亲藉其枝干之任昔人云梦未有乗车入鼠穴者此岂不然耶一往之情则为所摄人处六道中嚬笑不可失也客曰人则情耳玄象何得为彼示儆此殆不然凡所书祲象不应人国者世儒即疑之不知其亦为诸虫等国也盖知因天立地非偶然者客曰所云情摄微见本传语中不得有生天成佛之事予曰谓蚁不当上天耶经云天中有两足多足等虫世传活万蚁可得及第何得度多蚁生天而不作佛梦了为觉情了为佛境有广狭力有强劣而已  

花史题辞【`陈继儒`】  

吾家田舍在十字水中数种花外设土剉竹床及三教书除见道人外皆无益也独生负花癖每当二分前后日遣平头长须移花种之犯风露废栉沐客笑曰眉道人命帯桃花余笑曰乃花帯驲马星耳幽居无事欲辑花史传示子孙而不意吾友王仲遵先之其所撰花史二十四卷皆古人韵事当与农书种树书并传读此史者老于花中可以长世披荆畚砾灌溉培植皆有法度可以经世谢卿相灌园又可以避世可以玩世也但飞而食肉者不畧诸此味耳  

王竹坞诗册题辞【`董其昌`】  

感恩殉知捐躯明报动于侠肠者也懐贤好徳触事激昂动于正气者也今以竹坞生为郭宗伯之死友其义诚高要亦荆卿贯高辈所办余所为竹坞多者谓宗伯之贤宰相不能知而生能知之宗伯之寃同朝不能讼而生能讼之不可怵以死不可啖以官是为天地正气与段太尉【`段太尉名秀实`】安金藏【`唐太常工人剖心明中宗不反者`】足比肩鼎足立耳嗟乎平津【`公孙弘封平津侯为汉相`】之客怙势排贤一转眼间富贵安在惟有青史唾骂千载不磨视竹坞生被三木身濒九死丈夫英槩可歌可咏相去何啻霄壤哉余侵寻世难而有感于交态之变者闻竹坞生之事益用壮之因读诸君子赠言题于简端  

同门稿题辞【`孙慎行`】  

文可以独喻而不可以告人虽不可告人而卒有忻相遇者即并其独喻者喻之矣噫独喻者文之内也今也唯外之营琐屑乎支离缀拾嚣陵于伉俍夸张即其心茫然不自知解况可持示人乎虽然有目论者则未尝不谓是易向也且几世人之不解我更一赏我而易为高也乃其究相与茫然而已矣然而文未必不遂是行予生平盖心惧焉比者入闱与岐阳赵先生合志每低昂文非数四盖不定也即定尚不舍然然当其低昂时若其人恍忽在前面目丰容隐跃可念昔人谓笔端有舌予亦谓言外有神其然乎其不然乎乌在其可独喻不可告人乎已出睹其人数论之或可幸不大失谬乃索平所为文与闱中者合梓焉若将持示人之为者然夫目能见百歩而不能见其睫况黒白好丑亦何常之有哉吾业为诸君许耳吾恶知彼之莫解者不尝自为独喻者耶吾又恶知吾之所为独喻者不有见之而转茫然者耶吾即不敢疑诸君并疑天下之观君然未尝不中诧且自疑也  

吴吟题辞【`贺复征`】  

辛未秋家大人粤西命下粤故多瘴疠家人戒无往然功令必往予乃以病侍行遡扬子江而上过彭蠡涉洞庭浮湘瞻岳遂穷楚南之胜虽江山多助风日撩人然而我思如结仆病未能也昔有吴人而为楚逰者楚王爱之甚病楚王使人问曰诚病乎抑有思乎对曰臣亦安知思与不思诚思则将为吴吟今予前后所得仅若干首题曰呉吟志病也夫并志思也夫  

杨尔寜径山草诗题辞【`贺复征`】  

岁杪春初予与杨子晤辄饮酒酒阑赋诗然意不在此直寄焉耳无何杨子不告我走径山五两蒲帆一两芒鞋如取诸寄杨子为不可及矣一日归来予晤于定吉庵中不敢以世法相待简其行笥得诗若干首亦复不作世法语杨子岂真出世者哉杨子益不可及矣予次而序之读杨子诗者谓杨子为诗人耶为山中人耶都无不可亦直寄焉而已  

杨尔寜经山诗草题辞【`贺复征`】  

杨子径山归即息影经山之阿与二三禅衲谈金仙之学深有领悟间一过我锄园浇此垒块便挂瓢而去视一切节义文章正如空中之花水中之泡任其隐现起灭而已嗟乎江海横流不遑安处而犹切切不废啸歌寄情吟咏则其心更苦甚故于丙戌前后所得复诠次之题曰经山诗草刻径山诗后  

## 文章辨体彚选卷三百六十四

（明）贺复征 编  

○题一  

徐师曽曰按题跋者简编之后语也凡经传子史诗文图书之类前有序引后有后序可谓尽矣其后览者或因人之请求或因感而有得则复撰词以掇于末简而总谓之题跋至综其实则有四焉一曰题二曰跋三曰书某四曰读某夫题者缔也审缔其义也跋者本也因文而见本也书者书其语读者因于读也题读始于唐跋书起于宋曰题跋者举类以该之也其词考古证今释疑订谬专以劲简为主故与序引不同　复征曰题额也揭其义于上犹头之有额也题跋之体始自欧曽近世乃相混用殊失字义今析而正之间虽有题跋之义而不正名曰题跋者亦各附其下  

题峡山寺【`唐李翱`】  

翱为儿童时闻山游者说峡山寺难为俦逺地尝以为无因能来及兹获游周歴五峯然后知峡山之名有以然也于灵鹫寺时述诸山居之所长而未言其所不足如虎丘之剑池不流天竺之石桥下无泉麓山之力不副天竒灵鹫拥前山不可视逺峡山亦少平地泉出山无所潭乃知物之全能难也况求友择人而欲责全耶去其所阙用其所长则大小之材无遗致天下于治平也弗难矣  

题叔孙通传【`皮日休`】  

古之所谓礼不相袭乐不相沿者何哉非乎彼圣人也此圣人也不相袭者角其功利之深浅尔不相沿者明其文武之优劣尔故三王迭作五帝更制夏殷易置文武递述其礼文昭昭然若两曜争明百川之注渎者矣然犹周公刋之仲尼正之以周公之才之羙谓后世无其人乎乃有仲尼仲尼之后迄今望其道如颜闵文如游夏者鲜矣况圣人哉是后之制礼作乐宜取周书孔策为标准也汉氏受命礼壊文毁时无圣人茍措其仪立其礼不沿袭于圣制者妄也夫国之大祭不过乎郊祀宗庙也汉之既命其郊止于五畤之祀者礼不曰兆五帝之郊者乎止于昭灵之园者礼不曰天子七庙者乎而叔孙生不为之正郊祀立宗庙去秦时之非制议昭灵之非礼汲汲于朝会之仪俾汉天子为高祖身不得郊见享不及七庙噫生其制物刋厥式非不标准于圣人乎将以汉新去水火方弭兵械为改作乎将不明坛墠之位禘祫之仪者乎若然者汤伐桀周伐纣其制可知也呜呼不明于古制乐通于时变君子不由也其叔孙生之谓矣  

题罗浮【`宋苏轼`】  

绍圣元年九月二十七日东坡公迁于惠州舣舟泊头镇明晨肩舆十五里至罗浮山入延祥宝积寺礼天竺瑞像饮梁僧景泰禅师卓锡泉品其味出江水上逺甚东三里至长寿观又东北三里至冲虚观观有葛稚川丹灶登朱仙者朝斗坛观坛上所获铜龙六鱼一坛北有洞曰朱明蓁莾不可入水出洞中锵鸣如琴筑水中皆菖蒲生石上道士邓守安李道玄有道者也访之适出坐遗屣轩望麻姑峯方饮酒进士许毅来游呼与饮既醉还宿宝积阁中夜大风晓壮甚有声晨粥已还舟憇花光寺从游者幼子过巡检史珏宝积长老齐徳延祥长老绍冲冲虚道士陈熈明山中可游而未暇者明福宫石楼黄龙洞期以明年三月复来  

题罗浮【`苏轼`】  

岭南气候不常吾尝云菊花开时乃重阳凉天佳月即中秋不须以日月为断也今岁九月残暑方退既望之后月出愈迟然予尝夜起登合江楼或与客游丰湖入栖禅寺扣罗浮道院登逍遥堂逮晓乃归杜子羙云四更山吐月残夜水明楼此殆古今絶唱也  

题凤翔东院右丞画壁【`苏轼`】  

嘉佑癸夘上元夜来观王维摩诘笔时夜已阑残灯耿然画僧踽踽欲动恍然久之  

题万松岭惠明院壁【`苏轼`】  

余去此十七年复与彭城张圣途丹阳陈辅之同来院僧梵英葺治堂宇比旧加严洁茗饮芳烈问此新茶耶英曰茶性新旧交则香味复余尝见知琴者言琴不百年则桐之生意不尽缓急清浊常与雨旸寒暑相应此理与茶相近故并记之  

题七才子画【`黄庭坚`】  

眉山老书生作此七才子入关图作人物亦各有意态予以为赵子云之苗裔摹冩物象渐宻而放浪闲逺则不逮也或谓七人者皆诗人此笔乃少丘壑耶山谷曰一丘一壑自须其人胸次有之但笔间那可得  

题苏子由黄楼赋草【`黄庭坚`】  

铭欲顿挫崛竒赋欲宏丽故子瞻作诸物铭光怪百出子由作赋纡徐而尽变二公已老而秦少游张文潜晁无咎陈无已方驾于翰墨之场亦望而可畏者也  

题摹燕郭尚父图【`黄庭坚`】  

凡书画当观韵往时李伯时为余作李广夺马图人马摹写逼肖其取弓引满以拟追骑观箭锋所直发之人马皆应弦也伯时笑曰使俗子为之当作中箭追骑矣余因此深悟画格此与文章同一关纽但难得人入神会耳  

题陈自然画【`黄庭坚`】  

水意欲逺鳬鸭闲暇芦苇风霜中犹有能自持者予观李营丘六轴骤雨图偶得此意陈君以佛画名京师戏作秋水寒禽便可观因书以遗之  

题蔡君谟书【`黄庭坚`】  

君谟书如蔡琰胡笳十八拍虽清壮顿挫时有闺房态处  

题东坡像【`黄庭坚`】  

东坡先生天下士嗟乎惜哉今蚤世蠢蠢尚诮短人气  

题李汉举墨竹【`黄庭坚`】  

如虫蚀木偶尔成文吾观古人绘事妙处类多如此所以轮扁斲车不能以教其子近世崔白笔墨几到古人不用心处世人雷同赏之但恐白未肯耳比来作文章无出无咎之右者便是窥见古人妙斲试以此示无咎  

题固陵寺壁【`黄庭坚`】  

天水张茂先世家南昌黄某鲁直弟叔向嗣直建中靖国三年丁夘同来时左绵道人思顺开法席于此山道俗归心荆棘草莱化为金碧时新雨晩晴同登钟阁观白盐之崇崌想少陵之风流叹大雅之不作徘徊久之  

题贾长卿读高彦休续白乐天事【`张耒`】  

高彦休作唐阙史辨白乐天无因母坠井作赏花新井诗贾子又从而续辨之张子曰二子谓之爱白公则可矣未可谓知白公也古之圣贤谁能无谤何独乐天也哉有谓舜囚尧而夺之位伊尹放太甲而王世未尝有辨舜与伊尹之非篡者也其心诚知其不然则辨无自而萌于心是其为说不辨而自明人之饱者人诬之以饥未有自疑而辨其非饥者人知舜与伊尹之非篡如自信其饱虽或从而诬之而不在辨之之域矣故凡世之辨已与辨人其言虽工而詧其心之始萌盖其于信尝有所不足而后不能无言虽彼不能无疑于其初其考于理较于迹而后能消其不信之心于是乎有辨故曰二子未可谓知白公也呜呼小人之害君子也亦多术矣谤之于意外惑之于疑似世之君子傍视而不平者起而与之辨起于知之所不足故纵言极口而益召天下之多言多言繁兴而是非足以两行于世夫惟知真而冺言者而后谤止夫世之真知君子者才几人则小人之毁贤贬善何时而止焉悲夫  

题三谢诗【`唐庚`】  

江左诸谢诗文见文选者六人希逸无诗宣逺叔源有诗不工今取灵运惠连元晖诗合六十四篇为三谢诗是三人者诗至元晖语益工然萧散自得之趣亦复少减渐有唐风矣于此可以观世变也  

题喻季直文编【`陈亮`】  

乌伤固多士而称雄于其间者余熟其四人焉盖非特乌伤之雄也喻叔竒于人煦煦有恩意能使人别去三日念之辄不释其为文精深简雅读之愈久而意若新何茂恭目空四海独能降意于一世豪杰而士亦乐亲之其文竒壮精致反复开阖而卒能自阐其意者陈徳先举一世不足以当其意而人亦不愿从之游然其文清新劲丽要不可少喻季直遇人无亲踈贵贱皆与之尽而于余尤好其文蔚茂驰骋盖将包罗众体而一字不茍读之亹亹而无厌也而四君子者尤工于诗余病未能学也然皆喜为余出余亦能为之击节余穷滋日甚索居无赖时一作念顾茂恭之骨已冷而三山相去踰千里徳先季直虽宿舂可从其游而出门辄若有絷其足者喻行之牧之出季直旧文一编示余耸然观之如得所未尝茂恭死其文益可贵重而子弟亦珍惜之欲求一字不可得得吾季直之文便如茂恭在目昔余尝读茂恭之文面叹曰九原不可作欧苏姑置勿论如世所谓六君子者公将何愧茂恭油然而笑益以为能知我者幽明异道每念此意为之索然今将求厌足于季直耳  

题吴传朋书及李唐山水【`元虞集`】  

予幼过豫章见滕王阁牓吴公传朋所题也裵回顾瞻叹其深稳端润非近时怒张筋脉屈折生柴之态后闻宋阜陵欲易其九里松题至十数御笔墨而卒不能及因使涂字以金而署之当时固善人君之服善无我而亦深知吴公之书之真不可及也大抵宋人书自蔡君谟以上犹有前代意其后坡谷出遂风靡从之而魏晋之法尽矣米元章薛绍彭黄长睿诸公方知古法而长睿所书不逮所言绍彭最佳而世遂不传米氏父子书最盛行举世学其竒怪不惟江南为然金朝有用其法者亦以善书得名而流弊南方特盛遂有于湖之险至于即之之恶谬极矣至元初士大夫多学颜书虽刻鹄不成尚可类鹜而宋末如张之谬者乃多尚欧率更书纎弱仅如编苇亦气运使然耶自吴兴赵公子昂出学书者始知以晋名书然吾父执姚先生尝云此吴兴也而谓之晋可乎此言盖深得之予比过吴越见传朋书最多皆随分赞叹且图来者稍守正法云耳此卷又以李唐山水继之亦好事者盖书画同一法耳后来画者畧无用笔故不足观此画乃直如书字正得古象形之意甚为可嘉因刘掾执卷求题为坐客言如此悉书之云集时目疾在告以公牍与史馆曰执笔唯凭于手熟为文每事于口占非饰辞也  

## 文章辨体彚选卷三百六十五

（明）贺复征 编  

○题二  

题王右军兰亭帖【`明刘基`】  

王右军抱济世之才而不用观其与桓温戒谢万之语可以知其人矣放浪山水抑岂其本心哉临文感痛良有以也而独以能书称于后世悲夫  

题刘商观奕图【`刘基`】  

右昔人临唐刘商观奕图其曰李伯时临茅君彦勒苏先生识盖皆假设之云而其描冩模刻实俱妙絶不必问其真作于何人也王生以采薪入山父母妻子待之以食见奕者而耽观之至于烂其斧柯岂所谓力本者哉比归而亲戚乡党咸非其旧可悼也已一夫一妇不获自尽伊尹耻之以戏迷愚人使之老无所依其果有事耶神仙亦未仁矣  

题潘内史赠别墨本【`宋濂`】  

太康陆君子赓喜佛氏言以内史舍人潘佑赠别序文能发明先佛遗义近于白下得墨本承以匡廓縁以色缯揭寘坐右以自省间征予识佑事于下方按佑幽州人能文辞与徐鼎臣齐名仕于南唐自秘书省正字累迁中书舍人当后主时国事日蹙佑极愤切累疏论列至谓不能与奸臣同事亡国之主张洎从而挤之后主乃收佑属吏佑遂自刭前史马元康诬佑溺淫祀左道斥为人妖陆游作南唐书能辨其妄固为甚当及游论佑则讥其学老庄齐生死故其上疏若惟恐不得死者则又未免渉于深刻也人之所欲莫甚于生虽愚不肖之人亦不轻以畀人况贤知有如佑者乎直以忠义所激乃视死如归耳佑之死其心无白之者鼎臣作江南录亦没而不书及艺祖命曹彬南征指杀佑为杀忠臣于是其事始着于后世于戏为人如佑尚不免议者之口人之不乐善乃至此哉王介甫尝作文评鼎臣至于游之所论未有指其非者故因子赓之请而极言之清源王古删晁明逺诸书为道院集要全载此文以简牍为简笺蔕芥愚窘束为局促亦微有不同要当以石本为正  

题李伯时飞骑习射图【`宋濂`】  

濂屡见李伯时飞骑习射图其描冩位置如一所画锦袍乗马者四人前一人揵而驰反首左顾右手拽绣球于马后箭中球上次一人弯弧斫鬉作放箭势手犹高举未下楼大防诗所谓前骑长缨拖绣球后骑射中如星流者是也次一人左执弓右持三矢其马如飞似欲追射球者最后植青杨枝于平沙系以绛绡一人跃马向前斜睨而射之章良能诗所谓红绡低系栁枝碧满满关弓斫鬃射者是也盖伯时应奉廷试时所见卫士班中飞骑习射拖球杨枝之戏故追图若此其精神流动全用篆籀笔冩成固不俟赞羙惜乎此卷但存第二骑余皆失之终不得其全璧濂因据所见备书之使读者了然如见画亦补亡之一义云  

题禇遂良书唐文皇帝哀册墨迹【`方孝孺`】  

晋宋间人以风度相高故其书如雅人胜士潇洒酝藉折旋俯仰容止姿态自觉有出尘意陵夷至于中唐法度森然大备而怒张挺勃之气亦已露矣唐初诸贤去古未逺故犹有晋宋遗风观禇公所书哀册岂后人所可髣髴哉古人所为常使意胜于法而后世常法胜于意意难识而法易知颜栁之书余一见即知其羙此书八九年中凡三见矣今始识其用意之妙正犹有道君子泊然内运非久与之居不足知其所藴也  

题颜鲁公书放生池石刻【`方孝孺`】  

肃宗之放生煦煦小仁无足称者当时池多至八十余所而此碑独以鲁公辞翰而传则夫天下之可恃者果在乎尊荣也哉公之书人皆知其为可贵至于正而不拘庄而不险从容法度之中而有闲雅自得之趣非知书者不能识之要非言语所能喻也  

题史痴江山雪图【`李梦阳`】  

雪之天黯霮凡云色异独雪同诗曰上天同云是已雪之山巅不骨溪壑浅蹊径迷雪甚则樵不入雪之水云同天一有舟蓬白而人蓑笠之则水见矣雪屋檐直或明其窻柱然不见茅与瓦雪之驴下视凌竞若临窟蹈穴雪之人目旷而神敛眩眩然光夺之也雪之木枯则白其上皮花叶雪则皜其心雪无风则匀匀斯画矣即妙笔勿画弗匀之雪何也势使然也画之势贵粗荡近详逺畧情贵雅而包意贵减而宛气贵豪而汹色贵凛而润五者雪之良者也李子尝论及画事田生曰其惟史痴乎江山一图近之矣是图今落于吾家李子取而观之曰微痴吾谁与言雪  

题宋大慧禅手帖【`吴寛`】  

当宋被金人之难一日金忽议和刑部侍郎张九成谓金实厌兵特张虚声以撼我耳因陈十事云彼能从吾言则许之必使权在朝廷时秦桧力主和议以言诱九成终不能夺遂深恶之顾九成素好佛学他日问法于径山杲公适方议神臂弓御敌杲遂借以为喻桧闻之即指为谤讪贬九成南安军至窜杲衡州久之移梅州寻反初服主阿育王寺帖中云罪废十七载及续蒙再赐为僧又出作粥饭主人等语是也吴城东独闲上人久藏此帖今传其徒志勤予观之窃有可慨者夫当桧在相位屈已和戎甘心事雠凡异已者一切屏去如九成固不能逃矣而杲缁流也亦波及之则当时志士贤人遭其毒手者可胜计哉杲在宋南渡后为禅师称首孝宗朝赐号大慧然晦庵朱子谓其作事少点检喜怒不中节观帖中憾藏糓家发誓愿等语盖亦可见而姚荣公广孝特以忠孝许之谓其嬉笑怒骂无非佛事荣公佛者岂亦党同之论耶  

题武穆岳王祠【`沈錬`】  

大哉武穆禀授元极君臣之义万世不易心悬日月手扶社稷巍巍堂堂尽忠报国春秋在我矧彼陈迹一剑霜横呜呼桧贼  

题宋人杂花鸟册【`王世贞`】  

右宋人杂花鸟一册凡二十八帧为竹鹤一为松鹿一为梅月双雉一为桃花游蜂一为梅竹幽鸟三为梅竹双鸟一为双榴幽鸟一为白头冬青一为梅花小鸟一为杏花白练一为碧桃瓦雀一为枇杷青鸟一为翠禽香柑一为白榴小鸟一为鹡鸰之在雪树者一枯栁者一雪滩者一为芦渚九鹭者一为来禽黄■〈含鸟〉者一为苍鹅之在梅花下而理羽者一浴者一为鹌鹑者二为鱼虎之立莲房者一立枯荷者一为游蜂墨蕙者一其渲染生色穷态极变与真宰争胜毫楮间往往能夺之惜废题欵不显画人名而所可辨者仅赵昌马逺吴伯毛和吴珪及宗室彛斋孟坚而已昌品在神妙间逺次之子固亦有士风不俗其它于画史不甚琅琅而致佳乃尔籍令李后主宣和帝用宋明围棋例作大中正而徐熈黄筌边鸾易元吉佐进退丹铅间不知其妙又当何如也耶然余此本是汰数十本中得者当为眼底第一  

题惠崇江南春意【`王世贞`】  

惠崇诗僧也画品不能当荆关半而今所覩平湖小屿汀花水禽渔舟茅舍便娟映帯种种天趣故非南渡后人所及者老米谓五季以来画江南景稍清逺者辄为王摩诘而实非使不作惠崇题识将无以为摩诘耶此卷自杨先生应寜而归之陈从训从训亦京口人也时春唤小刀焦山北固间出图而歌张志和桃花流水按之当与江山俱响应矣  

题洛中九老图【`王世贞`】  

右洛中九老黄鹄图以遗余者鹄南阳人依武昌吴明卿以居貎寝甚年二十余而能曲尽老人傀俄婆娑态余因戏与约更二十年貎我置其间得否九老中独香山居士小解事人或谓海山仙宫有居士一院居士不首肯曰归即应归兠率天吾意颇与之合审尔当貎我作十三岁儿骑黄犊吹笛三生石傍也  

题丁尚书忠义集【`卢廷选`】  

余甫释褐试夏官以便事走上谷一再过土木之疆即先朝明夷之地也覩岭道纡峻溪涧盘巇为徘徊者久之叹尔时六飞万乗何以从枕席上度师边警扬尘熸覆不暇又慨一时文武诸臣相从覊绁竟无以头血溅车轮者徒膏润荒原甘为荡阴之续惜也而丰城丁襄愍公以少司冦在行督阵前征迫险扈驾遂殒于敌其节烈最着而公先是偕廷臣谏不听及驻跸榆河上章尤力至宣府又请亟回銮俱为奸阉所抑以及于难呜呼公热血一腔得死所矣朝家录公死事赠谥赏延载之国史前后名硕诸公又累牍而纪咏之公神行天为不亡之精行世为不朽之名披是编者高山景行则尚论之实录也夫余修郡志雅慕公遂题卷端而授其裔起龙告之曰先尔祖而殉交址者有仪郎史氏后尔祖而藁河阳者有灵台杨氏皆丰产也窃欲为三忠庙貎祀之于乡以风学士大夫而志犹未逮呜呼孰谓张丰者而仅以彻天之双剑也乎哉  

题戴生病记【`黄汝亨`】  

往予与苇航禅师山居时偶言昨梦不祥奈何渠曰梦已勿忆忆又一梦也又言病后亦勿忆病予以为不然梦而忆梦则忧虞怦营无所不至佛氏所谓颠倒梦想惑将不解病后勿忆病则追欲偿好见猎而攘臂后将不可为盖忆梦病痴勿忆病病忘忘之为身害滋甚矣雄霸无过齐小白而中兴之王无过刘秀要其创基保业无他术管子曰君无忘射钩臣无忘槛车冯将军亦言愿国家无忘河北之难小臣不敢忘巾车之恩善哉戴生之为病纪也其亦槛车巾车之意乎涉冰知寒爇火知热前车覆后车诫可以保身可以广业戴生而自读其所纪胜于读岐轩素问稽康养生论多矣或曰雨过爽来太虚岂无忘雨乎予笑不答苐喜戴生之能无忘病而书之  

拟试目戏题【`张鼐`】  

士子来京师向我问试目者踵相错也朝士大夫亦为其子弟驰尺幅来征比南还而里社廹索更苦余笑而应之曰弄笔冩生原是适兴事一日先据于中大类画方界学书寜能奋笔满志否苏季子得太公阴符书锥刺其股期年而揣摩成今读其说六国语曽有一字引阴符耶揣目之不能工为文犹阴符不得作合从说也大畧对景所至活其灵心随手拈起妙议亹亹从十指生如是文寜有定目耶诸生未解也固请曰以供寸晷射覆耳覆而中力省而功倍余又笑曰我非东方生安能先知守宫窭数而代为子射诸生曰先生且以目衡人律令自先生出也余笑益不止曰令我今日作律明日作令三尺又安在哉虽然伏习众神能作百首自饶为之此古人作赋诀拈出数题以佐子操觚生意正不必预定其为守宫窭数尔  

题王甥尹玉梦花楼【`张鼐`】  

辟一室八窻通门月夕花辰如水晶宫万花谷也室之左构层楼仙人好楼居取逺眺而宜下览平地拓其胸次也楼供面壁达摩西来悟门得自十年静专也设蒲团以便晏坐香鼎一宜焚柏子长明灯一盏在达摩前火传不絶助我慧照楞严一卷日诵一两段涤除知见见月忘标南华六卷读之得齐物养生之理此二书登楼只宜在辰巳时天气未杂讽诵有得室中前楹设一几置先儒语录古本四书白文凡圣贤妙义不在注疏只本文已足语录印证不拘窠臼尤得力也北牕置古秦汉韩苏文数卷须平昔所习诵者时一披览得其间架脉络名家著作通当世之务者亦列数篇卷尾以资经济西牖广长几陈笔墨古帖或弄笔临摹或兴到意会疾书所得时拈一题不复限以程课南隅古杯一茶一壶酒一瓶烹泉引满浩浩乎备读书之乐也  

题吴康虞逸初堂法帖【`锺惺`】  

吴康虞刻逸初堂法帖自二王以下皆从墨迹钩出虽刃初发铏而玉未离璞深淳可爱康虞精心裁鉴又妙庄严钩刻必购好手然吾闻董太史尝语人云吾宝鼎不如戏鸿盖戏鸿刻手颇朴兢兢尺寸不遑笔意俱在而宝鼎出吴中巧匠以意为锋务求刻露其于淳古之意或反失之予深味此语夫得不在工而失不在拙合之于守而离之于变逺近雅俗之间有难言者康虞其自意审之  

题黙公庐山结社卷【`锺惺`】  

谢监自许生天在后成佛在前盖縁胸中有慧业文人四字耳此四字尚未能出脱逺公安得而不拒之哉予尝笑文士自视太高而佛以为应类未离六道陶公饮酒赋诗采菊东篱下悠然见南山尔时已置身庐山之外兹山面目久落其眼中矣逺公欲其入而攒眉不肯夫惟不肯逺公所以益欲其入由此观之世之求入者皆逺公之所不与也天下事有机縁莫不皆然老黙视社中诸人于陶谢二公何居吾亦以观老黙所谓二儿之优劣乃乐卫之优劣也  

题贝叶画【`锺惺`】  

贝叶作画意之所至偶与物触笔墨从之前无所本后亦不必以为法惟是留之至今守而无失故可念也物无坚脆以所托为寿夭此为上海朱氏家藏留玩累日题而归之  

止牍题言【`陈仁锡`】  

止牍牍自此止也何为有此感甲子之灾也继自今不复吐一辞矣  

性不工诗代又不屑尤厌作序未有王唐时文秦汉古文而须题端者也如其不尔誉言何益噫士固有耻贺秩献寿碑徳其文謟滥縁疏侈荐牍其文乞乞与謟文之下也弗为之矣  

题虎井诗【`谭元春`】  

客南中一园其东数十武土人言有虎井爱其名披榛往寻上无石栏木干中无长绠旁无车马溲溺汲不数家家不数瓮亲汲之其味甘冽与河水泉水相乱日煑一瓶以试客客即韵不辨也茶罢辄有逺思以诗为清课井盖有微助焉题曰虎井诗物固有不可忘者古来胜迹常因一人得名后世或有知予诗者过虎井而指曰谭子名诗者即此也予报虎井矣  

题退寻诗三十二章记【`谭元春`】  

秋寻之三年予懐九峰率两舍弟往往焉自春达秋殆山中人也已而退家湖上复为湖上人始追搜之始审可之而后乃今有诗凡山之妙不在游而在住游则客住则主人主人则安焉作入九峰诗春秋过眼怅然归与作别诗非雷雨窈冥必登山作上山诗既上低徊不能下作下山诗游九峰者攀平林度泉桥礼香刹信宿山房以为好事未暇登峰从某至某予则否矣作遍行九峰诗有学公塔学公者开山祖也念其精神不出山外作礼塔诗学公法力坚永如浴佛诵经诸教至今不废作浴佛诗此外独一二僧房木鱼耳作劝僧工课诗九峰之胜其一在松其一在茶其一在笋笋不数园家有二小童善寻笋作食笋诗茶叶卷者上舒者下有三采作头茶二茶三茶诗雨前者真不在芥下矣作雨前催僧诗随造随尝之不以僧不以童子予与舍弟烹啜焉作造茶尝茶诗予对松久私谓松之神栗然宜寺松之响缕然宜枕松之烟愤然宜晨松之状矫然宜楼松之影澹然宜月独未察盛雪时想当宜耳故作楼宿听松诗作晨起看松诗作月下看松诗作遍上层楼看松诗详爱敬也见樵子入山则劝止之止之不得然后叹息之作松柴诗其残枝颓唐焉在地或繇风或繇老或繇鸟雀或繇斤斧繇斤斧者盖不忍言矣拾者何罪作拾松枝妇人诗性好闲行遇可留处乃召弟友与俱在桥作坐泉桥诗在池作坐池上诗在石作携卷选石诗在廊作纳凉于廊诗廊东西通雨中不盖不屐又作长廊诗在殿作开殿反鎻诗在田作寺田诗因而逺想焉则出谷矣作出谷诗余先舍弟元声元礼从孟子从或刘子从或栁子从若诸子先予从亦如焉闻一客来则欣然迎之作客至诗有招予者予亦往作饮山中人家诗其诗题或次或不次凡五言絶句三十二章为集是集也山谷之开闭虫鸟之哀乐僧农之只偶雨晴之升降钟磬之润燥予虽终身不忘也而况其始离乎此庐山诸道人游石门时所谓退而寻之也往而寻之者浅退而寻之者深昔者秋寻又何也  

题客心草【`谭元春`】  

客有自竟陵歴郊郢过江陵公安至于澧寻武陵达晨穷酉见闽之蔡先生抗言析义惟日不足忽思南岳一日泛桃川泝蒸湘将从此上岳楼观洞庭夏涨以归往返且五千里而自断其渔仙以上之诗题之曰客心草客之言曰我乃今后古人而往返此路也古有以万乗客二酉者穆天子也其心荒有以依人客江陵者王粲也其心卑之二者不足言此公安也子羙所数月憇者也心沉沉乎其滞也此澧也三闾所为思公子也心涔涔乎其若泪也此武陵桃源也刘子骥所有志而未往也乃心之寄则已逺矣此五溪也太白所以入夜郎也因为洞庭叶飘落之潇湘其心至今耿耿在也心也者妙万物而为言我以蔡先生来以二酉穷两屐以仙源问舟车复欲以洞庭南岳为归路若恤若失独行乎五千里之间无穆满之荒无仲宣之卑无子羙之沈无灵均之怨亦无子骥之高尚无供奉之旷宕而自成其为客心人各有心不可强也于是自断其渔仙以上之诗而定之曰客心草  

题简逺堂诗【`谭元春`】  

夫诗文之道非茍然也其大患有二朴者无味灵者有痕故有志者常精心于二者之间而验其候以为浅深必一句之灵能回一篇之运一篇之朴能养一句之神乃为善作谭子曰古人一语之妙至于不可思议而常借前后左右寛裕朴拙之气使人无可喜而忽喜焉如心居内目居外神光一寸耳其余皆皮肉肤毛也若满身皆心心外皆目人乃大不祥矣然前后左右所以藏此一语者亦必真如古人之寛朴茍以古人不可思议之语藏于今人漫无精气之篇将并其妙语而累之譬如人懐仙佛之心而所裹皮肉肤毛疥癞犹可岂可市井乎予进而求诸灵异者十年退而求诸朴者七八年于所谓灵与朴者终隔而不合而其意亦未尝不思以传也所谓名根也人不忘名则自爱名若有根则不浮藏诸名山传之其人沈碑于水安知后世不在山巅所以取之者逺矜之者重不必亲见名之我归而寜忍百年之寂寂以自结于不可知之人其为根亦良可念矣尝见迫于求传者不传避一世之诽贪众人之誉究竟不切于后世之好恶而生前心血光阴付之可惜又有步趋古人久淹晩出以为可传者不传夫古人所可传之处未必皆在所传处而古人所自传之路岂有复为人可以传之路虽毫厘相准苦心有年然迷于山者渐深渐迷矣谭子言至此竦然丧其所谓名根曰灵与朴吾所不敢忘也传不传固亦有数耳吾何知焉吾何知焉  

## 文章辨体彚选卷三百六十六

（明）贺复征 编  

○题三  

题卫夫人笔阵图后【`晋王羲之`】  

夫纸者阵也笔者刀稍也墨者鍪甲也水砚者城池也心意者将军也本领者副将也结构者谋畧也扬笔者吉凶也出入者号令也屈折者杀戮也夫欲书者先干研墨凝神静思豫想字形大小偃仰平直振动令筋脉相连意在笔前然后作字若平直相似状如算子上下方整前后齐平此不是书但得其点画尔昔宋翼常作此书翼是锺繇弟子繇乃叱之翼三年不敢见繇潜心改迹每画一波常三过折笔每作一点常隐锋而为之每作一横画如列阵之排云每作一戈如百钧弩发每作一点如高峰坠石屈折如钢钩每作一牵如万岁枯藤每作一放纵如惊蛇之透水翼先来书恶晋太康中有人于许下破锺繇墓遂得笔势翼乃读之依此法学名遂大振欲真书及行书皆依此法若欲学草书又有别法须缓前急后字体形势状等虫蛇相钩连不断仍须棱侧起复用笔亦不得使齐平小大一等每作字须有点处且作余字总竟然后安点其点须空中遥掷笔作之其草书亦须象篆势八分古隶相杂亦不得急令墨不入纸若急作意思浅薄笔即直过虽有章草及章程行押等不用此势但用击石波而已其击石波者缺波也又八分更有一波谓之准尾波其锺公泰山铭及魏文帝受禅碑中已有此体夫书先须引八分章草入隶字中发人意气若直取俗字不能先发羲之少学卫夫人书将谓大能及后渡江北游名山比见李斯曹喜等书又之许见锺繇梁鹄书又之洛见蔡邕石经书又于从兄洽处见张■〈日上永下〉华岳碑始知学卫夫人书徒费年月尔羲之遂改本师仍于众碑学习遂成书耳时年五十有三或恐风烛奄及遗教子孙耳可藏石室千金勿传永和十四年四月十三日书  

题燕太子丹传后【`唐李翱`】  

荆轲感燕丹之义函匕首入秦刼始皇将以存燕寛诸侯事虽不成然亦壮士也惜其智谋不足以知变识机始皇之道异于齐桓曹沬功成荆轲杀身其所遭者然也及欲促槛车驾秦皇以如燕童子妇人且明其不能而轲行之其弗就也非不幸燕丹之心茍可以报秦虽举燕国犹不顾况羙女哉轲不晓而当之陋矣  

题东汉传后【`司空图`】  

儒衣而汉弁也人望而畏之是威其徳也必有操戈待之者矣君子救时也亦必相时度力以致其用不可则静而镇之以道训服茍厉锋气果于击搏道不能化力不能制是将济时重困故元礼之徒终致钩党之祸至于张俭又不能引决区区之身虽残壊天下何禆于吾道哉陈太丘之容众郭有道之诱人其意未尝沮物而彼亦不厚其毒利害可见矣且猛兽不革其暴麟不足以为仁也恶鸟不息其鸣凤不足以为瑞也况彼二三子甘逞于权豪呶呶以至大乱惟据正而能屈巳者庶可与权  

题栁栁州集后【`司空图`】  

金之精麤考其声皆可辨也岂清于磬而浑于钟哉然则作者为文为诗才格亦可见岂当善于彼而不善于此耶愚观文人之为诗诗人之为文始见系其所尚既专则搜研愈至故能衒其工于不朽亦由力巨而斗者所持之器各异而皆能济胜以为勍敌也愚尝览韩吏部歌诗累百首其驱驾气势若掀雷扶电撑扶于天地之垠物状其变不得鼓舞而狥其呼吸也其次皇甫祠部文集外所作亦为遒逸非无意于深宻盖或未遑耳今于华下方得栁诗味其探搜之致亦深逺矣俾其穷而克寿抗精极思则固非琐琐者轻可拟议其优劣又尝观杜子羙祭太尉房公文李太白佛寺碑赞宏拔清厉乃其歌诗也张曲江五言沈郁亦其文笔也岂相伤哉噫后之学者褊浅片词只曲不能自辨已侧目相诋訾矣痛哉因题栁集之末庶俾后之诠评者罔惑偏说以盖其全工  

题唐氏六家书后【`宋苏轼`】  

永禅师书骨气深稳体兼众妙精能之至反造踈淡如观陶彭泽诗初若散缓不收反复不已乃识其竒趣今法帖中有云不具释智永白者误收在逸少部中然亦非禅师书也云谨此代申此唐末五代流俗之语耳而书亦不工欧阳率更书研紧拔羣尤工于小楷高丽遣使购其书高祖叹曰观其书以为魁梧竒伟人也此非知书者凡书象其为人率更貎寒敏悟絶人今观其书劲险刻厉正称其貌尔禇河南书清逺萧散微杂隶体古之论书者兼论其平生茍非其人虽工不贵也河南固忠臣但有谮杀刘洎一事使人怏怏然余尝考其实恐刘洎末年褊忿实有伊霍之语非谮也若不然马周明其无此语太宗犹诛洎而不问周何哉此殆天后朝许李所诬而史官不能辨也张长史草书颓然天放畧有点画处而意态自足号称神逸今世称善草书者或不能真行此大妄也真生行行生草真如立行如行草如走未有未能行立而能走者也今长安犹有长史真书郎中石柱记作字简逺如晋宋间人颜鲁公书雄秀独出一变古法如杜子羙诗格力天纵奄有汉魏晋宋以来风流后之作者殆难复措手栁少师书本出于颜而能自出新意一字百金非虚语也其言心正则笔正者非独讽谏理固然也世之小人书字虽工而其神情终有睢盱侧媚之态不知人情随想而见如列子谓窃斧者乎抑真尔也然至使人见其书而犹憎之则其人可知矣余谪居黄州唐林夫自湖口以书遗余云吾家有此六人书子为我畧评之而书其后林夫之书过我逺矣而反求于余何哉此又未可晓也  

题校书图后【`黄庭坚`】  

唐右相阎君粉本北齐校书图士大夫十二员执事者十三人坐榻胡床四书卷笔砚二十二投壶一琴二懒几三搘頥一酒榼果櫑十五一人坐胡床脱帽方落笔左右侍者六人似书省中官长四人共一榻陈饮具其一下笔疾书其一把笔若有所营其一欲逃酒为一同舍挽留之且使侍者着鞾两榻对设坐者七人其一开卷其一捉笔顾视若有所访问其一以手拄颊顾侍者行酒其一抱膝坐酒旁其一右手执卷左手据搘頥其一右手捉笔拄颊左手开半卷其一仰负懒几左右手开书笔法简者不缺烦者不乱天下竒笔也右故奉议郎知富顺监京兆宋元寿所藏初得之荣阳盛孟适盖文肃公家旧物也建中靖国元年二月甲午江西黄庭坚自戎州来将下荆州泊舟汉东市始识富顺君之子兆吉长观此画叹赏弥日吉长举以见惠余不忍取为书其大槩使并藏之此笔墨之妙必待精鉴乃出示之廉者必不取贪者必不与也赵润甫家烛下书  

题东坡字后【`黄庭坚`】  

东坡居士极不惜书然不可乞有乞书者正色诘责之或终不与一字符佑中锁试礼部每来见过案上纸不择精麄书遍乃巳性喜酒然不能四五龠已烂醉不辞谢而就卧鼻鼾如雷少焉苏醒落笔如风雨虽谑弄皆有义味真神仙中人此岂与今世翰墨之士争衡哉  

题自书卷后【`黄庭坚`】  

崇寜三年十一月余谪处宜州半岁矣官司谓余不当屏关城中乃以是月甲戍抱被入宿于城南余所僦舍喧寂斋虽上雨傍风无有盖障市声喧愦人以为不堪其忧余以为家本农耕使不从进士则田中庐舍如是又可不堪其忧耶既设卧榻焚香而坐与西邻屠牛之机相直为资深书此卷实用三钱买鸡毛笔书  

题瑞安宰董煟出苏黄二帖后【`叶适`】  

畏败羣之民掣循吏之肘为监司帅守者通患也山谷此帖却当使上官见之或能为君助乎苏书与董氏亲书皆君家旧物源流逺矣渊明薄宦穷愁苏公谪居安命法正应尔君以材名受举治剧县方当忍事爱民终成羙绩恐轻懐此意他日随机感触将动浩然之思不可不先虑也  

题石月砚屏后【`叶适`】  

欧阳文忠公石月砚屏余见于陈文惠公裔孙忠懿家云公昔所赠也欧公爱玩不自恃至谓两曜分为三苏子羙梅圣俞又各为说羙恶相攻反令此石受垢良可叹尔物之真者世不必贵常贵其似然相似之品亦多盖其偶然又皆人所共见不甚异也月中有树世莫能见特相传尔石晕正圆白中涵树文因其可见象所莫见虽难言之若相传为不谬则以石似月有足异者矣况经诸公辩愽之论垂二百年乎陈君宜宝藏也嘉定癸酉  

## 文章辨体彚选卷三百六十七

（明）贺复征 编  

○题四  

题司马温公手帖后【`明宋濂`】  

右司马温公与范忠宣书一通藏楚郡龙云从家云从间请题其后濂闻哲宗初立崇庆太后同听政起公知陈州过阙留为门下侍郎忠宣亦从庆州召还为右谏议大夫俄迁给事中此书正此时所遗其殆元丰乙丑之冬或元佑丙寅之春乎夫公自熈寜辛亥居洛再任留司御史台四任提举崇福官至是始司政柄故书中有闲居十五年之言公年盖已六十有七新法方盛行小人附和者众公度不可止遂絶口不言事故又有更求一任散官守候七十即如礼致事之言当是时章惇蔡确黄履邢恕等蛇蟠蚓结牢不可解公新自外至孑然独立故又有如一黄叶在秋风中几何而不危坠之言公之志为可悲矣然公与忠宣素相知其居洛日忠宣方丐罢齐州之政判东京留台乃同为真率会则其志同道合固非一日之故熈寜之法又皆共怒其为害而其设施或不同者忠宣则欲去其泰甚公则欲锄去而絶其本根虽书有随时示谕勿复形迹之请二贤之见猝有未易合者岂天未欲平治天下故使之然与公遣此书后仅及数月且观化冥冥之中忠宣继公为左仆射务以博大开上心中笃革士风四海方翘首望治曽未几何颕昌之命亦遽下矣不亦重可悲夫阅此帖者当知治乱之机所系初不可以寻常简牍视之也  

题天台三节妇传后【`宋濂`】  

予修元史时天台以三节妇之状来请上命他史官具藁亲加删定类入列女传中奉诏刻梓行世先是会稽杨廉夫为之作传其事颇多于史官盖国史当畧私传宜详其法则然也近与台士游尝询之则廉夫所载犹有阙遗者因摭其言补之杜思綗娶沉沉生三女及子勤而死继室宗媛秘书丞陶谊女兄也生一女思綗亦亡宗媛弃膏沐弗御上奉七十之姑获其驩心下视沈之子不翅亲育十八年间悉毕其婚姻岁丁未九月壬寅台城陷火焰烛天宗媛护姑柩不忍他适为兵所絷驱之行宗媛不从兵怒剚刅于颈深入二寸余不见血而没濒死无他言惟念勤不置曰勤茍不存吾尚何望哉宗媛妹宗婉归周本亦同日死于水谊妇王淑见事急抱其子名长已者属傅姆曰持以归其父长已存吾不死矣乃披髪乱走明日事定求之不得淑见梦媵人曰吾义不辱身赴南乡杜氏井死矣所懐簮珥亦投其中可闻汉生知之汉生其夫字也媵人以告黎明觅之皆在焉实十月乙巳也然人之受刅无血者宗媛则以之淑虽死其精灵犹能动物不乱是知贞节之人其超絶诚与常人殊荐绅家相訾嗸者辄斥曰女子妇人女子妇人犹有是呜乎  

题伊尹古像卷后【`宋濂`】  

余尝观孙季昭示儿编其言书所载伊尹放太甲于桐放当作教以其篆文相近故讹耳其论甚伟句曲外史张天雨能取其说书于伊尹古像之后诚知言者哉虽然汲塜竹书所载又何其与此异也  

题天台陈献肃公行状后【`宋濂`】  

濂过濠梁天台王公完出考亭朱子所撰陈献肃公良翰行状征濂题识朱子之文古今共尊何敢赞一辞若公事行或有阙遗亦学者之不可不知也按宋孝宗实录云干道五年十二月枢宻都承旨张说奏请置酒延诸侍从上许之说退约客独兵部侍郎陈良翰不至说殊不平上遣中使赐以上尊珍膳说因附奏臣奉旨集客而良翰不至是违圣意也已而上命再赐说复附奏良翰迄不肯来夜漏将上忽报中批陈良翰除谏议大夫坐客皆愕然此与唐玄宗时宋璟却王毛仲事正类非有刚直之操者孰能与于斯哉夫自奸桧主和议而史浩汤思退继之牢不可破孝宗恢复之志虽上通于天终莫之遂不主和者惟张浚胡铨张阐张震及公等数人而已公平生大节此最彰着故朱子特详列之而舍巨说细行亦纪事之体当然耳然而朱子修通鉴纲目璟之事何尝不载况孝宗之知人贤于玄宗逺甚亦法所合书岂当时弗知耶抑偶忘耶实录旧藏元之内府苹命后竟不知所在状中既不收修宋史者复失于采辑周公谨纪孝宗圣政虽曰具录又误指为同时从官陈良佑事濂恐后人无所考焉特为补阙授诸公完使藏焉公完字继逺公之七世孙今出后王氏云  

题余廷心篆书后【`宋濂`】  

右四大篆豳国忠宣公余阙为浦阳戴君叔能书至正九年公持使者节来镇浙部濂偕叔能往见公奬励甚至具各书亝扁为赠公去浙后江南大乱荆楚之域皆为伪汉陈友谅所据公时以江南行省右丞分治安庆安庆前后皆盗区公独守六年小大二百余战未尝败北不幸粮絶城陷公遂赴水死君子称其大节与日月争光信哉公文与诗皆超逸絶伦书亦清劲与人相类然其忠义之气可以愳乱贼清恶厉天地因之以位君臣藉之以定斯岂细故虽所书不工犹当传之万世况能臻其妙者乎此纸所在定有神物呵护见者当如张中丞之诗段太尉之笏耸然起敬不可徒以翰墨视之公唐兀氏余阙其名也字廷心一字天心元统元年进士世居武威今为合肥人  

题文履善手帖后【`宋濂`】  

右少保文信公手帖知贑州日六月所发公自为贾师宪所忌咸淳壬午即援钱若水例上休致之请明年癸酉绍陵特起公提点河南刑狱又明年甲戌改知贑州公年始三十有九尔守贑仅逾年当徳佑乙亥之秋即帅勤王之师来赴临安所谓六月正甲戌之六月也后一年丙子宋亡又二年戊寅公在朝为王惟义所执又四年壬午公以忠死于燕则国朝至元十九年也距作此帖时盖九阅寒暑矣丙申春客有以悦生堂兰亭本求跋者上有师宪题记予因斥去不暇顾未几胡君忽出此卷相示再拜起观恍若见宝玉大弓于先王之世谛玩不能释手于戏善恶之在人心其不可磨灭者如此虽千万世不易也深可畏哉  

题医者王养蒙诗卷后【`宋濂`】  

李君一初序王养蒙之为医且羙其不屑为吏予独谓此无足怪者虎豹鹰鹯且杀物以养其躯至死不厌驺虞视生草而不折见生虫而不践其嗜好不同出于天性易之则两死物理然也何独疑于人哉故吏与医为二道活人以为功者医之道也其心慈以恕而仁者好之利巳而无恤乎人者吏之道也其心忍以刻而不仁者好之故以吏之心为医者业必丧以医之心为吏者身必穷又何怪乎善医者之不屑为吏也哉虽然今之以医道为吏者未见也而以吏道为医则有矣然则养蒙贤乎哉吾故发李君之言以附于孟氏论巫匠之末  

题受禅碑后【`方孝孺`】  

曹氏父子以禅让文篡窃其事迹秽矣当时羣臣侈为赞誉以为舜禹复生着诸金石夸耀来世若诚有足称者岂以一已之故茍污无耻而不自知其恶与将逼于乱贼之威虐虽有君子亦莫能自正而从之与然汉之将亡其篡弑之渐暴于天下久矣豪杰之士度不能臣曹氏宜若管幼安之踰海洁身以避之不能决去低佪眷顾于利禄勇不足以死节智不足以拨乱包羞取容竞为謟谀以全身斯为小人矣若当时羣臣是也贤士君子者国之本也举国无一人焉其国安恃而不亡乎此碑所著皆曹氏所谓佐命勲臣而实贼汉者也用贼人之国者以立其国国未立而贼与国将继之矣仅一传世弱子坚孙为司马氏所陵刼禅者犹未死而受禅之舜固已先亡以此得者必以此失固可谓千古之戒而其赞誉夸耀之虚辞适足取嘲笑于后世耳果何益于败亡哉  

题黄东谷诗后【`方孝孺`】  

昔人谓诗能穷人讳穷者因不复学诗夫困折屈郁之谓穷遂志适意之谓达人之穷有三而贫贱不与焉心不通道徳之要谓之心穷身不循礼义之涂谓之身穷口不道圣贤法度之言谓之口穷三者有一焉虽处乎崇台广厦出总将相之权入享偹物之奉车马服食非不足以夸耀市井然口欲言而无其辞心欲乐而有其累其穷自若也无三者之患心无愧而身无尤当其志得气满发而为言语文章上之宣伦理政教之原次之述风俗江山之羙下之探草木虫鱼之情性状妇人稚子之歌谣以豁其胷中之所藴沛然而江河流烂然而日星着怨思喜乐好恶慕叹无不毕见造化鬼神且将避之而何慊然于区区之富贵者哉此谓之逹可也虽饥寒流离夫孰可以为穷世之人不之察幸斯须之势者多挟其所有以骄士而不知士之非果穷已之非果逹也象山之东谷有士黄君思铭过余侯城山中其身甚约而其言甚侈其形容甚臞而其诗甚丽出其所作数十百篇为余诵之金锵玉戞宫鸣征和有瓌竒纎妙之观而无枯淡寒陋之态余雅为之喜而君复将自此而西厯览天台诸山以尽岩壑之胜嗟夫近时诗人如君之可贵者鲜矣君行乎世有知君诗之可贵者其亦世之所鲜哉  

题宣和山水画后【`刘崧`】  

观宣和此画类江湖暴至而浸淫平陆林木将朽而条枿摧剥者其殆当强敌有滔天之势而国本懐日悴之忧者乎一时娱情千载堕泪  

题郑宣抚墓志后【`苏伯衡`】  

伯衡窃闻公宣抚川陜节制诸将严甚吴璘而下每入谒必先庭叅然后入就坐一日璘除少保来谢语主阍吏欲讲钧敌之礼吏以白公厉声曰少保官虽高犹都统制耳倘变常礼是废军容少保若欲反则可取吾头去庭叅之礼不可废也璘惶恐听命时诸将咸阳惮而阴忌之始见公擢自温州通判不数年镇楚近以资政殿大学士帅蜀意秦桧之党也虽忌而莫敢出声后见公遇事辄与桧抗知非其党也乃谮之桧言其有跋扈状桧入其言谋于王■〈日奂〉■〈日奂〉以为不若选一宗室有风力者往制之因荐赵徳夫于是创四川总制财赋以命徳夫徳夫至坤维辟晁公武干办公事且属其物色公阴事公武起久废又引公所逐使臣魏彦忠者相与尽力挤之遂兴大狱而公竟谪封州以殁呜呼正人之不能独立从古则然岂独公乎且公帅蜀八年欲加之罪何患无词而况诸将忌之于外宰相衔之于内迎合徂伺于前后左右者又其仇人此固司马温公所谓独一黄叶之在风中也虽欲无危其可得乎偶观墓志文辄疏所传闻于后以补其畧亦以见羣枉害正其势蛇蟠蚁结牢不可破如此可畏也  

题朱文公墨迹后【`杨士竒`】  

古人于墓铭碑志虽细微事必谨然纪名臣巨公之事无小失者亦难矣韩忠献志欧阳文忠之墓其序文忠与尹师鲁余安道坐论范文正公被黜与文忠所自志先后不合盖功绩繁重当时止据其家子弟所述书之不及详考也韩欧同朝最久最相知犹不免此失况文公为张公后辈于追述能免无小失哉而公常以为愧此大贤君子之心也以文公之学之识着一书歴十余年义例始定而犹汲汲求正于人此皆后学所当师者因拜观此书于京口何彦澄所敬识其后又录以藏于家云  

题画归去来辞后【`王世贞`】  

吴兴钱选舜举画陶元亮归去来辞独多余所见凡数本而此卷最古雅翩翩有龙眠松雪遗意苐少却僮仆欢迎稚子侯门三径就荒松菊犹存一段柴桑景当是兵燹时不免破镜耳宋南宫仲温以章法书此辞遒宻景媚却堪作三絶也钱太宰溥谢少宗伯宇马太常绍荣竭蹷而趋仲温尚不至邯郸步马初冐周姓后始复故余病痁初起值小凉跋此忽忆南史载元亮与彭城刘遗民雁门周续之同隐匡庐傍时谓之浔阳三隐元亮任真乐天冥迹隐显故当推为龙首遗民迹挂尘外而栖心净土犹涉趣舍故屈称腹续之金华之学着声九重竟接万乗虽不膺蝉冕而移止钟山以殁犹恐不称尾耳今世三尺儿知有元亮而无能举遗民续之者故附志于此  

题湛寂庵藏经碑后【`袁宏道`】  

精舍中不可无藏犹挍序中不可无经也顾请藏非难守之永永为难所以难者有故一曰虫鼠蝠鱼蠧之类是也扄钥不严则有粉啮溺渍之患二曰风雨溜则为痕润则为卤日久则粘涩不可开三曰黒喑黒喑者宇卑而隘地污而近烟厨也四曰劣僧力劣者夺心劣者盗才劣者串皆劣也五曰头巾始则借观终则掩取割轴破褾无所不有宦势以令取郡邑以符取取者不贿送者不时垢辱加焉此事数之必然者也念公愀然曰虫吾能御之以扄风雨吾能庇之以庐喑吾能烛之以曦劣僧吾能堤之以尸罗夫头巾制僧之命者也僧拱揖听令之不暇又何术以御之余叹曰念公汝见尊经阁上书册及士夫家藏图史有过三世者乎头巾之自为计若此其为因果可知念公亦听之而已矣  

题张幼于箴铭后【`袁宏道`】  

余观古今士君子如相如窃卓方朔俳优中郎醉龙阮藉母丧酒肉不絶口若此类者皆世之所谓放达人也又如御前数马省中閟树不冠入厕自以为罪若此类者皆世之所谓慎宻人也两种若氷炭不相入吾辈宜何居袁子曰两者不相肖也亦不相笑也各任其性耳性之所安殆不可强率性而行是谓真人今若强放达者而为慎宻强慎宻者而为放达续鳬顶断鹤颈不亦大可叹哉夫幼于氏淳谦周宻恂恂规矩亦其天性然耳若以此矜持守墨事栉物比目为极则而叹古今高视阔步不矜细行之流以为不必有则是拘儒小夫效颦学步之陋习耳而以之美幼于岂真知幼于者欤  

自题诗后【`锺惺`】  

李长叔曰汝曹胜流惜胸中书太多诗文太好若能不读书不作诗文便是全副名士余怃然曰快哉快哉非子不能为此语非我不能领子此语惜忌者不解使忌者解此语其欲杀子当甚于杀我然余能善子语决不能用子语子持子语归为子用吾异日且用子语数日后举此示友夏友夏报我曰长叔语快子称长叔语尤快仆称长叔与子语快者语亦复快夫以两人书淫诗癖而能叹赏不读书不作诗文之语则彼能为不读书不作诗文语者决不以读书作诗文为非也  

题酒则后【`锺惺`】  

一之神觥船腾错杂沓嚣喧神一乱便减欢情加以矜庄更离真境善饮酒者澹然与平时无异其神闲也曹孟徳临战如罔欲战淝水之役安石以围棋赌墅对之饮中何可无此神宇二之气禽之制在气故能以小伏大酒场中无若雄入九军之气即百船一石喉间不无茹吐之苦余尝持巨觥向座客搏战一时酒人色夺而平日傲杯诉爵之人亦顿自鼓舞思奋酒场有此差亦可廉顽立懦三之趣沉湎委顿不为不苦而昏梦号呶亦复安知此中之乐无饮中之苦而有其乐惟妙于惺者知之至于出没有无半酣者尤得其妙太白云但得醉中趣勿为醒者传此为徒醒者言耳妙于醒者反是四之节惟酒无量不及乱从心所欲从容中道圣之时乎一斗亦醉一石亦醉居然孔氏家法直以自然故能妙中  

## 文章辨体彚选卷三百六十八

（明）贺复征 编  

○跋一  

呉讷曰按苍崖金石例云跋者随题以赞语于后前有序引当掇其有闗大体者以表章之须明白简严不可堕人窠臼近世疎斋卢公云跋取古诗狼跋其胡之义狼行则前猎其胡故跋语不可太多多则冗尾语宜峭拔使不可加若然则跋比题与书尤贵乎简峭也　复征曰跋足也申其义于下犹身之有足也  

跋王献之法帖【`宋欧阳修`】  

右王献之法帖余尝喜览魏晋以来笔墨遗迹而想前人之髙致也所谓法帖者其事率皆吊哀候病叙暌离通讯问施于家人朋友之间不过数行而已盖其初非用意而逸笔余兴淋漓挥洒或妍或丑百态横生披卷发函烂然在目使人骤见惊絶徐而视之其意态愈无穷尽故使后世得之以为竒玩而想见其人也于髙文大策何尝用此而今人不然至或弃百事滋弊精疲力以学书为事业用此终老而穷年者是真可笑也  

跋隋太平寺碑【`欧阳修`】  

右太平寺碑不著书撰人名氏南北文章至于陈隋其弊极矣以唐太宗之致治几乎三王之盛独于文章不能少变其体岂其积习之势其来也远非乆而众胜之则不可以骤革也是以群贤奋力垦辟芟除至于元和然后芜秽荡平嘉禾秀草争出而葩华美实烂然在目矣此碑在隋尤为文字浅陋者疑其俚巷庸人所为然视其字画又非常俗所能盖当时流弊以为文章止此为佳矣文辞既尔无取而浮图固吾侪所贬所以录于此者苐不忍弃其书尔治平元年三月十六日书  

跋唐李徳裕平泉草木记【`欧阳修`】  

右平泉草木记李徳裕撰余尝读鬼谷子书见其驰说诸侯之国必视其为人材性贤愚刚柔缓急而因其好恶喜惧忧乐而捭阖之阳开阴塞变化无穷故天下诸侯无不在其术中者唯不见其所好者不可得而说也以此知君子宜慎其所好盖泊然无欲而祸福不能动其利害不能诱此鬼谷之术所不能为者圣贤之髙致也其次简其所欲不溺于所好斯可矣若徳裕者处富贵招权利而好竒贪得之心不已至或疲弊精神于草木斯其所以败也其遗戒有云坏一草一木者非吾子孙此又近乎愚矣  

跋唐华阳颂【`欧阳修`】  

右华阳颂唐玄宗诏附玄宗尊号曰圣文神武皇帝可谓盛矣而其自称曰上清弟子者何其陋哉方其肆情奢滛以极富贵之乐盖穷天下之力不足以赡其欲使神仙道家之事无不为亦非其所可冀矧其实无可得哉甚矣佛老之为世惑也佛之徒曰无生者是畏死之论也老之徒曰不死者是贪生之说也彼其所以贪畏之意笃则弃万事絶人理而为之然而终于无所得者何哉死生天地之常理畏者不可以茍免贪者不可以茍得也惟积习之乆者成其邪妄之心佛之徒有临死而不惧者妄意乎无生之可乐而以其所乐胜其所可畏也老之徒有死者则相与讳之曰彼超去矣彼觧化矣厚自诬而托之不可诘或曰彼术未至故死尔前者茍以遂其非后者从而惑之以为诚然也佛老二者同出于贪而所习之异然尤必弃万事絶人事而为之其贪于彼者厚则舍于此者果若玄宗者方溺于此而又慕于彼不胜其劳是真可笑也  

跋王晋卿所藏莲花经【`苏轼`】  

凡世之所贵必贵其难真书难于飘扬草书难于严重大字难于结宻而无间小字难于寛绰而有余今君所藏抑又可珍卷之盈握沙界已周读未终篇目力可废乃知蜗牛之角可以战蛮触棘荆之端可以刻沐猴嗟叹之余聊题其末  

跋李伯时卜居图【`苏轼`】  

定国求余为冩杜子美寄赞上人诗且令李伯时图其事盖有归田意也余本田家少有志丘壑虽为缙绅奉养犹农夫然欲归者盖十年勤请不已仅乃得郡士大夫逢时遇合至卿相如反掌惟归田古今难事也定国识之吾若归田不乱鸟兽当如陶渊明定国若归豪气不除当如谢灵运也  

跋南塘挑耳图【`苏轼`】  

王晋卿尝暴得耳聋意不能堪求方于仆仆答之云君是将种断头穴胸当无所惜两耳堪作底用割舍不得限三日疾去不去割取我耳晋卿洒然而悟三日病良已以颂示仆云老■〈浦上女下〉心急频相劝性难只得三日限我耳已效君不割且喜两家总平善今见定国所藏挑耳图云得之晋卿聊识此  

跋草书后【`苏轼`】  

仆醉后輙作草书数十行便觉酒气拂拂从十指出去也  

跋鲁直为王晋卿所书尔雅【`苏轼`】  

鲁直以平等观作欹侧字以真实相出逰戏法以磊落人书细碎事可谓三反  

跋赵云子画【`蘓轼`】  

赵云子画笔畧到而意已具工者不能然托于椎陋以戏侮来者此栁下惠之不恭东方朔之玩世滑稽之雄乎或曰云子盖度世者蜀人谓狂云犹曰风云耳  

跋王慎中胡笳集句【`黄庭坚`】  

湓城王寅慎中拟半山老人胡笳集句十八拍其会合宛转道文姫中心事甚妙慎中文士孝友清修年三十八未尝知女色荤饘不入口一粥一饭三十年奉身如山中头陀初无玷缺山中人初不接世事故其行易持观慎中诗语所道闺闼中意不应是鐡人石心然能自护持如此所以为难  

跋浴室院画六祖师【`黄庭坚`】  

浴室院有蜀僧令宗画逹摩西来六祖师人物皆妙絶其山川草木毛羽衣盂诸物画工能知之至于人有怀道之容投机接物目击而百体从之者未易为俗人言也此画列于冠盖之会而湮伏不闻者数十年得蜀人苏子瞻乃发之物不系于世道兴衰亦有数如此此寺井泉甘寒汝师碾建溪茶常不落苐二故人陈季常林下士也寓棊簟于此苏子瞻范子功数来从之故余过门必税驾焉  

跋与张载熈书卷尾【`黄庭坚`】  

凡学书欲先学用笔用笔之法欲双钩回腕掌虗指实以无名指倚笔则有力古人学书不尽临摹张古人书于壁间观之入神则下笔时随人意学字既成且养于心中无俗气然后可作以示人为楷式凡作字须熟观魏晋人书会之于心自得古人笔法也欲学草书须精真书知下笔向背则识草书法草书不难工矣  

跋法帖【`黄庭坚`】  

索征西笔短意长诚不可及长沙古帖中有急就章数十字劣于此帖今人作字大槩笔多而意不足  

其二【`黄庭坚`】  

余尝评书字中有笔如禅家句中有眼至如右军书如湼盘经说伊字具三眼也此事要须人自体会得不可见立论便兴争也  

跋匹纸【`黄庭坚`】  

建中靖国元年十月戊子荆州之沙市舟中久雨初霁开北轩以受凉王子飞兄弟来过适有田氏嘉酝问子飞子均皆不能酒而子予自赞曰能因濯予古铜瓢满酌饮之曰饮此则为子书匹纸子予请尽之既而一举覆瓢示予因为落笔不倦是日子予虽醉而狂语皆无流俗之谈亦有以观其不凡也  

跋范文正公帖【`黄庭坚`】  

范文正公书落笔痛快沉着极近晋宋人书往时苏才翁笔法妙天下不肯一世人惟称文正公书与乐毅论同法余少时得此评初不谓然以谓才翁傲睨万物众人皆侧目无王法必见杀也而文正待之甚厚爱其才而护其短也故才翁评书少曲董狐之笔耳老年观此书乃知用笔实处是其最工大槩文正妙于世故想其钩指回腕皆优入古人法度中今士大夫喜书当不但学其笔法观其所以教戒故旧亲戚皆天下长者之言也深爱其书则深味其意推而渉世不为古人志士吾不信也  

跋林逋荐士书后【`晁补之`】  

余尝出钱塘门遵湖放北山一径趋崦委曲深逺菱荇鱼鸟可乐过林君居拜墓下尘埃榛莾山风萧然至竹阁读其栋间诗裵回彷徨有羡慕也吾师疾固见耦而耕者曰不可与同群至点鼓瑟希则喟然叹曰吾与点士亦要志之所向仕不仕何有林君遭太平可以仕岂其天情自疎莫可尸祝不在枯槁伏藏也其推挽后来欲共闻逹则反复致志如恐不及贤哉诗曰皎皎白驹在彼空谷生刍一束其人如玉安得林君者而从之  

跋兰亭叙【`晁补之`】  

始予幼时读太平广记见唐太宗遣萧翼购兰亭叙事盖谲以出之輙叹息曰兰亭叙若是贵耶至使万乗之主捐信于匹夫传称子贡诈而全鲁弦高诞而存郑遗一言之细建二国之业犹不可以无常以太宗之贤巍巍乎近古所无奈何溺小嗜好而轻丧其所常之寳异于得原失信不为而去矣晩多闲居颇屏世好独于古人笔墨之遗犹爱而不能置顾甚于少年喜官爵迟莫营田宅者与前论异矣因诵白居易七徳歌曰功成理定何神速速在推心致人腹怨女三千放出宫死囚四百来归狱复叹曰太宗以一旅取天下惟信尔夫不吝三千女而放出宫自信也不若四百囚而来归狱人信也晋舍原何足道哉全鲁存郑利重于谲也爱兰亭叙事小于欺也其老而将传至从其子求书从葬亦累矣累物钧病于行若太宗不累者大累者小则世将曰此何足以论诸信不信之间士之行已亦若此而已然则此书虽以石刻传可寳也崇宁丙戍前冬至五日缗东皋流憇洞李季良出之晁补之题记  

## 文章辨体彚选卷三百六十九

（明）贺复征 编  

○跋二  

跋吕侍讲岁时杂记【`宋陆游`】  

承平无事之日故都节物及中州风俗人人知之若不必记自丧乱来七十年遗老凋落无在者然后知此书之不可阙吕公论著实崇宁大观间岂前軰逹识固已知有后日耶然年运而往士大夫安于江左求新亭对泣者正未易得抚卷累欷庆元三年二月乙卯笠泽陆某书  

跋李荘简公家书【`陆游`】  

李丈叅政罢政归乡里某年二十矣时时来访先君剧谈终日每言秦氏必曰咸阳愤切慨慷形于色辞一日平旦来共饭谓先君曰闻赵相过岭悲忧出涕仆不然谪命下青鞵布袜行矣岂能作儿女态耶方言此时目如炬声如钟其英伟刚毅之气使人兴起后四十年偶读公家书虽徙海表气不少衰丁宁训戒之语皆足垂范百世犹想见其道青鞵布袜时也淳熈戊申五月笠泽陆某题  

跋陈伯正所藏山谷帖【`陆游`】  

此卷不应携在长安逆旅中亦非贵人席帽金络马传呼入省时所观程子他日幅巾笻杖渡青衣江相羊唤鱼潭瑞草桥清泉翠樾之间与山中人共小巢笼鹤菜饭扫石置风炉煑蒙顶紫茁然后出此卷共读乃称尔  

跋东坡祭陈令举文【`陆游`】  

东坡前后集祭文凡四十首惟祭贤良陈公辞指最哀读之使人感叹流涕其言天人予夺之际虽若出愤激然士抱竒材絶识沉压摈废不得少出一二则其肝心凝为金石精气去为神明亦乌足怪彼愦愦者固不知也绍熈甲寅十二月二十九日笠泽陆某谨书  

跋花间集【`陆游`】  

唐自大中后诗家日趣浅薄其间杰出者亦不复有前軰闳妙浑厚之作久而自厌然梏于俗尚不能拔出会有倚声作词者本欲酒间易晓颇摆落故态适与六朝跌宕意气差近此集所载是也故歴唐季五代诗愈卑而倚声者輙简古可爱盖天寳以后诗人常恨文不迨大中以后诗衰而倚声作使诸人以其所长格力施于所短则后世孰得而议笔墨驰骋则一能此不能彼未易以理推也  

跋刘凝之陈令举骑牛图【`陆游`】  

公卿贵人方黄金络马传呼火城中时欲如二公骑牛山谷萧散遗物固不可得若予者仕既龃龉及斥归欲买一黄犊代歩其费二万有畸作栏畜童又在此外遂一笑而止徒有此生犹着几两屐之叹乃知二公风流亦未易追也绍兴甲寅十二月二十九日陆某识  

跋画橙【`陆游`】  

嘉泰癸亥四月十六日两朝实录将进书予以史官兼秘书监宿卫于道山堂之东直舍茶罢取此轴摩挲乆之觉香透指爪此物着霜时予归镜湖小园乆矣  

跋焦伯强帖【`陈亮`】  

寳元康定之间本朝极盛之时也诸公巨人踵武相接天下毫髪丝粟之才皆得以牵连成就况若伯强之卓然能自见者乎其于骨肉书翰之间恩意蔼然盖非其异行也鲁多君子而宓子贱称焉事衰世之大夫友薄俗之士虽豪杰拔出之才犹惧其不免是以君子论其世也  

跋绍兴辛已亲征草诏【`辛弃疾`】  

使此诏见于绍兴之前可以无事雠之大耻使此诏行于隆兴之后可以卒不世之大功今此诏与此敌犹俱存也悲夫  

跋唐人暮雨牧牛图【`朱熹`】  

予老于农圃日亲犂耙故虽不识画而知此画之为真牛也彼其前者却顾而徐行后者骧首而腾赴目光烱然真若相语以雨而相速以归者览者未必知也良工独苦讵不信然延平余无竞出示此卷卷中有刘忠定邹忠公题字览之并足使人起敬而龙山老人又先君所选士而余所尝趋走焉者也俛仰存没为之慨然因识其后而归之  

蜀人游监簿庆元党人家乗后跋【`真徳秀`】  

庆元党人者韩侂胄所立名也夫君子羣而不党党之为言岂美名也哉侂胄以此诬当世之贤余意当世之贤将引避之不暇而后溪刘先生頋以是名游公之墓大理寺丞君复以是名其家乗焉何哉盖是是非非之理天实为之非人力可以倒置也汉之三君八俊非党也而中常侍以党名之方其加以是名也斥辱之摧残之固将使天下之人同心疾之也然天下不惟不疾而益乡慕之西州豪杰耻于不与而凡隶名文徳之石者至今望之若神人然然则人心所同然者果可以力倒置之耶当庆元初众贤盈庭人称为小元佑而侂胄以区区鹖弁乃欲祖章蔡故智一网而空之于是奸党之名以立彼其心固谓被是名者不胜其辱矣亦孰知夫适以荣之耶游公在当时名居余官之首不问可知其人寺丞君复立志操行凛凛有父风隐徳之报将于是乎在予读其所辑家乗不胜起敬而书之且叹侂胄之愚欲以一手掩天下之目也建安真某书  

跋吕元吉先人介轩记后【`文天祥`】  

巽斋先生曰徂徕石先生名介质肃唐公名介郑公侠字介夫半山老人字介甫凡有取乎介者其人必可观也予尝评之徂徕之介为孤峭质肃之介为直方郑公之介为敢决荆公之介为执拗三公之介絶于天质荆公之介杂于客气介则一而其所以介则不同也予独悲夫强辩坚忍虚名伪行介甫以误于其君以厉于其时至今天地易位人极不立皆此介之流也徂徕不得为諌官唐公争新法不胜发愤死郑以一跌碌碌州县不复能自振迅介美徳也三公得其纯坎坷于当世彼其角血气之私窃名誉之盛而遗毒迨今日而未已呜呼伪行之误人而直道之难行乆矣吕元吉之先人名介轩予不及识其人诸君品题类以为言和而行果色温而气刚然则是介也视前三君子有光焉然君止于布衣怀其耿耿不见于用则君之所遇又为不幸者虽然介在我幸不幸在天吾求无怍乎本心可矣何外物之较风气浅薄其能刻厉矫揉以窃毅然丈夫之名者已不多见若夫以直自怼而毁方为圆以就外物者多矣外物卒不可得而本心空自丧失是则介轩之罪人也元吉重念之哉  

跋周一愚负母图【`文天祥`】  

已未之变周君一愚家于狗咬石之下最先遇祸君从其兄负母越溪以逃妻子溺死不能救也事平君为图纪其状诸公嘉其临难识所轻重褒之不絶口予谓人子之事其亲不幸而处人事之变急所急而缓所轻本心之不能不尔其于天则盖非有一毫之増益也一愚之处此岂其欲以为髙哉正可悲耳呜呼自狗咬石之失险江右之父母妻子离散不知几人览君之图岂独为其一家哭哉谁谋不臧一至于此昔魏陵绘襄樊之战为于禁屈伏龎徳怒骂之状将耻禁也彼禁败事者见之宜发惭以死然龎徳愤愤就殒使其骨肉见所画像尚复何忍君此图一开卷当一流涕毋为自苦予将请之转示前之玩敌抽戍者使误国者死有余愧而君其庶少寛乎  

跋怀素藏真律公二帖后【`元刘因`】  

颜鲁公自其九世祖腾之至公以能书名天下者凡十人而頵頍不与焉其渊源已如此而其父已传法于殷仲容而公又会意于张长史今见怀素此帖所云则知公之讲习于师友者又如此也呜呼书一艺也必欲其精而犹如是矧其大者乎帖后有文潞公吕汲公赵懿简刘忠肃诸公元佑四年跋语是年潞公以元老平章军国事方辞去不得而汲公为宰相懿简为枢宻忠肃公为御史吁亦盛矣哉后游师雄刻此帖于长安则八年九月也宣仁后实以是月崩而明年已非元佑矣宋之治乱于此焉分又所以发予之叹也此虽一帖而有可鉴者二故并书于后以待览者云至元丁丑七月已亥容城刘因书  

跋金国名公书【`元好问`】  

任南麓书如老法家断狱网宻文峻不免严而少恩使之治京兆亦当不在赵张三王之下黄山书如深山道人草衣木食不可以衣冠礼乐束縳逺而望之知其为风尘物表黄华书如东晋名流往往以风流自命如封胡羯末犹有蕴藉可观闲闲公书如本色头陀学至无生横说竖说无非般若百年以来以书名者多矣宇文大学升通王礼部无竞蔡丞相伯坚父子呉深州彦高高待制子文耳目所接见行軰相后先为一时任高麓赵黄山赵礼部龎都运才卿史集贤季宏王都勾清卿许司諌道真为一时若党承旨正书八分闲闲以为百年以来无与比者篆字则李阳冰以后一人郭忠恕徐常侍不论今卷中诸公书皆备而行溪独见遗正如邺中宾客应刘徐阮皆天下之选使无陈思王则亦不得不为西园清夜惜也  

跋苏氏家藏杂帖【`宋本`】  

今人以行草名者多苏伯修家藏杂帖一卷尝试就卷中所有评之鲜于困学如云间公子玉骨横秋富贵风流仍复度世胡绍开如拙工铸鼎模范未精沉重孤峭似竒实陋姚先生如上帝阴兵举世不识恍惚变现要以气胜卢疎斋如丛祠野屋绘画风雷虽复骇人却非尘俗张大经如油翁献技钱孔不濡运杓自然不过熟耳茍正甫如近郊田叟老不作业意度真淳恨乏京様王叅政如勤妇作缣致力杼轴虽媿罗绮亦复迟坏周景逺如头陀学佛颇见小乗苦行继修或可证果予既品题七八人者或谓萧叔逹身能作字故锺繇軰遭其口吻子仅觧操笔讵容歴诋殊不知食前方丈具于饔人举梜一尝甘辛立辨正自不必手善烹调然后始识味也  

## 文章辨体彚选卷三百七十

（明）贺复征 编  

○跋三  

恭跋御制诗后【`明宋濓`】  

臣闻自古人君有盛德大业者其积虑深长而贻谋悠久必日与文学法从之臣论道而经邦当情意洽孚之时或相与赓歌或褒以诗章或燕之内殿君臣之间实同鱼水非直侈为观美所以礼贤俊示宠恩而昭四方也有如唐之文皇宋之太宗其事书之简编者可以见之矣皇明纪号洪武之八年秋八月甲午皇上览川流之不息水容澄爽油然有感于宸衷陋尹程秋水赋言不契道乃亲更为之赋成召禁林羣臣观之且曰卿等亦各撰赋以进臣率同列研精覃思铺叙成章诣东皇阁次第投献上皆亲览焉复置品评于其间已而赐坐勅大官进天厨奇珍内臣行觞觞已上顾臣曰卿何不尽饮臣出跪奏曰臣荷陛下圣慈赐臣以醇酎敢不如诏第臣年衰迈恐不胜杯杓志不摄气或愆于礼度无以上承宠光尔上曰卿姑试之臣即席而饮将彻上复顾臣曰卿更宜釂一觞臣再起固辞上曰一觞岂觧醉人乎卒饮之臣举觞至口端又复瑟缩者三上笑曰男子何不慷慨为臣对曰天威咫尺间不敢重有所渎勉强一吸至尽上大悦臣颜面变頳顿觉精神遐漂若行浮云中上复笑曰卿宜自述一诗朕亦为卿赋醉歌二奉御捧黄绫案进上挥翰如飞湏臾成楚辞一章臣既醉下笔倾欹字不成行列甫缀五韵上遽召臣至命编修官臣右重书以遗臣遂谕臣曰卿藏之以示子孙非惟见朕宠爱卿亦可见一时君子道合共乐太平之盛也臣行五拜礼叩首以谢上更勅给事中臣善等赋醉学士歌云既退窃自念曰臣本越西布衣麤藉父师明训弗坠箕裘之业而已一旦遭际圣明遣使聘起之践歴清华地跻禁近无一朝不觐日月之光如此者凡十又七年叨冐恩荣夐絶前比所幸犬马之力未衰誓将竭奔走之劳以图报称今天宠屡加云汉之章以照烛下士臣窃自靖度何足以堪之虽然传有之太山不让土壤故能成其大河海不择细流故能就其深王者不却众庶故能明其徳洪惟皇上尊贤下士讲求唐虞治道度越于唐宋逺甚虽以臣之至愚亦昭被非常之殊渥六合之广其有抱艺怀才者孰不思踊跃奋厉以扬于王庭哉臣按南有嘉鱼之诗有曰君子有酒嘉宾式燕以乐序曰谓太平之君子至诚乐与贤者共之也皇上恩宠之便蕃抑过之矣又按天保之诗有曰罄无不宜受天百禄降尔遐福惟日不足序者谓臣能归美以报其上臣虽无所猷为愿持此以颂祷于无穷哉古者侈君之命列诸鼎彛藏诸宗庙嗣世相传以至于永久臣敢窃援此义礲玉为轴装褫成卷什袭珍藏以显示来裔给事中善等应制诸诗附录其后而贤士大夫闻风慕豓而有作者又别见左方云是岁九月戊午朔具官臣宋濓谨记  

跋乐贞妇传后【`宋濓`】  

乐贞妇陈氏早丧夫而养姑终身抚二子至于成立予揆陈氏之意则曰是妇道当然尔何有他觊哉使陈氏所见如此毫髪有未尽瓦镫败帷之苦未必能甘也议者不察以不得旌表门闾为陈氏恨旌表朝廷事也于陈氏何与焉  

匡庐结社图跋【`宋濓`】  

右匡庐十八贤圗一卷上有博古堂印识不知何人所作描法学马和之人物布置则彷佛东林石刻而韵度过焉其二人相向立一人戴黄冠手持衣袂而扬眉欲吐言者道士陆修静也一人敛容而听之者法师慧逺也其一人冠漉酒巾披羊裘枣杖徐行而萧散之气犹可掬者陶元亮也其一人蹑屩抠衣笑指元亮者毕颖之也其一人执羽扇宴坐芭蕉林下者慧逺之弟慧持也其一人与持对坐合爪竖二指者僧跋陀也其一人俯仰其手操麈尾斜拂坐陀下者宗少文也其一人居持右抵肩作礼而为貎甚恭者僧昙顺也其三人皆披甲一人持鐡如意一人展卷读一人美髯而反顾者则刘程之雷仲伦周道祖也余则余忘之矣又颇记程之莲社文云岁在摄提格七月戊辰朔二十八日乙未慧逺命正信之士豫章雷次宗等百有二十三人集于庐山般若台精舍修西方净土之学今所画止十八人取著名于时者也人数増减相传有不同者所记异辞也或疑修静与逺公不共时者盖晋有两修静此正世称简寂先生者也当是时晋室日微上下相疑杀戮大臣如刈草菅士大夫徃徃不仕托为方外之逰如元亮道祖少文軰皆一时豪杰其沉溺山林而弗返者岂得已哉传有之羣贤在朝则天下治君子入山则四海乱三复斯言抚图流涕  

跋张孟兼文藁序后【`宋濓`】  

濓之友御史中丞刘基伯温负气甚豪恒不可一世士常以倔强书生自命一日侍上于谨身殿偶以文学之臣为问伯温对曰当今文章第一舆论所属实在翰林学士臣濓华夷无间言者次即臣基不敢他有所让又次即太常臣孟兼孟兼才甚俊而竒气伟然既退徃徃以此语诸人自以为确论呜呼伯温过矣濓以无根葩泽之文何敢先伯温今伯温之言若此其果可信耶否耶纵使伯温非谬为推让者才之优劣濓岂不自知耶伯温诚过矣唯言孟兼才之与气则名称其实尔今观所造孟兼文藁序嘉其语粹而辞逹它日必耀前而光后其惓惓犹前意也伯温作土中人将二载俯仰今古不能不慨然兴怀孟兼请濓题识序后因书伯温昔日之言以表吾愧操觚之时泪落纸上洪武十年三月二十有五日  

跋黄鲁直书后【`宋濓`】  

右太史黄公书李白秋浦诗凡十七首笔势潇洒皆超轶絶尘观公所自题谓冩此时云日流焕移竹西牖下旋添新翠有携幽禽至者时弄新音翏翏可听则其情景相融荡而生意逸发于毫素间至今如玉飞动当是时方谪涪州别驾自常情言之必憔悴无聊所见花鸟溅泪惊心公乃能藉之游戏翰墨无一髪陨获之意非行安节和夷险一致者有弗能也昔人称公以草木文章发帝杼机花竹和气验人安乐虽百世之相后使人跃跃兴起者岂欺我哉绍圣二年公年已五十二故此书苍劲比举学官丞秘书时如出二手当时钱穆父不能深知犹病公为拙公尝谓李致尧云书要拙多于巧近时少年作字如新妇子妆梳百种点缀终无烈妇态呜呼公言其有所感也夫  

跋西台恸哭记后【`刘崧`】  

方文丞相海上被执时吾郡有王鼎翁者丞相同舍生也即为文生祭丞相复手书数十通遣人揭之通衢馆舍以俟丞相过而见之以自决及闻死燕市也则又为酹文一通为位北望哭而祭之若幸丞相之得死者夫丞相之所以自处固有不待于人言而仁人用心若鼎翁者亦何厚哉后有张毅翁者丞相门下客也始与十义士者从丞相赴燕及丞相死翁以百金赎丞相首骨徒歩七千里负而完葬焉一日过梅溪曽氏与刘惟吉颜省身及先祖实存府君四人者是夕会于见山堂在梅溪上距丞相宅一舍许曽为丞相外家而堂名见山者寓思丞相也是夕举酒三酹翁自赋摸鱼子一阕三人同声和之有千年华表会有鹤归来之句每歌一再輙声泪俱下至呜咽不自胜乃相与掩袂罢去其词至今可考惜新传未及载而世亦鲜有知之者今观张孟兼所注释谢翱皋羽西台恸哭记及冬青树引然后知与鼎翁之生死祭文毅翁之摸鱼子盖彼此同一情而先后同一声也因记所闻二事于先祖者附于卷末使知当时忠义之士最多其感激愤惋于荒闲寂寞之滨者不直皋羽一人而已也  

跋刘府君墓碣后【`方孝孺`】  

李元宾文学在当时最为韩退之所推而退之铭其墓不过百余言称其美者不过十言然非元宾莫能当也古人之文要而不烦也如此近世铭墓者为言多至数千少亦不减数百否则求者怫然有不满之色是岂特文之不逮古哉习俗之弊也乆矣吾友刘君刚养浩请铭其父处士之墓扵太史公公为之铭辞约义该得退之之意盖欲矫积弊而复诸古也养浩学古而攻其辞故公以古道处之由是而求处士之为人其亦古之所谓善士矣  

跋王侍御所藏杨补之梅【`解缙`】  

予乡先軰杨君补之世家清江所居萧洲有梅树大如数间屋苍皮藓斑繁花如簇补之日临画之大得其趣间以进之徽庙徽庙戏曰好梅因自署奉勅村梅更作疎枝冷叶清意逼人而徽庙不及见矣南度后宫中以其梅张之壁间有蜂蝶集其上惊怪求补之而已物故不可得矣其平生耿介不慕荣利故不俯仰时好不得而知也侍郎王君得此绍兴中作正其奉勅村梅已后晩年得意之笔重可寳也  

跋胡忠简公封事藁【`杨士竒`】  

右吾郡宋胡忠简公封事藁有周文忠公杨文节公题跋在后忠简孙搢刻于融州真仙岩刘长吾得之以惠余者忠简笔法出颜鲁公盖忠义之性有相契矣揭文安公谓此书本左司郎中丰城范浚舜文所为将奏之以示忠简忠简曰书奏即不免南迁子有老母不可以累母吾以奏之遂有新州之命余近扵内府检志书见丰水志载范浚事云为户部捡详时欲与胡铨相继论奏和议胡首抗章范实怂慂之胡之逐又赆其行未尝云此书范所为也丰水志作于宋南渡后当得实不知文安何自而云然也然文安言庐陵胡氏杨氏皆国家之元气故以所作杨氏忠节祠记附此帖之后  

跋许石城所藏词翰卷【`王维桢`】  

今在卷者乃皆呉中长老先生之作往皆有声词坛者也彼其人骨已朽矣其言犹为石城君寳而藏之乃知自剖判以来未有不朽之躯诚有不朽之语也予闗以西人也仕宦既二十年矣乃始行游江南覩江南之川岭生物与其土风既歆然艳异之矣乃兹复读卷中书诗益又悟焉则大江者固天所界宇宙限南北今各不相能非区区人力能胜之也且无论别即词调亦两之矣总之北尚风骨南尚色泽然人好南音则十夫而九也  

跋东坡草书千文【`祝允明`】  

北鄙之夫居邻大阅之场旬朔见大将军帅数百士入场校猎数骑张弓发矢驰马回旋几匝鼓进而金退顷刻而止曰战陈如是已甚则弯桑折栁效之自以为不大相逺一旦此将军统十万众出塞横行匃奴中鱼丽鹤列噏忽开阖变化若神戈矛弓矢之具击刺向背之法与向来故歩如云相闗者鄙夫见之然后魄陨魂越始知兵法乃如此今之学坡书者故未尝见其槁法使观此帖其陨越失措何可免也帖在练川沈文元因出其阅輙附此语何日相与请正于阁老延陵先生必有教吾二人者  

跋王右丞画真迹【`祝允明`】  

嗟乎魏晋六朝之迹予不得而见之矣入唐固当以辋川为宗祖山西有摩诘四景山水石本四方方尺有咫薛尚功軰题识徧其上绘事岂金石所能办亦存其骨肉大都耳可见在当时已希阔珍贵之至故谋及琢磨而况于今乎倘能见之非人生大庆快耶迩来闻有一轴在亲军黄君所昨者乃得捧阅大内后宰门有丹漆巨挺一以支北扉不知几何年矣成化间挺偶堕地破乃髹竹也中藏卷三其一即此事闻进御重瞳一阅明日左右请所归掌时亲军伯父司礼侍侧上遂以赐之亲军云尔图用细练高尺二寸长四尺竒前后周完末下正书三言曰王维制  

跋重勒宋陈公少阳书草石刻【`祝允明`】  

陈公一死光烛千古史记其所语高宗者在留李忠定斥汪黄及下亲征之诏罪不进兵之将毋幸金陵二事其后乃言忠定请都江宁初奏之误宜从后说即此书也今人见其碎諌鼓脔内竖至舆榇伺戮疑其所言必巉絶近讦观此稿开陈事体展转曲畅岂若是者哉史言八月壬午用黄潜善议杀东此稿书八月二十五日所作其日即壬午也然则具草录进与遇祸皆一日也书中辞理明彻与其笑语收吏之言皆神度渊澄真善处死生者哉书云倘蒙赐尽扵陛下之威命则死实甘心或恐遭害于权臣之毒手则死不瞑目故尽言以求死生之决庶父母遗体不至暧昧而没于是其死果得其素心矣书草石刻在镇江郡庠四方学士犹罕见之太学孙育思和取拓本摹入木刻以便流布其志嘉而力劳天下良心之同也予与赞其事刻成因稍志其故正徳庚午十一月三日呉郡祝允明题  

跋越絶【`杨慎`】  

或问越絶不著作者姓名何也予曰姓名具在书中览者苐不深考耳子不观其絶篇之言乎曰以去为姓得衣乃成厥名有米覆之以庚禹来东征死葬其乡不直自斥托类自明文属辞定自于邦贤以口为姓承之以天楚相屈原与之同名此以隐语见其姓名也去其衣乃袁字也米覆以庚乃康字也禹葬之乡则会稽也是乃会稽人袁康也其曰不直自斥托类自明厥旨昭然后欲人知也文属辞定自于邦贤盖所共着非康一人也以口承天呉字也屈原同名平字也与康共着此书者乃吴平也不然此言何为而设乎或曰二人何时人也予曰东汉人也何以知之曰东汉之末文人好作隐语黄绢碑其著者也又孔融以渔父屈节水替匿方云隐其姓名于离合诗魏伯阳以委时去害与鬼为邻云云隐其姓名于参同契融与伯阳俱汉末人故文字稍同则兹书之着为同时何疑焉问者喜曰二子名微矣得子言乃今显之谁谓后世无子云乎  

跋七姬帖【`杨慎`】  

国朝真行书当以宋克为第一所书七姬帖文其冠絶也然其事则可疑七姫之死盖出于潘之逼谓之不幸则可非殉节也平居则优杂子女而渔聚之一旦有变恐乐他人之少年而雉经之潘之恶甚矣宋之书人多珍之故其帖盛传适以播潘恶耳元末士风类如此上下荒滛载胥及溺欲不亡得乎余旧料其情若此近观高季迪吊七姫多丽词云倩嫦娥呼天试问如何向人间生成尤物等闲又把消磨揉群花乱飘尘土毁聨壁碎掷烟波漫说无双倾城曽数八人少个六人多一般様细腰袅袅高髻峩峩奈干戈筵上艶曲翻做帐中歌忍鼓受项纒索帛浑忘记臂结红罗翠被都闲玉钿尽落魂逰应去马嵬坡谁能发香囊解看帕肉尚温和堪肠断空楼月落废院春过其事情信无疑矣吁可怜哉  

跋异僧书心经碑后【`唐顺之`】  

余始闻江阴观音寺有异僧书心经碑甚竒怪既欲徃观之则已火矣已而麟阳赵邑侯购得摹本余骤得而观之则如昌黎子从登太华之巅危峰怵目■〈秋上皿下〉不能下怰栗欲死少焉神气稍定又如东郭隐几而听天籁之作万窍怒号口鼻尽奋而各骋其趣之所极而后止吁所谓技盖至此哉虽颠素之奔放狂谲比之此书犹为拘挛绳墨而不能展矣虽然其竒怪如此而草法未尝不在也世固有不反经则不合道者非圆机之士谁能信之此书碑既火而摹本亦絶少盖俗眼鲜好之者麟阳既得此本乃付黄生道使再刻石寺中以还其旧呜乎神物之显晦固自有时哉  

跋李怀琳书絶交书后【`唐顺之`】  

大则虞廷禹水稷穯皋刑以至夔石益兽各致其能而相资以成治细则匠人审曲面势斧斵斤削剧解鑢磨各致其能而相资以成室其致一也始予见文氏所刻帖中载李怀琳所书絶交书后乃见孙氏所藏宋刻本则精神相去十倍书之者非有异而刻之者异也虽有善书非善刻者不能发其精神而传于世也释氏亦云譬如箜篌非有妙指不发妙音字刻亦然  

跋唐皇哀册文【`陈琛`】  

唐中书令河南公禇登善文学忠谠为贞观人品第一观其叩头諌立武氏置笏殿陛乞归田里不以祸福死生动其心古之所谓大臣与回视当时暖姝自恱为身谋者特狐鼠耳公书法之妙乃其余事书家况之瑶台青琐窅暎青春婵娟美女不胜罗绮盖状其富艳之极文皇哀册览之三叹不已书法絶矣世鲜有知者惟米南宫知之米学禇最乆知之为最深宜乎虎儿一见即赏鉴也  

跋颜鲁公帖【`罗洪先`】  

右中丞聂双江先生家藏鲁公手书祭季明文稿自干元戊戌至于今几八百余载纸墨犹新世间何物不朽独此完好其故盖可知也后有陈文三君跋皆能明其书法而伯敷叙季明事根据史传甚悉独言杲卿之葬稍为失实当泉明购尸时问之行刑者云其父死时先断一足故泉明启履谦之瘗以无足者为验此谓止获一足岂未之深考耶忆嘉靖戊戌冬访先生翠微荘始得捧读当时留意书法徒生羡慕而已今年庚戍冬先生携之舟中谛观数过则有不胜其嘅然者人之意气激烈往徃蹈险如夷不畏白刅乆之意衰气竭瞻顾利害悔心继之矣惟发于天性而又能以圣贤之学辅养之是以当其处变委曲审时不失之疎抗而足以成天下之事至于势不可为然后从容中道视死如归此夫子之所谓强孟子之所谓浩然所以塞天地也公祭季明时年五十一耳骨肉凋残亲党离散犯难得祸孰不含悲公幸脱于虎口使稍有所瞻顾尚能留念世事耶而希烈之难乃出于二十六年之后齿近髦矣英英如壮夫不少挫折此岂无其故哉议者谓公之文杂出于神仙浮屠以为不合于理彼神仙浮屠之于世事视圣贤较然殊也独其所谓静定者则几于无辨汉唐以来圣贤之学不明故二氏者窃据以神其说公之喜谈而不置得非以其近似而取之乎当时之人既不足以语此而传史者之智又不足以发之使公之学不显而等其忠义至与意气激发者同科后之儒者亦不深究凡语近于二氏者輙指以为非道而迂缓自处顾谓当然何怪无救于世事也羡慕书法者浅矣感公之忠义莫有知其所由此岂善论世者耶先生之学亦本于静定故凡所在皆有建立今以中丞之节出镇渔阳乃公故欲恢复之地而先生受知圣明遭时乆泰徼千载之威灵将使邉圉宁谧以伸其未遂之志矣乎  

跋袁镛传后【`林环`】  

袁镛四明鄞邑人宋进士未受职与谢昌元赵孟传相友善三人誓以身许国宋季元兵压境镛不屈死烈火中其家十七人闻变俱赴水为臣死忠者古有之矣未沾一命而捐躯狥国求之古则少也以一身死国者古有之矣而举家闻变赴难求之古则尤少也则如袁镛者其真絶无而仅有者乎然予又疑之镛不能使谢赵二友不背同生死之盟而卒能使沈朱二仆保遗孤于既死之后而脱之于利害危急之中岂谢赵卖友之徒不可化而镛之忠诚气义其余烈犹足以感动其仆欤不然天欲存镛之后于冥冥之中或有阴诱其衷欤死二百余年其裔方大振今其四世孙廷玉及其子忠彻皆跻华要则天意盖可识矣抑不知彼谢赵者两家子弟尚有廷玉君父子否乎读是传为之三叹  

跋于鳞诗牍【`汪道昆`】  

于鳞素拙书不待发龄石七十函已有讹笔而余軰爱其辞更取以为妩媚尝戏谓子与此何必减宣示黄庭耶于鳞所遗余尺牍诗篇极多不无零落前年闻其讣始帙之为一卷手加料理时时有泪痕渍纸上余老矣留示儿子欲令其知前軰交谊且审一时有竒人竒语也  

## 文章辨体彚选卷三百七十一

（明）贺复征 编  

○跋四  

跋魏平仲字册【`明董其昌`】  

作书与诗文同一闗捩大抵传与不传在淡与不淡耳极人才之致可以无所不能而淡之玄味必繇天骨非鑚仰之力澄錬之功所可强入萧氏文选正与淡相反者故曰六朝之靡又曰八代之衰韩栁以前此秘未覩苏子瞻曰笔势峥嵘辞采绚烂渐老渐熟乃造平淡实非平淡绚烂之极犹未得十分谓若可学而能耳画史云若其气韵必在生知可谓笃论矣余初释褐时琴师第一手讽余学之谋于严中舍中舍曰此事极难但初下指一声不合即终身无复合理余悟其语遂辍琴不学尝见妄庸子有摹仿黄庭经及僧家学圣教序道流学赵吴兴者皆絶肖似转似转逺何则俗在骨中推之不去又东施不捧心未必为人所憎厌也唐宋文人着集至百卷者无数消灭殆尽而独韩栁欧苏曽王江湖万古欧虞禇薛之书各有门庭学之不深亦得彷佛惟颜鲁公行书了无定法此其故殊可叅寻每举示人不得解者余为平仲尽勿视麤心人也  

跋东坡书【`董其昌`】  

东坡先生书世谓其学徐浩以余观之乃出于王僧虔耳但坡公用其结体而中有偃笔又杂以颜常山法故世人不知其所自来即米海岳书自率更得之晩年一变遂有氷寒于水之竒书家未有学古而不变者也  

跋兰亭【`董其昌`】  

古人作书必不作正局盖以竒为正此赵吴兴所以不入晋唐室也兰亭非不正其纵宕用笔处无迹可寻若形模相似转去转逺栁公权云笔正须善学栁下惠者叅之余学书三十九年见此意耳  

跋仿颜帖【`董其昌`】  

余既失颜鲁公送蔡明逺帖借米帖及杨少师合浦散帖乞花帖洛阳帖遂欲焚砚今又作一观如张泽端清明上河图本因南渡后想见汴京繁华旧事故摩冩不遗余巧若在汴京未必为此每落笔时想二家神情风韵所及当反深也直恐珠还之日仍添我懒耳  

跋乐圃帖【`董其昌`】  

米元章书沉着痛快直夺晋人之神少壮未能立家一一规模古帖及钱穆父诃其刻画太甚当以势为主乃大悟脱尽本家笔自出机轴如禅家悟后拆肉还母拆骨还父呵佛骂祖面目非故虽苏黄相见不无气慑晩年自言无一点右军俗气良有以也此为乐圃书志遒劲奔轶又是平生得意笔太史公作信陵君传蔡中郎为陈仲弓志皆以得意人不轻赞誉正似此书耳  

跋画【`董其昌`】  

昔人评赵大年画谓得胸中着千卷书更佳又大年以宋宗室不得逺逰每得一新境輙目之曰又是上陵回也不行万里路不读万卷书看不得杜诗画道亦尔马逺夏圭軰不及元季四大家观王叔明倪云林姑苏懐古诗可知矣  

其二  

此余壬辰癸巳为庶常请告家居多暇与顾中舍宋太学借画临仿之笔所谓粉本用贮奚嚢者不下数十幅遗散渐尽止存此耳自是蓄画颇多临摹反不及前武帝既得相如平平耳非复读赋时庶几遇之之意也  

跋赵松雪鹊华秋色图【`董其昌`】  

吴兴此图兼右丞北苑二家画法有唐人之致去其纎有北宋之雄去其犷故曰师法舍短不如书家以肖似古人不能变体为书奴也万厯三十三年■〈日煞〉画武昌公廨题  

跋唐伯虎絶代名姝图【`董其昌`】  

相如之赋昔人称为劝百风一此册子畏之画似劝希哲之诗似风又几于詈矣若夫王嫱以女兵柔虏薛涛以才媛娱宾不在亡国败家之列当置轻典否则不免重台之诮  

跋林下风画【`董其昌`】  

岁在已亥余北归过汶上时于文定公以东平李室名道坤者所作山水花卉册见示托路大夫求余跋北方画学自李夫人创发亦书家之有李卫竒矣竒矣山居荏苒几三十年乃闻闺秀之能画史者一再出又皆着于武林之西湖初为林天素继为王友云彼如北宗卧轮偈此如南宗慧能偈或对境心不起或对境心数起皆菩提増长求女人相了不可得然天素秀絶吾见其止云友澹宕特饶骨韵假令嗣其才力殆未可量惜其身世犹遶树三匝非然明二三君子为之金汤何自磨砖作镜余又惜于东阿虽度外怜才不遑见献花天女听其说法与余同耳  

花史跋【`陈继儒`】  

有野趣而不知味者樵牧是也有果窳而不及尝者菜佣牙贩是也有花木而不能享者逹人贵人是也古之名贤独渊明寄兴往往在桑麻松菊田野篱落之间东坡好种植能手接花菓此得之性生不可得而强也强之虽授以花史将艴然掷而去之若果性近而复好焉请相与偃曝林间谛看花开花落便与千万年兴亡盛衰之辙何异虽谓二十一史尽在左编一史中可也  

跋陈白阳阿房宫墨迹【`黄汝亨`】  

米南宫行草颇得晋人之神祝京兆从横下笔不减南宫道复此卷如六王毕四海一起笔数行神酣色飞即京兆可为让席至妃嫔媵嫱以下腕力多散世或疑非道复真物故也唐名将薛万彻有大胜亦有大败此为道复胜中之败未可知不宜遂掩名将风气  

叶君节秋怀诗跋【`曹学佺`】  

予观诗说曰春至艶也女感之而悲秋至爽也士感之而悲然非艶爽不能以相恱岂二序凉燠时顾颛自为政耶秋之色素衷相喻者谁也秋之韵长兴相属者谁也则非丈夫士不能而非妇人女子之所能辨也予复有说焉咏美人者必以花草咏花草者又必以美人山水之佳者固入画图图画之佳者又肖乎山水是故国风好色而不滛相如言工于形似此皆诗家之正脉韵士之极致也予甥叶君节少年爽朗刚肠素臆之士乃其为秋怀诗则若寤寐美人而驰情于佳冶者虽曰凛哉秋之为气殊轻柔宛转不胜可怜春也此固文人所藉以遣其笔端而潄芳含润哉若必举其人以实之指其事以证之则亦不但痴人前说梦矣  

跋袁中郎书【`锺惺`】  

诗文取法古人凡古人诗文流传于钞冩刻印者皆古人精神所寄也至于书欲法古则非墨迹旧榻古人精神不在焉今墨迹旧榻存者有几因思髙趣人往往以意作书不复法古以无古可法耳无古可法故不若直冩髙趣人之意犹愈于法古之伪者余请以袁中郎之书实之夫世间技艺不一从器具出者有巧拙从笔墨出者有雅俗巧拙可强雅俗不可强也中郎没才十余年其书又不工今展卷深思若千百年古物乍见于世是何故请与书家叅之  

跋两峰罢雾圗【`李流芳`】  

三桥龙王堂望湖西诸山颇尽其胜烟林雾障映带层叠淡描浓抹顷刻百态非董巨妙笔不足以发其气韵余在小筑时呼小桨至堤上纵歩看山领畧最多然动笔便不似甚矣气韵之难言也予友程孟阳湖上题画诗云风堤雾塔欲分明阁雨萦阴雨未成我试画君团扇上舩窓含墨信风行此景此时此人此画俱属可想  

跋题画册与子薪【`李流芳`】  

三月十八日余自吴门还翌日与子薪相闻且招之子薪报云彦逸亦在此质明当与偕来是日轻阴风气萧爽集伯氏从子軰于寳尊堂既酣子薪彦逸遂留宿山雨楼头晨起登楼看雨焚香啜茗颇适饭罢两君便欲别去予曰家酿颇冽尚堪小饮当为稍淹已维舟于门矣既饮酒白于玉芳于桂甘于泉新緑映槛雨润欲滴门外屐声不至鼎足而或笑或歌或泣皆生平怀而不尽者遂不能去肴既尽佐以笋蔌重涤酒器出所藏竒窑旧玉二杯陈案上呼五木得异采者饮一杯童子时时摘花来供蕙既方舒微视人而笑虎茨数树着花如雪掩映斋壁子薪往往呌絶因相牵入慎娱室索墨汁属予畵且畵且谈竟尽此卷欲题一诗已醉不能聊纪此以资他日谭柄相知如闲孟孟阳者可一示之勿以示俗人也  

跋题画册【`李流芳`】  

去岁八月过吴门晤王淑士兄弟留宿虎丘秋热甚酷舟还至鹿城稍有凉意同舟夏华甫携得宋笺册予爱其光润宜墨輙作小景两日间遂画此册自谓稍存笔墨之性不复寄人篱壁但当世耳食者多识真者少聊借千载上诸君子之名以恐喝之效颦学歩非予本怀令摹古者见之当为一笑然后世有知此道者亦或相赏形似之外耳  

其二  

辛酉臈月北行意思萧索到吴门闻子将将来迟之同行因暂住虎丘之鐡佛僧舍时送予者为子薪鲁正舍弟无垢舍侄宜之儿子杭之武林都修之时时抱琴来作数弄比玉还白下与予一路同来乐酒晨夕古白同寓舍间日一相对楚中李宗文居停亦相近女冠王修微数以扁舟往来山中差不寂寞然夜阑客散輙苦无绪或终夜不寐无可自遣灯下索墨汁作书及画同居者皆得饱所欲而去以此为笑乐儿子不好学而偏嗜画每欲裁之不欲身为作俑然兴酣輙忘之此册数帧于酬客之暇乗兴点染不知为儿子所乞也书画本高人之事非读书万卷胸中笔下无半点尘俗不能工儿軰患不好画耳安有好画而不肯读书者昔人云我常自教儿此非解嘲语不然亦当如渊明诗云天命茍如此且进杯中物耳无以为别书此一笑  

题画册与从子【`李流芳`】  

今年在西湖六七月日以书画为役手腕几脱秋中言归遂絶意此事数月以来牵于尘鞅间有酬应非其所乐臈月自吴门还连日阴翳门无剥啄颇有纸窓竹屋之致偶简得从子缁仲所乞髙丽册连画得十二帧或挑灯酒阑杂以梦境或映檐呵冻盥栉都忘人生闲适之味不可多得至于墨笔遭意尤难吾不知此画方之作者工拙若何然其胸怀所寄不受促逼或亦不当以工拙目之矣  

## 文章辨体彚选卷三百七十二

（明）贺复征 编  

○书一  

书大孤山【`唐李徳裕`】  

余剖符淮司道出蠡泽属江天清霁千里无波点大孤于中流升旭日于匡阜不因左官岂遂斯游谢康乐尤好山水尝居此地竟阙词赋其故何哉彼孤屿乱流非可俦匹  

其二  

沧湖口北望匡庐二山影入澄潭峯连清汉江水无际烟景相鲜沿流而东若存世表  

书褒城驿壁【`孙樵`】  

褒城驿号天下第一及得寓目视其沼则浅混而茅视其舟则离散而胶庭除甚芜堂庑甚残乌覩其所谓宏丽者讯于驿吏则曰忠穆公尝牧梁州以褒城控二节度治所龙节虎旗驰驿犇轺以去以来毂交蹄劘由是崇侈其驿以示雄大盖当时视他驿为壮且一岁宾至者不下数百軰茍夕得其庇饥得其饱皆暮至朝去宁有顾惜心耶至如掉舟则必折篙破舷碎鹢而后止渔钓则必枯泉汨泥尽鱼而后止至有饲马于轩宿隼于堂凡所以污败室庐麋毁器用官小者其下虽气猛可制官大者其下益暴横难禁由是日益破碎不与曩类某曹八九軰虽以供馈之隟一二力治之其能补码十百人残暴乎语未既有老甿笑于旁且曰举今州县皆驿也吾闻开元中天下富蕃号为理平踵千里者不裹粮长子孙者不知兵今者天下无金革之声而戸口日益破疆埸无侵削之虞而垦田日益寡生民日益困财力日益竭其故何哉凡与天子共治天下者刺史县令而已以其耳目接于民而政令速于行也今朝廷命官既已轻任刺史县令而又促数于更易且刺史县令逺者三岁一更近者一二岁再更故州县之政茍有不利于民可以出意革去其甚者在刺史曰明日我即去何用如此在县令亦曰明日我即去何用如此当愁醉醲当饥饱鲜嚢帛椟金笑与秩终呜呼州县真驿耶矧更代之隟黠吏因缘恣为奸欺以卖州县者乎如此而欲望生民不困财力不竭戸口不破垦田不寡难哉予既揖退老甿条其言书于褒城驿屋壁  

书田将军邉事【`孙樵`】  

背临卭南驰越二百里得严道郡实与沉黎越隽俱为邉城廹于羣蛮田在宾将军刺严道三年能条悉南蛮事为樵言曰巴蜀西廹于戎南廹于蛮宜有以制之者当广徳建中之间西戎两饮马于岷江其众如蚁前锋魁徤皆擐五属之甲持倍寻之戟徐呼按歩且战且进蜀兵遇鬬如植横堵罗戈如林发矢如■〈尫上虫下〉皆折刅吞镞不能毙一戎而况陷其阵乎然其戎兵践吾地日深而疫死日众即自度不能留亦輙引去故蜀人为之语曰西戎尚可南蛮残我自南康公凿青溪道以和羣蛮俾由蜀而贡又择羣蛮子弟丛于锦城使习书筭业就輙去复以他继如此垂五十年不絶其来则其学于蜀者不啻千百故其国人皆能习知巴蜀土风山川要害文皇帝三年南蛮果大入成都门其所剽掠自成都以南越隽以北八百里之间民畜为空加以败卒贫民持兵羣聚因缘刼杀官不能禁由是西蜀十六州至今为病自是以来羣蛮固有屠蜀之心居则息畜聚粟动则练兵讲战而又俾其习于蜀者伺连帅之间隙察兵赋之虗实或闻蜀之细民苦于重征且将启之以幸非常【`李丞相固言镇西时有编民李权者遣子赍书通蛮言蜀无偹可取状邉戍获之按问得实遂弃市至今或有踵其所为者`】吾不知羣蛮此举大劔以南为国家所有乎且每岁发卒以戍南者皆成都顽民饱稻饫豕十九如瓠虽知钲鼓之数不习山川之险吾尝伺其来朔风正严缓歩坦途日次一舍固已呀然汗矣而况歴重阻即严程束甲而趍扶戟而斗耶加以为将者刻薄以自入馈运者纵吏而鼠窃县官当给帛则以苦而易良当赈粟则以砂而参粒【`每岁当给帛主将輙先市轻帛以易其重帛然后散诸邉卒当给粮丁吏必先盗其米然后以砂补其数以给邉卒常以为怨`】如此则邉卒将怨望之不暇又安能殊死而力战乎此巴蜀所以为忧也樵曰诚如将军言茍为国家计者孰若诏严道沈黎越隽三城太守俾度其要害按其壁垒得自募卒以守之且兵藉于郡则易为役卒出于邉则习其险而又各于其部缮相美地分卒为屯春夏则耕蚕以资衣食秋冬则严壁以俟冦敌连帅即能督之岁遣亷白吏视其卒之有无劾其守之之不法者以闻如此则县官无馈运之费奸吏无因缘之道兵足食给卒无胥怨于将军何如田将军曰如此何患言卒遂书  

书何易于【`孙樵`】  

何易于尝为益昌令县距刺史治所四十里城嘉陵江南刺史崔朴尝乗春自上游多从宾客歌酒泛舟东下直出益昌旁至则索民挽舟易于即腰笏引舟上下刺史惊问状易于曰方春百姓不耕即蚕隙不可夺易于为属令当其无事可以充役刺史与宾客跳出舟偕骑还去益昌民多即山树茶利私自入会盐鐡官奏重榷筦诏下所在不得为百姓匿易于视诏曰益昌不征茶百姓尚不可活矧厚其赋以毒民乎命吏刬去吏争曰天子诏所在不得为百姓匿今刬去罪愈重吏止死明府公免窜海裔耶易于曰吾宁爱一身以毒一邑民乎亦不使罪蔓尔曹即自纵火焚之观察使闻其状以易于挺身为民卒不加劾邑民死丧子弱业破不能具葬者易于輙出俸钱使吏为办百姓入常赋有垂白偻杖者易于必召坐食问政得失庭有竞民易于皆亲自与语为指白枉直罪小者劝大者杖悉立遣之不以付吏治益昌三年狱无系民民不知役改绵州罗江令其治视益昌是时故相国裴公刺史绵州独能嘉易于治尝从观其政道从不过三人其全易于亷如是会昌五年樵道出益昌民有能言何易于治状者且曰天子设上下考以勉吏而易于考止中上何哉樵曰易于督赋如何曰上请贷期不欲紧绳百姓使贱出粟帛督役如何曰度支费不足遂出俸钱冀优贫民馈给徃来权势如何曰传符外一无所与擒盗如何曰无盗樵曰予居长安岁闻给事中考校则曰某人为某县得上下考由考得某官问其政则曰某人能督赋先期而毕某人能督役省度支费某人当道能得往来逹官为好言某人能擒若干盗反若干盗县令得上下考者如此邑民不对笑去樵以为当世上位者皆知求才为切至如缓急补吏则曰吾患无以共治膺命举贤则曰吾患无以塞诏及其有知之者何人哉继而言之使何易于不有得于生必有得于死者有史官在  

书李贺小传【`陆龟蒙`】  

玉溪生传李贺字长吉常时旦日出逰从小奚奴骑駏驉背一古破锦嚢遇有所得即书投囊中暮归足成其文予为儿童时在溧阳闻白头书佐言孟东野贞元中以前秀才家贫受溧阳尉溧阳昔为平陵县南五里有投金瀬瀬南八里许道东有平陵城周千余歩基址陂陁裁髙三四尺而草木势甚盛率多大栎合数十抱丛筱蒙翳如鸣如滴地洼下积水沮洳深处可活鱼鳖軰大抵幽邃岑寂气候古澹可嘉除里民樵罩外无入者东野得之忘归或比日或间日乗驴领小吏径蓦投金渚一往至则荫大栎隐丛筱于积水之旁苦吟到日西而还尔后衮衮去曹务多弛废令季操卞急不佳东野之为立白上府请以假尉代东野分其俸以给之东野竟以穷去吾闻滛畋渔者谓之暴天物天物既不可暴又可抉擿刻削露其情状乎使自萌卵至于槁死不得隐伏天能不致罚耶长吉夭东野穷玉溪生官不挂朝藉而死正坐是哉正坐是哉  

## 文章辨体彚选卷三百七十三

（明）贺复征 编  

○书二  

书梅圣俞藁后【`宋欧阳修`】  

凡乐逹天地之和而与人之气相接故其疾徐奋动可以感于心欢忻恻怆可以察于声五声单出于金石不能自和也而工者和之然抱其器知其声节其亷肉而调其律吕如此者工之善也今指其器以问于工曰彼簨者簴者堵而编执而列者何也彼必曰鼗鼓钟磬丝管干戚也又语其声以问之曰彼清者浊者刚而奋柔而曼衍者或在郊或在庙堂之下而罗者何也彼必曰八音五声六代之曲上者歌而下者舞也其声器名物皆可以数而对也然至乎动荡血脉流通精神使人可以喜可以悲或歌或泣不知手足鼓舞之所然问其何以感之者则虽在善工犹不知其所以然焉盖不可得而言也乐之道深矣故工之善者必得于心应于手而不可述之言也听之善亦必得于心而会以意不可得而言也尧舜之时夔得之以和神人舞百兽三代春秋之际师襄师旷州鸠之徒得之为乐官理国家知兴亡周衰官失乐器沦亡散之河海逾千百岁间未闻有得之者其天地人之和气相接者既不得泄于金石疑其遂独锺于人故其人之得者虽不可和于乐尚能歌之为诗古者登歌清庙太师掌之而诸侯之国亦各有诗以道其风土性情至于投壶飨射必使工歌以逹其意而为宾乐盖诗者乐之苖裔与汉之苏李魏之曹刘得其正始宋齐而下得其浮滛流泆唐之时子昻李杜沈宋王维之徒或得其淳古淡泊之声或得其舒和髙畅之节而孟郊贾岛之徒又得其悲愁鬰湮之气由是而下得者时有而不纯焉今圣俞亦得之然其体长于本人情状风物英华雅正变态百出哆兮其似春凄兮其似秋使人读之可以喜可以悲陶畅酣适不知手足之将鼓舞也斯固得深者耶其感人之至所谓与乐同其苖裔者耶余尝问诗于圣俞其声律之髙下文语之疵病可以指而告余也至其心之得者不可以言而告也余亦将以心得意会而未能至之者也圣俞乆在洛中其诗亦往往人皆有之今将告归余因求其藁而写之然余前所谓心之所得者如伯牙鼓琴子期听之不相语而意相知也余今得圣俞之藁犹伯牙之琴弦乎  

书旧本韩文后【`欧阳修`】  

予少家汉东汉东僻陋无学者吾家又贫无藏书州南有大姓李氏者其子尧辅颇好学予为儿童时多逰其家见其弊筐贮故书在壁间发而视之得唐昌黎先生文集六卷脱落颠倒无次序因乞李氏以归读之见其言深厚而雄博然予犹少未能悉究其义徒见其浩然无涯若可爱是时天下学者杨刘之作号为时文能者取科第擅名声以夸荣当世未尝有道韩文者予亦方举进士以礼部诗赋为事年十有七试于州为有司所黜因取所藏韩氏之文复阅之则喟然叹曰学者当至于是而止耳因怪时人之不道而顾已亦未暇学徒时时独念于予心以谓方从进士干禄以养亲茍得禄矣当尽力于斯文以偿其素志后七年举进士及第官于洛阳而尹师鲁之徒皆在遂相与作为古文因出所藏昌黎集而补缀之求人家所有而校定之其后学者亦渐趋于古而韩文遂行于世至于今盖三十余年矣学者非韩不学也可谓盛矣呜呼道固有行于逺而止于近有忽于往而贵于今者非惟世俗好恶之使然亦其理有当然者昔孔孟惶惶于一时而师法于千万世韩氏之文没而不见者二百年而后大施于今此又非特好恶之所上下盖其乆而愈明不可磨灭虽蔽于暂而终耀于无穷者其道当然也予之始得于韩也当其沉没废弃之时予固知其不足以追时好而取势利于是就而学之则予之所为者岂所以急名誉而干势利之用哉亦志乎乆而已矣故予之仕于进不为喜退不为惧者益其志先定而所学者宜然也集本出于蜀文字刻画颇精于今世俗本而脱谬尤多凡三十年间闻人有善本者必求而改正之其最后卷帙不足今不复补者重増其故也予家藏书万卷独昌黎先生集为旧物也呜呼韩氏之文之道万世所共尊天下所共传而有也予于此本特以其旧物而尤惜之  

书刺客传后【`王安石`】  

曹沬将而亡人之城又刼天下盟主管仲因勿倍以市信一时可也予独怪智伯国士豫让岂愿不用其策耶让诚国士也曽不能逆策三晋救智伯之亡一死区区尚足校哉其亦不欺其意者也聂政售于严仲子荆轲豢于燕太子丹此两人者污隐困约之时自责其身不妄愿知亦曰有待焉彼挟道徳以待世者何如哉  

书东皋子传后【`苏轼`】  

予饮酒终日不过五合天下之不能饮无在予下者然喜人饮酒见客举杯徐饮则予胸中为之浩浩焉落落焉酣适之味乃过于客闲居未尝一日无客客至未尝不置酒天下之好饮亦无在予上者常以为人之至乐莫若身无病而心无忧我则无是二者矣然人之有是者接于予前则予安得全其乐乎故所至常蓄善药有求者即与之而尤喜酿酒以饮客或曰子无病而多蓄药不饮而多酿酒劳已以为人何也予笑曰病者得药吾为之体轻饮者困于酒吾为之酣适盖専以自为也东皋子待诏门下省日给酒三升其弟静问曰待诏乐乎曰待诏何所乐但美酝三升殊可恋耳今岭南法不禁酒予既得自酿月用米一斛得酒六斗而南雄广惠循梅五太守间复以酒遗予略计其所获殆过于东皋子矣然东皋子自谓五斗先生则日给三升救口不暇安能及客乎若余者乃日有二升五合入野人道士腹中矣东皋子与仲长子光逰好养性服食豫刻死日自为墓志余盖友其人于千载或庶几焉  

书淳于髠传后【`苏轼`】  

淳于髠言一斗既醉一石亦醉至于州闾之会男女杂坐几于劝矣而何讽之有以吾观之盖有微意以多少之无常知饮酒之非我观变识妄而平生之嗜亦少衰矣是以托于放荡之言而能已荒主长夜之饮未有识其趣者元佑六年六月十三日偶读史记书此  

书六一居士传后【`苏轼`】  

苏子曰居士可谓有道者也或曰居士非有道者也有道者无所挟而安居士之于五物捐世俗之所争而拾其所弃者也乌得为有道乎苏子曰不然挟五物而后安者惑也释五物而后安者又惑也且物未始能累人也轩裳圭组且不能为累而况此五物乎物之所以能累人者以吾有之也吾与物俱不得已而受形于天地之间其孰能有之而或者以为已有得之则喜丧之则悲今居士自谓六一是其身均与五物为一也不知其有物耶物有之也居士与物均为不能有其孰能置得丧于其间故曰居士可谓有道者也虽然自一观五居士犹可见也与五为六居士不可见也居士殆将隐矣  

书黄鲁直李氏传后【`苏轼`】  

无所厌离何从出世无所欣慕何从入道欣慕之至亡子见父厌离之极燖鸡出汤不极不至心地不浄如饭中沙与饭皆熟若不含糊与饭俱咽即须吐出与沙俱弃善哉佛子作清浄饭淘米去沙终不能尽不如即用本所自种元无沙米此米无沙亦不受沙非不受也无受处故  

书若逵所书经后【`苏轼`】  

怀楚比丘示我若逵所书二经经为几品品为几偈偈为几句句为几字字为几画其数无量而此字画平等若一无有髙下轻重大小云何能一以忘我故若不忘我一画之中已现二相而况多画如海上沙是谁磋磨自然匀平无有麄细如空中雨是谁挥洒自然萧散无有疎宻咨尔楚逵若能一念了是法门于刹那顷转八十藏无有忘失一句一偈东坡居士说是法已复还其经  

书李伯时山荘图后【`苏轼`】  

或曰龙眠居士作山荘图使后来入山者信足而行自得道路如见所梦如悟前世见山中泉石草木不问而知其名遇山中渔樵隐逸不名而识其人此岂强记不忘者乎曰非也画日者常疑饼非忘日也醉中不以鼻饮梦中不以趾捉天机之所合不强而自记也居士之在山也不留于一物故其神与万物交其智与百工通虽然有道有艺有道而不艺则物虽形于心不形于手吾尝见居士作华严相皆以意造而与佛合佛菩萨言之居士画之若出一人况自画其所见者乎  

书栁子厚牛赋后【`苏轼`】  

岭外俗皆恬杀牛而海南为甚客自髙化载牛渡海百尾一舟遇风不顺渴饥相倚以死者无数牛登舟皆哀鸣出涕既至海南耕者与屠者常相半病不饮药但杀牛以祷富者至杀十数牛死者不复云幸而不死即归徳于巫以巫为医以牛为药间有饮药者巫輙云神怒病不可复治亲戚皆为却药禁医不得入门人牛皆死而后已地产沉水香香必以牛易之黎黎人得牛皆以祭鬼无脱者中国人以沉水香供佛燎帝求福此皆烧牛肉也何福之能得哀哉予莫能救故书栁子厚牛赋以遗琼州僧道赟使以晓喻其乡人之有知者庶几其少衰乎庚辰三月十五日记  

书渊明酬刘柴桑后【`苏轼`】  

自夏厯秋毒热七八十日不解炮灼理极意谓不复有清凉时今日忽凄风微雨遂御夹衣顾念兹岁屈指可尽陶彭泽云今我不为乐知有来岁不此言真可为惕然也  

书醉翁操后【`苏轼`】  

二水同器有不相入二琴同手有不相应今沈君信手弹琴而与泉合居士纵笔作诗而与琴会此必有真同者矣本觉法真禅师沈君之子也故书以寄之愿师宴坐静室自以为琴而以学者为琴工有能不谋而同三令无际者愿师取之元佑七年四月二十四日  

徐州书会猎诗后【`苏轼`】  

雷胜陇西人以勇敢应募得官为京东第二将武力絶人骑射敏妙按阅于徐徐人欲观其能为小猎城西又有殿直郑亮借职缪进者皆骑而从弓矢刀槊无不精习而驻泊黄宗闵举止如诸生戎装轻骑出驰絶众客皆惊笑乐甚是日小雨甫晴土润风和观者数千人曹子桓云建安十年始定冀州濊貊贡良弓燕代献名马时岁之春勾芒司节和风扇物弓燥手柔草茂兽肥与兄子丹猎于城西手获獐鹿九狐兎三十驰骋之乐邉人武吏日以为常如曹氏父子横槊赋诗以传于世乃可喜耳众客既各自冩其诗因书其末为异日一笑  

书黄子思诗集后【`苏轼`】  

予尝论书以谓锺王之迹萧散简逺妙在笔画之外至唐颜栁始集古今笔法而尽发之极书之变天下翕然以为宗师而锺王之法益微至于诗亦然苏李之天成曹刘之自得陶谢之超然盖亦至矣而李太白杜子美以英伟絶世之姿凌跨百代古今诗人尽废然魏晋以来髙风絶尘亦少衰矣李杜之后诗人继作虽间有逺韵而才不逮意独韦应物栁宗元发纎秾于简古寄至味扵澹泊非余子所及也唐末司空图崎岖乱兵之间而诗文髙雅犹有承平之遗风其论诗曰梅止于酸盐止于咸饮食不可无盐梅而其美常在咸酸之外盖自列其诗之有得于文字之表者二十四韵恨当时不识其妙予三复其言而悲之闽人黄子思庆厯皇佑间号能文者予尝闻前軰诗每得佳句妙语反复数四乃识其所谓信乎表圣之言美在咸酸之外可以一唱而三叹也予既与其子几道其孙师是游得窥其家集而子思笃行高志为吏有异材见于墓志详矣予不复论评其诗如此  

书墨【`苏轼`】  

余蓄墨数百挺暇日輙出品试之终无黒者其间不过一二可人意以此知世间佳物自是难得茶欲其白墨欲其黒方求黒时嫌漆白方求白时嫌雪黒自是人不会事也  

书砚【`苏轼`】  

砚之发墨者必费笔不费笔则退墨二徳难兼非独砚也大字难结宻小字常局促真书患不放草书苦无法茶苦患不美酒苦患不辣万事无不然可一大笑也  

其二  

泽州吕道人沉泥砚多作投壶様其首有吕字非刻非书坚致可以试金道人已死砚渐难得元丰五年三月七日偶至沙湖黄氏家见一枚黄氏初不知贵乃取而有之  

书临皋亭【`苏轼`】  

东坡居士酒醉饭饱倚于几上白云左绕清江右洄重门洞开林峦岔入当是时若有思而无所思以受万物之偹惭愧惭愧  

书楞严经后【`苏轼`】  

予自十年来于佛法中渐有所悟经歴忧患皆世所希有而真心不乱每得安乐崇宁癸未自许迁蔡杜门幽坐取楞严经翻覆熟读乃知诸佛湼盘正路从六根入每趺坐燕安觉外尘引起六根根若随去即堕生死道中根若不随返流全一中中流入即是湼盘真际观照既乆如浄琉璃内含寳月稽首十方三世一切佛菩萨罗汉僧慈悲哀愍恵我无生法忍无无漏胜果誓愿心心护持勿令退失三月二十五日志  

书魏郑公传【`曽巩`】  

予观太宗常屈已以从羣臣之议而魏郑公之徒喜遭其时感知已之遇事之大小无不諌诤虽其忠诚自至亦得君以然也则思唐之所以治太宗之所以称贤主而前世之君不及者其渊源皆出于此也能知其有此者以其书存也及观郑公以諌诤事付史官而太宗怒之薄其恩礼失终始之义则未尝不反复嗟惜恨其不思而益知郑公之贤焉夫君之使臣与臣之事君者何大公至正之道而已矣大公至正之道非灭人言以掩已过取小亮以私其君此其不可者也又有甚不可者夫以諌诤为当掩是以諌诤为非美也则后世谁复当諌诤乎况前代之君有纳諌之美而后世不见则非惟失一时之公又将使后世之君谓前代无諌诤之事是启其怠且忌矣太宗末年羣下既知此意而不言渐不知天下之得失至于辽东之败而始恨郑公不在世未尝知其悔之萌芽出于此也夫伊尹周公何如人也伊尹周公之諌切其君者其言至深而其事至廹存之于书未尝揜焉至今称太甲成王为贤君而伊尹周公为良相者以其书可见也令当时削而弃之成区区之小让则后世何所据依而諌又何以知其贤且良与桀纣幽厉始皇之亡则其臣之谏词无见焉非其史之遗乃天下不敢言而然也则諌诤之无传乃此数君之所以益暴其恶于后世而已矣或曰春秋之法为尊亲贤者讳与此戾矣夫春秋之所以讳者恶也纳諌诤岂恶乎然则焚藁者非与曰焚藁者谁与非伊尹周公为之也近世取区区之小亮者为之耳其事又未是也何则以焚其藁为掩君之过而使后世传之则是使后世不见藁之是非而必其过常在于君美常在于已也岂爱其君之谓与孔光之去其藁之所言其在正邪未可知也而焚之而惑后世庸讵知非谋已之奸计乎或曰造辟而言诡辞而出异乎此曰此非圣人之所曽言也今万一有是理亦谓君臣之间议论之际不欲漏其言于一时之人耳岂杜其告万世也噫以诚信待已而事其君而不欺乎万世者郑公也益知其贤云岂非然哉岂非然哉  

书资治通鉴外纪后【`刘恕`】  

刘恕曰孔子作春秋笔削美刺子游子夏门人之髙弟不能措一辞鲁太史左丘明以仲尼之言髙逺难继而为之作传后之君子不敢绍续焉惟陆长源唐春秋吴楚之君僣号称王诛絶之罪也左氏传据鲁史因诸侯国书系年叙事春秋所贬损大人当世君臣有威权势力其事实皆形于传故隐其书而不宣以免时难后汉献帝以班固汉书文繁难省命荀悦依左传体为汉纪言约事详大行于世晋太康初汲郡人发魏襄王冢得纪年文似春秋其所记事多与左氏符同诸儒乃知古史记之正法自是袁宏张璠孙盛干寳习凿齿以下为编年之书至唐五代其流不废汉晋起居注梁唐实录皆其遗制也国语亦左丘明所著载内传遗事或言论差殊而文词富美为书别行自周穆王尽晋知伯赵襄子当贞定王时凡五百余年虽事不连属于史官盖有补焉七国有战国策晋孔衍作春秋后语并时分国其后絶不录焉唐栁宗元采摭片言之失以为淫诬不槩于圣作非国语六十七篇其说虽存然不能为国语轻重也司马迁始撰本纪年表八书世家列传之目史臣相续谓之正史本朝去古益逺书益烦杂学者牵于属文専尚西汉书博览者乃及史记东汉书而近代士颇知唐书自三国至隋下逮五代懵然莫识承平日乆人愈怠惰荘子文简而义明玄言虗诞而似理功省易习陋儒莫不尚之史学浸微矣按歴代国史其流出于春秋刘歆叙七畧王俭撰七志史记以下皆附春秋荀朂分四部史记旧事入丙部阮孝绪七录记传录记史传繇是经与史分夫今之所以知古后之所以知今因善恶以明褒贬察政治以见盛衰春秋之法也使孔子赞易不作春秋则后世以史书为记事琐杂之语春秋列于六艺愚者莫敢异说而终不能晓也恕皇佑初举进士试于礼部为司马公门生侍于大儒得闻余论嘉佑中公尝谓恕曰春秋之后迄今千余年史记至五代史一千五百卷诸生歴年莫能竟其篇第毕世不暇举其大畧厌烦趋易行将冺絶予欲托始于周威烈王命韩赵魏为诸侯下讫五代因丘明编年之体仿荀恱简要之文网罗众说成一家书恕曰司马迁以良史之才叙黄帝至秦汉兴亡治乱班固已下世多名家李延寿总八朝为南北史而言词卑弱义例烦杂书无表志沿革不完梁武帝通史唐姚康复统史世近亡轶不足称也公欲以文章论议成歴世大典髙勲美徳褒赞流于万世元凶宿奸贬绌甚于诛殛上可继仲尼之经丘明之传司马迁安可比拟荀恱何足道哉治平三年公以学士为英宗皇帝侍讲受诏修歴代君臣事迹恕蒙辟寘史局尝请于公曰公之书不始于上古或尧舜何也公曰周平王以后事包春秋孔子之经不可损益曰曷不始于获麟之岁曰经不可续也恕乃知贤人著书尊避圣人也如是儒者可以法矣熈宁三年冬公出守京兆明年春移师颍川固辞不行退居洛阳恕褊狷好议论不敢居京师请归江东养亲又以新书未成不废刋削恕亦遥隶局中尝思司马迁史记始于黄帝而包牺神农阙漏不录公为歴代书而不及周威王之前学者考古当阅小说取舍乘异莫知适从若隐桓之后止据左氏国语史记诸子而増损不及春秋则无与于圣人之经包牺至未命三晋为诸侯比于后事百无一二可为前纪本朝一祖四宗一百八年可请实录国史于朝廷为后纪昔何承天乐资作春秋前后传亦其比也将俟书成请于公而为之熈宁九年恕罹家祸悲哀愤鬰遂中瘫痹右肢既废凡欲执笔口授稚子羲仲书之常自念平生事业无一成就史局十年俯仰窃禄因取诸书以国语为本编通鉴前纪家贫书籍不具南徼僻陋士人家不藏书卧病六百日无一人语及文史昏乱遗忘烦简不当逺方不可得国书絶意于后纪乃更前纪曰外纪如国语称春秋外传之义是也自周共和六年庚申至威烈王二十一年丁丑四百三十八年见于外纪自威烈王二十三年戊寅至周显徳六年已未一千三百六十二年载于通鉴然后一千八百年之兴废大事坦然可明昔李弘基用心过苦积年疾而药石不继卢升之手足挛废着五悲而自沈颍水予病眼病创不寐不食才名不逮二子而疾疹艰苦过之陶潜预为祭文杜牧自撰墓志夜台逋迩归心若飞聊序不能作前后纪而为外纪焉他日书成公为前后纪则可删削外纪之烦冗而为前纪以偹古今一家之言恕虽不及见亦平生之志也  

## 辨体彚选卷三百七十四

（明）贺复征 编  

○书三  

书赠韩琼秀才【`宋黄庭坚`】  

读书欲精不欲博用心欲纯不欲杂读书务博常不尽意用心不纯讫无全功治经之法不独玩其文章谈说义理而已一言一句皆以养心治性事亲处兄弟之间接物在朋友之际得失忧乐一考之于书然后尝古人之糟粕而知味矣读史之法考当世之盛衰与君臣之离合在朝之士观其见危之大节在野之士观其奉身之大义以其曰力之余玩其华藻以此心术作为文章无不如意何况翰墨与世俗之事哉  

书赠王长源诗后【`黄庭坚`】  

王长源安贫好义簟食瓢饮妻奴不免饥寒而未尝作可怜之色向人夫人能自重其在官必能爱民惜当路未能拭目也相见于京师怱怱不得尽平生朋友之意长源告行会小人年来苦眩不能苦思因而废诗輙以旧诗十许为赠长源若行登山临水亦可以代劳歌耳  

书赠俞清老【`黄庭坚`】  

人生岁衣十匹日饭两杯而终岁萧然疲役此何理耶男女婚嫁缘渠侬堕地自有衣食分齐所谓诞置之隘巷牛羊腓字之其不应冻饿沟壑者天不能杀也今蹙眉终日者正为百草忧春雨耳青山白云江湖之水湛然可复有不足之叹耶  

书圣庚家藏楚词【`黄庭坚`】  

章子厚尝为予言楚词盖有所祖述予初不谓然子厚遂言曰九歌盖取诸国风九章盖取诸二雅离骚经盖取诸颂予闻斯言也归而考之信然顾尝叹息斯人妙解文章之味此其于翰墨之林千载人也但颇以世故废学耳惜哉  

书林和靖诗【`黄庭坚`】  

欧阳文忠公极赏林和靖疎影横斜水清浅暗香浮动月黄昏之句而不知和靖别有咏梅一聨云雪后园林纔半树水邉篱落忽横枝似胜前句不知文忠公何缘弃此而赏彼文章大槩亦似女色好恶止系于人  

书缯卷后【`黄庭坚`】  

少年以此缯来乞书渠但闻人言老夫解书乃来也尔然未必能别工楛也学书要须胸中有道义又广之以圣哲之学书乃可贵若其灵府无程政使笔墨不减元常少逸只是俗人耳余尝为少年言士大夫处世可以百为唯不可俗俗便不可医也或问不俗之状老夫曰难言也视其平居无以异于俗人临大节而不夺此不俗人也平居终日如舍瓦石临事一筹不画此俗人也虽使郭林宗山巨源复生不易吾言也  

书壶中九华石【`黄庭坚`】  

湖口民李正臣得竒石九峰相倚苏子瞻戏名曰壶中九华又有老巫邹生以三竒石随髙下体着成屏风三叠余戏名曰肘后屏风迭他日湖中石百怪并出当以此两石为祖云二石色绀青嵌孔贯穿击之铿铿而视之嵚崟云雨之上诸峰隐见忽然疑于九十犹五老峰之疑于五六也揭而视俗以求赏音吾见其支醤瓿于墙角也世有出尘之因然后此石为萧洒缘尔迩者象江太守费数十万钱自岭南负载三石比归妻子不免寒饿未知与此孰贤也  

书洛阳名园记后【`李格非`】  

洛阳处天下之中挟殽黾之阻当秦陇之襟喉而赵魏之走集葢四方必争之地也天下常无事则已有事则洛阳必先受兵余故尝曰洛阳之盛衰者天下治乱之候也方唐贞观开元之间公卿贵戚开馆列第于东都者号千有余邸及其乱离继以五季之酷其池塘竹树兵车蹂蹴废而为丘墟高亭大榭烟火焚燎化而为灰烬与唐共灭而俱亡者无余处矣余故曰园囿之兴废者洛阳盛衰之候也且天下之治乱候于洛阳之盛衰而知洛阳之盛衰候于园囿之兴废而得则名园记之作余岂徒然哉呜呼公卿大夫方进于朝放乎以一已之私自为而忘天下之治忽欲退享此得乎唐之末路是已  

书小呉笺【`蔡襄`】  

李及知杭州日市白集一部乃为终身之恨郎基清慎无所营尝曰任官之所木枕亦不须作况重于此乎惟颇令人冩书樊宗孟遗之书曰在官冩书亦是风流罪过基答曰观过知仁斯亦可矣  

书韩退之传后【`张耒`】  

有问于张子者操赏罚荣辱以势临天下者莫不欲天下劝沮于其赏罚取舍于其荣辱而其势常有所不行盖有益劝而人益羞愈沮而人愈慕若韩退之之于唐殆若此矣退之所自负与世之所推者于徳莫如好直于艺莫如文章然以直取祸则逐山阳贬揭阳以文章招累则其文辞一世莫尚试于有司屡试而屡黜平生所述国家大事独有平淮西碑耳然刋者未毕而磨者至矣是宜沮丧湮灭与时俱亡冺然无所见于世矣然每斥而名益彰每沮而事益显抑者之力不胜誉者之舌虽退之亦自谓动而得谤名亦随之是诚何说也张子曰是何足怪昔者先王之赏罚荣辱所以天下奔走而从之者惟其取天下之所欲劝者而赏且荣之取天下之欲沮者而罚且辱之故赏一人而人勉惟恐其不若也罚一人而人惧惟恐其似之也且先王安能以已之所好恶而力驱天下以从我哉直取天下之荣辱而制天下之向背耳彼唐之污政其昏惑瞀乱无所取衷好恶可否于一已之私智而济之以蔽欺之奸何怪乎所沮者人慕所进者人耻与且彼惟不可抑也是以愈抑而声愈振子独不见夫千仞之水决而注之川乎大木梗之大石捍之排以巨峡廹以髙麓而后怒号哮吼声振百里抑之者愈大则其声也愈暴故小遏之则小鸣大塞之则大震何则彼其势惟不可止故也何怪夫身益困名益彰也  

书宋齐丘化书【`张耒`】  

齐丘伪唐谋臣其智特大鼠之雄耳何足道哉其为化书虽皆浅机小数亦微有见于道徳其能成功有以也吾尝论黄老之道徳本于清浄无为遣去情累而其末多流为智术刑名何哉夫惟静者见物之情而无为者知事之要据其要而中其情者知术之所从出也仁义生于恩恩生于人情圣人节情而不遣也无情之至至于无亲人而无亲则忍矣此刑名之所以用也齐丘之道既陋而其文章颇亦高简有可喜者其言曰君有竒智天下不亲虽圣人出斯言不废  

书五代郭崇韬卷后【`张耒`】  

自古大臣权势已隆极富贵已亢满前无所希则必退为身虑自非大奸雄包异志与夫甚庸驽昏阘茸鲜有不然者然其为虑也实难不忧思之不深计之不工然异日衅之所起徃往自夫至深至工是故莫若以正夫正者操术简而周智者为绪多而拙夫正者无所事计也行所当然虽怨仇不敢议之况继之者贤乎郭崇韬于五代亦聪明权智之士也佐荘宗决策灭梁遂一天下自见功高权重奸人议已而荘宗之昏为不足頼也乃为自安之计时刘氏有宠荘宗嬖之因请立为后而中荘宗之欲又结刘氏之援此于刘氏为莫大之恩而荘宗日以昏湎内听妇言为计宜无如是之良者然卒之杀崇韬者刘氏也使崇韬缪计不过刘氏不能有所助而已岂知身死其手哉好谋之士败于谋好辩之士败于辩惟道徳之士为无所穷而祸福之变岂思虑能究之哉  

书辋川图后【`秦观`】  

元佑丁卯余为汝南郡学官夏得肠癖之疾卧直舍中所善髙符仲携摩诘辋川圗视余曰阅此可以愈疾余本江海人得图喜甚即使二儿从旁引之阅于枕上怳然若与摩诘入辋川度华子冈经孟城坳憇辋川荘泊文杏馆上斤竹岭并木兰砦絶茱萸沜蹑槐陌窥鹿柴砦返于南北垞航欹湖戏栁浪濯栾家濑酌金屑泉过白石滩停竹里馆转辛夷坞抵漆园幅巾杖履碁奕茗饮或赋诗自娱忘其身之匏系于汝南也数日疾良愈而符仲亦为夏侯太冲来取图遂题其末而归诸髙氏  

书王蠋后事【`晁补之`】  

古之世有不去商纣之虐君以从周武之圣臣而守死西山者其人曰伯夷伯夷者孔子称为仁孟子称为圣不在乎学者能道之也古之人有不爱刳身戮尸之患以求尽忠极节于其君者其人曰比干比干者孔子称为仁孟子称为贤不在乎学者能道之也古之人有不爱将军之印不顾万家之封引身即死以明君臣之大义而求自附于伯夷比干之事者其人曰王蠋无孔子孟子之称而其名亦不获自附于伯夷比干焉学者不可不道也当燕之破齐齐王走莒也临菑之地汶篁之疆为齐者无几也齐之臣平居腰黄金结紫绶论议人主之前者一日狼顾鸟视分散四出不逃而去则屈而降无一人为其君出身抗贼以全齐者方是时王蠋齐之布衣也积仁洁行退耕于野口未尝食君之粟身未尝衣君之帛独以谓生于齐国世为齐民则当死于齐君乃奋身守大义守区区之画邑以待燕人燕人亦为之却三十里不敢迎其后燕将军畏蠋之贤念蠋之在而齐之不灭也数为甘言啖之曰我将以子为将封子以万家不者屠画邑蠋曰忠臣不仕二君正女不更二夫国亡矣蠋尚何存今刼之以兵诱之以将是助桀为虐也与其无义而生故不若烹乃经其头于木枝自奋絶脰而死士大夫闻之皆太息流涕曰王蠋布衣也义不北面于燕况在于食禄者乎于是乃相与迎襄王于莒而齐之残民始感义奋发闭城城守人人莫肯下燕者故莒即墨得数战不亡而田单卒能因其民心奋其智谋却数万之众复七十余城王蠋激之也始予读史记至此未尝不为蠋废书而泣以为推蠋之志足以无憾于天无怍于人无歉于伯夷比干之事太史公当特书之屡书之以破万世乱臣贼子之心奈何反不为蠋立传其当时事迹乃微见于田单之传尾使蠋之名仅足以不失传而不足以暴天下甚可恨也且夫聂政荆轲之匹徒能瞋目攘臂奋然不顾以报一言一饭之徳非有君臣之雠而怀匕首袖鐡椎白日杀人以丧七尺之躯者太史公犹以其有义也而为之立传以见后世后世亦从而服之曰壮士苏秦张仪陈轸犀首左右卖国以取容非有死国死君之行朝为楚卿慕为秦相不以慊于心太史公犹以其辩智也而为之立传以见后世后世亦从而服之曰竒材以至韩非申不害之徒刑名之学也犹以原道附之老耼淳于髠邹衍田骈慎到接子环渊驺奭之徒迂阔之士也犹以为多学而附之孟子然则世有杀身成仁如王蠋之徒者独不当传之以附于伯夷之后乎噫昔者夫子作春秋其大义在于正君臣严父子使当时君臣正父子严则春秋不作矣后世愚夫愚妇一言一行近似者皆当笔之春秋况夫卓然有补世教者得无特书之屡书之乎此予所以为太史公惜也  

书通鉴后【`陆游`】  

周世宗既服江南谕使修守偹通鉴以为近于大邦畏其力小邦怀其徳是比之文王也方是时世宗将有事于燕晋其谋以为若南方有变虽不能为大害然北伐之师势亦不得不还故先思有以安江南之心又疲其力于大役使不得动比北伐成功江南折简可致矣此世宗本谋也遽谓之近于文王岂不过哉然世宗之谋则诚竒谋也盖先取淮南去腹心之患不乗胜取吴蜀楚粤而举胜兵以取幽州使幽州遂平四方何足定哉甫得三闗而以疾归则天也其后中国先取蜀南粤江南吴越太原最后取幽州则兵已弊于四方而幽州之功卒不成故虽得诸国而中国之势终弱然后知世宗之本谋为善也  

书贾充传后【`陆游`】  

言一也情则三也其惟论兵乎自古惟用兵最多异论以其有是三者也祸机乱萌伏于隐微人知兵之利不知其害有识者焉逆见而力止之王猛之于秦是也投机之会转盻已移而常人闇于事机私忧过计冯道之于周是也猛固贤矣道虽闇犹有忧国之心焉至于贾充当晋武时力沮伐吴之举至请斩张华则何说哉自汉之季百数十年间庸夫习见南北分裂谓为故常赤壁之役以魏武之雄乗破竹之势而大败涂地终身不敢南乡充之心盖窃料吴未可下因为先事之言以徼后日之福而不料天下之遂一也要之战危事也以舜为君禹出师不能一举而定三苖以唐太宗自将李绩在行不能遂平区区之髙丽故为充之说者常有利焉此人臣之阴为身计者所以多出于此也冯道不足言矣王猛贾充之论所谓差毫厘而谬千里者可不察哉  

书郭崇韬传后【`陆游`】  

后唐荘宗初得天下欲立爱姬刘氏为后而韩夫人正室也伊夫人位次在刘氏上荘宗虽出夷狄又承天下大乱礼乐崩坏之际然顾典礼人情亦难其事未知所出群臣虽往往阿谀亡学术然亦无敢当其议者至卢革为相郭崇韬为枢宻使崇韬功髙迹危思为自安计而革庸懦无所为惟謟崇韬以自安因相与上章言刘氏当立于是荘宗遂立刘氏为后刘氏既立黩货蠧政残贼忠良天下遂大乱荘宗以弑崩李氏之子孙殱焉呜呼革不足言矣崇韬佐命大臣忠劳为一时冠其请立刘氏非有他心也不过谓天子所宠昵而自结焉将赖其助以少安而已然唐之亡实由刘氏是亡唐者崇韬也后唐之先皆有勲劳于帝室晋王克用百战以建王业荘宗因之遂有天下同光之初海内震动机可指麾而定矣而崇韬顾区区之私引刘氏以覆其社稷而灭其后嗣宗庙之灵其肯赦之乎崇韬卒以尽忠赤其族革亦无罪诛死岂非天哉昔唐髙宗欲立武昭仪为后大臣禇遂良等力争以为不可者皆得祸独李绩劝成之穷极富贵而死自谓得计矣及武氏得志髙祖太宗之子孙诛戮几尽而绩虽死亦卒以孙敬业故发墓剖棺夷其宗族遂良等虽得祸不至此也天理之不可逃如此虽然岂独天理哉彼绩与崇韬皆武夫烈士勇于报徳乃以此心揣妇人以为自安之竒策女人之性阴忮忍毒果于背徳方其得志自肆若豺虎然岂复思得立之所自哉然则二人之祸虽微天理固有不可逃者矣悲夫  

书作论法【`陈亮`】  

大凢论不必作好语言意与理胜则文字自然超众故大手之文不为诡异之体而自然宏富不为险怪之辞而自然典丽竒寓于纯粹之中巧藏于和易之内不善学文者不求髙于理与意而务求于文彩辞句之间则亦陋矣故杜牧之云意全胜者辞愈朴而文愈髙意不胜者辞愈华而文愈鄙昔黄山谷云好作竒语自是文章一病但当以理为主理得而辞顺文章自然出羣拔萃  

书伊洛遗礼后【`陈亮`】  

伊洛遗礼其可见者惟婚与丧祭仅存其一二今以附诸补亡之后夫礼虽先王未之有可以义起也补亡所集集其义也茍精其义则当时之所参定者尚可考而阙裂不全之制岂必以是为尊哉记曰礼之所尊尊其义也存其可见者以惜其不可见者而已  

书示疡医【`元刘因`】  

周礼疡医凡疗疡以五毒攻之以五气养之以五药疗之以五味节之五毒疑即医师所聚毒药凡五药之有毒者非谓一方五药而可以尽攻诸疡也攻与疗所以去其疾也养与节所以扶其本也盖攻则必养之疗则必节之攻视疗加急养视节加宻理势然也郑氏释五毒以黄堥置石胆丹砂雄黄矾石慈石其中烧之三日三夜其烟上着以鸡羽取之以祝创恶肉破骨则尽出宋杨文公见杨嵎验之果如郑所云此盖古方五毒药之一尔若即以是为五毒则不惟圣人之言不如是之狭而执兼与下文五气五药五味之言亦不类矣予又恐以杨之偶下而致人之不中也贾氏疏又以五药为五毒则郑既失经之意而贾又失郑之意也东坡尝论学儒不但费纸而正俚语之非唐庚论陶隐居注本草与易之说非知言者盖儒术之大无对非可与医并言者也然众技校之则李明之尝言苏沈良方犹唐宋类诗盖言不能诗者之集诗犹不知方者之集方也一诗之不善诚不过费纸而已一方之不善则其祸有不可胜言者矣友人为医者求余书其医疡也故云  

书饕餮图后【`刘因`】  

饕餮之生于唐虞犹水物之生于陆也虽欲饕餮乌得而饕餮然其所以为饕餮则阳中之阴所不能纪虽欲不饕餮乌得而不饕餮以乌得而不饕餮者与乌得而饕餮者遇是以天下莫不见其为饕为饕而得以饕餮之也及世运降矣人道晦矣淳者漓而和者戾矣闗雎麟趾之意息而河图鳯鸟之叹兴饕兮餮兮此其时也孰从而见其饕也孰从而见其餮也而又孰得而饕餮之也此饕餮之所以列于器也夫饕餮之所以列于器也其所以着夫恶则禹金以魑魅铸楚史以梼杌名也其所以示夫戒则尊彛之取象盘盂之有文也吕氏春秋谓以象形饰者周制也或者曰以形象识之则殷器也非周制也是则不可得而知也世且不可得而知又乌得而知其用也金台田景延得古饕餮拱泉而垂腹嬴其面而坐则人焉其下若有承盘者然河东元裕之为之考定其为古器之无疑也景延遂以刘敞吕大临例而图之其友郝伯常欲为道其然而不果而属予呜呼人之于古器物也强其所不可知而欲知之则为博物之増惑也舍其所不可知而特慕其古焉则为玩物之丧志也为増惑为丧志皆非知好古者也舍其所不可知者而求其所可知者则古人之所以为戒者在我矣因其所可慕者思其大可慕者则古人之所以为古人者自此而得矣求知是知也求慕是慕也则斯器也固有为致知之一明徳之端者不惟在我之饕餮以此而见在物之饕餮我将自此而得以饕餮也  

书李伯时九歌图后【`吴澄`】  

九歌者何楚巫之歌也巫以歌舞事神手舞而口歌之九歌之目天神五人鬼二地示一俱非楚国所当祀而况间乎物魅一又非人类所与接也然则楚巫事之而有歌何耶古荆蛮之地中国政化之所不及先王礼教之所不行其俗好鬼而多淫祀所由来逺矣三闾大夫不获乎上去国而南覩淫祀之非礼聆巫歌之不辞愤闷中托以抒情拟作九篇既有以易其荒淫媟慢之言又借以寄吾忠爱缱绻之意后世文人之拟琴操拟乐府肇于此琴操乐府古有其名亦有其辞而其辞鄙浅初盖出于刖工野人之口君子不道也韩退之作十琴操李太白诸人作乐府诸篇皆承袭旧名撰造新语犹屈原之九歌也太一天神也按天官书中宫有太一星非此之谓礼记云礼本于太一荘子云主之以太一太一者天地之始也主宰之帝故曰上皇祠在楚东故曰东皇犹秦祠白帝于西畤也司命亦天神也周礼所祀有司中司命注以为星非也司命者万物之母也有大有少周礼一为司中一为司命中者民受中以生之中命者阴阳五行化生万物之命也东君日神也礼云春朝朝日又云王宫祭日祀于东方故曰东君云中君云神也周礼祀风师雨师而不言祀云云师雨之属也固宜有祀或谓楚有云梦二泽云泽谓之云中梦泽谓之梦中云中君云泽之神考之歌辞曰日月齐光曰龙驾帝服曰焱逺举曰横四海乃天云非云泽也湘君湘夫人之称黄陵庙碑楚辞辩证偹矣太一尊神歌舞独简质而荘重择日辰盛服饰洁器物偹音乐以致其尊奉臣之修其忠善以事君犹是也司命云日言神既来而过去以况君始亲已而后疏之于皇英欲一见而不可得以况已欲见君纳忠而卒不答也河伯与巫既别而波迎鱼媵近于古者三有礼焉之遗风而楚之于原不如是故集注有云原岂至是而始叹君恩之薄乎八篇并以神况君山鬼物魅耳不可以况君也故原特变上八篇之例不作巫语而作鬼语言鬼欲亲人而人不亲之以况已欲亲君而君不亲已也夫此歌假设之辞与戏剧何异而唯恐引喻失当有乘尊卑之礼敬之至也九歌之后有二篇国殇者为国死难之殇礼魂者以礼善终之魂年十九以下死曰殇不终其天年而死亦曰殇春兰秋菊终古无絶四时祖考之常祭也前之九歌原托以伸已意后之二篇无所托意止为巫者礼神之辞而已盖与九篇不同时后人从其类而附焉此画李伯时所作伯时画妙一世而或传此画若有神助然盖其尤得意者予在洪都郡守毛侯出示予既为作解题而复隐九篇歌辞成诗一篇与诗之意虽微不同而明原之心其趋一也呜呼千载而下能有■〈契，廾代大〉于原之心者尚有味于予之言哉  

## 文章辨体彚选卷三百七十五

（明）贺复征 编  

○书四  

书刘禹畴行孝传后【`明刘基`】  

世之所谓浮屠果何道而能使人信奉之若是哉人情莫不好安乐而恶忧患故惴之必于其所恒惧诱之必于其所恒愿然后不待驱而自赴浮屠氏设为祸福之说其亦巧于致人与夫四海之众林林也而无不为其所致何哉彼固非止惑愚昧而已也人情无不爱其亲亲殁矣哀痛之情未寘而谓冥冥之中欲加以罪孰不惕然而动于其心哉间有疑焉则羣咻之若目见其死者拘于囹圄受棰挞而望救者故中材之人莫不波驰而蚁附虽有笃行守道之亲则亦文致其罪以告哀于土偶木俑之前彼固自以为孝而不知其为大不孝岂不哀哉且彼谓戕物者必偿其死故有牛马羊豕蛇虺之狱谓天下之蠢动者举不可杀也今夫虎豹鹰鹯搏击蜚走以食日不知其几何而独无罪也哉人之杀物有狱矣虎豹食人而无狱何其重禽兽而轻人也彼又谓妇人之举子者必有大罪故儿女子尤笃信其说以致恩于其母吾不知司是狱者谁欤人必有母将舍其母而狱人之母欤将并与其母而狱之与狱其母不孝舍其母而狱人之母不公不孝不公俱不可以令二者必居一焉将见羣起而攻之矣虽有狱谁与治之宰天地者帝也彼则谓有佛焉至论佛之所谓呴呴妪妪若老妇然有呼而求救不论是非虽穷凶极恶无不引手援之使有罪者勿恒刑是以情破法也夫法出于帝而佛破之是自获罪于天也吾知其无是事也昭昭矣以刘子之贤其不为所惑无足怪者吾独悲夫天下之为刘子者不多也故又为之言以寤夫知爱其亲而不知道者  

书断狱记后【`刘基`】  

往岁朝廷虑天下断狱之未审用中书御史台议遣官审覆论报仆时居山间闻人言之山岳震迭如雷雨之将至阴雨鸣条飞电烁目豪民猾吏窜伏如鼠俱自期不能免而衔寃抱痛之民莫不伸眉引项若槁叶之待滋润及其至则风止雨霁望者如败军之归而畏者如鹰隼之脱条而得扶揺也则怪而问于老成更事之人咸曰断大狱必视成案茍无其隙不得而更焉因退自太息曰茍如是乌用是审覆者为哉于是大信刀笔之真能生死人矣既又闻诸人曰非朝廷意也奉命者之不恪耳及观国子博士黄先生所叙御史苏公虑囚湖北所平反事曷尝拘于成案哉然后知贤人所为固与众人异矣夫以一湖北之地公一廵歴而所平反者八事所擿豪右之持吏而泥法者又数事岂他道之无寃民耶无苏公而已矣仆尝往观于牧民之以简讼名者之其庭草生于阶视其几尘积于牍徐而访于其乡察其田里之间则强梁横行怨声盈路问其故曰官不受词无所诉受之而已矣大吏至则曰官能不生事民哗非官罪也则皆扶出之诉者悉含垢去则转以相告无复来者由是卒获简讼之名呜呼舆图广矣不皆得苏公彼上报于朝廷者又将获偹事之赏矣然后怨愤之气抝而为斗杀激而为盗贼鬰而为灾沴上应乎天谁之咎哉呜呼使人人如苏公刑期于无刑不难矣明天子在上庶其见之则求诸老成以为典刑舍是编其奚适哉  

书邹浩传后【`周忱`】  

予尝奉诏纂集歴代名臣奏议得宋右正言邹浩諌立刘后疏反复几二千言读之使人毛髪森悚又见当时有阳翟田画监京城门见浩因言得罪告之曰使志完隐黙官京师遇寒疾不汗五日死矣岂独岭海之间能死人哉及浩之南迁人莫敢顾而宗正寺主簿王回独敛交游钱为治装且慰安其困事觉下诏狱御史诘之即自服曰实曽与谋不敢欺也是三人者在当时相友善皆以气节自许距今已三百余年闻其危言谠论凛然若有生气其忠肝义胆且与日月争光可也浩之裔孙今为常山主簿出史传示予因书田王二人之言以附于后使观者知浩为忠臣而画回在当时为益友也  

欧阳公书王彦章事【`徐一夔`】  

古人为文非徒然也盖必有为而作宋至庆厯盖已四十年不用兵矣一旦赵元昊叛兵聚西陲歴四五年而攻守之计不决欧阳公独持用竒取胜之议朝廷不以为然而邉将多失机会公以梁将王彦章之善于用竒也故于其事独惓惓焉彦章姓王氏郓州寿张人号王鐡鎗事梁至宣义军节度使梁晋交争河上之战凡数百合彦章战輙胜至于徳胜之战尤竒末帝时小人段凝用事忌彦章功名唐兵攻兖州故与嬴卒遂至于败见执于唐死之欧阳公着五代史既列彦章于死节传而加感愤叹息其后在河北又得其家传并畵像以家传补旧吏之畧以画像损坏重加补缉且为着画像记至于徳胜之战传既书之画像记复申言之不厌于复所以然者盖致其希慕不可及之意而警发当时用兵者之不尚竒也议者以谓古之良将多矣欧阳公何独惓惓于彦章其意盖不足于公也夫公不举古之良将而独举彦章非谓古之良将不善用竒也盖举近则人易知所谓殷监不逺在夏后之世是也若谓彦章事梁为乱贼之党而以其死为徒知食焉不避其难之为义则尤大非且自古乱贼莫甚于汉之莾操梁虽倔起乗唐衰而取之视莾操尤当末减且扬雄尝事莾矣荀彧尝事操矣彦章起自卒伍素不知书尚得而咎之哉彦章之事梁政如舅以嬖妾为妻为之妇者何敢不以为姑乎茍其说行非特不知欧阳公之意有在且不知五季之世死节之臣为不多见使彦章之忠义不白于天下后世无以为人臣劝因着于篇  

书宋诸贤墨迹后【`李东阳`】  

右宋李忠定公书一张忠献公书一赵忠简公札子一外小帖一吕太保安老李叅政泰发书各一姑苏沈启南氏所藏者吴太史原博携至京师予得而观之呜呼天下未有不用君子而治不用小人而乱者宋之衰非无君子而患于不能用然其君子亦有过焉秦桧首恶天下所繇乱贤如忠献实与荐之泰发虽与持议祸至死初不能无叅政之屈此其所憾者吕非纯才仇视诸贤无足深论忠定再罢乃繇忠献忠简虽与忠献合而屡惑谗间至悉变其所为则所谓君子亦不能同心戮力自贻矛盾之患何怪乎国势之不昌小人之祸未殄也晦庵谓明大义识事理惟忠定兼之盖虽张赵不能不各有短长吕李而下其器可知也然使其志论获行小大毕用皆当有益于世今观其尺书寸札皆国家天下事也卒令厄塞困顿赍志以殁国亡世改而其辞独存哀哉  

书皮日休集后【`王鏊`】  

予观袭美与鲁望倡和跌宕恠伟真所谓两雄力相当者及读其集所谓文薮者亦多感慨激昻六箴有检身勅巳之志反招逐疠有抑邪扶正之志鹿门隐书有闵时病俗之志七爱三羞有伤今怀古之志文中子碑配享昌黎请孟子为学科又几于知道者及读唐书则曰黄巢入闗以为翰林学士朱子纲目亦书之惊曰袭美乃至是耶读其文未尝不悲其志壮其词惜其遭时之不幸也守之不固也而以为恨曽不得与王维郑虔为伍一日览陆务观渭南集曰袭美晩遯吴越死焉有子光业为吴越相四世孙公弼在庆厯间名士也方吴越时中原隔絶乃有妄人造谤谓袭美隳节巢贼宋景文喜取小说入正史公弼欲辨之于朝不及而卒尹师鲁皮子良墓志亦云曽祖日休避广明之难徙籍会稽及钱氏王其地遂依之官太常博士赠礼部尚书则其事益信矣呜呼袭美千载之寃至是始雪矣不独雪袭美之寃亦以雪吾儒之耻也曰南部新书亦载巢令日休作谶语有里头三屈律之语遂为所害何耶此亦传闻之语也然亦可见其不屈于贼矣曰后之为史则何如曰所闻异词所传异闻信以传信疑以传疑此春秋之法也  

闲书杜律【`杨慎`】  

杜诗可以意觧而不可以辞解必不可已而解之可以一句一首解而不可以全帙解全帙解必有牵强不通反为作者之累世传虞伯生注杜七言律本不出自伯生笔乃张伯成为之后人驾名于伯生耳其注首解恨别云杜公初至成都未得所依故以别为恨不知唐室板荡故园陷虏虽得所依岂不以别为恨公岂如江佑淮商风水为鄊船作宅一得醉饱不思家者乎解揺落深知宋玉悲云惟深知其故故千年之后且为悲叹惟其亦吾之师故闵其萧条解生长明妃一首云惟其去紫台故春风面不可见惟其独留青塜故环佩声归月下闻此乃村学究腐烂讲套语岂可笺杜乎解曽闵朱旗北斗闲云亦尝树旌旗于北斗城中以享安闲之富贵北斗闲三字而上下添十二字乃成文何异世传怒挥门不报打铺路无笼之谑謡耶织女机丝虚夜月石鲸鳞甲动秋风本言乱离萧条之状而解云织女不能机杼故曰虚石鲸相传有灵故曰动此何异眯目而道黒白者彩笔昔曽干气象本说登山而云以文彩弄笔干动时贵以拟飞腾此又视老杜为鑚刺乞哀之徒矣幽栖地僻一首本是喜客至之意乃云亦姑以觇其诚意否是杜之阴险逆诈也岂所谓以小人之心而度君子者乎预传籍籍新京兆青史无劳数赵张本是期以古贤乃注云此去朝廷定有升擢既为京兆少尹必升三辅大尹此何异星士寿书预冩赏帖耶可恶可厌其它尚多聊举一二耳牵纒之长实累千里此既晦杜意又污虞名曷镵其板勿悮人也  

书张思钦卷【`王守仁`】  

三原张思钦元相将葬其亲卜有日矣南走数千里而来请铭于予予之不为文也乆矣辞之固而请弗已则与之坐而问曰子之乞铭于我也将以图不朽于其亲也则亦宁非孝子之心乎虽然子以为孝子之图不朽于其亲也尽于是而已乎将犹有进于是者也夫图之于人也则曷若图之于子乎传之于其人之口也则曷若传之于其子之身乎故子为贤人也则其父为贤人之父矣子为圣人也则其父为圣人之父矣其与托之于人之言也孰愈夫叔梁纥之名至今为不朽矣则亦以仲尼之为子耶抑亦以他人为之铭耶思钦蹙然而起稽颡而后拜曰元相非至于夫子之门则几失所以图不朽于其亲者矣明日入而问圣人之学则语以格致之说焉求格致之要则语之以良知之说焉思钦跃然而起拜而复稽曰元相茍非至于夫子之门则尚未知有其心又何以图不朽于其亲乎请归葬吾亲而来卒业于夫子之门则庶几其不朽之图矣  

书秦风蒹葭三章后【`唐顺之`】  

嘉靖戊申秋七月二十五日夜雷雨大作万艘震荡平明开霁则河水増髙四五尺矣余与诸生泛小舠如陈渡临流歌啸渺然有千里江湖之思因咏秦风蒹葭三章则宛如目前风景而所谓伊人者犹庶几见之见秦时风俗不雄心于戈矛战斗则逞技于猃歇射猎至其声利所驱虽豪杰亦且侧足于寺人媚子之间方以为荣而不知愧其义士亦且沉酣豢养与君为殉而不可赎盖靡然矜侠趋势之甚矣而乃有遗世独立澹乎埃壒之外若斯人者岂所谓一国之人皆若狂而此其独醒者欤抑亦以秦之不足与而优游肥遁若后来凿坏羊裘之徒者在当时固已有人欤余独惜其风可闻而姓名不着不得与凿坏羊裘之徒并列隐逸传然凿坏羊裘之徒以其身而逃之蒹葭伊人者乃并其姓名而逃之此又其所以为至也噫嘻士固有不慕乎当世之荣而亦何心于后世之名也哉因慨然为之一笑遂书以示诸生  

书黄山谷诗后【`唐顺之`】  

黄豫章诗真有慿虚欲仙之意此人似一生未尝食烟火食者唐人盖絶未见有到此者也虽韦苏州之髙洁亦须让出一头地耳试具眼叅之吾若得一片静地非特断荤当须絶粒矣盖自觉与世味少缘矣然非为作诗计也  

书地理鹤冈况君卷【`唐顺之`】  

叩巫卜星相堪舆之家而问焉曰吉乎未必然也而闻者骤然喜叩巫卜星相堪舆之家而问焉曰凶乎未必然也而闻者骤然悲则是巫卜星相堪舆常操吉人凶人悲人喜人之权以奔走乎其人而其人之吉凶悲喜一系于巫卜星相堪舆之口而听焉若是何也人情常喜希觊乎其所不可必而常揣摩乎其所不可知而术家冯鬼神以自神故多言而或信巧发而竒中操希觊之心与揣摩之见而叩之冯鬼神之人而投之巧发竒中之说宜其入之深也诸家之中其尤炽者曰堪舆其指画天地支离五行八卦竒中之说尤多而人尤尊之堪舆家吾不知其所始吾意其初本以候土验气测量水胍以宁死者而赞慈孝如是而已盖未始有鬼荫之说也自兹说之行至使子孙露其先人不葬以待吉地与吉日致其人而不免于水火者有矣或取土中数十年之陈胔非有山崩水啮而好数徙之甚者豫章饶歙之间盗地以葬往往至于杀人而不止然则堪舆家之说吾惧其不为祥而为孽也夫儒者之论殃庆归之积善与恶其说至精犹或半验半不验则天道之逺也而谓既朽之骨丛祸丛福若呼谷而响答焉其亦未必然欤鹤冈况君精于术而能竒中者也曩余葬母实藉于君然余之藉君非其吉凶祸福之谓也君间尝请文于余呜呼挟君之术以游于世其有不能奔走乎其人而其人之悲喜有不惟君之为听者欤然则余言何能轻重君耶君如有意乎余言也则君其务为候土验气以宁死者毋务为吉凶祸福以邀生者而孝子慈孙有溺于吉凶之说其亦以余言解之而已矣  

## 文章辨体彚选卷三百七十六

（明）贺复征 编  

○书五  

书洞庭山后【`明王世贞`】  

予既为兹记而读之所不能如伯玉者文度所得西洞庭者俱可十二于东山亦染指焉伯玉则不暇也吾裹十日粮酒倍之行不问主所至自津匿尽名姓与钓父羣长空皦然了无纎云靡夕不月靡饮不夕清歌流醊遇兴輙极凉暄天剂秋不萧瑟从行诸君陆丈善诗子念俪之陆丈善画张生嗣之李生善奕奕称国手黄生少年雅亦善酒季善供具佐吾馋口将书一通以寄伯玉大司马署中当忻然而笑梦我五湖之曲也  

书衡山禹碑【`王世贞`】  

禹碑在祝融峰重刻者有二本而隶释亦微不同大抵多以意会耳非必尽能识之也按昌黎歌科斗拳身薤倒披鸾漂鳯泊挐虬螭是书形势亦诚有之及读盛弘之荆州记刘禹锡寄吕衡州书此碑流迹已乆不当参以蜉蝣之足但铭辞虽古未谐圣经极类汲冡周书穆天子传中语岂三代之季好事者托大禹而刻之石耶然宣王石鼓文亦多类是似更有不可晓者予直以为即秦以前文犹胜作西京后人语而用修所谓龙画傍分螺书扁刻不啻倍蓰峄山琅琊也留此以冠诸刻  

书摹辋川图后【`王世贞`】  

右王摩诘辋川图临之者郭忠恕再临者仇英实夫也其二十絶句书者文待诏征仲也余尝谓读摩诘絶句更一览辋川图觉便如上下华子冈斤竹岭骋于宫槐陌泛南北宅歌湖栁浪徙倚木兰柴茱茰沜即文杏馆而休焉酌金屑之泉与裴迪秀才对语不知我之为摩诘摩诘之为我与否也然则摹本何必实夫而书亦何必征仲哉  

书伍子胥传后【`王世贞`】  

伍子胥勇烈狥志丈夫也谓之尽孔子之道则不可谓之悖孔子之道亦不可孔子之事鲁也几微不合輙去之又曰父母之雠不共戴天不合而去有新君在矣不以事新君为二心也孟子之言君之视臣如草芥则臣视君如冦雠孟子过矣草芥其亲冦雠之可也草芥其身冦雠之不可也平王淫太子之妇而欲废太子推忮以僇其太子之传而并及其兄即商受何啻焉受不僇文王不僇太公父也何以斩烬余之头而悬太白鞭尸非过也情也亦理也吴王僚信子胥之言谋伐楚而光阻之不以怨光而进専诸刺僚而夺之位盖审僚之不能得志于楚也光为之破楚以伸志故竭力而事之又为其子竭力而报越雠其必不赦越也欲以为奢者为光而夫差弗信也社将徙矣力諌而死之知亡智也能死忠也若子胥者于君臣父子之间可无媿也太史公称吴以子胥谋西破强楚北灭齐晋南服越人信哉独所以强吴之迹偹于吴越春秋而其辞不雅驯使子胥之志明而才不尽显以此少冺冺耳或谓子胥之托子于鲍氏何居曰彼盖伤奢尚之线絶而强延之以孝托也吾故曰子胥者不悖孔子之道者也  

书吕不韦黄歇传后【`王世贞`】  

自古至今以术取富贵秉权势者无如吕不韦之秽且卑然亦无有如吕不韦之巧者也凡不韦之所筹筴皆凿空至难期而其应若响彼固自天幸亦其术有以摄之至于御倡而知其孕必取三月进之子楚又大期而始生政于理为难信毋亦不韦故为之说而泄之秦皇使知其为真父而长保富贵邪抑亦其客之感恩者故为是以詈秦皇而六国之亡人侈张其事欲使天下之人谓秦先六国而亡也不然不韦不敢言太后亦不敢言而大期之子人乌从而知其非羸出也黄歇之为奸大类不韦而行之于为相之后尤不义苐其始之脱太子虽若钓竒然甚勇而忠史固称其博学洽闻覩所上秦皇书不下韩非子以一富贵之■〈殢上心下〉而积虑争事若虺蜮然亡身灭家而不觉岂不可悲也哉春申君不当称四公子贱谋贵疎间亲与文信侯并而称可也  

书司马相如传后【`王世贞`】  

司马长卿不羞其淫奔之卓女而自纪其事使史家传之以秽后人其文辞之美丽固不能相救而子长复谓其与卓氏婚饶于财故其仕宦未尝肯与公卿国家之事尝称病闲居不慕官爵似未尽得其意者长卿固智人也方其一出使而太守郊迎县令负弩妇翁贵之易耻以为荣而又成辟土之功名于愿已满矣逆知武帝之易封而亦易僇故避而吏隐于文园拥国色发挥文辞以自娱乐不亦泰哉彼其才已试于西南夷武帝固心器之矣使小与公卿国家之事而取通侯之印拥公卿之组固不难其与主父吾丘买臣严助軰骈首于东市亦易也王子猷盖知之是故不取井丹之髙洁而取长卿之玩世者所谓智也  

书李邺侯传后【`王世贞`】  

自三代而后人臣出处之迹未有如李邺侯泌之竒者也或伸而屈或屈而伸或先几或忍诟其保身亦未有如邺侯之巧者也七岁而以童子荐入禁中与宰相张九龄诸公善竒矣寻谢去游嵩华终南间求神仙不死之术又竒也乆之复以献议入翰林从太子诸王游太子善之又竒也为诗以讥杨国忠安禄山斥置蕲春又竒也太子即位灵武为肃宗使人召致泌泌忽间闗来谒又竒也立谈而叅帷幄体辅若一拜右相辞俄又赐金紫为侍谋军国元帅行军长史亦将相任耳又竒也复两京迎上皇除道清宫泌皆任之甫功成而辞荣乞归以避李辅国又竒也当是时广平王以太子领元帅泌寮也师友也即位为代宗召泌舍之蓬莱阁强以婚娶食肉又竒也然其重已不及肃宗矣元载忌之出为江西观察判官判官一下佐也泌不辞而往又竒也载诛而复召常衮忌之出团练澧朗刺杭州又不辞而以吏治显又竒也嗣帝为徳宗避泚奉天复召而用之则直臣之而已又出而观察陜虢凿饟漕之道剪淮西之逆又竒也自是始登相位天子恭已委之不复设他相以至终其身又竒也至徳之初郭汾阳李临淮贞元之际李西平马北平其建勋克复若异代然而皆保全于泌之手又竒也夫以辅国忌之载忌之而不能伤衮忌之而不能终抑则泌之巧所得于老氏者深矣其所进深谋秘计以听者之中庸不能尽售然至于处父子兄弟之间功亦不浅矣  

书李空同集后【`王世贞`】  

空同先生两疏于弘治间担荷世道不浅虽再下诏狱见以为煅炼而实益其刚果之气若广信之讼血气与义气各强半耳材髙而病脱疎则易入名髙而尚激厉则易染同舟遇风呉越相救而不知其伏机之至此也一遇康徳涵再遇林待用而后得免虎口噫嘻亦危矣当嘉靖之丁亥已丑间杨应宁当国名为最知先生而竟不一推毂事殊不可晓吾尝谓怜才者若春风拂面便消忌才者若氷雪寒必透骨俯仰千古至今尚新可叹哉  

书与于鳞论诗事【`王世贞`】  

己未正月余以台谒之济上于鳞烹一豚候我田间出蟹胥佐醑苦剧谈乆之尽一瓿苦五十六螯漏且行尽于鳞睨为余曰吾起山东农家独好为文章自恨不得一当古作者既幸与足下相下上当中原并驱时一扫万古是宁独人间世哉奈何不更评搉所至而令百岁后传耳者执柔翰而雌黄其语也予唯唯于鳞乃言曰王君足下行弃我济上去矣焉用自苦龌龊为也其不以吾二人更标帜者几希请为世人实之吾于骚赋未及为耳为当不让足下足下故卢柟俦也吾拟古乐府少不合者足下时一离之离者离而合也实不能胜足下吾五言古不能多足下多乃不胜我歌行其有间乎吾以句若以篇耳诸近体靡不敌者谓絶句不如我妄七言律遂过足下一等足下无神境吾无凢境耳余时心伏者乆之已前谢于鳞曰吾于足下即小进固鴈行也岂敢以秦齐之赋而匹盟主吾之为歌行也句权而字衡之不如子逺矣虽然子有待也我无待也兹其所以埒与子兮雪之月也吾风之行水也更子而千篇乎无极我之变加我十年吾不能长有子境矣于鳞曰善请言文曰子匠心而材古者也其工极矣予之错于材也世无通于古者以故无称子亦无称我然而世之疑子也甚于我即百千万年而其疑子也又甚于我虽然谓子隃胜我者独子乎我心耳于鳞大恱曰有是哉吾二人之穷也而足相乐矣更起迭为寿质明而罢后旬日书来言快矣兹夕之千古也岂值爽鸠之乐哉又一日于鳞因酒踞谓余曰夫天地偶而物无孤美者人亦然孔氏之世乃不有左丘乎余瞪目直视之不答李遽曰吾失言吾失言向者言老聃耳其狂诞如此  

书子昻所冩道徳经【`徐渭`】  

世好赵书者取其媚也责以古服劲装可乎盖帝胄王孙裘马轻纎足称其人矣他书率然而道徳经为尤媚然可以为槁涩顽麤如世所称枯柴蒸饼者之药  

书季子微所藏摹本兰亭【`徐渭`】  

非特字也世间诸有为事凡临摹直寄兴耳铢而较寸而合岂真我面目哉临摹兰亭本者多矣然时时露已笔意者始称髙手予阅兹本虽不能必知其为何人然窥其露已笔意必髙手也优孟之似孙叔敖岂并其须眉躯干而似之耶亦取诸其意气而已矣  

书草玄堂稿后【`徐渭`】  

始女子之来嫁干婿家也朱之粉之倩之颦之歩不敢越裾语不敢见齿不如是则以为非女子之态也迨数十年长子孙而近妪姥于是黜朱粉罢倩颦横歩之所加莫非问耕织于奴婢横口之所语莫非呼鸡豕于圏槽甚至齵齿而笑篷首而搔盖回视向之所谓态者真赧然以为妆缀取怜娇真饰伪之物而娣姒者犹望其宛宛婴婴也不亦可叹也哉渭之学为诗也矜于昔而颓且放于今也颇有类于是其为娣姒哂也多矣今校郦君之诗而恍然契肃然敛容焉盖真得先我而老之娣姒矣  

书石梁鴈宕图后【`徐渭`】  

台宕之间自有知以来便驰神于彼苦不得往得见于图谍中如说梅子一邉生津一邉生渴不如直啜一瓯苦茗乃始沁然今日观此卷画图斧削刀裁描青抹绿几若真物比于往日图谍彷佛依稀者大相悬絶虽比苦茗尚觉不同有一掬水到口畧降心火老夫看取世间逺近真假有许多种别不知他日支杖大小龙湫更作何观  

书夏珪山水卷【`徐渭`】  

观夏珪此画苍洁旷逈令人舍形而恱影但两接处墨与景俱不交必有遗矣惜哉云护蛟龙支股必间断亦在意会而已  

书滤水罗汉画赞【`徐渭`】  

诸江河水若彼微虫为有性命为无性命为俱有性命为俱无性命若俱有者虫既应生水何独受烹煎烧煮诸苦毒楚若俱无者水既应烹亦应煮虫云何滤虫煮水作是分别若谓虫则含灵水无知觉谛观二物虫体泳游水含流性得跃为虫付流即水觉与不觉有何差别辟如有人发心爱惜象马牛羊不忍宰割而于蟹鱼虾蚌妄加觧剥或亦于诸虾鱼蠏蚌心生爱惜于彼草木斩刈无遗彼诸有物大小动植体则不同所含生性等无有二云何杀彼舍此起分别心滤虫煮水亦复如是弟子迷惑不能通晓是义惟大罗汉正坐谛观作何解说宣豁迷闷弟子徐渭合掌礼拜而作是语  

书梅花道人墨竹谱【`徐渭`】  

余观梅花道人画竹如羣鳯为鹘所掠翎羽腾闪捎捩变灭之诡虽鳯亦不得而知而评者或谓其赝岂理也哉  

书苏长公维摩赞墨迹【`徐渭`】  

予夙慕大苏公书然阅览止从金石本耳鲜得其迹马子某博古而获此予始幸一见之必欲定其真赝者则取公之赞维摩中语而答之曰若云此画无实相毗耶城中亦非实  

书米南宫墨迹【`徐渭`】  

阅南宫书多矣潇散爽逸无过此帖辟之朔漠万马骅骝独先  

书朱太仆十七帖【`徐渭`】  

昨过人家圃榭中见珍花异菓绣地叅天而野藤刺蔓交戞其间顾问主人曰何得滥放此軰主人曰然然去此亦不成圃也予拙于书朱使君令予首尾此帖意或近是说耶  

书谯南逰卷后【`归有光`】  

某始计偕由滁州入彭城前年再登滁州山春初犹寒马行山岭上多积雪北风萧萧令人怆然有怀古之思宋太祖常以周师破李景兵十五万于清流闗太祖高皇帝从郭元帅驻兵滁阳明年始渡江克采石取太平王业实肇于此自少知诵欧阳公之记云百年之内漠然徒见山高而水清可谓千载同此慨矣因问所谓丰乐醉翁亭者俯视环滁之山彷佛尚见太守醉而逰人归也乙卯之岁通参张先生以谯南逰卷见示谩书其后  

书座右【`虞淳熙`】  

有士人贫甚夜则露香祈天益乆不懈一夕方正襟焚香忽闻空中神人语曰帝悯汝诚使我问汝何所欲士答曰某之所欲甚微非敢过望但愿此生衣食粗足逍遥山间水滨以终其身足矣神人大笑曰此上界神仙之乐汝何从得之若求富贵则足矣予因歴数古人极贵念归而终不能遂志者比比皆是盖天之靳惜清乐百倍于功名爵禄也右梁溪漫志所纪此乐予近已得之无用爇许都梁祷祠而求矣乃故求神仙不置一何贪耶神者地祗之申仙者山人耳上界大多官府即洞宫佐吏正尔荘语肃仪倍人间问荘生作太极闱编郎得逍遥曵尾否今日龙山鳯泉有食禾衣苎逍遥神仙犹故不自足帝且罚守天圊勅之没淄尘欲火中大可怖畏书一通座右自警贪志  

书砚铭【`董其昌`】  

东坡书唐林夫惠砚云行至泗州见蔡景繁附唐林夫书信与余端砚一枚张遇墨半螺砚极佳但小而凸磨墨不甚便作砚者意待数百年后砚平乃便墨耳一砚犹须作数百年计而作事乃不为明日计可不谓大惑耶  

识伯修遗墨后【`袁宏道`】  

伯修酷爱苏白二公而嗜长公尤甚每下直輙焚香静坐命小妓伸纸书二公闲适诗或小文或诗余一二幅倦则手一编而卧皆山林会心语近懒近放者也余每过抱瓮亭即笑之曰兄与长公真是一种气味伯修曰何故余曰长公能言吾兄能嗜然长公垂老玉局吾兄直东华事业方始其不能行一也伯修大笑且曰吾年止是东坡守髙宻时已约寅年入山彼时纔得四十三岁去坡翁玉局尚二十余年未可谓不能行也昔乐天七十致仕尚自以为逹故其诗云逹哉逹哉白乐天此犹白头老寡妇以贞骄人吾不学也因相与大笑未几而伯修下世嗟乎坡公坎轲岭外犹得老归阳羡乐天七十罢分司优游履道尚十余年使吾兄幸而跻下寿长林之下兄倡弟和岂二公所得比哉弟自壬辰得第宦辙已十三年然计居官之日仅得五年山林花鸟大约倍之视兄去世之年仅余四载夫兄以二老为例故以四十归田为早若弟以兄为例虽即今不出犹恨其迟也世间第一等便宜事真无过闲适者白苏言之兄嗜之弟行之皆竒人也甲辰閠九月九日弟宏道书于栀子楼  

书印空上人卷【`黄汝亨`】  

子瞻治郡时每言遇缁门人宜爱护之加于齐民近世戒僧少而生产肥身家之僧多官府亦遂从而赋役之使子瞻之言不验玄风堕矣余尝言髙僧难作贫僧易作而近世能贫者亦不易过呉兴乃见其人曰印空者其人通明事薫修逺近文雅有道韵之士喜与之逰而贫甚士大夫贤者如沈中丞观頥朱侍御君采軰相与捐赀买曹氏数亩以饘粥之仅可送日而止乃知缁门有人不患世无子瞻也因问印空无粮乃足古徳所谓临行将得去者何在印空笑不答  

书月公册【`袁中道`】  

昔晤龙湖老人于通州予问当如何作工夫龙湖曰参话头予曰某子甲半生参话头而了无消息者何也龙湖曰不解起疑也夫疑为学道之寳疑大则悟亦大予近来尚有余疑可惜不遇大作家痛与刺札一畨耳予心佩其言见世之学者终日恬然其稍敏捷者随口领畧自谓已得始知老人所谓不解起疑者真有见也古人云薄福之人不生于疑又云不疑言句是谓大病今看古人因缘其穿凿者无论矣稍有所见浅者作逗塞情识会深者作探竿影草会作仙人手中扇会逺之逺矣疑者参之宝也理者参之雠也所悟在理必不得力从门入者不是家珍耳龙湖心地甚浄戒行甚稳讲经论极精细而其中尤有不能自安者盖亦有大疑也若尽掷去算沙诸事而不受育师轻为点破则将来天人一只眼矣何幸亲见之  

书雪筝册后【`袁中道`】  

陈姬字雪筝少堕红缘色艺皆絶都中时态新妆多出其手合度中节士女皆效之所抚育多为名姝清令淹雅别有一种风气姬善语言随机酬应极有韵然外柔而内荘不可狎也后字夫夫亡遂誓守志不改予闻而叹曰甚矣姬之贤也绿窓青闺之彦守一不贰者外廹于世之毁誉而不敢易其操今居浓腻之中人直以桃李蹊中人目之耳其守志而人不予誉也其失志而人不予毁也毁誉之所不及而独能伸其志于靡他其谁知之而谁信之予故以为真人然则姬者岂独为粉黛中男子哉其可与言道矣樊通徳有言慧则通通则流此正下沉之情识耳彼拥髻而叹盛衰之不常凄然念疲精骛神者之变为荒田野草此何消息耶通徳于此宜有豁焉而惜其不及此也夫世之贞女子挟毁誉而不敢退堕者不过强有力以扞之故枝叶虽除而根株自在若姬于此中厌离已极一点情染已化为点雪消氷矣大慧所云从内打出者依稀若有会焉予故曰姬可与言道昔摩登伽贪爱阿难如来指示以不浄而使之厌离故与耶输佗罗同证妙果吾观姬之守志不从名根生而从一念之厌离生直慧人也道种也故喜而为之述  

## 文章辨体彚选卷三百七十七

（明）贺复征 编  

○读一  

读荀子【`唐韩愈`】  

始吾读孟轲书然后知孔子之道尊圣人之道易行王易王霸易霸也以为孔子之徒没尊圣人者孟氏而已晩得扬雄书益尊信孟氏因雄书而孟氏益尊则雄者亦圣人之徒与圣人之道不传于世周之衰好事者各以其说干时君纷纷籍籍相乱六经与百家之说错杂然老师大儒犹在火于秦黄老于汉其存而醇者孟轲氏而止耳扬雄氏而止耳及得荀氏书于是又知有荀氏者也考其辞时若不粹要其归与孔子异者鲜矣抑犹在轲雄之间乎孔子删诗书削春秋合于道者着之离于道者黜去之故诗书春秋无疵余欲削荀氏之不合者附于圣人之籍亦孔子之志与孟氏醇乎醇者也荀与扬大醇而小疵  

读仪礼【`韩愈`】  

余尝苦仪礼难读又其行于今者盖寡沿袭不同复之无由考于今诚无所用之然文王周公之法制粗在于是孔子曰吾从周谓其文章之盛也古书之存者希矣百氏杂家尚有可取况圣人之制度邪于是掇其大要竒辞奥旨着于篇学者可观焉惜乎吾不及其时进退揖让于其间呜呼盛哉  

读墨子【`韩愈`】  

儒讥墨以上同兼爱上贤明鬼而孔子畏大人居是邦不非其大夫春秋讥专臣不上同哉孔子汛爱亲仁以愽施济众为圣不兼爱哉孔子贤贤以四科进褒弟子疾殁世而名不称不上贤哉孔子祭如在讥祭如不祭者曰我祭则受福不明鬼哉儒墨同是尧舜同非桀纣同修身正心以治天下国家奚不相悦如是哉余以为辩生于末学各务售其师之说非二师之道本然也孔子必用墨子墨子必用孔子不相用不足为孔墨  

读韩愈所著毛颕传后题【`栁宗元`】  

自吾居夷不与中州人通书有来南者时言韩愈为毛颕传不能举其辞而独大笑以为怪而吾乆不克见杨子诲之来始持其书索而读之若捕龙蛇搏虎豹急与之角而力不敢暇信韩子之怪于文也世之模拟窜窃取青妃白肥皮厚肉柔筋脆骨而以为辞者之读之也其大笑固宜且世人笑之也不以其俳乎而俳又非圣人之所弃者诗曰善戏谑兮不为虐兮太史公书有滑稽列传皆取乎有益于世者也故学者终日讨说答问呻吟习复应对进退掬溜播洒则罢惫而废乱故有息焉游焉之说不学操缦不能安弦有所拘者有所纵也太羮玄酒体节之荐味之至者而又设以竒异小虫水草樝梨橘柚苦醎酸辛虽蜇吻裂鼻缩舌涩齿而咸有笃好之者文王之昌蒲葅屈到之芰曾晢之羊枣然后尽天下之竒味以足于口独文异乎韩子之为也亦将弛焉而不为虐欤息焉游焉而有所纵欤尽六艺之竒味以足于口欤而不若是则韩子之辞若壅大川焉其必决而放诸陆不可以不陈也且凡古今六艺是非百家大细穿宂用而不遗者毛颕之功也韩子穷古书好斯文嘉颕之能尽其意其奋而为之传以发其郁积而学者得之励其有益于世欤是其言也固与异世者语而贪常嗜琐者犹呫呫然动其喙亦劳甚矣乎  

读开元杂报【`孙樵`】  

樵曩于襄汉间得数十幅书系日条事不立首末其畧曰某日皇帝亲耕籍田行九推礼某日百寮行大射礼于安福楼南某日安北诸蕃君长请扈从封禅某日皇帝自东封还赏赐有差某日宣政门宰相与百寮廷争十刻罢如此凡数十百条樵当时未知何等书徒以为朝廷近所行事有自长安来者出其书示之则曰吾居长安中新天子嗣国及穷虏自溃则见行南郊礼安有籍田事乎况九推非天子礼耶又尝入太学见丛甓负土而起若堂皇者就视得石刻乃射堂旧址则射礼废已乆矣国家安能行大射礼耶自闗已东水不败田则旱败苖百姓入常赋不足至有卖子为豪家役者吾尝背华走洛遇西戍还兵千人县给一食力屈不支国家安能东封从官禁兵安所仰给耶北虏惊啮邉甿势不可控宰相驰出责战尚未报功况西闗复惊于西戎安有扈从事耶武皇帝以御史窃议宰相事望岭南走者四人至今卿士齚舌相戒况宰相陈奏于仗乎安有廷奏诤事耶语未及终有知书者自外来曰此皆开元政事盖当时条布于外者樵后得开元录验之条条可复云然尚以为前朝所行不当尽为坠典及来长安日见条报朝廷事者徒曰今日除某官明日授某官今日幸于某明日畋于某诚不类数十幅书樵恨生不为太平男子及覩开元中事如奋臂出其间因取其书帛而漫志其末凡补缺文者十三正讹文者十一是岁大中五年也  

读司马法【`皮日休`】  

古之取天下也以民心今之取天下也以民命唐虞尚仁天下之民从而帝之不曰取天下以民心者乎汉魏尚权驱赤子于利刅之下争寸土于百战之内士为诸侯诸侯为天子非兵不能威非战不能服不曰取天下以民命者乎由是编之为术术愈精而杀人愈多法益工而害物益甚呜呼其亦不仁矣蚩蚩之类不敢惜死者上惧乎刑次贪乎赏民之于君犹子也何异父欲杀其子先诏以威后啖以利哉孟子曰我善为陈我善为战大罪也后之士有是者虽不得士吾以为犹士焉  

读封禅书【`宋刘敞`】  

刘子曰新垣平候日再中文帝以建元言汾阳有寳鼎气乃效于后平之于术亦可免矣其卒以诈死为世大僇何哉彼以其术为逺而饰之以巧以其利为迂而益之以谄者也败不亦宜乎是故博学而精择之正言而谨守之不为顷久变志不以利钝迁虑辟此患也荘周有言毋以人徇天毋以故灭命岂新垣平之谓邪悲矣  

读李翱文【`欧阳修`】  

予始读翱复性书三篇曰此中庸之义疏尔智者识其性当复中庸愚者虽读此不晓也不作可焉又读与韩侍郎荐贤书以谓翱特穷时愤世无荐已者故丁寜如此使其得志亦未必然以翱为秦汉间好侠行义之一豪隽亦善论人者也最后读幽懐赋然后置书而叹叹已复读不自休恨翱不生于今不得与之交又恨予不得生翱时与翱上下其论也况乃翱一时人有道而能文者莫若韩愈愈尝有赋矣不过羡二鸟之光荣叹一饱之无时尔推是心使光荣而饱则不复云矣若翱独不然其赋曰众嚣嚣而杂处兮咸叹老而嗟卑视予心之不然兮虑行道之犹非又怪神尧以一旅取天下后世子孙不能以天下取河北以为忧呜呼使当时君子皆易其叹老嗟卑之心为翱所忧之心则唐之天下岂有乱与亡哉然翱幸不生今时见今之事则其忧又甚矣奈何今之人不忧也余行天下见人多矣脱有一人能如翱忧者又皆疏逺与翱无异其余光荣而饱者一闻忧世之言不以为狂人则以为病痴子不怒则笑之矣呜呼在位而不肯自忧又禁他人使皆不得忧可叹也夫  

读孟尝君传【`王安石`】  

世皆称孟尝君能得士士以故归之而卒赖其力以脱于虎豹之秦嗟乎孟尝君特鸡鸣狗盗之雄耳岂足以言得士不然擅齐之强得一士焉宜可以南面而制秦尚取鸡鸣狗盗之力哉夫鸡鸣狗盗之出其门此士之所以不至也  

读孔子世家【`王安石`】  

太史公叙帝王则曰本纪公侯传国则曰世家公卿特起则曰列传此其例也其列孔子为世家奚其进退无所据耶孔子旅人也栖栖衰季之世无尺上之柄此列之以传宜矣曷为世家哉岂以仲尼躬将圣之资其教化之盛舄奕万世故为之世家以抗之又非极挚之论也夫仲尼之才帝王可也何特公侯哉仲尼之道世天下可也何特世其家哉处之世家仲尼之道不从而大置之列传仲尼之道不从而小而迁也自乱其例所谓多所抵牾者也  

读贾谊传【`曾巩`】  

余读三代二汉之书至于竒辞奥旨光辉渊澄洞达心腑如登髙山以望长江之活流而恍然骇其气之壮也故诡辞诱之而不能动淫辞廹之而不能顾考是与非若别白黑而不能惑浩浩洋洋波彻际涯虽千万年之逺而若会于吾心葢自喜其资之者深而得之者多也既而遇事輙发足以自壮其气觉其词源源来而不杂剔吾麤以迎其真植吾本以质其华其高足以凌青云抗太虚而不入诡诞其下足以尽山川草木之理形状变化之情而不入于卑污及其事多而忧深虑逺之激扞有触于吾心而干于吾气故其言多而出于无聊读之有忧愁不忍之态然其气要为无伤也于是又自喜其无入而不宜矣使予位之朝廷视天子所以措置指画号令天下之意作之训辞镂之金石以传太平无穷之业盖未必不有可观者遇其所感寓其所志则自以为皆无伤也余悲贾生之不遇观其为文经画天下之便宜足以见其康天下之心观其过湘为赋以吊屈原足以见其悯时忧国而有触于其气后之人责其一不遇而为是忧怨之言乃不知古诗之作皆古穷人之辞要之不悖于道义者皆可取也贾生少年多才见文帝极陈天下之事毅然无所阿避而绛灌之武夫相遭于朝譬之投规于矩虽强之不合故斥去不得与闻朝廷之事以奋其中之所欲言彼其不发于一时犹可托文以摅其藴则夫贾生之志其亦可罪邪故予之穷饿足以知人之穷者亦必若此又尝学文章而知穷人之辞自古皆然是以于贾生少进焉呜呼使贾生卒其所施为其功业宜有可述者又岂空言以道之哉予之所以自悲者亦若此然世之知者其谁欤虽不吾知谁患邪  

读两陈遗墨【`朱熹`】  

天下有自然不易之公论而言之者或不免于有所避就故多失之若诸公熈寜日录之辩是也尝记顷年获侍坐于故端殿上饶汪公纵言及于日录熹因妄谓日录固为邪说然诸贤攻之亦未得其要领是以言者渎而听者疑用力多而见功寡也盖尝即其书而考之则凡安石之所以惑乱神祖之聪明而变移其心术使不得遂其大有为之志而反为一世祸败之原者其隠微深切皆聚此书而其词锋笔势纵横捭阖炜烨谲诳又非安石之口不能言非安石之手不能书也以为蔡卞撰造之言固无是理况其见诸行事深切着明者又已相为表里亦不待晩年怼笔有所增加而后为可罪也然使当时用其垂絶之智举而焚之则后来载笔之士于其帷幄之间深谋宻计虽欲毕力捜访极意形容势必不能得之如此之悉而传闻异词虚实相半亦不能使人无溢恶之疑且如勿令上知之语世所共传终以手笔不存故使陆佃得为隐讳虽以元佑众贤之力争辨之苦而不能有以正也何幸其徒自为失计出此真迹以暴其恶于天下便当摭其肆情反理之实正其迷国误朝之罪而直以安石为诛首是乃所谓自然不易之公论不唯可以订已往之谬而又足以开后来之惑奈何乃以畏避嫌疑之故反为迂曲回互之言指为撰造增加诬伪谤诋之书而欲加刋削以灭其迹乎汪公叹息深以愚言为然今观闲乐陈公遗帖了斋陈公表藁追忆前语自愧学之不进所知不能有以甚异于往时又叹汪公之不可复见也为之掩卷太息而书其后抑又尝怪了翁晩岁之论多出此帖之余然其自讼改过之书曾无一言以及此而独谓龟山杨氏实发其机是则论者亦颇疑之而以今考之此书之作实在建中崇寜之间且其言犹以日录为蔡卞之所托而其后了翁合浦尊尧之书亦未直攻安石也至于大观初年而后四明之论始作则其推言所自独归功于杨氏而不及闲乐有不可诬者矣顾其后书虽谓天使安石自写诬悖之心然犹有怼笔增加归过神考之云则终未免于所谓有所回互避就而失之者也又观闲乐此书之指所以罪状安石者至深切矣然考其事不过数条若曰改祖宗之法而行三代之政也废春秋而谓人主有北面之礼也学本出于刑名度数而不足以性命道徳也释经奥义多出先儒而旁引释氏也是数条者安石信无所逃其罪矣然其所以受病之源遗祸之本则闲乐之言有所未及而其所指以为说者亦自不能使人无可恨也今亦无论其它而姑以安石之素行与日录之首章言之则安石行已立朝之大节在当世为如何而其始见神宗也直以汉文帝唐太宗之不足法者为言复以诸葛亮魏元成之不足为者自任此其志识之卓然又皆秦汉以来诸儒所未闻者而岂一时诸贤之所及哉然其为人质虽清介而噐本偏狭志虽髙逺而学实凡近其所论说盖特见闻亿度之近似耳顾乃挟以为髙足已自圣不复知以格物致知克已复礼为事而勉求其所未至以增益其所不能是以其于天下之事每以躁率任意而失之于前又以狠愎徇私而败之于后此其所以为受病之原而闲乐未之言也若其所以遗祸之本则自其得君之初而已有以中之使之悦其髙骇其竒而意斯人之不可无矣及其任之以事而日听其言则又有以信夫斯人之果不可无也于是为之力拒羣言而一听其所为唯恐其一旦去我而无与成吾事也及其吁谟既乆渐涵透彻则遂心融神会而与之为一以至于能掣其柄而自操之则其运动弛张又已在我而彼之用舍去留不足为吾重轻矣于是安石卒去而天下之政始尽出于宸衷了翁所谓万几独运于元丰闲乐所谓屏弃金陵十年不召者盖皆指此然了翁知其独运而不知其所运者乃安石之机闲乐见安石之身若不用而不知其心之未尝不用也是以凡安石之所为卒之得以附于陵庙之尊托于谟训之重而天下之人愈不敢议以至于鱼烂河决而后已焉此则安石所以遗祸之本而闲乐亦未之言也若闲乐之论祖宗法度但当谨守而不可变尤为痛切是固然矣然祖宗之所以为法盖亦因事制宜以趋一时之便而其仰循前代俯徇流俗者尚多有之未必皆其竭心思法圣智以遗子孙而欲其万世守之者也是以行之既乆而不能无弊则变而通之是乃后人之责故庆厯之初杜范韩富诸公变之不遂而论者至今以为恨况其复此又数十年其弊固当益甚于前而当时议者亦多以为当变如吕正献公父子家传及河南程氏眉山苏氏之书盖皆可考虽闲乐此论若有不同而不免亦有仁皇之末适当因革之时之说则是安石之变法固不可谓非其时而其设心亦未为失其正也但以其躁率任意而不能熟讲精思以为百全无弊可乆之计是以天下之民不以为便而一时元臣故老贤士大夫羣起而力争之者乃或未能究其利病之实至其所以为说又多出于安石规模之下繇是安石之心愈益自信以为天下之人真莫已若而阴幸其言之不足为已病因遂肆其狠愎倒行逆施固不复可望其能胜已私以求利病之实而充其平日所以自任之本心矣此新法之祸所以卒至于横流而不可救闲乐虽能深斥其非而未察其所以为非者乃繇于此此其为说所以不能使人无所恨者一也至谓安石逺取三代渺茫不可稽考之事而力行之此又不知三代之政布在方册虽时有先后而道无古今举而行之正不能无望于后之君子但其名实之辨本末之序缓急之宜则有不可以毫厘差者茍能于此察焉而无所悖则其遗法虽若渺茫不可稽考然神而明之在我而已何不可行之有彼安石之所谓周礼乃姑取其附于已意者而借其名髙以服众口耳岂真有意于古者哉若真有意于古则格君之本亲贤之务养民之政善俗之方凡古之所谓当先而宜急者曷为不少留意而独于财利兵刑为汲汲耳大本不正名是实非先后之宜又皆倒置以是稽古徒益乱耳岂专渺茫不可稽考之罪哉闲乐不察乎此而断然自画直以三代之法为不可行又独指其渺不可稽考者而讥之此又使人不能无恨者二也若安石之废春秋语北面则亦其志识过髙而不能穷理胜私之弊是以厌三传凡例条目之烦恶诸儒臆度附致之巧有太过者而不思其大伦大法固有炳如日星而不可诬者也因前圣尊师重道之意以推武王太公之事有太过者而所以考其礼之文者有未详也是其阙于审重而轻为论说直废大典固为可罪然谓其因此而乱君臣之名分又并与孟子迭为宾主之说而非之则亦峻文深诋而矫枉过直矣此又其使人不能无恨者三也若夫道徳性命之与刑名度数则其精粗本末虽若有间然其相为表里如影随形则又不可得而分别也今谓安石之学独有得于刑名度数而道徳性命则为有所不足是不知其于此既有不足则于彼也亦将何自而得其正耶夫以佛老之言为妙道而谓礼法事变为粗迹此正王氏之深蔽今欲讥之而不免反堕其说之中则已误矣又况其于粗迹之谬可指而言者盖亦不可胜数政恐未可轻以有得许之也今姑举其一二而言之若其实有得于刑名度数也则其所以修于身者岂至于与僧卧地而顾客褫衣如钱景谌之所叙乎所以着于篇者岂至于分文析字以为学而又不能辨乎六书之法如字说之书乎了翁以为安石之进字说盖欲布之海内神考虽好其书玩味不忘而不以布于海内者以教化之本不在是也此亦非是夫周礼六艺之教所谓书者不过使人以六书之法分别天下之书文而知此字之声形为如何欲其逺近齐同而不乱耳非有真空无相无作之说也安石既废其五法而专以会意为言有所不通则遂旁取后来书传一时偶然之语以为证至其甚也则又逺引老佛之言前世中国所未尝有者而说合之其穿凿舛缪显然之迹如此岂但不知性命道徳之本而亦岂可谓其有得于刑名度数之末哉不唯以此自误又以其说上惑人主使其玩味于此而不忘其罪为大了翁之言盖亦踈矣所以施于家者至于使其妻穷奢极侈斥逐姊姒而诟叱官吏如林希魏泰之所书岂止于使其子囚首跣足箕踞于前而干预国政如邵伯温之所记乎所以施于政者至于乖事理咈民情而于当世礼乐文章教化之本或有失其道理者乃不能一有所正至其小者如■〈〈今上酉下〉鸟〉鹑公事按问条法亦皆缪戾烦碎而不即于人心乎以此等而推之则如闲乐之所云亦恐其未免于过予而其所以不能使人无可恨者四也若其释经之病则亦以自处太髙而不能明理胜私之故故于圣贤之言既不能虚心静虑以求其立言之本意于诸儒之同异又不能反复详宻以辨其为说之是非但以已意穿凿附丽极其力之所通而肆为支蔓浮虚之说至于天命人心日用事物之所以然既以不能反求诸身以验其实则一切举而归之于佛老及论先王之政则又骋私意饰奸言以为违众自用剥民兴利斥逐忠贤杜塞公论之地唯其意有所忽而不以为事者则或茍因旧说而不暇择其是非也闲乐于此乃不责其违本旨弃旧说惑异教文奸言之罪而徒讥其奥义多出郑孔意若反病其不能尽黜先儒之说以自为一家之言者则又不能使人无恨者五也夫安石以其学术之误败国殄民至于如此而起自熈丰讫于宣靖六十年间诵说推明按为国是鄙儒俗生随风而靡者既无足道有识之士则孰有不寒心者顾以奸贼蔽蒙禁网严宻是以饮气呑声莫敢指议独两陈公乃能出死力以排之其于平居书疏还徃讲论切磨唯恐其言之不尽斯亦可谓贤矣然其所以为说者不过如此岂其所以为学者亦自未得圣贤之门户所以观理制事者犹未免于有蔽而然耶故尝歴考一时诸贤之论以求至当则唯龟山杨氏指其离内外判心迹使道常无用于天下而经世之务皆私智之凿者最为近之其论绍述而以为当师其意不当泥其迹者亦能曲尽其理之当而无回互之失虽元城刘公所谓哲宗神考有所不逮不但两陈公而已也然及其请罢庙学配食之章则又不能如其平日之言以正其罪顾乃屑屑焉偏指鳬鹥一义以为实奢汰之源此为获杀人于货之盗而议其窃钩之罪对放饭流歠之客而议其齿决之非视两陈公之言乃反有不能及者是以至今又几百年而其是非之原终未明白往者虽不足论而来者之监亦学者之所不可不知也故窃并其说以俟同志讲而择焉  

读药书漫记【`刘因`】  

人秉是气以为五脏百骸之身者形实相孚而气亦流通其声色气味之接乎人之口鼻耳目者虽若汛然然其在我而同其类者固已脗焉而相合异其类者固已怫然而相戾虽其人之身亦不得而自知也如饮药者以枯木腐骨荡为虀粉相错合以饮之而亦各随其气类而之焉盖其原一也故先儒谓酸木味木根立地中似骨故骨以酸养之金味辛金之纒合异物似筋故筋以辛养之咸水也似脉苦火也似气甘土也似肉其形固已与类矣而其气安得不与之流通也推而言之其吉凶之与善恶亦类也  

天生此一世人而一世事固能办也盖亦足乎已而无待于外也岭南多毒而有金蛇白药以治毒湖南多气而有姜橘茱茰以治气鱼鳖螺蚬治湿气而生于水麝香羚羊治石毒而生于山盖不能有以胜彼之气则不能生于其气之中而物之与是气俱生者夫固必使有用于是气也犹朱子谓天将降乱必生弭乱之人以拟其后以此观之世固无无用之人人固无不可处之世也  

## 文章辨体彚选卷三百七十八

（明）贺复征 编  

○读二  

读吕氏春秋【`明方孝孺`】  

吕氏春秋十二纪八览六论凡百六十篇吕不韦为秦相时使其宾客所著者也太史公以为不韦徙蜀乃作吕览夫不韦以见疑去国岁余即饮酖死何有宾客何暇著书哉史又称不韦书成悬之咸阳市置千金其上有易一字者輙与之不韦已徙蜀安得悬书于咸阳由此而言必为相时所著太史公之言误也不韦以大贾乗势市竒货致富贵而行不谨其功业无足道者特以宾客之书显其名于后世况乎人君任贤以致治者乎然其书诚有足取者其节丧安死篇讥厚塟之弊其勿躬篇言人君之要在任人用民篇言刑罚不如德礼达欝分职篇皆尽君人之道切中始皇之病其后秦卒以是数者偾败亡国非知几之士岂足以为之哉第其时去圣人稍逺论道徳皆本黄老书出于诸人之所传闻事多舛缪如以桑糓共生为成汤以鲁荘与颜阖论马与齐桓伐鲁鲁请比关内侯皆非其事而其时竟无敢易一字者岂畏不韦势而然耶然予独有感焉世之谓严酷者必曰秦法而为相者乃广致宾客以著书书皆诋訾时君为俗主至数秦先王之过无所惮若是者皆后世之所甚讳而秦不以罪呜呼然则秦法犹寛也  

读荀悦申鉴【`方孝孺`】  

荀悦申鉴五卷其论治乱兴亡之理详矣悦生汉之衰丁灵献之际强臣窃柄天下溃溃日非汉有悦虽侍讲禁中而天子拱手受制知其莫之有为着此书以宣其志悦盖有用之材又亲见世之乱故其言愈有征据从而行之可以为治而自汉以来鲜有言之者纵或言之特以其文辞而已著书之不足恃如是哉然秦焰之余圣道灭息唐虞三代之大经且废而不讲为治者视之以为空言而共哗笑之则夫悦书之不用又无足怪也余读其书至曰以智能治民者泅也以道徳治民者舟也怳然失色而悲之  

读曾子【`方孝孺`】  

曾子十篇一卷其词见大戴礼虽非曾子所著然格言至论杂陈其间而于言孝尤备意者出于门人弟子所传闻而成于汉儒之手者也故其说间有不纯如曰喜之而观其不诬怒之而观其不■〈亻昏〉近诸色而观其不踰饮之而观其有常又曰神灵者礼乐仁义之祖也又曰君子将说富贵必勉于仁若是者决非曾子之言顾其言孝有足感予者予少之时事二亲尝谓人子无所自为心以父母之心为心今此书曰孝子无私忧无私乐父母之忧忧之父母所乐乐之旨乎其有味哉一何似予之所欲言也然少时知之而不能躬见之及今欲养而二亲已莫在矣疾病篇有曰亲既没虽欲孝谁为孝诵其言辍业流涕者乆之  

读汉盐铁论【`方孝孺`】  

盐铁论六十篇汉桓寛所著当武帝时兵革洊兴财用匮竭而均输盐铁之征横出天下疲弊孝昭即位大将军请诏郡国举贤良文学问民所苦咸愿罢盐铁酒榷均输官御史大夫桑弘羊争难之以为不可罢寛袭其意而设为问答之词以尽其辨善乎其言也于乎为天下者曷尝患乎无财也哉天下未尝无财也茍用之以节治之有道夫何不足之有以汉言之文帝在位二十三年免民租者近半其时非有均输盐铁之征而府库充溢钱贯朽不可较武帝之有天下即文帝之天下而又加之以百出之敛未尝免一岁之租宜其富矣而反愈困乏何哉盖文帝节俭而武帝征伐营缮以糜费之也人君茍不节俭虽积金齐泰华蓄货拟江海不至于乱未见其厌足也武帝之天下宜乱矣而文景之泽犹在人心重以霍光知所缓急从而稍稍罢其害者故一变而弭元元之愤不然汉岂可冀哉此书也其于道徳功利之际论之当矣不特文辞足法而已也  

读唐史【`李东阳`】  

事有不可无悔者有不可悔者悔非君子之得已也知之未周也行之未安也而悔生焉圣人以人不皆周知安行也故不得已而予之悔若有所能行者而自暴自弃以陷于大恶则有不可得而悔者矣贾充悔弑君而自忧传谥于将死之日髙欢悔弑君而敬事魏主者终其身然其恶卒不可悔也太宗之内巢妃充其恶与弑君者均之为乱常败纪无赦耳矣故善悔过者莫如太宗杀卢祖尚而悔杀张藴古而悔杀张亮而悔悔责皇甫徳参悔踣魏征之碑然无一言悔于巢妃之后者知其不可悔也圣人恐人之阻于迁善也故开悔之门予亦惧人之狎于改过也故立不可悔之戒亦圣人之意也然则何以免于悔乎曰慎  

读春秋【`唐顺之`】  

春秋王道也天下无二尊是王道也礼乐征伐会盟朝聘生杀之权一出于天子而无有一人之敢衡行无有一人之敢作好恶作威福是王道也是故大宗伯以宾礼亲邦国而以间会发四方之志天子廵守诸侯既朝则设方明而盟是会盟者天子之权也其或不出于天子而私会私盟者罪也故春秋凡书会书盟者皆罪之诸侯朝于天子而诸侯之自相与也有聘礼无朝礼凡其不朝于天子而私相朝者罪也故凡春秋之书如书朝者皆以罪其朝者与于受朝者九伐之法掌于司马而天子赐诸侯弓矢斧钺然后得颛征伐虽其颛之亦必其临时请命于天子而后行是侵伐者天子之权也其不出于天子而私侵私伐者罪也故凡春秋之书侵书伐者皆罪之诸侯之大夫公子虽其有罪必请于天子而后刑杀焉其不请于天子而颛杀者罪也故凡春秋书杀大夫杀公子者皆罪之夫侵伐有贪兵有愤兵有应兵有讨不睦有以外域侵中国有以中国攘外域有以中国借外域而戕中国者故战有彼善于此者要之无义战盟会有觧雠有固党有同欲相求有同力相援有同患相恤有以外域受盟有以外域主盟者故会盟有彼善于此者而要之无义会义盟杀大夫有诛叛有讨贰有愎谏有借以说于大国有为强臣去其所忌故杀大夫有彼善于此者要之无义杀是故春秋自于稷澶渊两会之外并不书其故而至于盟会侵伐则絶无一书其故者非畧也以为其会其盟其侵其伐其战皆足以着其罪矣不必问其故也杀大夫必名亦有不名而但书其官如宋人杀其大夫司马者亦有并其官不书如曹杀其大夫者此非畧也以为义系乎其杀之者而不系乎其杀者义系乎其杀之者则其杀也足以着其罪矣义不系乎其杀者则不必问其为何人与其为有罪无罪焉可也说春秋者不达其意而琐为之说曰其会也以某故杀某大夫也以某故至于会战侵伐亦然是皆无益于春秋也而徒为蛇足之画者夫春秋经世之书也其经世也以正乱贼也易曰臣弑其君子弑其父非一朝一夕矣不早辨也说春秋者亦云人臣无将夫人臣而窃其君侵伐会盟刑杀之权其为将也甚矣人臣窃其君使伐会盟刑杀之权而乆假焉而莫之归也其为渐也甚矣故臣子至于推刅于其君父而春秋书某国弑其君某某人弑其君某者是弑之成也是春秋之所痛也人臣而窃其君会盟侵伐刑杀之权是弑之渐也将也是春秋之所辨也孔子尝自言之矣曰天子有道则礼乐征伐自天子出天下无道则礼乐征伐自诸侯出无道而至于自大夫出无道而至于陪臣执国命呜呼是春秋之势也挈其漏于陪臣大夫者而还之诸侯挈其漏于诸侯者而还之天子是春秋之拨其乱而反之正也夫周自东迁以前虽王室不竞矣而其权固在也幽弑而平徙岐丰之地委为草莽瀍洛之外声教阻絶于是尾大之势成而诸侯横变易礼乐冯众暴寡大小相朝强弱相刼无一不出于诸侯者而天子曾不得尺寸之权矣盖周之盛王道行颂声作而其可见者莫如诗雅蓼萧湛露是诸侯之会同于天子者也彤弓是诸侯听征伐之命于天子者也出车采薇是天子之自为征伐而四夷不敢侵叛者也故曰诗亡而春秋作诗未亡天子之权存诗亡天子之权丧春秋収既丧之权而还之天子者也春秋所以接诗亡之后虽一日不得缓也文宣而下则诸侯又不能自执其权而大夫之交政于中国者攘攘矣三桓六卿七穆孙寗鱼华陈鲍拥兵树党而王势孤矣葬原仲而私交始矣作三军舍中军而鲁之权罄于大夫矣盟溴梁盟宋而天下之权罄于大夫矣衎出奔孙阳州孙越入彭城入朝歌入晋阳而大夫之为祸烈矣盖天下之势愈下而春秋之治之也愈详桓僖以前列国之大夫惟特使而与鲁接者则名之而会盟侵伐则大夫未有以名见者夫救徐大夫特将也翟泉大夫特盟也春秋第曰人曰大夫而已不以名见也若此者非畧也以为不系乎大夫也文宣而下侵伐会盟大夫未有不以名见者虽溴梁之会其君在也而大夫盟书鸡泽之盟君既盟也而大夫盟书若此非烦也以为系乎大夫也不系乎大夫虽夷吾隰朋狐偃赵衰之勲且贤未尝以名见焉系乎大夫虽劣如栾黡荀偃髙厚华阅则琐琐以名见焉不系乎大夫虽其君不在而大夫特盟则亦弗详焉翟泉是矣系乎大夫虽其君在而大夫缀盟则亦详焉溴梁鸡泽是矣不系乎大夫虽主帅亦畧而人之桓僖以前侵伐书人者是矣系乎大夫虽偏禆亦牵连而名之鞍之战是矣其弗详大夫者以专治诸侯之为乱贼也其详大夫者以并治大夫之为乱贼也说春秋者不达其义而曰人大夫贬也夫书人为贬彼黡阅之徒以名见者乃为褒也耶惟曹薛滕许之大夫始终书人说春秋者曰小国无大夫非也夫此数君者且为人役之不暇而未尝敢执天下之权也而况其大夫乎盖不系乎其大夫是以终始人之而弗详今曰书人为贬则是齐晋诸大国之大夫偏受褒而曹薛滕许之大夫偏受贬耶侯犯南蒯弗狃阳虎之徒出则大夫又不能自执其权而陪臣实执之矣堕郈费书围成弗克书窃寳玉大弓书得寳玉大弓书而春秋之正陪臣者又详矣故孔子欲往公山佛肸之召而曰吾为东周云者即春秋书堕费堕郈意也是春秋之终也或曰盟葵丘盟践土师于召陵城濮说春秋者以为圣人予之也今亦曰是礼乐征伐自诸侯出也而夺焉可乎曰是不然矣桓文之未出也权虽不在天子而诸侯亦未能尽得天子之权也盖其权散桓文之既出也则权既不在天子又不在他诸侯而桓文独尽得天子之权也盖其权聚譬之主人有千金焉而窃之者十人虽金已不在主人矣然十人而人得百金焉尚未足以当人主也而窃之者一人茍一人而并千金焉则是疑于主人也权之散臣悖于主权之聚臣疑于主故较利害则权之散而交鬬犹不若权之聚而可以纾祸息民语王道则权之聚而疑王犹不若权之散而未有所属随之屯曰随有获人随而我获之未害也而谓之凶豫之坤曰由豫我致豫未害也而六五以为贞疾故桓文者臣之凶而主之所以贞疾者也且桓文以前诸侯固有相朝者则亦一二小邦而已犹未有六服羣然相朝者固有私盟会擅侵伐者则亦一国两国相雠相结而已未有举中国而听于一人未有十余国而共攻一国者是天子之权未有所属也桓文之兴五年一朝三年一聘而诸侯之玉帛相率而走于其庭天子黼扆之前乃不得一人秉珪而北面者彼齐晋亦偃然受诸侯之朝已而终其身未尝一渉天子之庭也衣裳之会兵车之会未尝有一介请于天子也是故纠合诸侯同奨王室未有如葵丘践土者诸侯之羣然役属臣仆于诸侯亦未有如葵丘践土之甚者戎狄攘斥中夏乂安未有如召陵城濮者而搂诸侯以伐诸侯亦未有如召陵城濮之甚者说春秋者不达其意而曰会于某盟于某是圣人以诸侯授之齐晋也夫王室之不竞也诸侯既已尽折而入于齐晋矣圣人不能挈而还之天子也其又推而授之以益其逼也耶夫权自诸侯出不问其如何而均谓之无道敌国相征不问其如何而均谓之无义不知礼乐征伐之出于桓文也其为道也其为无道耶桓文之战其为义也其为无义耶使桓文而诚于勤王诚于攘夷急病而其柄则倒持也其分则上陵也圣人犹必律之以法而桓文且将为法受恶矣况其借名勤王而实则自殖阳为急病而阴欲养乱哉灭谭灭遂本以自肥执曹畀宋为谲已甚桓之末年侈然有封禅革命之心而文至于请隧以塟此其去问鼎者无几耳又何以责楚也然则圣人所称民免于左袵而仁之何也曰是圣人之颛论功也而春秋者颛以明道也糓梁氏曰仁不胜道存王室也然则说春秋者曰谨华夷之辨何也曰此诛乱贼之一也夫春秋之所夷者呉与楚楚之先鬻熊为姬文师国于江汉之间而太伯端委以临呉盖皆神明之胄矣荆人不道间周之乱革子以王丛毒上国呉亦相効而王是乱贼之尤也是以春秋从而夷之春秋诸侯中其显然为逆者莫如楚呉其阴逆而阳顺者莫如齐晋如断狱之家呉楚则功意俱恶齐晋则功遂意恶功意俱恶故圣人显诛之显诛之故其辞直如卒不书塟君臣同词之类凡皆直辞也功遂意恶故圣人阴夺之阴夺之故其辞微如邢迁于夷仪城楚丘狩河阳之类凡皆微辞也夫小雅未废而四夷不敢交侵小雅尽废而后四夷交侵春秋始书荆入蔡以献舞归则其躅蹢之势已见桓文奋而扼之其锋稍阻文也没而晋霸衰而楚人之图北方者遂日长而不可制是故春秋书荆入蔡此霸之未兴而楚猾中国之始春秋书次于厥貉此霸之既衰而楚窥中国之始盖桓文之所以扼楚者其力有难易而楚与中国之所以盛衰其几有倚伏桓起于海濵而所从者宋卫陈蔡皆弱国故谋之十余年结江结黄连十二国之师而后能服楚于召陵文据表里山河之固而所从者齐秦皆劲国故反国一年仅连三国之师而遂能克楚于城濮一战而杀其专兵之将然晋之克楚也得策于结秦而晋之不竞于楚也失策于雠秦自殽之役而秦晋相雠杀者歴四五世战彭衙战令狐战河曲积十余战而不觧是晋人自失一强援自生一强敌失一强援则其气力不完强敌伺近则其势不暇于逺畧故晋霸之衰而楚益横者殽之役实为之然说春秋者乃曰殽之役春秋许晋襄继霸吾不知也楚荘者又蛮酋之雄耳而逺交秦巴近攻陈郑则是晋之雠秦非特生一强敌乃又借盗以兵也春秋书楚人秦人巴人灭庸而楚之谋益狡矣书楚子围郑而中国虎牢之险沦于夷矣书宋人及楚人平而南北衡矣天下之势一变也虽然于时诸侯固有附楚者而犹未敢公然附楚也晋虽已不能尽得诸侯而犹未肯甘心以诸侯委之楚也蜀之盟谓之匮盟盖诸侯犹揣晋人知之也弭兵之说倡而南北之从交见于是中国诸侯公然朝楚向之玉帛于齐晋者尽在楚矣申之会空中国而听焉齐晋之所连以扼楚者今楚人连之以扼中国矣申之会诸侯献六王之礼宋之会虢之会长楚于晋则是诸侯甘心为夷役而晋人甘心以诸侯委于夷也天下之势又一变也至于呉越交兵而夷祸极矣书伐郯入州来会黄池入呉而春秋所以治夷者又详矣是春秋之终也或曰楚横而齐晋扼之则是中国果不可无桓文也今曰礼乐征伐自诸侯出也而夺焉夫赖人之功以纾患靳人之权以资敌是责鹰鹘之搏而絷其足也不亦迂乎曰不然吾又有以譬之今有仆于此鸠党铸兵而主人弗能令也然盗夜入其室则其仆掲兵啸党而逐之以仆为不善也然而足以逐盗以仆为善也然而足以抗主故天下无霸而至于四夷纵横而莫之禁者非天下之幸也天下有霸而至于臣疑于主而莫之怪者非天下之幸也夫春秋之事齐桓晋文是也齐桓晋文之功定而王道明矣王道明而乱贼惧矣或谓春秋诛乱贼者诛其弑君者也曰若是则春秋所诛者止于弑三十六君之人耳其亦狭矣然则所谓诛乱贼者何也曰治弑治诸侯之专也治大夫也治陪臣也治夷也凡无王者皆乱贼之道也  

读荘子三【`王世贞`】  

苏氏之欲去让王说剑盗跖渔父四章而以列子前后之续也无所据特以盗跖渔父之排孔子甚而欲去之夫内外杂篇何尝不排孔子也其排婉而深不若盗跖渔父之直而浅也然而吾于苏氏取焉所以取者何以荘子之文得之也凡荘子之为文宏放驰逐纵而不可覊其辞髙妙而有深味然托名多怪诡而转句或晦棘而难觧其下字或奥僻而不可识今是四章独让王犹近之而太疑于正而是三章者故甚显畅而肤浅其法类若礼经之所谓乐记儒行者意必荘子之徒托而为之者也韩愈作读墨而谓子夏之后流而为荘亦无所据而王安石引之吾以为不必自子夏氏若荘子者盖尝受业于孔子之门而有得者也何以知其然也凡荘子之所谈如君臣父子之大戒天机嗜欲之深浅六经之用圣人之论议皆精切而尔雅即田子方荀卿之所不能及特不若其治老子之深盖游于吾圣教而中畔之者也太史公谓申韩之学出于老子故与之同传唐人祖老子而离之吾以太史公信也夫所谓学不必其尽学也得一语而守之曰啬曰俭曰国之利器不可以示人曰将欲取之必固与之此申韩氏之所贵也若荘子则无是也太史公又谓庄子梁惠王齐宣王时人审尔奈何不使与孟子见而一相究诘也荘子非告子夷之比也其斗必有涿鹿彭城之战天地为之荡而不寜日月为之晦而不辨夫荘子败则逃之无何有之乡而已然而不怒也孟子不败也败则怒  

读楚语论【`王世贞`】  

屈到嗜芰有疾召其宗老而属之曰祭我必以芰及祥宗老将荐芰屈建命去之君子曰不违而道栁宗元非之曰礼有斋之日思其所乐思其所嗜子木去芰安得为道苏子复非之曰甚矣栁子之陋也赫赫楚国若敖氏之贤闻于诸侯身为正卿死不在民而口腹是忧陋亦甚矣使子木行之国人诵之太史书之天下后世不知夫子之贤而唯陋是闻子木其忍为此乎余则曰甚矣屈建之忍也而苏子之好异也今夫取礼之轻者与食之重者比奚啻食重然则礼而轻也当其身尚不以废食而况于其亲乎哉从治命不从乱命恒也屈到之命荐芰乱也否也且夫芰与蔬簌等耳非若邕之痂长孺之爪甲腥秽而不可登席又非若铜雀之伎之淫侈也临穴之殉之酷也宗老言之建颔之撤一蔬可以易益一豆不为多国人何所诵太史何所书而天下后世何所知乎今以建之却之又不能为之讳而国人之媚新令尹者以为不违道而书之太史传之天下后世是扬先人之过者建之却也不在荐也夫不忍于一荐之小礼而弃其父之嗜好其不孝小也急于扬已之名而不讳其父之误其不孝大也夫建也挟左右广之甲而欲无礼于盟主之上卿弃诸侯之信而不之顾此夷狄也而何有于小礼也其父生不得志于鼎俎而又衔建之鷔桀故示微于宗老而建卒弁髦之宁不违道也或云屈到之芰建可荐也建之不荐左氏可无称也左氏之称栁子可无非也栁子之非苏子可无讥也苏子之讥子可无衷也甚矣夫儒者之好持议论也余将何辞以对  

读家语【`王世贞`】  

吾尝读家语怪其杂错不精如所称商羊萍实于大道奚益也虽然是寜独无圣人之言乎哉自宋儒表四子列于经独尊论语论语行而家语废乃至如周礼孝经圣人经国尽性之书不得一列学官使诸儒传习可慨也孟子言仁义辟杨墨其功大矣至于辨理气之属论君臣之际未甚彻也有任而发者有矫而致者于经犹月之于日也夫三礼周礼也仪礼也曲礼也今废曲礼仪礼不载而厕之以月令檀弓儒行诸篇抑何轻重失次也愚不揆欲诠三礼而删其歆莽褒犹之傅会者为礼经尊论语而删其非夫子言者采孝经礼记中庸大学家语之凡为夫子言而粹者别为经以配礼而六之其非夫子言而稍粹者如鲁论门人檀弓诸家合为传与孟子翼经而两之未敢也聊识于此  

读卫霍李广传【`董其昌`】  

司马子长孤愤士也又好任侠故其为传善冩畸世不平之感至卫霍李广传其排上进下反复见之大旨谓青去病遭时成功其贵在日月之际而李广才气天下无双乃终身坎轲大小经七十战曾不得懐通侯之印岂非数哉此子长所为寄慨而抑扬其词也微文刺讥要在武帝矣虽然愚以此益见武帝之知人能任将何则人之受器各有攸适然未有不可以试而知者惟将帅之材则安从试乎必试之于见敌一试而不效是以国与敌也不可不慎也彼卫青牧竖也去病媟近也青之名天下无称者而去病至不能识古兵法其非飞将军比易知也帝顾以鞭挞四夷之权轻畀卫霍而李广者不使一当单于抑何谩哉及其究也广竟无尺寸功而青去病追奔逐北执讯获丑至于空庭幕封狼胥又何识之卓也此则帝之善将将也若曰广数竒耳去病天幸耳其成败非繇将畧则吾以为将畧犹可知而数竒之与天幸其尤不可知者也昔张魏公名髙一世宋孝宗倚以兴复而符离一败宋事随之为宋计者寜用卫霍之天幸耶抑用张浚之数竒耶原夫西汉承战国余习士大夫皆以招贤养客者为贤卫霍独否以故子长少之彼其进游侠而退处士亦近此意葢有激云尔  

## 文章辨体彚选卷三百七十九

（明）贺复征 编  

○募縁疏一【`散体`】  

贺复征曰募縁之有疏也诸选俱不载值神庙初年名公巨卿多喜禅悦剙建精蓝而疏文始盛今选数篇与荐亡文同列焉以备一体  

重修积庆寺募縁疏【`明董其昌`】  

江以南列刹相望未有称坐化庵者惟吾郡积庆寺元寿堂祖师之肉身在焉是以得名自元至今三百余年矣夫以地水火风之幻躯灵光岿若而宴坐经行之浄域风雨漂揺岂寿师护法弘誓之愿乎宿桒非至人所恋而茇树亦后代遐思瞻祖容者既作希有想皈敬想则此寺之栴檀瑞像即师之七寳台此寺之苔藓闲房即祖之方丈室忍视其日就倾圮而使诗人有禅宫亦销歇之篇与世尊亦尘埃之叹耶且其求易供其出易核无王珣舍武丘之千间龎藴掷湘流之百万证明功徳有寿堂祖师良足起信非若他方兴作始则建鼔而招后乃空华不实敢以谂于檀施者  

建石殿疏【`董其昌`】  

近时法师有造铜殿者有造法华钟者皆已成就为震旦希有功徳至为石殿而四壁刻法华经者其事尤胜何则铜殿可欲石殿无可欲无可欲则其传永也壁经易读钟经不易读易读则其教普也是为万縁和尚之法心余为手冩序品第一又以诧于诸同心者书且刻之此经此石此因此縁此开示此悟入尽未来际无有穷尽是举也虽谓灵山一会可矣  

重修新桥募縁疏【`董其昌`】  

范龙图诗云一棹危于叶旁观亦损神他时在平地莫忘险中人余顷度娄水之新桥颇念斯语观其柱欹材朽无风自揺承足之处支离不属垂垂欲堕刹那失足便入鱼肠吁嗟险巇乎危哉彭祖悬絚而观井王阳望栈而廽车尊生之人不过此桥过桥者复不念险中人当谁望耶余故稍为捐赀且以谕于同心者  

朱錬师募请道藏疏【`陈继儒`】  

余从弇州诸孙授经勅园丁日进道藏一函读之凡三年稍竟其中符箓科仪烹炼居半而兵法医方老荘易仅得十之三若天文星纬皆称是语录稍稍而已大都佛藏五千四十八卷多而汰之者也道藏五千四十八卷少而附之者也其为幽秘巨丽等也余毎欲山中结楼分为三楹中庋儒书旁列二藏恨家贫不能具赀而錬师朱玉阳亦将缚茒溪上募请道家言讽读展礼吾友周公美实赞辅之昔王右军谢灵运许旌阳杨羲共缔碧落之游所书黄庭阴符为歴代所寳若渊明之于陆静修子瞻之于葆光倪元镇之于张伯雨麈尾杖头皆山泽逍遥之游长生难老之事今世为浮屠祸福所刼不复向玉宸案前礼一瓣香至问其绛简緑字都付之亡是公即有旧藏非饱老蠧则转授酒家唐告身仅博一醉而已余以为释道宜并扶不当有左右袒若使各募法寳焚香披玩虽不敢希冲举飞拔之术然清虗靖深以无欲治心以无事治国抑亦有识度者之所不能废也公美今之王谢杨许也试以齿牙间词组作刀圭云霄笙鹤去人不逺矣  

迁三茅真君文疏【`陈继儒`】  

余尝厌世俗喧沓毎欲黄冠白壁相与蜉蝣于沙青水碧之间招栁丝之丈人呼桃花之渔父烂醉寒霜踏歌明月岂不甚快愿言斯盟同志者寡毎思古人如茅仲初兄弟举家修炼共入名山句曲青松华阳瑶草至今有丹炉泉井及遗像存焉四方士女愿匍匐而从于茅峯之麓者至今如鴈行蚁聚也道里颇遥水陆跋涉贫士或困于糇粮老人至艰于杖屦往往卧对白云空占紫气而已今城中旧有真君法堂在庙中之东庑金银黄碧宛然茅峰之像虽天池一隅不足当地肺之诸胜四方长者若欲瞻谒祈祷则不必击桨牵车从事数百里之外而此固可一褰衣相就也但像居楼下所处卑亵而四方贤豪扶短笻着高屐以登斯楼者毎为悚颜禁足而返故道士龚君欲徙而上之仰簮星辰俯瞰城阙浮埃不到圣驭可招庶几所谓神仙好楼居者耶不然溷处上尊罪垢不小既非龚君奉传香火之意亦非诸长者永寿祈福之初心也况龚君修髯玉骨有山猿野鹤之致又余之所雅信而许与之为云朋霞友者是以喜助其事而愿乐为之疏  

娄江报本寺塑西方景疏【`陈继儒`】  

余闻云栖老人净土之说曰人生有识神因有识业有识业因有行业有行业因有因果欲臻三净先除六尘欲种八徳先消五恶欲消五恶先懴地狱欲懴地狱先修西方此理确然无可疑者报本寺僧永龄夙有戒行缁俗皈依今于本寺西南旧址重建大殿塑西方景使善者顿生信心塑十王像使恶者顿改旧习即此一念非目连地狱不空不愿成佛者耶髙皇帝云佛说因果所以助帝王刑赏之不及此殿是已逺近檀那幸相与助成之  

甃路疏【`袁宏道`】  

从斗堤而来儒而馆者行脚而庵者佣而灌者瓮而汲者皆道此巷巷凹雨则滞乆则洫人趾之所践牛羊之所蹂踏渍若胶没胫少者至臀计纨其衣者一春当费鞮二緉市人虽赤足其裲裆衫裙污浣之费一日工色且脱佣不灌则减其直汲者迂道则饔飱不时妇女跣至见其晳则不雅或倾费则仆且屣故议者欲甃此巷以便往来盖非独巾衫者当惜其革至于闾里屠估下逮卖菜佣儿女子护其裈而丑见其胫者亦当以数钱见与是亦减费之道是可施也已  

募作板桥疏【`袁宏道`】  

十一月杠十二月梁车蹄格格以驱以行维兹红板轨不得方木糟块圮水逺道长稽首哲人开箱启嚢无偏无颇来者堂堂题籍伊谁曰东省郎厥岁在寅厥律始商  

洪山寺起十方堂疏【`曹学佺`】  

洪山寺施茶圆满住持惺安与余议及上层左臂结数椽安单以处云游者一餐一宿甘苦共之予讃叹曰此僧家本等事也即大乗宿植福徳之根也或议洪山水声灌耳门路走泻以形家法绳之不能招贤聚众恐是举徒劳而罔功予笑谓之曰水声灌耳正喜其清门路走泻正喜其野人惟此心为五欲所局则三界五行皆得而局之顺者吉逆者凶其大较然也茍发一大乗心即超于三界五行之外山川鬼神安得祸福之政如无边身菩萨望佛顶了不可得耳予愿住持者以此为本等事业勿惮烦勿偏见他人粥饭即自家粥饭又愿檀越以此为无上因縁勿分别勿倦勤今生福徳即多生福徳如此不能聚众不能持乆则予先受三世诸佛之诳而还以诳世间当得犂舌之报纔为风水先生一吐气耳书此以劵来日  

石头庵募米疏【`曹学佺`】  

石头庵有竹盈畆有水半溪有髙人韵士来往愚公日坐竹林涧水急则响缓则文与髙人韵士睡听无穷亹亹酬酢不勌而后乐可知也假令犂竹径为田以水灌之易髙人韵士而为庸俗有金钱之人来往则师所不乐也夫使师日乐其中挥麈谈道学人数百而不苦于乏絶则其徒之事也其徒某有威仪法可以劝縁者  

宻印上人焦山叅禅疏【`曹学佺`】  

夫山在水中浮而不浮也舟行水上过而不过也雪落洞口钟鸣岩际若无声之声无色之色也经云应无所往而生于心夫不住于有不住于无无处非心心未尝住以无住故常生不灭于山水寂寞之间而遇风帆瞬息之顷心在何处境在何处叅学者是第一着也夫心生智慧不离自性即是福田则有以馈资上人使之明心见性者其福田何如  

鹫峰寺前修路疏【`曹学佺`】  

龙江弘济寺有守心禅师行菩萨行受人供养即供养人受人布施即布施人四方粮艘集于岸傍喜施之米日不匮絶师必简其精上者以待四方之僧众故人呼为白米和尚云上人真桂者其徒也余今年室人不禄延之诵经修诸法事上人耆宿敬慎有加其箱中衣履遇僧不给任彼开取大有家风一旦请曰弟子住鹫峯寺门前之地雨则溢晴则陂窃欲刬而平之左至于城右至于桥公其草一疏以将劝焉余曰善哉是言鹫峯余所常游之地门前栁色殊胜白日生幽雨过增润每一览观輙为忘返不复知其径路之倾危也金陵寺刹僧寮不知其凡几但往往好通文雅而鄙戒律为寻常此事外而忘内者也又精居处而视殿庑为秦越此事内而忘外者也譬之于人垢其身体而粉诸头面洁其衣服而立诸泥涂为美观乎为受用乎桂上人之戒臈老而弥慎一切所有公之于人絶无二者之弊矣余闻其师守心六十懴壁上红光为人受记瞽者复明此皆天王龙神护卫应令不偶而然今上人之有是举将见欢喜者道路之軰讃叹者关梁之神既以绍其师之教又以破僧俗之痴不为众善备也哉余故乐为之言乙已岁端阳日  

书华严阁疏【`汤宾尹`】  

初入汤院即歩至莲华庵庵去汤院二里许天都以下诸峯取次相面翠黛绰约属引清逺此入山第一境也庵僧印我精戒律刺血写华严经将阁华严于庵之右隙而后先疏倡者曩有袁了凡冯具区近有黄贞父相左以右实惟潘景升诸公皆予所敬爱交平生好者游览之际存殁兴懐于乎阁之建除人之存亡聚散于天地山川中不啻一瞬谁能使千百载后知黄山有汤院汤院有莲华庵莲华庵有华严阁者斯亦乆长不朽之盛业也  

黄山莲华庵募疏【`黄汝亨`】  

黄山峯壁如削玉岩岫错绣絫髙无际出竒无穷海内名区所絶少余友呉学宪毎向余讃叹云岂有此理此言是戏足为此山知已然而断崖县磴风雾作苦人烟佛宇旷絶无所学士艰于三过衲子不堪一宿亦岂理之所有也予登临快畅为此不无缺陷之叹有莲华庵在莲峰之前天都峰之下因得过而小憩望水帘聴飞雨斯亦林中之殊胜巢居之极乐矣而庵右有地一方峯环壑抱羣胜所集庵僧某公持律食淡誓发宏愿欲即此地构华严阁一座焚修朝暮上为寳函下列绳床山屐可栖行钵斯托可谓造无而有肩理弘法者矣然世人种悭既深布金匪易谁为长者猛发舍心开般若之妙门作丹岩之上首见作随喜聚十为千犹胜撒手无将寳山空回者也  

募造五百尊者疏【`张鼐`】  

有纳缕垂绥芒鞵而过吾门者窭矣而貌坚质类能成其所祈愿也吾喜而问之对曰吾将以十方佛因縁造五百罗汉公其为我疏之予曰凡神通变化者凡眼所不可见也即其所为神通流传者犹是口实权说耳而显之为相荘严之为金碧琉璃法身特以示夫凡眼而作菩提乡导即苐二机且不可言况第一机也尔以荘严像作神通变化不几逐影而欲令十方众生施者尽皈五百罗汉神通变化中不几影之影乎对曰目今吾口能说布施眼能看布施耳能听布施一切能圆满受用布施者谁非影也离影吾能有布施着落矣乎凡五百罗汉离此法像则安所显神通变化令十方众生荘严也心生故种种法生是五百罗汉徧满一切众生矣法生故种种心生是一切众生不具足五百罗汉耶子能不住罗汉相便能不住布施相今日且须假借罗汉相则又何妨假借布施相也且吾一窭僧耳巷呼而巷之人无不忻且应应且舍者是五百罗汉神通又在巷之人也今指而稽首称之曰尊者其人退不敢居引而过荘严罗汉之前则顶礼不已佛礼佛尊者礼尊者人谁知之今吾劝大众以像布施实非以像布施要与众生共于光景现灭中证神通本性金屑泥屑尽是功徳聚慈威二相尽是智慧藏看不破一堂古佛看得破泥胎粉碎今日老僧行脚只替大众自显神通大众若真实信得各各荘严自已法相这是老僧第一机就凡眼上转出法眼来也余作礼讃之曰貎子坚质听子言神通矣持此以告大众当今五百罗汉道场一时圆成也吾以其意为之疏  

题三明和尚募积经疏【`锺惺`】  

僧诵经未必觧有经未必诵有经不诵诵而不觧故其经曰积积之为言近于无用犹积钱不必使而或有使之积书者不必读而或有读之或有使之或有读之则虽不必使不必读而不可不积也明矣今檀施者虽有志心信向见其积而无用则施之念不期怠而自怠不知寺有经使人望而知其为寺有经而僧能诵使人望而知其为僧如金银土石胶漆作佛形像瞻礼者以为佛而忘其为金银土石胶漆则其用亦大矣故积经者象教之意也诵经不觧贤于不诵有经不诵贤于无经则虽知其积而无用亦可以慨然施之而不疑矣况僧如三明者信敏人也非诵经而不觧及有经而不诵者乎  

比丘尼海义补陀斋僧募縁疏【`贺复征`】  

大地尽风波耳与之浮与之沉沦胥以溺者有之谁驾慈航谁登彼岸其托足在于愿之发之之力耳比丘尼海义出自予家皈心佛土十年前发兹弘愿恭制双旛绣补陀大士三十二相相相荘严越十年披剃今又十年欲挂旛海外报佛斋僧唯祈十方檀那同具至心圆此善果则我相人相了无间隔是又今日之寳筏也亦何异补陀大士以杨枝一滴洒作清净大海显示法身更以一滴度无量众生之有色身者悉杯渡锡飞越幽津而直登觉路也哉是为疏  

## 文章辨体彚选卷三百八十

（明）贺复征 编  

○募縁疏二【`律体`】  

修天竺寺疏【`明利瓦伊桢`】  

杭州天竺寺地接卧龙岭标灵鹫晋慧理肇开胜迹隋真观崇构精蓝三天竺山势飞来揽撷江湖秀色九里松风声吹向宣扬沧海涛音殿髙百尺琉璃檐楹栖日台甃几重碧玉香火蒸云岁岁年年风风雨雨鼠将窜瓦鸽已巢旛绣柱雕梁蒙緑藓淄尘之涴铢衣寳座褪金精珠泽之光王孙士女失具瞻长者宰官难坐视何必舍王珣之宅但须断白傅之荤愿他心即是我心破悭入道看佛面亦看僧面随意结縁散有限财为无量福修今世果作后生因缭绕绀园东寺竹连西寺竹嵯峩琳宇上方钟和下方钟皈依丈六身悯守财虏入阿鼻狱超脱大千界同散花女升兠率天  

读包仪甫峩眉山沿途建庵百所募縁疏【`冯梦桢`】  

真丹三大道场我眉僻在西徼水有瞿塘滟滪之险陆则梁楚跋涉之艰四事萧然五千余里包君鸿逵徳门令器佛举选锋于浊恶时发广大愿欲自遵麓遡之舍舟五千里间置庵百所或食或宿淄白如归一往一来圣凡普接出门即是兠罗绵世界举足便履不思议道场誓慿愿王徧咨同志欲得百人为一领袖于一领袖又分十支岁集万金十年为满如纲统目识果慎因事同愚父之移山志切帝女之填海虗空有尽顶踵可捐虽下凡惊怖犹河汉以无穷而诸佛讃扬出广长于歴刼万厯甲辰秋九月晦日真实居士合十讃于浯溪道中  

募米普陀饭僧疏【`邹廸光`】  

一刹涌波心割龙宫而立鹿苑万僧栖海面借蜃气以护鸡园白浪弥空但见百川会壑绿畴无地何来一粒登场即看毛道众生夫谁知法喜为食纵有观音大士岂能令禅悦当餐鸥社鳬荘未有人烟供馎饦蛟厅鱼廨不闻香积置伊蒲必吸水而充肠徒葬长鲸之腹假搏砂而作饭难迯饿鬼之殃分积仓箱施余饘粥大而巨艑浮天至盛千人万人之粮小则余星傍岸来集十家五家之粟泽与尾闾不竭福同溟渤无涯偈曰建像建殿塔设幢设旛盖广施僧迦黎瓶钵及鞋帽修桥便通渉与一切道路种种是檀施而其徳有尽惟此饭僧事功徳独无壊功徳无壊者道法亦无壊凡我学佛子莫作小果论  

修建寳芝庵殿宇疏【`邹廸光`】  

天神献瑞不分净域尘区佛力呈祥要必因人集事萧萧茅宇寄托河壖烨烨寳芝丛生阶磩一茎可当竖指五色乃是毫光昔者众志跃如袈裟地徧布黄金今日羣心灰矣菩提场任凋碧瓦重门上莲心不吐时时里犬奔来四壁间蒿草微扶夜夜邻灯照入两三法座龙象衔苔一二阇黎团瓢委地庵僧成黙者奉瞿昙不■〈施，弓代方〉礼足护薄梵长如救头念沧海桑田虽繇天运思填河移岳亦属人能欲修此垂颓将举其未有非嫌缺陷谓随废随修是亦熏修修道意岂羡饶多谓日增日益乃为增上上人心广宅良田寸尺难携丘墓金襦玉匣丝毫何补枯骸不如贻赤仄于空门即一钱非芥子福不唐捐输朱提于法苑虽半两亦恒沙功无朽壊偈曰六度波罗宻檀波罗宻最此义何以故能破悭悋识悭心复生贪是种恶久聚若人破悭贪为下福田子不见施勒果疾得成佛道  

普徳寺修造禅堂浴堂斋僧总疏【`汤宾尹`】  

证佛者必即心是佛出家者赖到处为家故接众法门实因縁大事矧兹都会之地万众所趋凡彼空钵而来谁为活计一二大寺据吾所知住家儿无千无万名特着于祝厘禅和子一去一来教不勤于应接至于零庵剰刹岂堪主席丛林聚寳门外有普徳寺者建自成化正统邻于天界报恩当东南名胜之区实往来禅聚之窟最初杰特长眉尊者争传亲见佛来末后凌夷大耳沙弥自谓久辞祖矣縁行逰者不一其族兼主事者莫得其人食口难谋谤论易起以故讲坛十兴九废仅如告朔之羊衲子东窜西亡几似丧家之狗人天泪堕佛祖心灰所幸无穷运公来自西蜀平生刻苦于道诸方信服其诚数年以来众共拥登华座俄项之会瞥然大振刚宗以至五百比丘一时齐赴三千弟子空国咸临而岁时乆老之禅堂十一仅存夫堵壁似此时交攻风雨尚借蒲萧若一旦尽覆窠巢谁完鷇鸽乃有徽人某者混迹黄冠依心净业素封之槖尽耗掷于布施愿力所盟思圆满于普徳拟鹫岭之再拭蕲鸳瓦之一新然犹以资食饶则佛事饶且念以佛土净则身土净更结千家之供不孤一钵一盂还开八觧之池遍洗诸尘诸垢如斯胜利须假多仁老道人寸寸热肠诸天作证善知识人人功行佛果同登自我来斯正值中兴之运深惟绵力难称外护之臣无可以当钱刀独捐口笔聊与之同鼔舞助发慈悲  

幻蛰上人护闗短疏【`黄汝亨`】  

云居乔上人旧号古松兹更幻蛰受律莲池大士闭闗岣嵝山房夫遣动求静即非真寂之宗而息影就阴斯亦戒定之法逸防猿马妙用龙蛇但三年聚粮一力难办我辈数与往还忍不共相持护随心作供结信成縁若许而不与愿勿虚开  

募结净庐疏【`韩敬`】  

西湖玉姬者彤管文人绮罗髙士青莲出淖濯报太华峰巅朱霞在空映彩赤城云外曹大家之续史卫夫人之善书一束兰心尝傍氷□雪谷五枝澄派能参露柱风旛偶欲裵浆遂骑秦凤春山不尽长斋绣佛之前秋雨独笺花雨鬘持之室蝶乡梦觉已悟三生鸳谱名消方超八界明星作袜不着留仙之裙金缕如铢欲试逺游之履因陈情于将女获坚志于买山百尺楼头惟见碧天无际千株桃下慿教玉洞长闗须眉岂必宗雷闺合自有邢尹袈裟罩处拟邀灵照之车钗钏聴来不在羊权之宅先营缮筑更轻金汤■〈〈恡，去忄〉卩〉嘉宾之胜事可寻鱼玄机之往迹非比必使孤山雪后加倍精神且合西子奁中洗空粉黛结庐虽在人境入山唯恐不深既许参景中之禅慎莫猜折后之栁所愿西池旧侣南岳新盟共扫痴悭乐观縁起庶几琼花落后犹藉明茵飞絮粘来仍归净土团焦如笠便同毛女之坛松栢为膏易换金仙之骨无虚佳话不日成之  

圆通庵募縁疏【`锺惺`】  

夫多藏寡与病坐悭痴广劝博祈道惟坚苦然有善知识无爱髪肤何待沿门持钵乃大比丘讵辞心力务求遍地成金离之俱伤合则双美机难两遇事必相须圆通庵者去镇二里许村而近市僧多杂俗宗僧性慧始事剃披遽勤拮据感龙象之泣冀信者之哀茍能开大欢喜之途终当获不退转之效在募者小或丈室大至须弥何分广狭在施者多而太仓少虽粒米岂有缺圆以兹坚苦之忱破彼悭痴之性念惟各尽功则同归谨疏  

## 文章辨体彚选卷三百八十一

（明）贺复征 编  

（阙）  

## 文章辨体彚选卷三百八十二

（明）贺复征 编  

○史论一  

刘勰曰论者伦也伦理有无圣意不坠也详观论体条流多品陈政则与议说合契释经则与传注参体辨史则与赞评齐行铨文则与叙引共纪故议者宜言说者说语传者转师注者主解赞者明意评者平理序者次事引者胤辞八名区分一揆宗论论也者弥纶羣言而研精一理者也原夫论之为体所以辨正故其意贵圆通辞忌枝碎必使心与理合弥缝莫见其隙辞共心宻敌人不知所乗斯其要也是以论如析薪贵能破理斤利者越理而横断辞辨者反义而取通唯君子能通天下之志安可以曲论哉　吴讷曰按韵书论者议也梁昭明文选所载论有二体一曰史论乃史臣于传未作议论以断其人之善恶若司马迁之论项籍商鞅是也二曰论则学士大夫议论古今时世人物或评经史之言正其讹谬如贾生之论秦过江统之论徙戎子厚之论守道守官是也唐宋取士用以出题然求其辞精义粹卓然名世者亦唯韩欧为然  

论郑庄公伐许【`左丘明`】  

隠十一年郑伯伐许许庄公奔卫郑伯使许大夫奉许叔以居许东偏乃使公孙获处许西偏曰凢而器用财贿无寘于许我死乃亟去之  

君子谓郑庄公于是乎有礼礼经国家定社稷序民人利后嗣者也许无刑而伐之服而舎之度徳而处之量力而行之相时而动无累后人可谓知礼矣  

论息侯伐郑  

隠十一年郑息有违言息侯伐郑郑伯与战于竟息师大败而还  

君子是以知息之将亡也不度徳不量力不亲亲不征辞不察有罪犯五不韪而以伐人其丧师也不亦宜乎  

论鬻拳谏楚子  

庄十九年鬻拳强谏楚子楚子弗従临之以兵惧而从之鬻拳曰吾惧君以兵罪莫大焉遂自刖也  

君子曰鬻拳可谓爱君矣谏以自纳于刑刑犹不忘纳君于善  

论跻僖公  

文二年夏父弗忌为宗伯尊僖公且明见曰吾见新鬼大故鬼小先大后小顺也跻圣贤明也明顺礼也君子以为失礼  

秋八月丁卯大事于太庙跻僖公逆祀也礼无不顺祀国之大事也而逆之可谓礼乎子虽齐圣不先父食久矣故禹不先鲧汤不先契文武不先不窋宋祖帝乙郑祖厉王犹上祖也是以鲁颂曰春秋匪解享祀不忒皇皇后帝皇祖后稷君子曰礼谓其后稷亲而先帝也诗曰问我诸姑遂及伯姊君子曰礼谓其姊亲而先姑也仲尼曰臧文仲其不仁者三不知者三下展禽废六闗妾织蒲三不仁也作虚器纵逆祀祀爰居三不知也  

论秦伯用孟明  

文三年秦伯伐晋济河焚舟取王官及郊晋人不出遂自茅津济封殽尸而还遂覇西戎用孟明也  

君子是以知秦穆公之为君也举人之周也与人之壹也孟明之臣也其不懈也能惧思也子桑之忠也其知人也能举善也诗曰于以采蘩于沼于沚于以用之公侯之事秦穆有焉夙夜匪懈以事一人孟明有焉诒厥孙谋以燕翼子子桑有焉  

论秦伯以三良为殉  

文六年秦伯任好卒以子车氏之三子奄息仲行针虎为殉皆秦之良也国人哀之为之赋黄鸟  

君子曰秦穆之不为盟主也宜哉死而弃民先王违世犹诒之法而况夺之善人乎诗曰人之云亡邦国殄瘁无善人之谓若之何夺之古之王者知命之不长是以并建圣哲树之风声分之采物着之话言为之律度陈之艺极引之表仪予之法制告之训典教之防利委之常秩道之以礼则使毋失其土宜众利赖之而后即命圣王同之今纵无法以遗后嗣而又收其良以死难以在上矣君子是以知秦之不复东征也  

论莒恃陋不备  

成九年冬十一月楚子重自陈伐莒围渠丘渠丘城恶众溃奔莒戊申楚入渠丘莒人囚楚公子平楚人曰勿杀吾归而俘莒人杀之楚师围莒莒城亦恶庚申莒溃楚遂入郓莒无备故也  

君子曰恃陋而不备罪之大者也备豫不虞善之大者也莒恃其陋而不修城郭浃辰之间而楚克其三都无备也夫诗曰虽有丝麻无弃菅蒯虽有姬姜无弃蕉萃凡百君子莫不代匮言备之不可以已也  

论祁奚能举善  

襄三年祁奚请老晋侯问嗣焉称解狐其雠也将立之而卒又问焉对曰午也可于是羊舌职死矣晋侯曰孰可以代之对曰赤也可于是使祁午为中军尉羊舌赤佐之  

君子谓祁奚于是能举善矣称其雠不为谄立其子不为比举其偏不为党商书曰无偏无党王道荡荡其祁奚之谓矣解狐得举祁午得位伯华得官建一官而三物成能举善也夫惟善故能举其类诗云惟其有之是以似之祁奚有焉  

论范宣子让  

襄十三年晋侯搜于绵上以治兵使士匄将中军辞曰伯游长昔臣习于知伯是以佐之非能贤也请从伯游荀偃将中军士匄佐之使韩起将上军辞以赵武又使栾黡辞曰臣不如韩起韩起愿上赵武君其听之使赵武将上军韩起佐之药黡将下军魏绛佐之新军无帅晋侯难其人使其什吏率其卒乗官属以从于下军礼也晋国之民是以大和诸侯遂睦君子曰让礼之主也范宣子让其下皆让栾黡为汰弗敢违也晋国以平数世赖之刑善也夫一人刑善百姓休和可不务乎书曰一人有庆兆民赖之其寜惟永其是之谓乎周之兴也其诗曰仪刑文王万邦作孚言刑善也及其衰也其诗曰大夫不均我从事独贤言不让也世之治也君子尚能而让其下小人农力以事其上是以上下有礼而谗慝黜逺由不争也谓之懿徳及其乱也君子称其功以加小人小人伐其技以冯君子是以上下无礼乱虐并生由争善也谓之昏徳国家之敝恒必由之  

论邾黑肱来奔  

昭三十一年冬邾黒肱以滥来奔贱而书名重地故也  

君子曰名之不可不慎也如是夫有所有名而不如其已以地叛虽贱必书地以名其人终为不义弗可灭已是故君子动则思礼行则思义不为利回不为义疚或求名而不得或欲盖而名章惩不义也齐豹为卫司冦守嗣大夫作而不义其书为盗邾庶其苢牟夷邾黒肱以土地出求食而已不求其名贱而必书此二物者所以惩肆而去贪也若艰难其身以险危大人而有名章彻攻难之士将奔走之若窃邑叛君以邀大利而无名贪冒之民将寘力焉是以春秋书齐豹曰盗三叛人名以惩不义数恶无礼其善志也故曰春秋之称微而显婉而辨上之人能使昭明善人劝焉淫人惧焉是以君子贵之  

论驷歂杀邓析  

定九年郑驷歂杀邓析而用其竹刑  

君子谓子然于是不忠茍有可以加于国家者弃其邪可也静女之三章取彤管焉干旄何以告之取其忠也故用其道不弃其人诗云蔽芾甘棠勿翦勿伐召伯所苃思其人犹爱其树况用其道而不恤其人乎子然无以劝能矣  

## 文章辨体彚选卷三百八十三

（明）贺复征 编  

○史论二  

元年春王正月【`隠公　公羊髙`】  

元年者何君之始年也春者何岁之始也王者孰谓谓文王也曷为先言王而后言正月王正月也何言乎王正月大一统也公何以不言即位成公意也何成乎公之意公将平国而反之桓曷为反之桓桓幼而贵隠长而卑其为尊卑也微国人莫知隠长又贤诸大夫扳隠而立之隠于是焉而辞立则未知桓之将必得立也且如桓立则恐诸大夫之不能相幼君也故凡隠之立为桓立也隠长又贤何以不宜立立适以长不以贤立子以贵不以长桓何以贵母贵也母贵则子何以贵子以母贵母以子贵  

夏五月郑伯克段于鄢  

克之者何杀之也杀之则曷为谓之克大郑伯之恶也曷为大郑伯之恶母欲立之已杀之如勿与而已矣  

癸未塟宋缪公  

塟者曷为或日或不日不及时而日渇塟也不及时而不日慢塟也过时而日隠之也过时而不日谓之不能塟也当时而不日正也当时而日危不得塟也此当时何危尔宣公谓缪公曰以吾爱与夷则不若爱女以为社稷宗庙主则与夷不若女盍终为君矣宣公死缪公立缪公逐其二子庄公冯与左师勃曰尔为吾子生毋相见死毋相哭与夷复曰先君之所以不与臣国而纳国乎君者以君可以为社稷宗庙主也今君逐君之二子而将致国乎与夷此非先君之意也且使子而可逐则先君其逐臣矣缪公曰先君之不尔逐可知矣吾立乎此摄也终致国乎与夷庄公冯弑与夷故君子大居正宋之祸宣公为之也  

秋翚帅师会宋公陈侯蔡人卫人伐郑  

翚者何公子翚也何以不称公子贬曷为贬与弑公也其与弑公柰何公子翚谄乎隠公谓隠公曰百姓安子诸侯说子盍终为君矣隠公曰否吾使修莬裘吾将老焉公子翚恐若其言闻乎桓于是谓桓曰吾为子口隠矣隠曰吾不反也桓曰然则柰何曰谓作难弑隠公于锺巫之祭焉弑隠公也  

五年九月考仲子之宫初献六羽  

初者何始也六羽者何舞也初献六羽何以书讥何讥尔讥始僭诸公也六羽之为僭柰何天子八佾诸公六诸侯四诸公者何诸侯者何天子三公称公王者之后称公其余大国称侯小国称伯子男天子三公者何天子之相也天子之相则何以三自陜而东者周公主之自陜而西者召公主之一相处乎内始僭诸公昉于此乎前此矣前此则曷为始乎此僭诸公犹可言也僭天子不可言也  

二年春王正月戊申宋督弑其君与夷及其大夫孔父【`桓公`】  

及者何累也弑君多矣舎此无累者乎曰有仇牧荀息皆累也舎仇牧荀息无累者乎曰有有则此何以书贤也何贤乎孔父孔父可谓义形于色矣其义形于色柰何督将弑殇公孔父生而存则殇公不可得而弑也故于是先攻孔父之家殇公知孔父死已必死趋而救之皆死焉孔父正色而立于朝则人莫敢过而致难于其君者孔父可谓义形于色矣  

三月公会齐侯陈侯郑伯于稷以成宋乱  

内大恶讳此其自言之何逺也所见异辞所闻异辞所传闻异辞隠亦逺矣曷为为隠讳隠贤而桓贼也  

夏四月取郜大鼎于宋  

此取之宋其谓之郜鼎何器从名地从主人器何以从名地何以从主人器之与人非有即尔宋始以不义取之故谓之郜鼎至乎地之与人则不然俄而可以为其有矣然则为取可以为其有乎曰否何者若楚王之妻媦无时焉可也  

有年  

有年何以书以喜书也大有年何以书亦以喜书也此其曰有年何仅有年也彼其曰大有年何大丰年也仅有年亦足以当喜乎恃有年也  

九月宋人执郑祭仲  

祭仲者何郑相也何以不名贤也何贤乎祭仲以为知权也其为知权柰何古者郑国处于留先郑伯有善于鄫公者通乎夫人以取其国而迁郑焉而野留庄公死已塟祭仲将往省于留涂出于宋宋人执之谓之曰为我出忽而立突祭仲不从其言则君必死国必亡从其言则君可以生易死国可以存易亡少辽缓之则突可故出而忽可故反是不可得则病然后有郑国古人之有权者祭仲之权是也权者何权者反于经然后有善者也权之所设舎死亡无所设行权有道自贬损以行权不害人以行权杀人以自生亡人以自存君子不为也  

纪侯大去其国【`庄公`】  

大去者何灭也孰灭之齐灭之曷为不言齐灭之为襄公讳也春秋为贤者讳何贤乎襄公复雠也何雠尔逺祖也哀公亨乎周纪侯谮之以襄公之为于此焉者事祖祢之心尽矣尽者何襄公将复雠乎纪卜之曰师丧分焉寡人死之不为不吉也逺祖者几世乎九世矣九世犹可以复雠乎虽百世可也家亦可乎曰不可国何以可国君一体也先君之耻犹今君之耻也今君之耻犹先君之耻也国君何以为一体国君以国为体诸侯世故国君为一体也今纪无罪此非怒与曰非也古者有明天子则纪侯必诛必无纪者纪侯之不诛至今有纪者犹无明天子也古者诸侯必有会聚之事相朝聘之道号辞必称先君以相接然则齐纪无说焉不可以并立乎天下故将去纪侯者不得不去纪也有明天子则襄公得为若行乎曰不得也不得则襄公曷为为之上无天子下无方伯縁恩疾者可也  

四年冬公及齐人狩于郜  

公曷为与微者狩齐侯也齐侯则其称人何讳与雠狩也前此者有事矣后此者有事矣则曷为独于此焉讥于雠者将壹讥而已故择其重者而讥焉莫重乎其与雠狩也于雠者则曷为将壹讥而已雠者无时焉可与通通则为大讥不可胜讥故将壹讥而已其余从同  

秋八月甲午宋万弑其君接及其大夫仇牧  

及者何累也弑君多矣舎此无累者乎孔父荀息皆累也舎孔父荀息无累者乎曰有有则此何以书贤也何贤乎仇牧仇牧可谓不畏强御矣其不畏强御柰何万尝与庄公战获乎庄公庄公归散舎诸宫中数月然后归之归反为大夫于宋与闵公博妇人皆在侧万曰甚矣鲁侯之淑鲁侯之美也天下诸侯宜为君者唯鲁侯尔闵公矜此妇人妬其言顾曰此虏也尔虏焉故鲁侯之美恶乎至万怒搏闵公絶其脰仇牧闻君弑趋而至遇之于门手剑而叱之万臂摋仇牧碎其首齿着乎门阖仇牧可谓不畏强御矣  

冬公会齐侯盟于柯  

何以不日易也其易柰何桓之盟不日其会不致信之也其不日何以始乎此庄公将会乎桓曹子进曰君之意何如庄公曰寡人之生则不若死矣曹子曰然则君请当其君臣请当其臣庄公曰诺于是会乎桓庄公升坛曹子手剑而从之管子进曰君何求乎曹子曰城壊压竟君不图与管子曰然则君将何求曹子曰愿请汶阳之田管子顾曰君许诺桓公曰诺曹子请盟桓公下与之盟已盟曹子摽剑而去之要盟可犯而桓公不欺曹子可雠而桓公不怨桓公之信着乎天下自柯之盟始焉  

十有七年春齐人执郑瞻  

春齐人执郑瞻郑瞻者何郑之微者也此郑之微者何言乎齐人执之书甚佞也秋郑瞻自齐逃来何以书书甚佞也曰佞人来矣佞人来矣  

秋公子友如陈塟原仲  

原仲者何陈大夫也大夫不书塟此何以书通乎季子之私行也何通乎季子之私行辟内难也君子辟内难而不辟外难内难者何公子庆父公子牙公子友皆庄公之母弟也公子庆父公子牙通乎夫人以胁公季子起而治之则不得与于国政坐而视之则亲亲固不忍见也故于是复请至于陈而塟原仲也  

三十有一年春筑台于郎  

何以书讥何讥尔临民之所潄浣也  

秋七月癸巳公子牙卒  

何以不称弟杀也杀则曷为不言刺为季子讳杀也曷为为季子讳杀季子之遏恶也不以为国狱縁季子之心而为之讳季子之遏恶柰何庄公病将死以病召季子季子至而授之以国政曰寡人即不起此病吾将焉致乎鲁国季子曰般也存君何忧焉公曰庸得若是乎牙谓我曰鲁一生一及君已知之矣庆父也存季子曰夫何敢是将为乱乎夫何敢俄而牙弑械成季子和药而饮之曰公子从吾言而饮此则必可以无为天下戮笑必有后乎鲁国不从吾言而不饮此则必为天下戮笑必无后乎鲁国于是从其言而饮之饮之无傫氏至乎王堤而死公子牙今将尔辞曷为与亲弑者同君亲无将将而诛焉然则善之与曰然杀世子母弟直称君者甚之也季子杀母兄何善尔诛不得辟兄君臣之义也然则曷为不直诛而酖之行诛乎兄隠而逃之使托若以疾死然亲亲之道也  

冬齐仲孙来闵公  

齐仲孙者何公子庆父也公子庆父则曷为谓之齐仲孙系之齐也曷为系之齐外之也曷为外之春秋为尊者讳为亲者讳为贤者讳子女子曰以春秋为春秋齐无仲孙其诸吾仲孙与  

冬齐髙子来盟  

髙子者何齐大夫也何以不称使我无君也然则何以不名喜之也何喜尔正我也其正我柰何庄公死子般弑闵公弑比三君死旷年无君设以齐取鲁鲁不兴师徒以言而已矣桓公使髙子将南阳之甲立僖公而城鲁或曰自鹿门至于争门者是也或曰自争门至于吏门者是也鲁人至今以为美谈曰犹望髙子也  

齐师宋师曹师次于聂北救邢【`僖公`】  

救不言次此其言次何不及事也不及事者何邢已亡矣孰亡之盖狄灭之曷为不言狄灭之为桓公讳也曷为为桓公讳上无天子下无方伯天下诸侯有相灭亡者桓公不能救则桓公耻之曷为先言次而后言救君也君则其称师何不与诸侯专封也曷为不与实与而文不与文曷为不与诸侯之义不得专封也诸侯之义不得专封则其曰实与之何上无天子下无方伯天下诸侯有相灭亡者力能救之则救之可也  

夏六月邢迁于陈仪  

迁者何其意也迁之者何非其意也  

冬十月壬午公子友帅师败莒师于犁获莒挐  

莒挐者何莒大夫也莒无大夫此何以书大季子之获也何大乎季子之获季子治内难以正御外难以正其御外难以正柰何公子庆父弑闵公走而之莒莒人逐之将由乎齐齐人不纳却反舎于汶水之上使公子奚斯入请季子曰公子不可以入入则杀矣奚斯不忍反命于庆父自南涘北面而哭庆父闻之曰嘻此奚斯之声也诺已曰吾不得入矣于是抗辀经而死莒人闻之曰吾已得子之贼矣以求赂乎鲁鲁人不与为是兴师而伐鲁季子待之以偏战  

虞师晋师灭夏阳  

虞微国也曷为序乎大国之上使虞首恶也曷为使虞首恶虞受赂假灭国者道以取亡焉其受赂柰何献公朝诸大夫而问焉曰寡人夜者寝而不寐其意也何诸大夫有进对者曰寝不安与其诸侍御有不在侧者与献公不应荀息进曰虞郭见与献公揖而进之遂与之入而谋曰吾欲攻郭则虞救之攻虞则郭救之如之何愿与子虑之荀息对曰君若用臣之谋则今日取郭而明日取虞尔君何忧焉献公曰然则柰何荀息曰请以屈产之乗与垂棘之白璧往必可得也则宝出之内藏藏之外府马出之内廐系之外廐尔君何丧焉献公曰诺虽然宫之竒存焉如之何荀息曰宫之竒知则知矣虽然虞君贪而好寳见宝必不从其言请终以往于是终以往虞公见宝许诺宫之竒果谏记曰唇亡则齿寒虞郭之相救非相为赐则晋今日取郭而明日虞从而亡尔君请勿许也虞公不从其言终假之道以取郭还四年反取虞虞公抱宝牵马而至荀息见曰臣之谋如何献公曰子之谋则已行矣宝则吾宝也虽然吾马之齿亦已长矣葢戏之也夏阳者何郭之邑也曷为不系于郭国之也曷为国之君存焉尔  

九月戊辰诸侯盟于葵丘  

桓之盟不日此何以日危之也何危尔贯泽之会桓公有忧中国之心不召而至者江人黄人也葵丘之会桓公震而矜之叛者九国震之者何犹曰振振然矜之者何犹曰莫若我也  

十年春晋里克弑其君卓子及其大夫荀息  

及者何累也弑君多矣舎此无累者乎曰有孔父仇牧皆累也舎孔父仇牧无累者乎曰有有则此何以书贤也何贤乎荀息荀息可谓不食其言矣其不食其言柰何奚齐卓子者骊姬之子也荀息傅焉骊姬者国色也献公爱之甚欲立其子于是杀世子申生申生者里克傅之献公病将死谓荀息曰士何如则可谓之信矣对曰使死者反生生者不愧乎其言则可谓信矣献公死奚齐立里克谓茍息曰君杀正而立不正废长而立幼如之何愿与子虑之荀息曰君甞讯臣矣臣对曰使死者反生生者不愧乎其言则可谓信矣里克知其不可与谋退弑奚齐荀息立卓子里克弑卓子荀息死之荀息可谓不食其言矣  

晋杀其大夫里克  

里克弑二君则曷为不以讨贼之辞言之惠公之大夫也然则孰立惠公里克也里克弑奚齐卓子逆惠公而入里克立惠公则惠公曷为杀之惠公曰尔既杀夫二孺子矣又将图寡人为尔君者不亦病乎于是杀之然则曷为不言惠公之入晋之不言出入者踊为文公讳也齐小白入于齐则曷为不为桓公讳桓公之享国也长美见乎天下故不为之讳本恶也文公之享国也短美未见乎天下故为之讳本恶也  

十有六年春王正月戊申朔霣石于宋五是月六鹢退飞过宋都  

曷为先言霣而后言石霣石记闻闻其磌然视之则石察之则五是月者何仅逮是月也何以不日晦日也晦则何以不言晦春秋不书晦也朔有事则书晦虽有事不书曷为先言六而后言鹢六鹢退飞记见也视之则六察之则鹢徐而察之则退飞五石六鹢何以书记异也外异不书此何以书为王者之后记异也  

楚人使宜申来献捷  

此楚子也其称人何贬曷为贬为执宋公贬曷为为执宋公贬宋公与楚子期以乗车之会公子目夷諌曰楚夷国也强而无义请君以兵车之会往宋公曰不可吾与之约以乗车之会自我为之自我堕之曰不可终以乗车之会往楚人果伏兵车执宋公以伐宋宋公谓公子目夷曰子归守国矣国子之国也吾不从子之言以至此乎公子目夷复曰君虽不言国国固臣之国也于是归设守械而守国楚人谓宋人曰子不与我国吾将杀子君矣宋人应之曰吾赖社稷之神灵吾国已有君矣楚人知虽杀宋公犹不得宋国于是释宋公宋公释乎执走之卫公子目夷复曰国为君守之君曷为不入然后逆襄公归恶乎捷捷乎宋曷为不言捷乎宋为襄公讳也此围辞也曷为不言其围为公子目夷讳也  

晋人执卫侯归之于京师  

归之于者何归于者何归之于者罪已定矣归于者罪未定也罪未定则何以得为伯讨归之于者执之于天子之侧者也罪定不定已可知矣归于者非执之于天子之侧者也罪定不定未可知也卫侯之罪何杀叔武也何以不书为叔武讳也春秋为贤者讳何贤乎叔武让国也其让国柰何文公逐卫侯而立叔武叔武辞立而他人立则恐卫侯之不得反也故于是已立然后为践土之会治反卫侯卫侯得反曰叔武篡我元咺争之曰叔武无罪终杀叔武元咺走而出此晋侯也其称人何贬曷为贬卫之祸文公为之也文公为之柰何文公逐卫侯而立叔武使人兄弟相疑放乎杀母弟者文公为之也  

夏四月四卜郊不从乃免牲犹三望  

曷为或言三卜或言四卜三卜礼也四卜非礼也三卜何以礼四卜何以非礼求吉之道三禘尝不卜郊何以卜卜郊非礼也卜郊何以非礼鲁郊非礼也鲁郊何以非礼天子祭天诸侯祭土天子有方望之事无所不通诸侯山川有不在其封内者则不祭也曷为或言免牲或言免牛免牲礼也免牛非礼也免牛何以非礼伤者曰牛三望者何望祭也然则曷祭祭泰山河海曷为祭泰山河海山川有能润于百里者天子秩而祭之触石而出肤寸而合不崇朝而徧雨乎天下者唯泰山尔河海润于千里犹者何通可以已也何以书讥不郊而望祭也  

夏四月辛巳晋人及姜戎败秦于殽  

其谓之秦何夷狄之也曷为夷狄之秦伯将袭郑百里子与蹇叔子谏曰千里而袭人未有不亡者也秦伯怒曰若尔之年者宰上之木拱矣尔曷知师出百里子与蹇叔子送其子而戒之曰尔即死必于殽之嵚岩是文王之所辟风雨者也吾将尸尔焉子揖师而行百里子与蹇叔子从其子而哭之秦伯怒曰尔曷为哭吾师对曰臣非敢哭君师哭臣之子也弦髙者郑商也遇之殽矫以郑伯之命而犒师焉或曰往矣或曰反矣然而晋人与姜戎要之殽而击之匹马只轮无反者其言及姜戎何姜戎微也称人亦微者也何言乎姜戎之微先轸也或曰襄公亲之襄公亲之则其称人何贬曷为贬君在乎殡而用师危不得塟也诈战不日此何以日尽也  

九年春毛伯来求金文公  

毛伯者何天子之大夫也何以不称使当丧未君也踰年矣何以谓之未君即位矣而未称王也未称王何以知其即位以诸侯之踰年即位亦知天子之踰年即位也以天子三年然后称王亦知诸侯于其封内三年称子也踰年称子矣则曷为于其封内三年称子縁臣民之心不可一日无君縁终始之义一年不二君不可旷年无君縁孝子之心则三年不忍当也毛伯来求金何以书讥何讥尔王者无求求金非礼也然则是王者与曰非也非王者则曷为谓之王者王者无求曰是子也继文王之体守文王之法度文王之法无求而求故讥之也  

秦伯使遂来聘  

遂者何秦大夫也秦无大夫此何以书贤缪公也何贤乎缪公以为能变也其为能变柰何惟諓諓善竫言俾君子易怠而况乎我多有之惟一介断断焉无他技其心休休能有容是难也  

冬十有二月戊午晋人秦人战于河曲  

此偏战也何以不言师败绩敌也曷为以水地河曲疏矣河千里而一曲矣  

晋人纳接菑于邾娄弗克纳  

纳者何入辞也其言弗克纳何大其弗克纳也何大乎其弗克纳晋却缺帅师革车八百乗以纳接菑于邾娄力沛若有余而纳之邾娄人言曰接菑晋出也貜苴齐出也子以其指则接菑也四貜苴也六子以大国压之则未知齐晋孰有之也贵则皆贵矣虽然貜苴也长却缺曰非吾力不能纳也义实不尔克也引师而去之故君子大其弗克纳也此晋却缺也其称人何贬曷为贬不与大夫专废置君也曷为不与实与而文不与文曷为不与大夫之义不得专废置君也  

元年晋放其大夫胥甲父于卫【`宣公`】  

放之者何犹曰无去是云尔然则何言尔近正也此其为近正柰何古者大夫已去三年待放君放之非也大夫待放正也古者臣有大丧则君三年不呼其门已练可以弁冕服金革之事君使之非也臣行之礼也闵子要绖而服事既而曰若此乎古之道不即人心退而致仕孔子葢善之也  

三年春王正月郊牛之口伤改卜牛牛死乃不郊犹三望  

其言之何缓也曷为不复卜养牲养二卜帝牲不吉则扳稷牲而卜之帝牲在于涤三月于稷者唯具是视郊则曷为必祭稷王者必以其祖配王者则曷为必以其祖配自内出者无匹不行自外至者无主不止  

六年春晋赵盾卫孙免侵陈  

赵盾弑君此其复见何亲弑君者赵穿也亲弑君者赵穿则曷为加之赵盾不讨贼也何以谓之不讨贼晋史书贼曰晋赵盾弑其君夷獋赵盾曰天乎无辜吾不弑君谁谓吾弑君者乎史曰尔为仁为义人弑尔君而复国不讨贼此非弑君而何赵盾之复国柰何灵公为无道使诸大夫皆内朝然后处乎台上引弹而弹之已趋而辟丸是乐而已矣赵盾已朝而出与诸大夫立于朝有人荷畚自闺而出者赵盾曰彼何也夫畚曷为出乎闺呼之不至曰子大夫也欲视之则就而视之赵盾就而视之则赫然死人也赵盾曰是何也曰膳宰也熊蹯不熟公怒以斗摮而杀之支觧将使我弃之赵盾曰噫趋而入灵公望见赵盾愬而再拜赵盾逡巡北面再拜稽首趋而出灵公心怍焉欲杀之于是使勇士某者往杀之勇士入其大门则无人门焉者入其闺则无人闺焉者上其堂则无人焉俯而窥其戸方食鱼飱勇士曰嘻子诚仁人也吾入子之大门则无人焉入子之闺则无人焉上子之堂则无人焉是子之易也子为晋国重卿而食鱼飱是子之俭也君将使我杀子吾不忍杀子也虽然吾亦不可复见吾君矣遂刎颈而死灵公闻之怒滋欲杀之甚众莫可使往者于是伏甲于宫中召赵盾而食之赵盾之车右祁弥明者国之力士也仡然从乎赵盾而入放乎堂下而立赵盾已食灵公谓盾曰吾闻子之剑葢利剑也子以示我吾将观焉赵盾起将进剑祁弥明自下呼之曰盾食饱则出何故拔剑于君所赵盾知之躇阶而走灵公有周狗谓之獒呼獒而属之獒亦躇阶而从之祁弥明逆而踆之絶其颔赵盾顾曰君之獒不若臣之獒也然而宫中甲鼔而起有起于甲中者抱赵盾而乗之赵盾顾曰吾何以得此于子曰子某时所食活我于暴桑下者也赵盾曰子名为谁曰吾君孰为介子之乗矣何问吾名赵盾驱而出众无留之者赵穿縁民众不说起弑灵公然后逆赵盾而入与之立于朝而立成公黒臀  

十一年冬十月楚人杀夏征舒  

此楚子也其称人何贬曷为贬不与外讨也不与外讨者因其讨乎外而不与也虽内讨亦不与也曷为不与实与而文不与文曷为不与诸侯之义不得专讨也诸侯之义不得专讨则其曰实与之何上无天子下无方伯天下诸侯有为无道者臣弑君子弑父力能讨之则讨之可也  

夏六月乙卯晋荀林父帅师及楚子战于邲晋师败绩  

大夫不敌君此其称名氏以敌楚子何不与晋而与楚子为礼也曷为不与晋而与楚子为礼也庄王伐郑胜乎皇门放乎路衢郑伯肉袒左执茅旌右执鸾刀以逆庄王曰寡人无良边垂之臣以干天祸是以使君王沛焉辱到敝邑君如矜此丧人锡之不毛之地使帅一二耄老而绥焉请唯君王之命庄王曰君之不令臣交易为言是以使寡人得见君之玉面而微至乎此庄王亲自手旌左右撝军退舎七里将军子重谏曰南郢之与郑相去数千里诸大夫死者数人厮役扈养死者数百人今君胜郑而不有无乃失民臣之力乎庄公曰古者杆不穿皮不蠧则不出于四方是以君子笃于义而薄于利要其人而不要其土告从不赦不详吾以不详道民灾及吾身何日之有既则晋师之救郑者至曰请战庄王许诺将军子重谏曰晋大国也王师淹病矣君请勿许也庄王曰弱者吾威之强者吾辟之是以使寡人无以立乎天下令之还师而逆晋寇庄王鼓之晋师大败晋众之走者舟中之指可掬矣庄王曰嘻吾两君不相好百姓何罪令还师而佚晋寇  

夏五月宋人及楚人平  

外平不书此何以书大其平乎已也何大乎其平乎已庄王围宋军有七日之粮尔尽此不胜将去而归尔于是使司马子反乗堙而窥宋城宋华元亦乘堙而出见之司马子反曰子之国何如华元曰惫矣曰何如曰易子而食之析骸而炊之司马子反曰嘻甚矣惫虽然吾闻之也圉者拑马而秣之使肥者应客是何子之情也华元曰吾闻之君子见人之厄则矜之小人见人之厄则幸之吾见子之君子也是以告情于子也司马子反曰诺勉之矣吾军亦有七日之粮尔尽此不胜将去而归尔揖而去之反于庄王庄王曰何如司马子反曰惫矣曰何如曰易子而食之析骸而炊之庄王曰嘻甚矣惫虽然吾今取此然后而归尔司马子反曰不可臣已告之矣军有七日之粮尔庄王怒曰吾使子往视之子曷为告之司马子反曰以区区之宋犹有不欺人之臣可以楚而无乎是以告之也庄王曰诺舎而止虽然吾犹取此然后归尔司马子反曰然则君请处于此臣请归尔庄王曰子去我而归吾孰与处于此吾亦从子而归尔引师而去之故君子大其平乎已也此皆大夫也其称人何贬曷为贬平者在下也  

初税亩  

初者何始也税亩者何履亩而税初税亩何以书讥何讥尔讥始履亩而税也何讥乎始履亩而税古者什一而藉古者曷为什一而藉什一者天下之中正也多乎什一大桀小桀寡乎什一大貉小貉什一者天下之中正也什一行而颂声作矣  

冬蝝生  

未有言蝝生者此其言蝝生何蝝生不书此何以书幸之也幸之者何犹曰受之云尔受之云尔者何上变古易常应是而有天灾其诸则宜于此焉变矣  

秋七月齐侯使国佐如师已酉及国佐盟于袁娄【`成公`】  

君不使乎大夫此其行使乎大夫何佚获也其佚获柰何师还齐侯晋郄克投戟逡巡再拜稽首马前逢丑父者顷公之车右也面目与顷公相似衣服与顷公相似代顷公当左使顷公取饮顷公操饮而至曰革取清者顷公用是佚而不反逢丑父曰吾赖社稷之神灵吾君已免矣郄克曰欺三军者其法柰何曰法斮于是斮逢丑父已酉及齐国佐盟于袁娄曷为不盟于师而盟于袁娄前此者晋郄克与臧孙许同时而聘于齐萧同侄子者齐君之母也踊于棓而窥客则客或跛或眇于是使跛者迓跛者使眇者迓眇者二大夫出相与倚闾而语移日然后相去齐人皆曰患之起必自此始二大夫归相与帅师为鞌之战齐师大败齐侯使国佐如师郄克曰与我纪侯之甗反鲁卫之侵地使耕者东亩且以萧同侄子为质则吾舎子矣国佐曰与我纪侯之甗请诺反鲁卫之侵地请诺使耕者东亩是则土齐也萧同侄子者齐君之母也齐君之母犹晋君之母也不可请战一战不胜请再再战不胜请三三战不胜则齐国尽子之有也何必以萧同侄子为质揖而去之郄克眣鲁卫之使使以其辞而为之请然后许也逮于袁娄而与之盟  

八年春晋侯使韩穿来言汶阳之田归之于齐  

来言者何内辞也胁我使我归之也曷为使我归之鞌之战齐师大败齐侯归吊死视疾七年不饮酒不食肉晋侯闻之曰嘻柰何使人之君七年不饮酒不食肉请皆反其所取侵地  

三月乙已仲婴齐卒  

仲婴齐者何公孙婴齐也公孙婴齐则曷为谓之仲婴齐为兄后也为兄后则曷为谓之仲婴齐为人后者为之子也为人后者为其子则其称仲何孙以王父字为氏也然则婴齐孰后后归父也归父使于晋而未反何以后之叔仲惠伯傅子赤者也文公死子幼公子遂谓叔仲惠伯曰君幼如之何愿与子虑之叔仲惠伯曰吾子相之老夫抱之何幼君之有公子遂知其不可与谋退而杀叔仲惠伯弑子赤而立宣公宣公死成公幼臧宣叔者相也君死不哭聚诸大夫而问焉曰昔者叔仲惠伯之事孰为之诸大夫皆杂然曰仲氏也其然乎于是遣归父之家然后哭君归父使乎晋还自晋至柽闻君薨家遣墠帷哭君成踊反命于介自是走之齐鲁人徐伤归父之无后也于是使婴齐后之也  

九月晋人执季孙行父舎之于招丘  

执未有言舎之者此其言舎之何仁之也曰在招丘悕矣执未有言仁之者此其言仁之何代公执也其代公执柰何前此者晋人来乞师而不与公会晋侯将执公季孙行父曰此臣之罪也于是执季孙行父成公将会厉公会不当期将执公季孙行父曰臣有罪执其君子有罪执其父此听失之大者也今此臣之罪也舎臣之身而执臣之君吾恐听失之为宗庙羞也于是执季孙行父  

十有六年三月公会晋侯宋公卫侯郑伯莒子邾娄子薛伯杞伯小邾娄子于■〈氵臬〉梁戊寅大夫盟【`襄公`】  

诸侯皆在是其言大夫盟何信在大夫也何言乎信在大夫徧刺天下之大夫也曷为徧刺天下之大夫君若赘旒然  

卫杀其大夫宁喜卫侯之弟鱄出奔晋  

卫杀其大夫宁喜则卫侯之弟鱄曷为出奔晋为杀宁喜出奔也曷为为杀宁喜出奔卫宁殖与孙林父逐卫侯而立公孙剽宁殖病将死谓喜曰黜公者非吾意也孙氏为之我即死女能固纳公乎喜曰诺宁殖死喜立为大夫使人谓献公曰黜公者非宁氏也孙氏为之吾欲纳公何如献公曰子茍纳我吾请与子盟喜曰无所用盟请使公子鱄约之献公请公子鱄曰宁氏将纳我吾欲与之盟其言曰无所用盟请使公子鱄约之子固为我与之约矣公子鱄辞曰夫负覊絷执鈇锧从君东西南北则是臣仆庶孽之事也若夫约言为信则非臣仆庶孽之所敢与也献公怒曰黜我者非宁氏与孙氏凡在尔公子鱄不得已而与之约已约归至杀宁喜公子鱄挈其妻子而去之将济于河携其妻子而与之盟曰茍有履卫地食卫粟者昧雉彼视  

吴子使札来聘  

吴无君无大夫此何以有君有大夫贤季子也何贤乎季子让国也其让国柰何谒也余祭也夷昧也与季子同母者四季子弱而才兄弟皆爱之同欲立之以为君谒曰今若是速而与季子国季子犹不受也请无与子而与弟弟兄迭为君而致国乎季子皆曰诺故诸为君者皆轻死为勇饮食必祝曰天茍有吴国尚速有悔于予身故谒也死余祭也立余祭也死夷昧也立夷昧也死则国宜之季子者也季子使而亡焉僚者长庶也即之季子使而反至而君之尔阖庐曰先君之所以不与子国而与弟者凡为季子故也将从先君之命与则国宜之季子者也如不从先君之命与则我宜立者也僚恶得为君乎于是使专诸刺僚而致国乎季子季子不受曰尔弑吾君吾受尔国是吾与尔为篡也尔杀吾兄吾又杀尔是父子兄弟相救终身无已也去之延陵终身不入吴国故君子以其不受为义以其不杀为仁贤季子则吴何以有君有大夫以季子为臣则宜有君者也札者何吴季子之名也春秋贤者不名此何以名许夷狄者不一而足也季子者所贤也曷为不足乎季子许人臣者必使臣许人子者必使子也  

秋七月叔弓如宋塟宋共姬  

外夫人卒不书塟此何以书隠之也何隠尔宋灾伯姬卒焉其称谥何贤也何贤尔宋灾伯姬存焉有司复曰火至矣请出伯姬曰不可吾闻之也妇人夜出不见傅母不下堂傅至矣母未至也逮乎火而死  

冬塟许悼公【`昭公`】  

贼未讨何以书塟不成于弑也曷为不成于弑止进药而药杀也止进药而药杀则曷为加弑焉尔讥子道之不尽也其讥子道之不尽柰何曰乐正子春之视疾也复加一饭则脱然愈复损一饭则脱然愈复加一衣则脱然愈复损一衣则脱然愈止进药而药杀是以君子加弑焉尔曰许世子止弑其君买是君子之听止也塟许悼公是君子之赦止也赦止者免止之罪辞也  

夏曹公孙会自鄸出奔宋  

奔未有言自者此其言自何畔也畔则曷为不言其畔为公子喜时之后讳也春秋为贤者讳何贤乎公子喜时让国也其让国柰何曹伯庐卒于师则未知公子喜时从与公子负刍从与或为主乎国或为主乎师公子喜时见公子负刍之当主也逡巡而退贤公子喜时则曷为为会讳君子之善善也长恶恶也短恶恶止其身善善及子孙贤者子孙故君子为之讳也  

齐侯唁公于野井  

唁公者何昭公将弑季氏告子家驹曰季氏为无道僭于公室久矣吾欲弑之何如子家驹曰诸侯僭于天子大夫僭于诸侯久矣昭公曰吾何僭矣哉子家驹曰设两观乗大路朱干玉戚以舞大夏八佾以舞大武此皆天子之礼也且夫牛马维娄委已者也而柔焉季氏得民众久矣君无多辱焉昭公不从其言终弑而败焉走之齐齐侯唁公于野井曰柰何君去鲁国之社稷昭公曰丧人不佞失守鲁国之社稷执事以羞再拜颡庆子家驹曰庆子免君于大难矣子家驹曰臣不佞陷君于大难君不忍加之以鈇锧赐之以死再拜颡髙子执箪食与四脡脯国子执壶浆曰吾寡君闻君在外馂饔未就敢致糗于从者昭公曰君不忘吾先君延及丧人锡之以大礼再拜稽首以袵受髙子曰有夫不祥君无所辱大礼昭公盖祭而不尝景公曰寡人有不腆先君之服未之敢服有不腆先君之器未之敢用敢以请昭公曰丧人不佞失守鲁国之社稷执事以羞敢辱大礼敢辞景公曰寡人有不腆先君之服未之敢服有不腆先君之器未之敢用敢固以请昭公曰以吾宗庙之在鲁也有先君之服未之能以服有先君之器未之能以出敢固辞景公曰寡人有不腆先君之服未之敢服有不腆先君之器未之敢用请以飨乎从者昭公曰丧人其何称景公曰孰君而无称昭公于是噭然而哭诸大夫皆哭既哭以人为菑以幦为席以鞌为几以遇礼相见孔子曰其礼与其辞足观矣  

冬黑弓以滥来奔  

文何以无邾娄通滥也曷为通滥贤者子孙宜有地也贤者孰谓谓叔术也何贤乎叔术让国也其让国柰何当邾娄颜之时邾娄女有为鲁夫人者则未知其为武公与懿公与孝公幼颜淫九公子于宫中因以纳贼则未知其为鲁公子与邾娄公子与臧氏之母养公者也君幼则宜有养者大夫之妾士之妻则未知臧氏之母者曷为者也养公者必以其子入养臧氏之母闻有贼以其子易公抱公以逃贼至凑公寝而弑之臣有鲍广父与梁买子者闻有贼趋而至臧氏之母曰公不死也在是吾以吾子易公矣于是负孝公之周愬天子天子为之诛颜而立叔术反孝公于鲁颜夫人者妪盈女也国色也其言曰有能为我杀杀颜者吾为其妻叔术为之杀杀颜者而以为妻有子焉谓之盱夏父者其所为有于颜者也盱幼而皆爱之食必坐二子于其侧而食之有珍恠之食盱必先取足焉夏父曰以来人未足而盱有余叔术觉焉曰嘻此诚尔国也夫起而致国于夏父夏父受而中分之叔术曰不可三分之叔术曰不可四分之叔术曰不可五分之然后受之公扈子者邾娄之父兄也习乎邾娄之故其言曰恶有言人之国贤若此者乎诛颜之时天子死叔术起而致国于夏父当此之时邾娄人常被兵于周曰何故死吾天子通滥则文何以无邾娄天下未有滥也天下未有滥则其言以滥来奔何叔术者贤大夫也絶之则为叔术不欲絶不絶则世大夫也大夫之义不得世故于是推而通之  

元年春王【`定公`】  

定何以无正月正月者正即位也定无正月者即位后也即位何以后昭公在外得入不得入未可知也曷为未可知在季氏也定哀多微辞主人习其读而问其传则未知已之有罪焉尔  

冬十有一月庚午蔡侯以吴子及楚人战于伯莒楚师败绩  

吴何以称子夷狄也而忧中国其忧中国柰何伍子胥父诛乎楚挟弓而去楚以干阖庐阖庐曰士之甚勇之甚将为之兴师而复雠于楚伍子胥复曰诸侯不为匹夫兴师且臣闻之事君犹事父也亏君之义复父之雠臣不为也于是止蔡昭公朝乎楚有美裘焉囊瓦求之昭公不与为是拘昭公于南郢数年然后归之于其归焉用事乎河曰天下诸侯茍有能伐楚者寡人请为之前列楚人闻之怒为是兴师使囊瓦将而伐蔡蔡请救于吴伍子胥复曰蔡非有罪也楚人为无道君如有忧中国之心则若时可矣于是兴师而救蔡曰事君犹事父也此其为可以复仇柰何曰父不受诛子复雠可也父受诛子复雠推刅之道也复雠不除害朋友相卫而不相迿古之道也  

盗窃宝玉大弓  

盗者孰谓谓阳虎也阳虎者曷为者也季氏之宰也季氏之宰则微者也恶乎得国宝而窃之阳虎专季氏季氏专鲁国阳虎拘季孙孟氏与叔孙氏迭而食之睋而锓其板曰某月某日将杀我于蒲圃力能救我则于是至乎日若时而出临南者阳虎之出也御之于其乗焉季孙谓临南曰以季氏之世世有子子可以不免我死乎临南曰有力不足臣何敢不勉阳越者阳虎之从弟也为右诸阳之从者车数十乗至于孟衢临南投策而坠之阳越下取策临南駷马而由乎孟氏阳虎从而射之矢着于庄门然而甲起于琴如弑不成却反舎于郊皆说然息或曰弑千乗之主而不克舎此可乎阳虎曰夫孺子得国而已如大夫何既而曰彼哉彼哉趣驾既驾公敛处父帅师而至慬然后得免自是走之晋宝者何璋判白弓绣质龟青纯九年得宝玉大弓何以书国宝也丧之书得之书  

齐陈乞弑其君舎【`哀公`】  

弑而立者不以当国之辞言之此其以当国之辞言之何为谖也此其为谖柰何景公谓陈乞曰吾欲立舎何如陈乞曰所乐乎为君者欲立之则立之不欲立则不立君如欲立之则臣请立之阳生谓陈乞曰吾闻子盖将不欲立我也陈乞曰夫千乗之主将废正而立不正必杀正者吾不立子者所以生子者也走矣与之玉节而走之景公死而舎立陈乞使人迎阳生于诸其家除景公之丧诸大夫皆在朝陈乞曰常之母有鱼菽之祭愿诸大夫之化我也诸大夫皆曰诺于是皆之陈乞之家坐陈乞曰吾有所为甲请以示焉诸大夫皆曰诺于是使力士举巨囊而至于中溜诸大夫见之皆色然而骇开之则闯然公子阳生也陈乞曰此君也已诸大夫不得已皆逡巡北面再拜稽首而君之尔自是往弑舎  

十有四年春西狩获麟  

何以书记异也何异尔非中国之兽也然则孰狩之薪采者也薪采者则微者也曷为以狩言之大之也曷为大之为获麟大之曷为为获麟大之麟者仁兽也有王者则至无王者则不至有以告者曰有麕而角者孔子曰孰为来哉孰为来哉反袂拭面涕沾袍颜渊死子曰噫天丧予子路死子曰噫天祝予西狩获麟孔子曰吾道穷矣春秋何以始乎隠祖之所逮闻也所见异辞所闻异辞所传闻异辞何以终乎哀十四年曰备矣君子曷为为春秋拨乱世反诸正莫近诸春秋则未知其为是与其诸君子乐道尧舜之道与末不亦乐乎尧舜之知君子也制春秋之义以俟后圣以君子之为亦有乐乎此也  

## 文章辨体彚选卷三百八十四

（明）贺复征 编  

○史论三  

元年春王正月【`隠公　谷梁赤`】  

虽无事必举正月谨始也公何以不言即位成公志也焉成之言君之不取为公也君之不取为公何也将以让桓也让桓正乎曰不正春秋成人之美不成人之恶隠不正而成之何也将以恶桓也其恶桓何也隠将让而桓弑之则桓恶矣桓弑而隠让则隠善矣善则其不正焉何也春秋贵义而不贵惠信道而不信邪孝子扬父之美不扬父之恶先君之欲与桓非正也邪也虽然既胜其邪心以与隠矣已探先君之邪志而遂以与桓则是成父之恶也兄弟天伦也为子受之父为诸侯受之君已废天伦而忘君父以行小惠曰小道也若隠者可谓轻千乗之国蹈道则未也  

夏五月郑伯克段于鄢  

克者何能也何能也能杀也何以不言杀见段之有徒众也段郑伯弟也何以知其为弟也杀世子母弟目君以其目君知其为弟也段弟也而弗谓弟公子也而弗谓公子贬之也段失子弟之道矣贱段而甚郑伯也何甚乎郑伯甚郑伯之处心积虑成于杀也于鄢逺也犹曰取之其母之懐中而杀之云尔甚之也然则为郑伯者宜柰何缓追逸贼亲亲之道也  

三年春王二月已已日有食之  

言日不言朔食晦日也其日有食之何也吐者外壤食者内壤阙然不见其壤有食之者也有内辞也或外辞也有食之者内于日也其不言食之者何也知其不可知知也  

秋武氏子来求赙  

武氏子者何也天子之大夫也天子之大夫其称武氏子何也未毕丧孤未爵未爵使之非正也其不言使何也无君也归死者曰赗归生者曰赙曰归之者正也求之者非正也周虽不求鲁不可以不归鲁虽不归周不可以求之求之为言得不得未可知之辞也交讥之  

九月考仲子之宫初献六羽  

初始也谷梁子曰舞夏天子八佾诸公六佾诸侯四佾初献六羽始僭乐矣尸子曰舞夏自天子至诸侯皆用八佾初献六羽始厉乐矣  

二年春王正月戊申宋督弑其君与夷及其大夫孔父【`桓公`】  

孔父先死其曰及何也书尊及卑春秋之义也孔父之先死何也督欲弑君而恐不立于是乎先杀孔父孔父闲也何以知其先杀孔父也曰子既死父不忍称其名臣既死君不忍称其名以是知君之累之也孔氏父字谥也或曰其不称名盖为祖讳也孔子故宋也  

三月公会齐侯陈侯郑伯于稷以成宋乱  

以者内为志焉尔公为志乎成是乱也此成矣取不成事之辞而加之焉于内之恶而君子无遗焉尔  

蔡人杀陈佗  

陈佗者陈君也其曰陈佗何也匹夫行故匹夫称之也其匹夫行柰何陈侯憙猎淫猎于蔡与蔡人争禽蔡人不知其是陈君也而杀之何以知其是陈君也两下相杀不道其不地于蔡也  

夏五郑伯使其弟御来盟  

诸侯之尊弟兄不得以属通其弟云者以其来我举其贵者也来盟前定也不日前定之盟不日孔子曰听逺音者闻其疾而不闻其舒望逺者察其貌而不察其形立乎定哀以指隠桓之日逺矣夏五传疑也  

秋八月壬申御廪灾乙亥尝  

御廪之灾不志此其志何也以为唯未易灾之余而尝可也志不敬也天子亲耕以共粢盛王后亲蚕以共祭服国非无良农工女也以为人之所尽事其祖祢不若以巳所自亲者也何用见其未易灾之余而尝也曰甸粟而内之三公三宫米而藏之御廪夫尝必有兼甸之事焉壬申御廪灾乙亥尝以为未易灾之余而尝也  

冬十有二月已丑塟我君桓公【`庄公`】  

塟我君接上下也君弑贼不讨不书塟此其言塟何也不责踰国而讨是也桓公塟而后举谥谥所以成徳也于卒事乎加之矣知者虑义者行仁者守有此三者备然后可以会矣  

三月夫人孙于齐  

孙之为言犹孙也讳奔也接练时录母之变始人之也不言氏姓贬之也人之于天也以道受命于人也以言受命不若于道者天絶之也不若于言者人絶之也臣子大受命  

秋筑王姬之馆于外  

筑礼也于外非礼也筑之为礼何也主王姬者必自公门出于庙则已尊于寝则已卑为之筑节矣筑之外变之正也筑之外变之为正何也仇雠之人非所以接婚姻也衰麻非所以接弁冕也其不言齐侯之来逆何也不使齐侯得与吾为礼也  

五月塟桓王  

传曰改塟也改塟之礼缌举下缅也或曰却尸以求诸侯天子志崩不志塟必其时也何必焉举天下而塟一人其义不疑也志塟故也危不得塟也曰近不失崩不志崩失天下也独阴不生独阳不生独天不生三合然后生故曰母之子也可天之子也可尊者取尊称焉卑者取卑称焉其曰王者民之所归徃也  

夏四月辛卯昔恒星不见夜中星陨如雨  

恒星者经星也日入至于星出谓之昔不见者可以见也夜中星陨如雨其陨也如雨是夜中与春秋着以传着疑以传疑中之几也而曰夜中着焉尔何用见其中也失变而录其时则夜中矣其不曰恒星之陨何也我知恒星之不见而不知其陨也我见其陨而接于地者则是雨说也着于上见于下谓之雨着于下不见于上谓之陨岂雨说哉  

甲午治兵  

出曰治兵习战也入曰振旅习战也治兵而陈蔡不至矣兵事以严终故曰善陈者不战此之谓也善为国者不师善师者不陈善陈者不战善战者不死善死者不亡  

夏六月公会齐侯宋公陈侯郑伯同盟于幽  

同者有同也同尊周也于是而后授之诸侯也其授之诸侯何也齐侯得众也桓会不致安之也桓盟不日信之也信其信仁其仁衣裳之会十有一未尝有歃血之盟也信厚也兵车之会四未尝有大战也爱民也  

臧孙辰告籴于齐  

国无三年之蓄曰国非其国也一年不升告籴诸侯告请也籴籴也不正故举臧孙辰以为私行也国无九年之蓄曰不足无六年之蓄曰急无三年之蓄曰国非其国也诸侯无粟诸侯相归粟正也臧孙辰告籴于齐告然后与之言内之无外交也古者税什一丰年补败不外求而上下皆足也虽累凶年民弗病也一年不艾而百姓饥君子非之不言如为内讳也  

二十有九年春新延廐  

延廐者法廐也其言新有故也有故则何为书也古之君人者必时视民之所勤民勤于力则功筑罕民勤于财则贡赋少民勤于食则百事废矣冬筑微春新延廐以其用民力为已悉矣  

三十年齐人伐山戎  

齐人者齐侯也其曰人何也爱齐侯乎山戎也其爱之何也桓内无因国外无从诸侯而越千里之险北伐山戎危之也则非之乎善之也何善乎尔燕周之分子也贡赋不至山戎为之伐矣  

公子庆父如齐【`闵公`】  

此奔也其曰如何也讳莫如深深则隠茍有所见莫如深也  

虞师晋师灭夏阳【`僖公`】  

非国而曰灭重夏阳也虞无师其曰师何也以其先晋不可以不言师也其先晋何也为主乎灭夏阳也夏阳者虞虢之塞邑也灭夏阳而虞虢举矣虞之为主乎灭夏阳何也晋献公欲伐虢荀息曰君何不以屈产之乗垂棘之璧而借道乎虞也公曰此晋国之宝也如受吾币而不借吾道则如之何荀息曰此小国之所以事大国也彼不借吾道必不敢受吾币如受吾币而借吾道则是我取之中府而藏之外府取之中廐而置之外廐也公曰宫之竒存焉必不使受之也荀息曰宫之竒之为人也达心而懦又少长于君达心则其言畧懦则不能强谏少长于君则君轻之且夫玩好在耳目之前而患在一国之后此中知以上乃能虑之臣料虞君中知以下也公遂借道而伐虢宫之竒谏曰晋国之使者其辞卑而币重必不便于虞虞公弗听遂受其币而借之道宫之竒谏曰语曰唇亡则齿寒其斯之谓与挈其妻子而奔曹献公亡虢五年而后举虞荀息牵马操璧而前曰璧则犹是也而马齿加长矣  

冬十月不雨  

冬十月不雨者勤雨也三年春王正月不雨不雨者勤雨也夏四月不雨一时言不雨者闵雨也闵雨者有志乎民者也六月雨雨云者喜雨也喜雨者有志乎民者也  

秋齐侯宋公江人黄人会于阳谷  

阳谷之会桓公委端搢笏而朝诸侯诸侯皆谕乎桓公之志  

秋八月诸侯盟于首戴  

无中事而复举诸侯何也尊王世子而不敢与盟也尊则其不敢与盟何也盟者不相信也故谨信也不敢以所不信而加之尊者桓诸侯也不能朝天子是不臣也王世子子也块然受诸侯之尊已而立乎其位是不子也桓不臣王世子不子则其所善焉何也是则变之正也天子微诸侯不享觐桓控大国扶小国统诸侯不能以朝天子亦不敢致天王尊王世子于首戴乃所以尊天王之命也世子含王命会齐桓亦所以尊天王之命也世子受之可乎是亦变之正也天子微诸侯不享觐世子受诸侯之尊已而天王尊矣世子受之可也  

八年秋七月禘于太庙用致夫人  

用者不宜用者也致者不宜致者也言夫人必以其氏姓言夫人而不以氏姓非夫人也立妾之辞也非正也夫人之我可以不夫人之乎夫人卒塟之我可以不卒塟之乎一则以宗庙临之而后贬焉一则以外之弗夫人而见正焉  

十年晋杀其大夫里克  

称国以杀罪累上也里克弑二君与一大夫其以累上之辞言之何也其杀之不以其罪也其杀之不以其罪柰何里克所为弑者为重耳也夷吾曰是又将杀我乎故杀之不以其罪也其为重耳弑柰何晋献公伐虢得骊姬献公私之有二子长曰奚齐稚曰卓子骊姬欲为乱故谓君曰吾夜者梦夫人趋而来曰吾苦畏胡不使大夫将卫士而卫冡乎公曰孰可使曰臣莫尊于世子则世子可故君谓世子曰骊姬梦夫人趋而来曰吾苦畏女其将卫士而往卫冡乎世子曰敬诺筑宫宫成骊姬又曰吾夜者梦夫人趋而来曰吾苦饥世子之宫已成则何为不使祠也故献公谓世子曰其祠世子祠已祠致福于君君田而不在骊姬以酖为酒药脯以毒献公田来骊姬曰世子已祠故致福于君君将食骊姬跪曰食自外来者不可不试也覆酒于地而地贲以脯与犬犬死骊姬下堂而啼呼曰天乎天乎国子之国也子何迟于为君君喟然叹曰吾与女未有过切是何与我之深也使人谓世子曰尔其图之世子之傅里克谓世子曰入自明入自明则可以生不入自明则不可以生世子曰吾君已老矣已昏矣若此而入自明明则骊姬必死骊姬死则吾君不安所以使吾君不安者吾不若自死吾寜自杀以安吾君以重耳为寄矣刎脰而死故里克所为弑者为重耳也夷吾曰是又将杀我也  

春王正月戊中朔陨石于宋五是月六鹢退飞过宋都  

先陨而后石何也陨而后石也于宋四竟之内曰宋后数散辞也耳治也是月者决不日而月也六鹢退飞过宋都先数聚辞也目治也子曰石无知之物鹢微有知之物石无知故日之鹢微有知之物故月之君子之于物无所茍而已石鹢且犹尽其辞而况于人乎故五石六鹢之辞不设则王道不亢矣民所聚曰都  

壬申公朝于王所  

朝于庙礼也于外非礼也独公朝与诸侯尽朝也其日以其再致天子故谨而日之主善以内目恶以外言曰公朝逆辞也而尊天子会于温言小诸侯温河北地以河阳言之大天子也日系于月月系于时壬申公朝于王所其不月先其所系也以为晋文公之行事为巳傎矣  

雨螽于宋【`文公`】  

外灾不志此何以志也曰灾甚也其甚柰何茅茨尽矣着于上见于下谓之雨  

夏逆妇姜于齐  

其曰妇姜为其礼成乎齐也其逆者谁也亲逆而称妇或者公与何其速妇之也曰公也其不言公何也非成礼于齐也曰妇有姑之辞也其不言氏何也贬之也何为贬之也夫人与有贬也  

晋杀其大夫阳处父  

称国以杀罪累上也襄公已塟其以累上之辞言之何也君漏言也上泄则下闇下闇则上聋且闇且聋无以相通夜姑杀者也夜姑之杀柰何曰晋将与狄战使狐夜姑为将军赵盾佐之阳处父曰不可古者君之使臣也使仁者佐贤者不使贤者佐仁者今赵盾贤夜姑仁其不可乎襄公曰诺谓夜姑曰吾始使盾佐女今女佐盾矣夜姑曰敬诺襄公死处父主竟上事夜姑使人杀之君漏言也故士造辟而言诡辞而出曰用我则可不用我则无乱其徳  

冬十月甲午叔孙得臣败狄于咸  

不言帅师而言败何也直败一人之辞也一人而曰败何也以众焉言之也传曰长狄也弟兄三人佚宕中国瓦石不能害叔孙得臣最善射者也射其目身横九亩断其首而载之眉见于轼然则何为不言获也曰古者不重创不禽二毛故不言获为内讳也其之齐者王子成父杀之则未知其之晋者也  

晋人纳捷菑于邾弗克纳  

是却克也其曰人何也微之也何为微之也长毂五百乗绵地千里过宋郑滕薛夐入千乗之国欲变人之主至城下然后知何知之晚也弗克纳未伐而曰弗克何也弗克其义也捷菑晋出也貜且齐出也貜且正也捷菑不正也  

夫人姜氏归于齐  

恶宣公也有不待贬絶而罪恶见者有待贬絶而恶从之者侄娣者不孤子之意也一人有子三人缓带一曰就贤也  

秋九月乙丑晋赵盾弑其君夷皋【`宣公`】  

穿弑也盾不弑而曰盾弑何也以罪盾也其以罪盾何也曰灵公朝诸大夫而暴弹之观其辟丸也赵盾入諌不听出亡至于郊赵穿弑公而后反赵盾史狐书贼曰赵盾弑公盾曰天乎天乎予无罪孰为盾而忍弑其君者乎史狐曰子为正卿入谏不听出亡不逺君杀反不讨贼则志同志同则书重非子而谁故书之曰晋赵盾弑其君夷皋者过在下也曰于盾也见忠臣之至于许世子见孝子之至  

初税亩  

初者始也古者什一藉而不税初税亩非正也古者三百步为里名曰井田井田者九百亩公田居一私田稼不善则非吏公田稼不善则非民初税亩者非公之去公田而履亩十取一也以公之与民为已悉矣古者公田为居井灶葱韭尽取焉  

冬十有一月壬午公弟叔肸卒  

其曰公弟叔肸贤之也其贤之何也宣弑而非之也非之则胡为不去也曰兄弟也何去而之与之财则曰我足矣织屦而食终身不食宣公之食君子以是为通恩也以取贵乎春秋  

冬十月【`成公`】  

季孙行父秃晋却克眇卫孙良夫跛曹公子手偻同时而聘于齐齐使秃者御秃者使眇者御眇者使跛者御跛者使偻者御偻者萧同侄子处台上而笑之闻于客客不恱而去相与立胥闾而语移日不解齐人有知之者曰齐之患必自此始矣  

秋七月齐侯使国佐如师已酉及国佐盟于袁娄  

鞍去国五百里爰娄去国五十里一战绵地五百里焚雍门之茨侵车东至海君子闻之曰夫甚甚之辞焉齐有以取之也齐之有以取之何也败卫师于新筑侵我北鄙傲却献子齐有以取之也爰娄在师之外却克曰反鲁卫之侵地以纪侯之甗来以萧同侄子之母为质使耕者皆东其亩然后与子盟国佐曰反鲁卫之侵地以纪侯之甗来则诺以萧同侄子之母为质则是齐侯之母也齐侯之母犹晋君之母也晋君之母犹齐侯之母也使耕者尽东其亩则是终土齐也不可请一战一战不克请再再不克请三三不克请四四不克请五五不克举国而授于是而与之盟  

九年晋人执郑伯晋栾书帅师伐郑  

不言战以郑伯也为尊者讳耻为贤者讳过为亲者讳疾  

莒人灭缯【`襄公`】  

非灭也中国日卑国月夷狄时缯中国也而时非灭也家有既亡国有既灭灭而不自知由别之而不别也莒人灭缯非灭也立异姓以莅祭祀灭亡之道也  

晋士匄帅师侵齐至谷闻齐侯卒乃还  

还者事未毕之辞也受命而诛生死无所加其怒不伐丧善之也善之则何为未毕也君不尸小事臣不专大名善则称君过则称已则民作让矣士匄外专君命故非之也然则为士匄者宜奈何宜墠帷而归命乎介  

阍弑吴子余祭  

阍门者也寺人也不称名姓阍不得齐于人不称其君阍不得君其君者也礼君不使无耻不近刑人不狎敌不迩怨贱人非所贵也贵人非所刑也刑人非所近也举至贱而加之吴子吴子近刑人也阍弑吴子余祭仇之也  

大饥  

五谷不升为大饥一谷不升谓之歉二谷不升谓之饥三谷不升谓之馑四谷不升谓之康五谷不升谓之大侵大侵之礼君食不兼味台榭不涂弛侯廷道不除百官布而不制鬼神祷而不祀此大侵之礼也  

卫侯之弟专出奔晋  

专喜之徒也专之为喜之徒何也已虽急纳其兄与人之臣谋弑其君是亦弑君者也专其曰弟何也专有是信者君赂不入乎喜而杀喜是君不直乎喜也故出奔晋织絇邯郸终身不言卫专之去合乎春秋  

秋七月楚子蔡侯陈侯许男顿子胡子沈子淮夷伐吴执齐庆封杀之【`昭公`】  

此入而杀其不言入何也庆封封乎吴锺离其不言伐锺离何也不与吴封也庆封其以齐氏何也为齐讨也灵王使人以庆封令于军中曰有若齐庆封弑其君者乎庆封曰子亦息我亦且一言曰有若楚公子围弑其兄之子而代之为君者乎军中人粲然皆笑庆封弑其君而不以弑君之罪罪之者庆封不为灵王服也不与楚讨也春秋之义用贵治贱用贤治不肖不以乱治乱也孔子曰懐恶而讨虽死不服其斯之谓与  

秋搜于红  

正也因搜狩以习用武事礼之大者也艾兰以为防置旃以为辕门以葛覆质以为槷流旁握御轚者不得入车轨尘马候蹄揜禽旅御者不失其驰然后射者能中过防弗逐不从奔之道也面伤不献不成禽不献禽虽多天子取三十焉其余与士众以习射于射宫射而中田不得禽则得禽田得禽而射不中则不得禽是以知古之贵仁义而贱勇力也  

夏五月戊辰许世子止弑其君买  

日弑正卒也正卒则止不弑也不弑而曰弑责止也止曰我与夫弑者不立乎其位以与其弟虺哭泣歠飦粥嗛不容粒未踰年而死故君子即止自责而责之也  

夏六月癸亥公之丧至自干侯戊辰公即位【`定公`】  

殡然后即位也定无正见无以正也踰年不言即位是有故公也言即位是无故公也即位授受之道也先君无正终则后君无正始也先君有正终则后君有正始也戊辰公即位谨之也定之即位不可不察也公即位何以日也戊辰之日然后即位也癸亥公之丧至自干侯何为戊辰之日然后即位也正君乎国然后即位也沈子曰正棺乎两楹之间然后即位也内之大事日即位君之大事也其不日何也以年决者不以日决也此则其日何也着之也何着焉踰年即位厉也于厉之中又有义焉未殡虽有天子之命犹不敢况临诸臣乎周人有丧鲁人有丧周人吊鲁人不吊周人曰固吾臣也使人可也鲁人曰吾君也亲之者也使大夫则不可也故周人吊鲁人不吊以其下成康为未久也君至尊也去父之殡而往吊犹不敢况未殡而临诸臣乎  

九月大雩  

雩月雩之正也秋大雩非正也冬大雩非正也秋大雩雩之为非正何也毛泽未尽人力未竭未可以雩也雩月雩之正也月之为雩之正何也其时穷人力尽然后雩雩之正也何谓其时穷人力尽是月不雨则无及矣是年不艾则无食矣是谓其时穷人力尽也雩之必待其时穷人力尽何也雩者为旱求者也求者请也古之人重请何重乎请人之所以为人者让也请道去让也则是舎其所以为人也是以重之焉请哉请乎应上公古之神人有应上公者通乎阴阳君亲帅诸大夫道之而以请焉夫请者非可贻托而往也必亲之者也是以重之  

冬十月陨霜杀菽  

未可以杀而杀举重可杀而不杀举轻其曰菽举重也  

冬十有一月庚午蔡侯以吴子及楚人战于伯举楚师败绩  

吴其称子何也以蔡侯之以之举其贵者也蔡侯之以之则其举贵者何也吴信中国而攘夷狄吴进矣其信中国而攘夷狄奈何子胥父诛于楚也挟弓持矢而干阖庐阖庐曰大之甚勇之甚为是欲兴师而伐楚子胥谏曰臣闻之君不为匹夫兴师且事君犹事父也亏君之义复父之雠臣弗为也于是止蔡昭公朝于楚有美裘正是日囊瓦求之昭公不与为是拘昭公于南郢数年然后得归归乃用事乎汉曰茍诸侯有欲伐楚者寡人请为前列焉楚人闻之而怒为是兴师而伐蔡蔡请救于吴子胥曰蔡非有罪楚无道也君若有忧中国之心则若此时可矣为是兴师而伐楚何以不言救也救大也  

庚辰吴入楚  

曰入易无楚也易无楚者壊宗庙徙陈器挞平王之墓何以不言灭也欲存楚也其欲存楚奈何昭王之军败而逃父老送之曰寡人不肖亡先君之邑父老反矣何忧无君寡人且用此入海矣父老曰有君如此其贤也以众不如吴以必死不如楚相与击之一夜而三败吴人复立何以谓之吴也狄之也何谓狄之也君居其君之寝而妻其君之妻大夫居其大夫之寝而妻其大夫之妻盖有欲妻楚王之母者不正乗败人之绩而深为利居人之国故及其狄道也  

夏公会齐侯于颊谷公至自颊谷  

离会不致何为致也危之也危之则以地致何也为危之也其危奈何曰颊谷之会孔子相焉两君就坛两相相揖齐人鼔噪而起欲以执鲁君孔子歴阶而上不尽一等而视归乎齐侯曰两君合好夷狄之民何为来为命司马止之齐侯逡巡而谢曰寡人之过也退而属其二三大夫曰夫人率其君与之行古人之道二三子独率我而入夷狄之俗何为罢会齐人使优施舞于鲁君之幕下孔子曰笑君者罪当死使司马行法焉首足异门而出齐人来归郓讙龟阴之田者盖为此也因是以见虽有文事必有武备孔子于颊谷之会见之矣  

公会晋侯及吴子于黄池【`哀公`】  

黄池之会吴子进乎哉遂子矣吴夷狄之国也断髪文身欲因鲁之礼因晋之权而请冠端而袭其藉于成周以尊天王吴进矣吴东方之大国也累累致小国以会诸侯以合乎中国吴能为之则不臣乎吴进矣王尊称也子卑称也辞尊称而居卑称以会乎诸侯以尊天王吴王夫差曰好冠来孔子曰大矣哉夫差未能言冠而欲冠也  

十有四年春西狩获麟  

引取之也狩地不地不狩也非狩而曰狩大获麟故大其适也其不言来不外麟于中国也其不言有不使麟不恒于中国也  

## 文章辨体彚选卷三百八十五

（明）贺复征 编  

○史论四  

五帝【`汉司马迁本卷同`】  

太史公曰学者多称五帝尚矣然尚书独载尧以来而百家言黄帝其文不雅驯荐绅先生难言之孔子所传宰予问五帝徳及帝系姓儒者或不传余尝西至空峒北过涿鹿东渐于海南浮江淮矣至长老皆各往往称黄帝尧舜之处风教固殊焉总之不离古文者近是予观春秋国语其发明五帝徳帝系姓章矣顾苐弗深考其所表见皆不虚书缺有间矣其轶乃时时见于他说非好学深思心知其意固难为浅见寡闻道也余并论次择其言尤雅者故着为本纪书首  

秦始皇  

秦之先伯翳尝有勲于唐虞之际受土赐姓及殷夏之间微散至周之衰秦兴邑于西垂自缪公以来稍蚕食诸侯竟成始皇始皇自以为功过五帝地广三王而羞与之侔善哉乎贾生推言之也俗传秦始皇起罪恶胡亥极得其理矣复责小子云秦地可全所谓不通时变者也纪季以酅春秋不名吾读秦纪至于子婴车裂赵髙未尝不健其决怜其志婴死生之义备矣  

项羽  

吾闻之周生曰舜目葢重瞳子又闻项羽亦重瞳子羽岂其苖裔邪何兴之暴也夫秦失其政陈涉首难豪杰蠭起相与并争不可胜数然羽非有尺寸乗势起陇亩之中三年遂将五诸侯灭秦分裂天下而封王侯政繇羽出号为覇王位虽不终近古以来未尝有也及羽背闗懐楚放逐义帝而自立怨王侯叛已难矣自矜功伐奋其私智而不师古谓覇王之业欲以力征经营天下五年卒亡其国身死东城尚不觉悟而不自责过矣乃引天亡我非用兵之罪也岂不谬哉  

髙祖  

夏之政忠忠之敝小人以野故殷人承之以敬敬之敝小人以鬼故周人承之以文文之敝小人以僿故救僿莫若以忠三王之道若循环终而复始周秦之间可谓文敝矣秦政不改反酷刑法岂不谬乎故汉兴承敝易变使人不倦得天统矣朝以十月车服黄屋左纛塟长陵  

孝文  

孔子言必世然后仁善人之治国百年亦可以胜残去杀诚哉是言汉兴至孝文四十有余载徳至盛也廪廪乡改正服封禅矣谦让未成于今呜呼岂不仁哉  

孝景  

汉兴孝文施大徳天下懐安至孝景不复忧异姓而晁错刻削诸侯遂使七国俱起合从而西乡以诸侯太盛而错为之不以渐也及主父偃言之而诸侯以弱卒以安安危之机岂不以谋哉  

吴  

孔子言太伯可谓至徳矣三以天下让民无得而称焉余读春秋古文乃知中国之虞与荆蛮勾吴兄弟也延陵季子之仁心慕义无穷见微而知清浊呜呼又何其闳览博物君子也  

齐  

吾适齐自泰山属之琅邪北被于海膏壤二千里其民阔达多匿知其天性也以太公之圣建国本桓公之盛修善政以为诸侯会盟称伯不亦宜乎洋洋哉固大国之风也  

鲁  

余闻孔子称曰甚矣鲁道之衰也洙泗之间龂龂如也观庆父及叔牙闵公之际何其乱也隠桓之事襄仲杀适立庶三家北面为臣亲攻昭公昭公以奔至其揖让之礼则从矣而行事何其戾也  

燕  

召公奭可谓仁矣甘棠且思之况其人乎燕北廹蛮貉内错齐晋﨑岖强国之间最为弱小几灭者数矣然社稷血食者八九百岁于姬姓独后亡岂非召公之遗烈耶  

陈杞  

舜之徳可谓至矣禅位于夏而后世血食者歴三代及楚灭陈而田常得政于齐卒为建国百世不絶苖裔兹兹有土者不乏焉至禹于周则杞微甚不足数也楚惠王灭杞其后越王勾践兴  

卫  

余读世家言至于宣公之太子以妇见诛弟寿争死以相让此与晋太子申生不敢明骊姬之过同俱恶伤父之志然卒死亡何其悲也或父子相杀兄弟相灭亦独何哉  

宋  

孔子称微子去之箕子为之奴比干谏而死殷有三仁焉春秋讥宋之乱自宣公废太子而立弟国以不寜者十世襄公之时修仁行义欲为盟主其大夫正考父美之故追道契汤髙宗殷所以兴作商颂襄公既败于泓而君子或以为多伤中国阙礼义褒之也宋襄之有礼让也  

楚  

楚灵王方会诸侯于申诛齐庆封作章华台求周九鼎之时志小天下及饿死于申亥之家为天下笑操行之不得悲夫势之于人也可不慎与弃疾以乱立嬖淫秦女甚乎哉几再亡国  

越  

禹之功大矣渐九川定九州岛至于今诸夏艾安及苖裔勾践苦身焦思终灭强吴北观兵中国以尊周室号称覇王勾践可不谓贤哉盖有禹之遗烈焉范蠡三迁皆有荣名名垂后世臣主若此欲毋显得乎  

郑  

语有之以权利合者权利尽而交疎傅瑕是也傅瑕虽以刼杀郑子内厉公厉公终背而杀之此与晋之里克何异守节如荀息身死而不能存奚齐变所从来亦多故矣  

赵  

吾闻冯王孙曰赵王迁其母倡也嬖于悼襄王悼襄王废适子嘉而立迁迁素无行信谗故诛其良将李牧用郭开岂不谬哉秦既虏迁赵之亡大夫共立嘉为王王代六岁秦进兵破嘉遂灭赵以为郡  

魏  

吾适故大梁之墟墟中人曰秦之破梁引河沟而灌大梁三月城壊王请降遂灭魏说者皆曰魏以不用信陵君故国削弱至于亡余以为不然天方令秦平海内其业未成魏虽得阿衡之佐曷益乎  

田齐  

盖孔子晚而喜易易之为术幽明逺矣非通人达才孰能注意焉故周太史之卦田敬仲完占至十世之后及完奔齐懿仲卜之亦云田乞及常所以比犯二君专齐国之政非必事势之渐然也盖若遵厌兆祥云  

孔子  

诗有之髙山仰止景行行止虽不能至然心乡往之余读孔氏书想见其为人适鲁观仲尼庙堂车服礼器诸生以时习礼其家余低佪留之不能去云天下君王至于贤人众矣当时则荣没则已焉孔子布衣传十余世学者宗之自天子王侯中国言六艺者折中于夫子可谓至圣矣  

外戚  

自古受命帝王及继体守文之君非独内徳茂也盖亦有外戚之助焉夏之兴也以涂山而桀之放也以妹喜殷之兴也以有娀纣之杀也嬖妲已周之兴也以姜原及太任而幽王之禽也淫于褒姒故易基乾坤诗始闗雎书美厘降春秋讥不亲迎夫妇之际人道之大伦也礼之用惟婚姻为兢兢夫乐调而四时和阴阳之变万物之统也可不慎与人能弘道无如命何甚哉妃匹之爱君不能得之于臣父不能得之于子况卑下乎既驩合矣或不能成子姓能成子姓矣或不能要其终岂非命也哉孔子罕称命盖难言之也非通幽明之变恶能识乎性命哉  

楚元王  

国之将兴必有祯祥君子用而小人退国之将亡贤人隠乱臣贵使楚王戊毋刑申公遵其言赵任防与先生岂有篡杀之谋为天下僇哉贤人乎贤人乎非质有其内恶能用之哉甚矣安危在出令存亡在所任诚哉是言也  

萧相国  

萧相国何于秦时为刀笔吏录录未有竒节及汉兴依日月之末光何谨守管钥因民之疾奉法顺流与之更始淮阴黥布等皆以诛灭而何之勲烂焉位冠羣臣声施后世与闳夭散宜生等争烈矣  

曹相国  

曹相国参攻城野战之功所以能多若此者以与淮阴侯俱及信已灭而列侯成功唯独参擅其名参为汉相国清静极言合道然百姓离秦之酷后参与休息无为故天下俱称其美矣留侯学者多言无鬼神然言有物至如  

留侯  

所见老父予书亦可怪矣髙祖离困者数矣而留侯尝有功力焉岂可谓非天乎上曰夫运筹筴帷幄之中决胜千里外吾不如子房余以为其人计魁梧竒伟至见其图状貌如妇人好女盖孔子曰以貌取人失之子羽留侯亦云  

陈丞相  

陈丞相平少时本好黄帝老子之术方其割肉俎上之时其意固已逺矣倾侧扰攘楚魏之间卒归髙帝常出竒计救纷纠之难振国家之患及吕后时事多故矣然平竟自脱定宗庙以荣名终称贤相岂不善始善终哉非知谋孰能当此者乎  

五宗  

髙祖时诸侯皆赋得自除内史以下汉独为置丞相黄金印诸侯自除御史廷尉正博士拟于天子自吴楚反后五宗王世汉为置二千石去丞相曰相银印诸侯独得食租税夺之权其后诸侯贫者或乗牛车也  

管晏  

吾读管氏牧民山髙乗马轻重九府及晏子春秋详哉其言之也既见其著书欲观其行事故次其传至其书世多有之是以不论论其轶事管仲世所谓贤臣然孔子小之岂以为周道衰微桓公既贤而不勉之至王乃称霸哉语曰将顺其美匡救其恶故上下能相亲也岂管仲之谓乎方晏子伏庄公尸哭之成礼然后去岂所谓见义不为无勇者邪至其谏说犯君之颜此所谓进思尽忠退思补过者哉假令晏子而在余虽为之执鞭所欣慕焉  

老庄申韩  

老子所贵道虚无因应变化于无为故著书辞称微妙难识庄子散道徳放论要亦归之自然申子卑卑施之于名实韩子引绳墨切事情明是非其极惨礉少恩皆原于道徳之意而老子深逺矣  

司马穰苴  

余读司马兵法闳廓深逺虽三代征伐未能竟其义如其文也亦少褒矣若夫穰苴区区为小国行师何暇及司马兵法之揖让乎世既多司马兵法以故不论著穰苴之列传焉  

孙子吴起  

世俗所称师旅皆道孙子十三篇吴起兵法世多有故弗论论其行事所施设者语曰能行之者未必能言能言之者未必能行孙子筹策龎涓明矣然不能蚤救患于被刑吴起说武侯以形势不如徳然行之于楚以刻暴少恩亡其躯悲夫  

伍子胥  

怨毒之于人甚矣哉王者尚不能行之于臣下况同列乎向令伍子胥从奢俱死何异蝼蚁弃小义雪大耻名垂于后世悲夫方子胥窘于江上道乞食志岂尝须臾忘郢耶故隠忍就功名非烈丈夫孰能致此哉白公如不自立为君者其功谋亦不可胜道者哉  

商君  

商君其天资刻薄人也迹其欲干孝公以帝王术挟持浮说非其质矣且所因繇嬖臣及得用刑公子虔欺魏将卬不师赵良之言亦足以发明商君之少恩矣余尝读商君开塞耕战书与其人行事相类卒受恶名于秦有以也夫  

苏秦  

苏秦兄弟三人皆游说诸侯以显名其术长于权变而苏秦被反间以死天下共笑之讳学其术然世言苏秦多异异时事有类之者皆附之苏秦夫苏秦起闾阎连六国从亲此其智有过人者吾故列其行事次其时序毋令独蒙恶声焉  

张仪  

三晋多权变之士夫言从衡强秦者大抵皆三晋之人也夫张仪之行事甚于苏秦然世恶苏秦者以其先死而仪振暴其短以扶其说成其衡道要之此两人真倾危之士哉  

穰侯  

穰侯昭王亲舅也而秦所以东益地弱诸侯尝称帝于天下天下皆西乡稽首者穰侯之功也及其贵极富溢一夫开说身折势夺而以忧死况于羇旅之臣乎  

白起王翦  

鄙语云尺有所短寸有所长白起料敌合变出竒无穷声震天下然不能救患于应侯王翦为秦将夷六国当是时翦为宿将始皇师之然不能辅秦建徳固其根本偷合取容以至圽身及孙王离为项羽所虏不亦宜乎彼各有所短也  

孟尝君  

吾尝过薛其俗闾里率多暴桀子弟与邹鲁殊问其故曰孟尝君招致天下任侠奸人入薛中葢六万余家矣世之传孟尝君好客自喜名不虚矣  

平原君虞卿  

平原君翩翩浊世之佳公子也然未覩大体鄙语曰利令智昏平原君贪冯亭邪说使赵陷长平兵四十余万众邯郸几亡虞卿料事揣情为赵画策何其工也及不忍魏齐卒困于大梁庸夫且知其不可况贤人乎然虞卿非穷愁亦不能著书以自见于后世云  

信陵君  

吾过大梁之墟求问其所谓夷门夷门者城之东门也天下诸公子亦有喜士者矣然信陵君之接岩穴隠者不耻下交有以也名冠诸侯不虚耳髙祖每过之而令民奉祀不絶也  

范雎蔡泽  

韩子称长袖善舞多钱善贾信哉是言也范雎蔡泽世所谓一切辩士然游说诸侯至白首无所遇者非计策之拙所为说力少也及二人羇旅入秦继踵取卿相垂功于天下者固强弱之势异也然士亦有偶合贤者多如此二子不得尽意岂可胜道哉然二子不困戹恶能激乎  

乐毅  

始齐之蒯通及主父偃读乐毅之报燕王书未尝不废书而泣也乐臣公学黄帝老子其本师号曰河上丈人不知其所出河上丈人教安期生安期生教毛翕公毛翕公教乐瑕公乐瑕公教乐臣公乐臣公教盖公盖公教于齐高宻胶西为曹相国师  

亷颇蔺相如  

知死必勇非死者难也处死者难方蔺相如引璧睨柱及叱秦王左右势不过诛然士或怯懦而不敢发相如一奋其气威信敌国退而让颇名重太山其处智勇可谓兼之矣  

田单  

兵以正合以竒胜善之者出竒无穷竒正还相生如环之无端夫始如处女适人开戸后如脱兎适不及距其田单之谓邪  

鲁仲连邹阳  

鲁连其指意虽不合大义然余多其在布衣之位荡然肆志不诎于诸侯谈说于当世折卿相之权邹阳辞虽不逊然其比物连类有足悲者亦可谓抗直不挠矣吾是以附之列传焉  

屈原贾生  

余读离骚天问招魂哀郢悲其志适长沙观屈原所自沈渊未尝不垂涕想见其为人及见贾生吊之又怪屈原以彼其才游诸侯何国不容而自令若是读服鸟赋同死生轻去就又爽然自失矣  

刺客  

世言荆轲其称太子丹之命天雨粟马生角也太过又言荆轲伤秦王皆非也始公孙季功董生与夏无且游具知其事为余道之如是自曹沬至荆轲五人此其义或成或不成然其立意较然不欺其志名垂后世岂妄也哉  

李斯  

李斯以闾阎歴诸侯入事秦因以瑕衅以辅始皇卒成帝业斯为三公可谓尊用矣斯知六艺之归不务明政以补主上之缺持爵禄之重阿顺茍合严威酷刑听髙邪说废适立庶诸侯已畔斯乃欲谏争不亦末乎人皆以斯极忠而被五刑死察其本乃与俗议异不然斯之功且与周召列矣  

蒙恬  

吾适北边自直道归行观蒙恬所为秦筑长城亭障堑山堙谷通直道固轻百姓力矣夫秦之初灭诸侯天下之心未定痍伤者未瘳而恬为名将不以此时强谏振百姓之急养老存孤务修众庶之和而阿意兴功此其兄弟遇诛不亦宜乎何乃罪地脉哉  

张耳陈余  

张耳陈余世传所称贤者其宾客厮役莫非天下俊杰所居国无不取卿相者然张耳陈余始居约时相然信以死岂顾问哉及据国争权卒相灭亡何乡者相慕用之诚后相倍之戾也岂非以利哉名誉虽髙宾客虽盛所繇殆与太伯延陵季子异矣  

魏豹彭越  

魏豹彭越虽微贱然已席卷千里南面称孤喋血乗胜日有闻矣懐畔逆之意及败不死而虏囚身被刑戮何哉中材已上且羞其行况王者乎彼无异故智畧絶人独患无身耳得摄尺寸之柄其云蒸龙变欲有所会其度以故幽囚而不辞云  

黥布  

英布者其先岂春秋所见楚灭英六皋陶之后哉身被刑法何其抜兴之暴也项氏之所坑杀人以千万数而布尝为首虐功冠诸侯用此得王亦不免于身为世大僇祸之兴自爱姬殖妒媢生患竟以灭国  

淮阴侯  

吾如淮阴淮阴人为余言韩信虽为布衣时其志与众异其母死贫无以塟然乃行营髙敞地令其旁可置万家余视其母冡良然假令韩信学道谦让不伐巳功不矜其能则庶几哉于汉家勲可以比周召太公之徒后世血食矣不务出此而天下已集乃谋畔逆夷灭宗族不亦宜乎  

韩王信卢绾  

韩信卢绾非素积徳累善之世徼一时权变以诈力成功遭汉初定故得列地南面称孤内见疑强大外倚蛮貊以为援是以日疏自危事穷智困卒赴匃奴岂不哀哉陈豨梁人其少时数称慕魏公子及将军守边招致宾客而下士名声过实周昌疑之疵瑕颇起惧祸及身邪人进说遂陷无道于戏悲夫夫计之生孰成败于人也深矣  

田儋  

甚矣蒯通之谋乱齐骄淮阴其卒亡此两人蒯通者善为长短说论战国之权变为八十一首通善齐人安期生安期生尝干项羽项羽不能用其策已而项羽欲封此两人两人终不肯受亡去田横之髙节宾客慕义而从横死岂非至贤余因而列焉无不善画者莫能图何哉  

樊郦滕灌  

吾适丰沛问其遗老观故萧曹樊哙滕公之家及其素异哉所闻方其鼔刀屠狗卖缯之时岂自知附骥之尾垂名汉廷徳流子孙哉余与他广通为言髙祖功臣之兴时若此云  

刘敬叔孙通  

语曰千金之裘非一狐之腋也台榭之榱非一木之枝也三代之际非一士之智也信哉夫髙祖起微细定海内谋计用兵可谓尽之矣然而刘敬脱挽辂一说建万世之安智岂可专耶叔孙通希世度务制礼进退与时变化卒为汉家儒宗大直若诎道固委蛇葢谓是乎  

季布栾布  

以项羽之气而季布以勇显于楚身屡典军搴旗者数矣可谓壮士然被刑戮为人奴而不死何其下也彼必自负其材故受辱而不羞欲有所用其未足也故终为汉名将贤者诚重其死夫婢妾贱人感慨而自杀者非能勇也其计划无复之耳栾布哭彭越趣汤如归者彼诚知所处不自重其死虽往古烈士何以加焉  

袁盎晁错  

袁盎虽不好学亦善傅会仁心为质引义忼慨遭孝文初立资适逢世时以变易及吴楚一说说虽行哉然复不遂好声矜贤竟以名败晁错为家令时数言事不用后擅权多所变更诸侯发难不急匡救欲报私雠反以亡躯语曰变古乱常不死则亡岂错等谓邪  

张释之冯唐  

张季之言长者守法不阿意冯公之论将率有味哉有味哉语曰不知其人视其友二君之所称诵可着廊庙书曰不偏不党王道荡荡不党不偏王道便便张季冯公近之矣  

吴王濞  

吴王之王繇父省也能薄赋敛使其众以擅山海利逆乱之萌自其子兴争技发难卒亡其本亲越谋宗竟以夷陨晁错为国逺虑祸近及身袁盎权说初宠后辱故古者诸侯地不过百里山海不以封毋亲夷狄以疏其属盖谓吴耶毋为权首反受其咎岂盎错耶  

魏其武安侯  

魏其武安皆以外戚重灌夫用一时决策而名显魏其之举以吴楚武安之贵在日月之际然魏其诚不知时变灌夫无术而不逊两人相翼乃成祸乱武安负贵而好权杯酒责望陷彼两贤呜呼哀哉迁怒及人命亦不延众庶不载竟被恶言呜呼哀哉祸所从来矣  

李将军  

传曰其身正不令而行其身不正虽令不从其李将军之谓也余覩李将军悛悛如鄙人口不能道辞及死之日天下知与不知皆为尽哀彼其忠实心诚信于士大夫也谚曰桃李不言下自成蹊此言虽小可以谕大也  

匃奴  

孔子着春秋隠桓之间则章至定哀之际则微为其切当世之文而罔褒忌讳之辞也世俗之言匃奴者患其徼一时之权而务讇纳其说以便偏指不参彼巳将率席中国广大气奋人主因以决策是以建功不深尧虽贤兴事业不成得禹而九州岛宁且欲兴圣统唯在择任将相哉唯在择任将相哉  

卫将军骠骑  

苏建语余曰吾尝责大将军至尊重而天下之贤大夫毋称焉愿将军观古名将所招选择贤者勉之哉大将军谢曰自魏其武安之厚宾客天子尝切齿彼亲附士大夫招贤绌不肖者人主之柄也人臣奉法遵职而已何与招士骠骑亦放此意其为将如此  

南越  

尉佗之王本繇任嚣遭汉初定列为诸侯隆虑离湿疫佗得以益骄瓯路相攻南越动揺汉兵临境婴齐入朝其后亡国征自樛女吕嘉小忠令佗无后楼船从欲怠傲失惑伏波困穷智虑愈殖因祸为福成败之转譬若紏墨  

司马相如  

春秋推见至隠易本隠之以显大雅言王公大人而徳建黎庶小雅讥小巳之得失其流及上所以言虽外殊其合徳一也相如虽多虚辞滥说然其要归引之节俭此与诗之风谏何异扬雄以为靡丽之赋劝百风一犹驰骋郑卫之声曲终而奏雅不已亏乎余采其语可论者着于篇  

淮南衡山  

诗之所谓戎狄是膺荆舒是惩信哉是也淮南衡山亲为骨肉疆土千里列为诸侯不务遵蕃臣职以承辅天子而专挟邪僻之计谋为畔逆仍父子再亡国各不终其身为天下笑此非独王过也亦其俗薄臣下渐靡使然也夫荆楚僄勇轻悍好作乱乃自古记之矣  

汲郑  

夫以汲郑之贤有势则宾客十倍无势则否况众人乎下邽翟公有言始翟公为廷尉宾客阗门及废门外可设雀罗翟公复为廷尉宾客欲往翟公乃大署其门曰一死一生乃知交情一贫一富乃知交态一贵一贱交情乃见汲郑亦云悲夫  

酷吏  

自郅都杜周十人者此皆以酷烈为声然郅都伉直引是非争天下大体张汤以知阴阳人主与俱上下时数辨当否国家赖其便赵禹时据法守正杜周从谀以少言为重自张汤死后网宻多诋严官事寝以耗废九卿碌碌奉其官救过不赡何暇论绳墨之外乎然此十人中其廉者足以为仪表其污者足以为戒方畧教导禁奸止邪一切亦皆彬彬质有其文武焉虽惨酷斯称其位矣至若蜀守冯当暴挫广汉李贞擅磔人东郡弥仆锯项天水骆璧推减河东禇广妄杀京兆无忌冯翊殷周蝮鸷水衡阎奉朴撃卖请何足数哉何足数哉  

大宛  

禹本纪言河出昆仑昆仑其髙二千五百余里日月所相辟隠为光明也其上有醴泉瑶池今自张骞使大夏之后也穷河源恶覩本纪所谓昆仑者乎故言九州岛九川尚书近之矣至禹本纪山海经所有怪物余不敢言之也  

游侠  

吾视郭解状貌不及中人言语不足采者然天下无贤与不肖知与不知皆慕其声言侠者皆引以为名谚曰人貌荣名岂有既乎于戏惜哉  

## 文章辨体彚选卷三百八十六

（明）贺复征 编  

○史论五  

髙帝【`汉班固本卷同`】  

赞曰春秋晋史蔡墨有言陶唐氏既衰其后有刘累学扰龙事孔甲范氏其后也而大夫范宣子亦曰祖自虞以上为陶唐氏在夏为御龙氏在商为豕韦氏在周为唐杜氏晋主夏盟为范氏范氏为晋士师鲁文公世奔秦后归于晋其处者为刘氏刘向云战国时刘氏自秦获于魏秦灭魏迁大梁都于丰故周市说雍齿曰丰故梁徙也是以颂髙祖云汉帝本系出自唐帝降及于周在秦作刘涉魏而东遂为丰公丰公葢太上皇父其迁日浅坟墓在丰鲜焉及髙祖即位置祠祀官则有秦晋梁荆之巫世祠天地缀之以祀岂不信哉由是推之汉承尧运徳祚已盛断蛇着符旗帜上赤协于火徳自然之应得天统矣  

文帝  

孝文皇帝即位二十三年宫室苑囿车骑服御无所増益有不便辄弛以利民尝欲作露台召匠计之直百金上曰百金中人十家之产也吾奉先帝宫室常恐羞之何以台为身衣弋绨所幸慎夫人衣不曵地帷帐无文绣以示敦朴为天下先治覇陵皆瓦器不得以金银铜锡为饰因其山不起坟南越尉佗自立为帝召贵佗兄弟以徳懐之佗遂称臣与匈奴结和亲后而背约入盗令边备守不发兵深入恐烦百姓吴王诈病不朝赐以几杖羣臣袁盎等谏说虽切常假借纳用焉张武等受赂金钱觉更加赏赐以媿其心专务以徳化民是以海内殷富兴于礼义断狱数百几致刑措呜呼仁哉  

景帝  

孔子称斯民三代之所以直道而行也信哉周秦之敝罔宻文峻而奸轨不胜汉兴扫除烦苛与民休息至于孝文加之以恭俭孝景遵业五六十载之间至于移风易俗黎民醇厚周云成康汉云文景美矣  

武帝  

汉承百王之弊髙祖拨乱反正文景务在养民至于稽古礼文之事犹多阙焉孝武初立卓然罢黜百家表章六经遂畴咨海内举其俊茂与之立功兴大学修郊祀改正朔定厯数协音律作诗乐建封禅礼百神绍周后号令文章焕焉可述后嗣得遵洪业而有三代之风如武帝之雄材大畧不改文景之恭俭以济斯民虽诗书所称何有加焉  

昭帝  

昔周成以孺子继统而有管蔡四国流言之变孝昭幼主即位亦有燕葢上官逆乱之谋成王不疑周公孝昭委任霍光各因其时以成名大矣哉承孝武奢侈余敝师旅之后海内虚耗戸口减半光知时务之要轻徭薄赋与民休息至始元元凤之间匈奴和亲百姓充实举贤良文学问民所疾苦议盐铁而罢榷酤尊号曰昭不亦宜乎  

宣帝  

孝宣之治信赏必罚综核名实政事文学法理之士咸精其能至于技巧工匠器械自元成间鲜能及之亦足以知吏称其职民安其业也遭值匈奴乖乱推亡固存信威北夷单于慕义稽首称藩功光祖宗业垂后嗣可谓中兴侔徳殷宗周宣矣  

元帝  

臣外祖兄弟为元帝侍中语臣曰元帝多材艺善史书鼔琴瑟吹洞箫自度曲被歌声分刌节度穷极幼眇少而好儒及即位征用儒生委之以政贡薛韦匡迭为宰相而上牵制文义优游不断孝宣之业衰焉然寛弘尽下出于恭俭号令温雅有古之风烈  

成帝  

臣之姑充后宫为婕妤父子昆弟侍帷幄数为臣言成帝善修容仪升车正立不内顾不疾言不亲指临朝渊黙尊严若神可谓穆穆天子之容者矣博览古今容受直辞公卿称职奏议可述遭世承平上下和睦然湛于酒色赵家乱内外家擅朝言之可为于邑建始以来王氏始执国命哀平短祚莽遂篡位盖其威福所由来者渐矣  

平帝  

孝平之世政自莽出褒善显功以自尊盛观其文辞方外百蛮亡思不服休征嘉应颂声并作至乎变异见于上民怨乎下莽亦不能文也  

楚元王  

仲尼称才难不其然与自孔子后缀文之士众矣唯孟轲孙况董仲舒司马迁刘向扬雄此数公者皆博物洽闻通达古今其言有补于世传曰圣人不出其间必有命世者焉岂近是乎刘氏鸿范论发明大传着天人之应七畧剖判艺文综百家之绪三统厯谱考步日月五星之度有意其推本言之也呜乎向言山陵之戒于今察之哀哉指明梓柱以推废兴昭矣岂非直谅多闻古之益友与  

萧何曹参  

萧何曹参皆起秦刀笔吏当时录录未有竒节汉兴依日月之末光何以信谨守管钥参与韩信俱征伐天下既定因民之疾秦法顺流与之更始二人同心遂安海内淮阴黥布等已灭唯何参擅功名位冠羣臣声施后世为一代宗臣庆流苖裔盛矣哉  

蒯伍江息夫  

仲尼恶利口之覆邦家蒯通一说而丧三儁其得不亨者幸也伍被安于危国身为谋主忠不终而诈雠诛夷不亦宜乎书放四罪诗歌青蝇春秋以来祸败多矣昔子翚谋桓而鲁隠危栾书构郄而晋厉弑竖牛奔仲叔孙卒郈伯毁季昭公逐费忌纳女楚建走宰嚭谮胥夫差丧李园进姝春申毙上官诉屈懐王执赵髙败斯二世缢伊戾坎盟宋痤死江充造蛊太子杀息夫作奸东平诛皆自小覆大繇疏陷亲可不惧哉可不惧哉  

贾谊  

刘向称贾谊言三代与秦治乱之意其论甚美通达国体虽古之伊管未能逺过也使时见用功化必盛为庸臣所害甚可悼痛追观孝文玄黙躬行以移风俗谊之所陈畧施行矣及欲改定制度以汉为土徳色上黄数用五及欲试属国施五饵三表以系单于其术固已疏矣谊以夭年早终虽不至公卿未为不遇也凡所著述五十八篇掇其切于世事者着于传云  

景十三王  

昔鲁哀公有言寡人生于深宫之中长于妇人之手未尝知忧未尝知惧信哉斯言也虽欲不危亡不可得已是故古人以晏安为鸩毒亡徳而富贵谓之不幸汉兴至于孝平诸侯王以百数率多骄淫失道何则沉溺放恣之中居势使然也自凡人犹系于习俗而况哀公之伦乎夫唯大雅卓尔不羣河间献王近之矣  

董仲舒  

刘向称董仲舒有王佐之材虽伊吕亡以加管晏之属伯者之佐殆不及也至向子歆以为伊吕乃圣人之耦王者不得则不兴故颜渊死孔子曰噫天丧予唯此一人为能当之自宰我子贡子游子夏不与焉仲舒遭汉承秦灭学之后六经离析下帷发愤潜心大业令后学者有所统一为羣儒首然考其师友渊源所渐犹未及乎游夏而曰管晏未及伊吕不加过矣至向曾孙龚笃论君子也以歆之言为然  

公孙弘卜式倪寛  

公孙弘卜式倪寛皆以鸿渐之翼困于燕爵逺迹羊豕之间非遇其时焉能致此位乎是时汉兴六十余载海内艾安府库充实而四夷未宾制度多阙上方欲用文武求之如弗及始以蒲轮迎枚生见主父而叹息羣士慕向异人并出卜式抜于刍牧弘羊擢于贾竖卫青奋于奴仆日磾出于降虏斯亦曩时版筑饭牛之朋已汉之得人于兹为盛儒雅则公孙弘董仲舒倪寛笃行则石建石庆质直则汲黯卜式推贤则韩安国郑当时定令则赵禹张汤文章则司马迁相如滑稽则东方朔枚皋应对则严助朱买臣厯数则唐都洛下闳协律则李延年运筹则桑弘羊奉使则张骞苏武将率则卫青霍去病受遗则霍光金日磾其余不可胜纪是以兴造功业制度遗文后世莫及孝宣承统纂修洪业亦讲论六艺诏选茂异而萧望之梁丘贺夏侯胜韦玄成严彭祖尹更始以儒术进刘向王褒以文章显将相则张安世赵充国魏相丙吉于定国杜延年治民则黄覇王成龚遂郑弘召信臣韩延寿尹翁归赵广汉严延年张敞之属皆有功迹见述于世参其名臣亦其次也  

司马迁  

自古书契之作而有史官其载籍博矣至孔子纂之上继唐尧下讫秦缪唐虞以前虽有遗文其语不经故言黄帝颛顼之事未可明也及孔子因鲁史记而作春秋而左丘明论辑其本事以为之传又纂异同为国语又有世本录黄帝以来至春秋时帝王公侯卿大夫祖世所出春秋之后七国并争秦兼诸侯有战国策汉兴伐秦定天下有楚汉春秋故司马迁据左氏国语采世本战国策述楚汉春秋接其后事讫于大汉其言秦汉详矣至于采经摭传分散数家之事甚多疏畧或有抵牾亦其涉猎者广博贯穿经传驰骋古今上下数千载间斯以勤矣又其是非颇缪于圣人论大道则先黄老而后六经序游侠则退处士而进奸雄述货殖则崇势利而羞贫贱此其所蔽也然自刘向扬雄博极羣书皆称迁有良史之材服其善序事理辨而不华质而不俚其文直其事核不虚美不隠恶故谓之实录呜呼以迁之博物洽闻而不能以知自全既陷极刑幽而发愤书亦信矣迹其所以自伤悼小雅巷伯之伦夫唯大雅既明且哲能保其身难矣哉  

武五子  

巫蛊之祸岂不哀哉此不惟一江充之辜亦有天时非人力所致焉建元六年蚩尤之旗见其长竟天后遂命将出征畧取河南建置朔方其春戾太子生自是之后师行三十年兵所诛屠夷灭死者不可胜数及巫蛊事起京师流血僵尸数万太子子父皆败故太子生长于兵与之终始何独一嬖臣哉秦始皇即位三十九年内平六国外攘四夷死人如乱麻暴骨长城之下头颅相属于道不一日而无兵繇是山东之难兴四方溃而逆秦秦将吏外畔贼臣内发乱作萧墙祸成二世故曰兵犹火也弗戢必自焚信矣是以苍颉作书止戈为武圣人以武禁暴整乱止息兵戈非以为残而兴纵之也易曰天之所助者顺也人之所助者信也君子履信思顺自天佑之吉无不利也故车千秋指明蛊情章太子之寃千秋材知未必能过人也以其销恶运遏乱原因衰激极道迎善气传得天人之佑助云  

东方朔  

刘向言少时数问长老贤人通于事及朔时者皆曰朔口谐倡辩不能持论喜为庸人诵说故令后世多传闻者而扬雄亦以为朔言不纯师行不纯徳其流风遗书蔑如也然朔名过实者以其诙达多端不名一行应谐似优不穷似智正谏似直秽徳似隠非夷齐而是栁下惠戒其子以上容首阳为拙柱下为工饱食安步以仕易农依隠玩世诡时不逢其滑稽之雄乎朔之诙谐逢占射覆其事浮浅行于众庶童儿牧竖莫不眩耀而后世好事者因取竒言怪语附着之朔故详录焉  

公孙贺刘屈牦车千秋王欣杨敞恽蔡义陈万年郑弘  

所谓盐铁议者起始元中征文学贤良问以治乱皆对愿罢郡国盐铁酒榷均输务本抑末毋与天下争利然后教化可兴御史大夫弘羊以为此乃所以安边竟制四夷国家大业不可废也当时相诘难颇有其议文至宣帝时汝南桓寛次公治公羊春秋举为郎至庐江太守丞博通善属文推衍盐铁之议増广条目极其论难着数万言亦欲以究治乱成一家之法耳其辞曰观公卿贤良文学之议异乎吾所闻闻汝南朱生言当此之时英俊并进贤良茂陵唐生文学鲁国万生之徒六十有余人咸聚阙庭舒六艺之风陈治平之原知者赞其虑仁者明其施勇者见其断辨者骋其辞龂龂焉行行焉虽未详备斯可畧观矣中山刘子推言王道挢当世反诸正彬彬然弘博君子也九江祝生奋史鱼之节发愤懑讥公卿介然直而不挠可谓不畏强御矣桑大夫据当世合时变上权利之畧虽非正法巨儒宿学不能自解博物通达之士也然摄公卿之柄不师古始放于末利处非其位行非其道果陨其性以及厥宗车丞相履伊吕之列当轴处中括囊不言容身而退彼哉彼哉若夫丞相御史两府之士不能正议以辅宰相成同类长同行阿意茍合以说其上斗筲之徒何足选也  

霍光金日磾  

霍光以结髪内侍起于阶闼之间确然秉志谊形于主受襁褓之托任汉室之寄当庙堂拥幼君摧燕王仆上官因权制敌以成其忠处废置之际临大节而不可夺遂匡国家安社稷拥昭立宣光为师保虽周公阿衡何以加此然光不学亡术闇于大理阴用邪谋立女为后湛溺盈溢之欲以増颠覆之祸死方三年宗族诛夷哀哉昔霍叔封于晋晋即河东光岂其苗裔乎金日磾夷狄亡国覊虏汉庭而以笃敬寤主忠信自着勒功上将传国后嗣世名忠孝七世内侍何其盛也本以休屠作金人为祭天主故因赐姓金氏云  

赵充国辛庆忌  

秦汉以来山东出相山西出将秦时将军白起郿人王翦频阳人汉兴郁郅王围甘延寿义渠公孙贺傅介子成纪李广李蔡杜陵苏建苏武上邽上官桀赵充国襄武廉褒狄道辛武贤庆忌皆以勇武显闻苏辛父子着节此其可称列者也其余不可胜数何则山西天水陇西安定北地虏势廹近羌胡民俗修习战备髙上勇力鞍马骑射故秦诗曰王于兴师修我甲兵与子偕行其风声气俗自古而然今之歌謡慷慨风流犹存耳  

隽疏于薛平彭  

隽不疑学以从政临事不惑遂立名节终始可述疏广行止足之计免辱殆之累亦其次也于定国父子哀鳏哲狱为任职臣薛广徳保悬车之荣平当逡遁有耻彭宣见险而止异乎茍患失之者矣  

王贡两龚鲍  

昔武王伐纣迁九鼎于雒邑伯夷叔齐薄之饿死首阳不食其禄周犹称盛徳焉然孔子贤此二人以为不降其志不辱其身也而孟子亦云闻伯夷之风者贪夫廉懦夫有立志奋乎百世之上行乎百世之下莫不兴起非贤人而能若是乎汉兴有园公绮里季夏黄公甪里先生此四人者当秦之世避而入商雒深山以待天下之定也自髙祖闻而召之不至其后吕后用留侯计使皇太子卑辞束帛致礼安车迎而致之四人既至从太子见髙祖客而敬焉太子得以为重遂用自安语在留侯传其后谷口有郑子真蜀有严君平皆修身自保非其服弗服非其食弗食成帝时元舅大将军王凤以礼聘子真子真遂不诎而终君平卜筮于成都市以为卜筮者贱业而可以惠众人有邪恶非正之问则以蓍龟为言利害与人子言依于孝与人弟言依于顺与人臣言依于忠各因势导之以善从吾言者以过半矣裁日阅数人得百钱足自养则闭肆下帘而授老子博览无不通依老子严周之指著书十余万言扬雄少时从游学已而仕京师显名数为朝廷在位贤者称君平徳杜陵李强素善雄久之为益州牧喜谓雄曰吾真得严君平矣雄曰君备礼以待之彼人可见而不可得诎也强心以为不然及至蜀致礼与相见卒不敢言以为从事乃叹曰扬子云诚知人君平年九十余遂以其业终蜀人爱敬至今称焉及雄著书言当世士称此二人其论曰或问君子疾没世而名不称盍势诸名卿可几曰君子徳名为几梁齐楚赵之君非不富且贵也乌乎成其名谷口郑子真不诎其志耕于岩石之下名震于京师岂其卿岂其卿楚两龚之絜其清矣乎蜀严湛冥不作茍见不治茍得久幽而不改其操虽随和可以加诸举兹以旃不亦宝乎自园公绮里季夏黄公甪里先生郑子真严君平皆未尝仕然其风声足以激贪厉俗近古之逸民也若王吉贡禹两龚之属皆以礼让进退云易称君子之道或出或处或黙或语言其各得道之一节譬诸草木区以别矣故曰山林之士往而不能反朝廷之士入而不能出二者各有所短春秋列国卿大夫及至汉兴将相名臣懐禄耽宠以失其世者多矣是故清节之士于是为贵然大率多能自治而不能治人王贡之材优于龚鲍守死善道胜实蹈焉贞而不谅薛方近之郭钦蒋诩好遯不污絶纪唐矣  

韦贤  

司徒掾班彪曰汉承亡秦絶学之后祖宗之制因时施宜自元成后学者番滋贡禹毁宗庙匡衡改郊兆何武定三公后皆数复故纷纭不定何者礼文缺微古今异制各为一家未易可偏定也考观诸儒之议刘歆博而笃矣  

魏相丙吉  

古之制名必繇象类逺取诸物近取诸身故经谓君为元首臣为股肱明其一体相待而成也是故君臣相配古今常道自然之势也近观汉相髙祖开基萧曹为冠孝宣中兴丙魏有声是时黜陟有序众职修理公卿多称其位海内兴于礼让览其行事岂虚乎哉  

眭两夏侯京翼李  

幽赞神明通合天人之道者莫着乎易春秋然子贡犹云夫子之文章可得而闻夫子之言性与天道不可得而闻已矣汉兴推阴阳言灾异者孝武时有董仲舒夏侯始昌昭宣则眭孟夏侯胜元成则京房翼奉刘向谷永哀平则李寻田终术此其纳说时君着明者也察其所言仿佛一端假经设谊依托象类或不免乎亿则屡中仲舒下吏夏侯囚执眭孟诛戮李寻流放此学者之大戒也京房区区不量浅深危言刺讥构怨强臣罪辜不旋踵亦不宻以失身悲夫  

萧望之  

萧望之歴位将相藉师傅之恩可谓亲昵亡间及至谋泄隙开谗邪构之卒为便嬖宦竖所图哀哉不然望之堂堂折而不挠身为儒宗辅佐之能近古社稷臣也  

冯奉世  

诗称威仪抑抑惟徳之隅宜乡侯参鞠躬履方择地而行可谓淑人君子然卒死于非罪不能自免哀哉谗邪交乱贞良被害自古而然故伯竒放流孟子宫刑申生雉经屈原赴湘小弁之诗作离骚之辞兴经曰心之忧矣涕既陨之冯参姊弟亦云悲矣  

匡张孔马  

自孝武兴学公孙弘以儒相其后蔡义韦贤眩成匡衡张禹翟方进孔光平当马宫及当子晏咸以儒宗居宰相位服儒衣冠传先王语其酝藉可也然皆持禄保位被阿谀之讥彼以古人之迹见绳乌能胜其任乎  

王商史丹傅喜  

自宣元成哀外戚兴者许史三王丁傅之家皆重侯累将穷贵极富见其位矣未见其人也阳平之王多有材能好事慕名其势尤盛旷贵最久然至于莽亦以覆国王商有刚毅节废黜以忧死非其罪也史丹父子相继髙以重厚位至三公丹之辅道副主掩恶扬美传会善意虽宿儒达士无以加焉及其歴房闼入卧内推至诚犯颜色动寤万乗转移大谋卒成太子安母后之位无言不雠终获忠贞之报傅喜守节不倾亦蒙后凋之赏哀平际会祸福速哉  

何武王嘉师丹  

何武之举王嘉之争师丹之议考其祸福乃効于后当王莽之作外内咸服董贤之爱疑于亲戚武嘉区区以一蒉障江河用没其身丹与董宏更受赏罚哀哉故曰依世则废道违俗则危殆此古人所以难受爵位者也  

扬雄  

雄之自序云初雄年四十余自蜀来至游京师大司马车骑将军王音竒其文雅召以为门下史荐雄待诏岁余奏羽猎赋除为郎给事黄门与王莽刘歆并哀帝之初又与董贤同官当成哀平间莽贤皆为三公权倾人主所荐莫不抜擢而雄三世不徙官及莽簒位谈说之士用符命称功徳获封爵者甚众雄复不侯以耆老久次转为大夫恬于势利乃如是实好古而乐道其意欲求文章成名于后世以为经莫大于易故作太玄传莫大于论语作法言史篇莫善于仓颉作训纂箴莫善于虞箴作州箴赋莫深于离骚反而广之辞莫丽于相如作四赋皆斟酌其本相与放依而驰骋云用心于内不求于外于时人皆■〈勿上目下〉之唯刘歆及范逡敬焉而桓谭以为絶伦王莽时刘歆甄丰皆为上公莽既以符命自立即位之后欲絶其原以神前事而丰子寻歆子棻复献之莽诛丰父子投棻四裔辞所连及便收不请时雄校书天禄阁上治狱使者来欲收雄雄恐不能自免乃从阁上自投下几死莽闻之曰雄素不与事何故在此间请问其故乃刘棻尝从雄学作竒字雄不知情有诏勿问然京师为之语曰惟寂寞自投阁爰清静作符命雄以病免复召为大夫家素贫嗜酒人希至其门时有好事者载酒肴从游学而巨鹿侯芭常从雄居受其太玄法言焉刘歆亦尝观之谓雄曰空自苦今学者有禄利然尚不能明易又如玄何吾恐后人用覆酱瓿也雄笑而不应年七十一天凤五年卒侯芭为起坟丧之三年时大司空王邑纳言严尤闻雄死谓桓谭曰子尝称扬雄书岂能传于后世乎谭曰必传顾君与谭不及见也凡人贱近而贵逺亲见扬子云禄位容貌不能动人故轻其书昔老耼着虚无之言两篇薄仁义非礼学然后世好之者尚以为过于五经自汉文景之君及司马迁皆有是言今扬子之书文义至深而论不诡于圣人若使遭遇时君更阅贤知为所称善则必度越诸子矣诸儒或讥以为雄非圣人而作经犹春秋吴楚之君僭号称王葢诛絶之罪也自雄之没至今四十余年其法言大行而玄终不显然篇籍具存  

佞幸  

柔曼之倾意非独女徳葢亦有男色焉观籍闳邓韩之徒非一而董贤之宠尤甚父子并为公卿可谓贵重人臣无二矣然进不由道位过其任莫能有终所谓爱之适足以害之者也汉世衰于元成壊于哀平哀平之际国多衅矣主疾无嗣弄臣为辅鼎足不强栋干微挠一朝帝崩奸臣擅命董贤缢死丁传流放辜及母后夺位幽废咎在亲便嬖所任非仁贤故仲尼着损者三友王者不私人以官殆为此也  

匈奴  

书称蛮夷猾夏诗称戎狄是膺春秋有道守在四夷久矣夷狄之为患矣故自汉兴忠言嘉谋之臣曷尝不运筹策相与争于庙堂之上乎髙祖时则刘敬吕后时樊哙季布孝文时贾谊鼌错孝武时王恢韩安国朱买臣公孙弘董仲舒人持所见各有同异然总其要归两科而已缙绅之儒则守和亲介胄之士则言征伐皆偏见一时之利害而未究匈奴之终始也自汉兴以至于今旷世歴年多于春秋其与匈奴有修文而和亲之矣有用武而克伐之矣有卑下而承事之矣有威服而臣畜之矣诎伸异变强弱相反是故其详可得而言也昔和亲之论发于刘敬是时天下初定新遭平城之难故从其言约结和亲赂遗单于冀以救安边境孝惠髙后时遵而不违匈奴冦盗不为衰止而单于反以加骄倨逮至孝文与通闗市妻以汉女増厚其赂岁以千金而匈奴数背约束边境屡被其害是以文帝中年赫然发愤遂躬戎服亲御鞍马从六郡良家材力之士驰射上林讲习战陈聚天下精兵军于广武顾问冯唐与论将帅喟然叹息思古名臣此则和亲无益已然之明效也仲舒亲见四世之事犹复欲守旧文颇増其约以为义动君子利动贪人如匈奴者非可以仁义说也独可说以厚利结之于天耳故与之厚利以没其意与盟于天以坚其约质其爱子以累其心匈奴虽欲展转柰失重利何柰欺上天何柰杀爱子何夫赋敛行赂不足以当三军之费城郭之固无以异于贞士之约而使边城守境之民父兄缓带稚子咽哺胡马不窥于长城而羽檄不行于中国不亦便于天下乎察仲舒之论考诸行事乃知其未合于当时而有阙于后世也当孝武时虽征伐克获而士马物故亦畧相当虽开河南之野建朔方之郡亦弃造阳之北九百余里匈奴人民每来降汉单于亦輙拘留汉使以相报复其桀骜尚如斯安肯以爱子而为质乎此不合当时之言也若不置质空约和亲是袭孝文既往之悔而长匈奴无巳之诈也夫边城不选守境武畧之臣修障隧备塞之具厉长戟劲弩之械恃吾所以待边冦而务赋敛于民逺行货赂割剥百姓以奉冦雠信甘言守空约而几胡马之不窥不巳过乎至孝宣之世承武帝奋击之威直匈奴百年之运因其壊乱几亡之阨权时施宜覆以威徳然后单于稽首臣服遣子入侍三世称藩宾于汉庭是时边城晏闭牛马布野三世无犬吠之警黎庶无干戈之役后六十余载之间遭王莽篡位始开边隙单于繇是归怨自絶莽遂斩其侍子边境之祸构矣故呼韩邪始朝于汉汉议其仪而萧望之曰戎狄荒服言其来服荒忽无常时至时去宜待以客礼让而不臣如其后嗣遂逃窜伏使于中国不为叛臣及孝元时议罢守塞之备侯应以为不可可谓盛不忘衰安必思危逺见识微之明矣至单于咸弃其爱子昧利不顾侵掠所获岁巨万计而和亲赂遗不过千金安在其不弃质而失重利也仲舒之言漏于是矣夫规事建议不图万世之固而偷恃一时之事者未可以经逺也若乃征伐之功秦汉行事严尤论之当矣故先王度土中立封畿分九州岛列五服物土贡制外内或修刑政或昭文徳逺近之势异也是以春秋内诸夏而外吴楚吴楚之人轻而多悍被髪文身袒禓祼裎其与中国殊章服异习俗饮食不同言语不通嗜欲不同辟居扵睢漳汉水之外隔之以山谷堑之以江淮此天地所以絶外内也是故圣王置之外域不与约誓不就攻伐约之则费赂而见欺攻之则劳师而招寇其地不可耕而食也其民不可臣而畜也是以外而不内疎而不戚政教不及其人正朔不加其国来则惩而御之去则备而守之其慕义而贡献则接之以礼让覊縻不絶使曲在彼盖圣王制御遐裔之常道也  

西南夷两粤朝鲜  

楚粤之先歴世有土及周之衰楚地方五千里而勾践亦以粤伯秦灭诸侯唯楚尚有滇王汉诛西南夷独滇复宠及东粤灭国迁众繇王居股等犹为万戸侯三方之开皆自好事之臣故西南夷发于唐蒙司马相如两粤起严助朱买臣朝鲜繇涉何遭世富盛动能成功然已勤矣追观太宗鎭抚尉佗岂古所谓招携以礼懐逺以徳者哉  

西域  

孝武之世图制匈奴患其兼从西国结党南羌乃表河曲列四郡开玉门通西域以断匈奴右臂隔絶南羌月氐单于失援繇是逺遁而幕南无王庭遭值文帝玄黙养民五世天下殷富财力有余士马强盛故能睹犀布瑇瑁则建珠崖七郡感枸酱竹杖则开牂柯越隽闻天马蒲陶则通大宛安息自是之后明珠文甲通犀翠羽之珍盈于后宫蒲梢龙文鱼目汗血之马充于黄门巨象师子猛犬大雀之羣实于外囿殊方异物四面而至于是广开上林穿昆明池营千门万戸之宫立神明通天之台兴造甲乙之帐落以隋珠和璧天子负黼扆袭翠被凭玉几而处其中设酒池肉林以飨四夷之客作巴俞都卢海中砀极漫衍鱼龙角抵之戏以观视之及赂遗赠送万里相奉师旅之费不可胜计至于用度不足乃榷酒酤筦盐铁铸白金造皮币算至车船租及六畜民力屈财用竭因之以凶年寇盗并起道路不通直指之使始出衣绣杖斧断斩于郡国然后胜之是以末年遂弃轮台之地而下哀痛之诏岂非仁圣之所悔哉且通西域近有龙堆逺则葱岭身热头痛县度之阨淮南杜钦扬雄之论皆以为此天地所以界别区域絶外内也书曰西戎即序禹既就而序之非上威服致其贡物也西域诸国各有君长兵众分弱无所统一虽属匈奴不相亲附匈奴能得其马畜旃罽而不能统率与之进退与汉隔絶道里又逺得之不为益弃之不为损盛徳在我无取于彼故自建武以来西域思汉威徳咸乐内属唯其小邑鄯善车师界廹匈奴尚为所拘而其大国莎车于阗之属数遣使置质于汉愿请属都护圣上逺览古今因时之宜覊縻不絶辞而未许虽大禹之序西戎周公之让白雉太宗之却走马义兼之矣亦何以尚兹  

外戚  

易着吉凶而言谦盈之効天地鬼神至于人道靡不同之夫女宠之兴繇至微而体至尊穷富贵而不以功此固道家所畏祸福之宗也序自汉兴终于孝平外戚后庭色宠着闻二十有余人然其保位全家者唯文景武帝太后及卭成后四人而已至如史良娣王悼后许恭哀后身皆夭折不辜而家依托旧恩不敢纵恣是以能全其余大者夷灭小者放流乌虖鉴兹行事变亦备矣  

元后  

司徒掾班彪曰三代以来春秋所记王公国君与其失世稀不以女宠汉兴后妃之家吕霍上官几危国者数矣及王莽之兴繇孝元后厯汉四世为天下母飨国六十余载羣弟世权更持国柄五将十侯卒成新都位号已移于天下而元后卷卷犹握一玺不欲以授莽妇人之仁悲夫  

王莽  

王莽始起外戚折节力行以要名誉宗族称孝师友归仁及其居位辅政成哀之际勤劳国家直道而行动见称述岂所谓在家必闻在国必闻色取仁而行违者耶莽既不仁而有佞邪之材又乗四父歴世之权遭汉中微国统三絶而太后寿考为之宗主故得肆其奸慝以成篡盗之祸推是言之亦天时非人力之致矣及其窃位南面处非其据颠覆之势险于桀纣而莽晏然自以为黄虞复出也乃始恣睢奋其威诈滔天虐民穷凶极恶毒流诸夏乱延蛮貊犹未足逞其欲焉是以四海之内嚣然丧其乐生之心中外愤怨逺近俱发城池不守支体分裂遂令天下城邑为墟丘陇发掘害徧生民辜及朽骨自书传所载乱臣贼子无道之人考其祸败未有如莽之甚者也昔秦燔诗书以立私议莽诵六艺以文奸言同归殊涂俱用灭亡皆亢龙絶气非命之运紫色■〈圭黾〉声余分闰位圣王之驱除云尔  

## 文章辨体彚选卷三百八十七

（明）贺复征 编  

○史论六  

董卓袁绍袁术刘表【`晋陈寿本卷同`】  

董卓狼戾贼忍暴虐不仁自书契以来殆未之有也袁术奢淫放肆荣不终已自取之也袁绍刘表咸有威容器观知名当世表跨蹈汉南绍鹰扬河朔然皆外寛内忌好谋无决有才而不能用闻善而不能纳废嫡立庶舍礼崇爱至于后嗣颠蹙社稷倾覆非不幸也昔项羽背范増之谋以丧其王业绍之杀田丰乃甚于羽逺矣  

吕布张邈臧洪  

吕布有虓虎之勇而无英竒之略轻狡反复唯利是视自古及今未有若此不夷灭也昔汉光武谬于庞萌近魏太祖亦蔽于张邈知人则哲唯帝难之信矣陈登臧洪并有雄气壮节登降年夙陨功业未遂洪以兵弱敌强烈志不立惜哉  

诸夏侯曹  

夏侯曹氏世为婚姻故惇渊仁洪休尚真等并以亲旧肺腑贵重于时左右勲业咸有効劳爽德薄位尊沈溺盈溢此固大易所著道家所忌也玄以规格局度世称其名然与曹爽中外缱绻荣位如斯曾未闻匡弼其非援致良才举兹以论焉能免之乎  

崔琰毛玠徐奕何夔邢颙鲍勋司马芝  

徐奕何夔邢颙贵尚峻厉为世名人毛玠清公素履司马芝忠亮不倾庶乎不吐刚茹柔崔琰髙格最优鲍勋秉正无亏而皆不免其身惜哉大雅贵既明且哲虞书尚直而能温自非兼才畴克备诸  

锺繇华歆王朗  

锺繇开达理干华歆清纯德素王朗文博富赡诚皆一时之俊伟也魏氏初祚肇登三司盛矣夫王肃亮直多闻能析薪哉刘实以为肃方于事上而好下佞已此一反也性嗜荣贵而不求苟合此二反也吝惜财物而治身不秽此三反也  

程昱郭嘉董昭刘晔蒋济刘放  

程昱郭嘉董昭刘晔蒋济才策谋略世之竒士虽清治德业殊于荀攸而筹划所料是其伦也刘放文翰孙资勤慎并管喉舌权闻当时雅亮非体是故讥谀之声每过其实矣  

张辽乐进于禁张合徐晃  

太祖建兹武功而时之良将五子为先于禁最号毅重然弗克其终张合以巧变为称乐进以骁果显名而鍳其行事未副所闻或注记有遗漏未如张辽徐晃之备详也  

李典李通臧霸文聘吕虔许禇典韦龎德龎淯阎温  

李典贵尚儒雅义忘私隙美矣李通臧霸文聘吕虔镇卫州郡并着威惠许禇典韦折冲左右抑亦汉之樊哙也龎德授命叱敌有周苛之节龎淯不惮伏剑而诚感邻国阎温向城大呼齐觧路之烈焉  

王粲卫顗刘廙刘劭傅嘏  

昔文帝陈王以公子之尊博好文采同声相应才士并出惟粲等六人最见名目而粲特处常伯之官兴一代之制然其冲虚德宇未若徐干之粹也卫顗亦以多识典故相时王之式刘劭该览学籍文质周洽刘廙以清鉴着傅嘏用才达显云  

桓阶陈羣陈矫徐宣卫臻卢毓  

桓阶识覩成败才周当世陈羣动仗名义有清流雅望泰弘济简至允克堂构矣魏世事统台阁重内轻外故八座尚书即古六卿之任也陈徐卫卢久居斯位矫宣刚断骨鲠臻毓规鉴清理咸不沗厥职云  

和洽常林杨俊杜袭赵俨裴潜  

和洽清和干理常林素业纯固杨俊人伦行义杜袭温粹识统赵俨刚毅有度裴潜平恒贞干皆一世之美士也至林能不系心于三司以大夫告老美矣哉  

王凌母丘俭诸葛诞邓艾锺会  

王凌风节格尚母丘俭才识拔干诸葛诞严毅威重锺会精练策数咸以显名致兹荣任而皆心大志迂不虑祸难变如发机宗族涂地岂不谬惑耶邓艾矫然强壮立功立事然闇于防患咎败旋至岂逺知乎诸葛恪而不能近自见此葢古人所谓目论者也  

方术  

华佗之医诊杜夔之声乐朱建平之相术周宣之相梦管辂之术筮诚皆玄妙之殊巧非常之絶技矣昔史迁着扁鹊仓公日者之传所以广异闻而表竒事也故存录云尔  

蜀先主  

先主之弘毅寛厚知人待士葢有髙祖之风英雄之器焉及其举国托孤于诸葛亮而心神无贰诚君臣之至公古今之盛轨也机权干略不逮魏武是以基宇亦狭然折而不挠终不为下者抑揆彼之量必不容已非唯竞利且以避害云尔  

诸葛亮  

诸葛亮之为相国也抚百姓示仪轨约官职从权制开诚心布公道尽忠益时者虽雠必赏犯法怠慢者虽亲必罚服罪输情者虽重必释游辞巧饰者虽轻必戮善无微而不赏恶无纤而不贬庶事精练物理其本循名责实虚伪不齿终于邦域之内咸畏而爱之刑政虽峻而无怨者以其用心平而劝戒明也可谓识治之良才管萧之亚匹矣然连年动众未能成功葢应变将略非其所长欤  

刘封彭羕廖立李严刘琰魏延杨仪  

刘封处嫌疑之地而思防不足以自卫彭羕廖立以才拔进李严以干局达魏延以勇略任杨仪以当官显刘琰旧仕并咸贵重览其举措迹其规矩招祸取咎无不自已也  

霍峻王连向朗张裔杨洪费诗  

霍峻孤城不倾王连固节不移向朗好学不倦张裔肤敏应机杨洪乃心忠公费诗率意而言皆有可纪焉以先主之广济诸葛之凖绳诗吐直言犹用陵迟况庸后乎哉  

蒋琬费祎姜维  

蒋琬方整有威重费祎寛济而博爱咸承诸葛之成规因循而不革是以边境无虞邦家和一然犹未尽治小之宜居静之理也姜维粗有文武忠立功名而翫众黩旅明断不周终致陨毙老子有云治大国者犹烹小鲜况于区区蕞尔而可屡扰乎哉  

吴主  

孙权屈身忍辱任才尚计有勾践之竒英人之杰矣故能自擅江表成鼎峙之业然性多嫌忌果于杀戮暨臻末年弥以滋甚至于谗说殄行胤嗣废毙岂所谓贻厥孙谋以燕翼子者哉其后叶陵迟遂致覆国未必不由此也  

刘繇太史慈士爕  

刘繇藻厉名行好尚臧否至于扰攘之时据万里之土非其长也太史慈信义笃烈有古人之分士爕作守南越优游终世至子不慎自贻凶咎葢庸才玩富贵而恃阻险使之然也  

虞翻陆绩张温骆统陆瑁吾粲朱据  

虞翻古之狂直固难免乎末世然权不能容非旷宇也陆绩之于杨玄是仲尼之左丘明老聃之严周矣以瑚琏之器而作守南越不亦贼夫人欤张温才藻俊茂而智防未备用致艰患骆统抗明大义辞切理至值权方闭不开陆瑁笃义规谏君子有称焉吾粲朱据遭罹屯蹇以正丧身悲夫  

张纮严畯程秉阚泽薛综  

张纮文理意正为世令器孙策待之亚于张昭诚有以也严程阚生一时儒林也至畯辞荣济旧不亦长者乎薛综学识规纳为吴良臣及莹纂蹈允有先风然于暴酷之朝屡登显列君子殆诸  

贺齐全琮吕岱周鲂锺离牧  

山越好为畔乱难安易动是以孙权不遑外御卑词魏氏凡此诸臣皆克宁内难绥静邦域者也吕岱清恪在公周鲂谲略多竒锺离牧蹈长者之规全琮有当世之才贵重于时然不检姧予获机毁名云  

吴范刘惇赵达  

三子各于其术精矣其用思妙矣然君子算役心神宜于大者逺者是以有识之士舍彼而取此也  

## 文章辨体彚选卷三百八十八

（明）贺复征 编  

○史论七  

汉光武【`宋范蔚宗本卷同`】  

论曰皇考南顿君初为济阳令以建平元年十二月甲子夜生光武于县舍有赤光照室中钦异焉使卜者王长占之长辟左右曰此兆吉不可言是岁县界有嘉禾生一茎九穗因名光武曰秀明年方士有夏贺良者上言哀帝云汉家歴运中衰当再受命于是改号为太初元年称陈圣刘太平皇帝以厌胜之及王莽篡位忌恶刘氏以钱文有金刀故改为货泉或以货泉字文为白水眞人后望气者苏伯阿为王莽使至南阳遥望见舂陵郭唶曰气佳哉郁郁葱葱然及始起兵还舂陵逺望舍南火光赫然属天有顷不见初道士西门君惠李守等亦云刘秀当为天子其王者受命信有符乎不然何以乘时龙而御天哉  

明帝  

明帝善刑理法令分明日晏坐朝幽枉必达内外无幸曲之私在上无矜大之色断狱得情号居前代十二故后之言事者莫不先建武永平之政而锺离意宋均之徒常以察慧为言夫岂弘人之度未优乎  

章帝  

魏文帝称明帝察察章帝长者章帝素知人厌明帝苛切事从寛厚感陈宠之义除惨狱之科保元元之爱着胎养之令奉承明德太后尽心孝道割裂名都以崇建周亲平徭简赋而人赖其庆又体之以忠恕文之以礼乐故乃蕃辅克谐羣后德譲谓之长者不亦宜乎在位十三年郡国所上符瑞合于图书者数百千所呜呼懋哉  

顺帝  

古之人君离幽放而反国祚者有矣莫不矫鉴前违审识情伪无忘在外之忧故能中兴其业观夫顺朝之政殆不然乎何其效僻之多与  

灵帝  

秦本纪说赵髙谲二世指鹿为马而赵忠张譲亦绐灵帝不得登髙临观故知亡敝者同其致矣然则灵帝之为灵也优哉  

皇后  

夏殷以上后妃之制其文略矣周礼王者立后三夫人九嫔二十七世妇八十一女御以备内职焉后正位宫闱同体天王夫人坐论妇礼九嫔掌教四德世妇主丧祭宾客女御序于王之燕寝颁官分务各有典司女史彤管记功书过居有保阿之训动有环佩之响进贤才以辅佐君子哀窈窕而不淫其色所以能述宣阴化修成内则闺房肃雍险谒不行也故康王晚朝关睢作讽宣王晏起姜氏请愆及周室东迁礼序凋缺诸侯僭纵轨制无章齐桓有如夫人者六人晋献升戎女为元妃终于五子作乱冢嗣遘屯爰逮战国风宪逾薄适情任欲颠倒衣裳以至破国亡身不可胜数斯固轻礼弛防先色后德者也秦幷天下多自骄大宫备七国爵列九品汉兴因循其号而妇制莫厘髙祖帷薄不修孝文袵席无辨然而选纳尚简饰玩少华自武元之后世増淫费至乃掖庭三千増级十四妖幸毁政之符外姻乱邦之迹前史载之详矣及光武中兴斵雕为朴六宫称号唯皇后贵人贵人金印紫绶奉不过粟数十斛又置美人宫人采女三等并无爵秩岁时赏赐充给而已汉法常因八月筭人遣中大夫与掖庭臣及相工于洛阳乡中阅视良家童女年十三以上二十以下姿色端丽合法相者载还后宫择视可否乃用登御所以明慎聘纳详求淑哲明帝聿遵先旨宫教颇修登建嫔后必先令德内无出阃之言权无私溺之授可谓矫其敝矣向使因设外戚之禁编着甲令改正后妃之制贻厥方来岂不休哉虽御已有度而防闲未笃故孝章已下渐用色授恩隆好合遂忘淄蠧自古虽主幼时艰王家多衅必委成冢宰简求忠贤未有专任妇人断割重器唯秦芈太后始摄政事故穣侯权重于昭王家富于嬴国汉仍其谬知患莫改东京皇统屡絶权归女主外立者四帝临朝者六后莫不定策帷帟委事父兄贪孩童以久其政抑明贤以专其威任重道悠利深祸速身犯雾露于云台之上家婴缧绁于圄犴之下湮灭连踵倾辀继路而赴蹈不息燋烂为期终于陵夷大运沦亡神宝诗书所叹略同一揆故考列行迹以为皇后本纪虽成败事异而同居正号者并列于篇其以私恩追尊非当时所奉者则随它事附出亲属别事各依列传其余无所见则系之此纪以纉西京外戚云尔  

郭后  

物之兴衰情之起伏理有故然矣而崇替去来之甚者必唯宠惑乎当其接床第承恩色虽险情赘行莫不德焉及至移意爱析嬿私虽惠心妍状愈献丑焉爱升则天下不足容其髙欢坠故九服无所逃其命斯诚志士之所沈溺君人之所抑扬未或违之者也郭后以衰离见贬恚怨成尤而犹恩加别馆増宠党戚至乎东海逡巡去就以礼使后世不见隆薄进退之隙不亦光于古乎  

祭祀志  

祭祀之道自生民以来则有之矣豺獭知祭祀而况人乎故人知之至于念想犹豺獭之自然也顾古质略而后文饬耳自古以来王公所为羣祀至于王莽汉书郊祀志既着矣故今但列自中兴以来所修用者以为祭祀志  

臧文仲祀爰居而孔子以为不知汉书郊祀志着自秦以来迄今王莽典祀或有未修而爰居之类众焉世祖中兴蠲除非常修复旧祀方之前事邈殊矣尝闻儒言三皇无文结绳以治自五帝始有书契至于三王俗化雕文诈伪渐兴始有印玺以检奸萌然而未有金玉银铜之器也自上皇以来封泰山者至周七十二代封者谓封土为坛柴祭告天代兴成功也礼记所谓因名山升中于天者也易姓则改封者着一代之始明不相袭也继世之王巡狩则修封以祭而已自秦始皇孝武帝封泰山本繇好仙信方士之言造为石检印封之事也所闻如此虽诚天道难可度知然其大较犹有本要天道质诚约而不费者也故牲有犊器用陶匏殆将无事于检封之间而乐难攻之石也且惟封为改代故曰岱宗夏康周宣由废复兴不闻改封世祖欲因孝武故封实继祖宗之道也而梁松固争以为必改乃当夫既封之后未有福而松卒被诛死虽罪由身盖亦诬神之咎也且帝王所以能大显于后世者实在其德加于民不闻其在封矣言天地者莫大于易易无六宗在中之象若信为天地四方所宗是至大也而比太社又为失所难以为诚矣  

刘玄  

周武王观兵孟津退而还师以为纣未可伐斯时有未至者也汉起驱轻黠乌合之众不当天下万分之一而旌旃之所撝及书文之所通被莫不折戈顿颡争受职命非唯汉人余思固亦几运之会也夫惟权首鲜或不及陈项且犹未兴况庸庸者乎  

王昌刘永张步李宪彭宠卢芳  

传称盛德必百世祀孔子曰寛则得众夫能得众心则百世不忘矣观更始之际刘氏之遗恩余烈英雄岂能抗之哉然则知髙祖孝文之寛仁结于人心深矣周人之思召公爱其甘棠又况其子孙哉刘氏之再受命盖以此乎若数子者岂有国之逺图哉因时扰攘茍恣纵而已耳然犹以附假宗室能掘强歳月之间观其智略固无足以惮汉祖发其英灵者也  

隗嚣  

隗嚣援旗糺族假制明神迩夫创图首事有以识其风矣终于孤立一隅介于大国陇坻虽隘非有百二之势区区两郡以御堂堂之锋至使穷庙策竭征徭身殁众觧然后定之则知其道有足懐者所以栖有四方之桀士至投死絶亢而不悔者矣夫功全则誉显业谢则衅生回成丧而为其议者或未闻焉若嚣命会符运敌非天力虽坐论西伯岂多嗤乎  

公孙述  

昔赵它自王番禺公孙亦窃帝蜀汉推其无他功能而至于后亡者将以地边处逺非王化之所先乎述虽为汉吏无所冯资徒以文俗自憙遂能集其志计道未足而意有余不能因隙立功以会时变方乃坐饰边幅以髙深自安昔吴起所以惭魏侯也及其谢臣属审废兴之命与夫泥首衔玉者异日谈也  

齐王演  

大丈夫之鼓动拔起其志致葢逺矣若夫齐武王之破家厚士岂游侠下客之为哉其虑将存乎配天之絶业而痛明堂之不祀也及其发举大谋在仓卒扰攘之中使信先成于敌人赦岑彭以显义若此足以见其度矣志髙虑逺祸发所忽呜呼古人以蜂虿为戒盖畏此也诗云敬之敬之命不易哉来  

歙世  

称来君叔天下信士夫专使乎二国之间岂厌诈谋哉而能独以信称者良其诚心在乎使两义俱安而已不私其功也  

邓禹  

夫变通之世君臣相择斯最作事谋始之几也邓公赢粮徒步触纷乱而赴光武可谓识所从会矣于是中分麾下之军以临山西之隙至使关河响动懐赴如归功虽不遂而道亦弘矣及其威损栒邑兵散宜阳禠龙章于终朝就侯服以卒岁荣悴交而下无贰色进退用而上无猜情使君臣之美后世莫窥其间不亦君子之致为乎  

邓训邓隲  

汉世外戚自东西京十有余族非徒豪横盈极自取灾故必于贻衅后主以至颠败者其数有可言焉何则恩非已结而权已先之情疎礼重而枉性图之来宠方授地既害之隙开势谢谗亦胜之悲哉隲悝兄弟逶逺时柄忠劳王室而终莫之免斯乐生所以泣而辞燕也  

吴汉  

吴汉自建武世常居上公之位终始倚爱之亲谅由质简而强力也子曰刚毅木讷近仁斯岂汉之方乎昔陈平智有余以见疑周勃质朴而见信夫仁义不足以相懐则智者以有余为疑而朴者以不足取信也  

耿弇  

淮阴廷论项王审料成势则知髙祖之庙胜矣弇决策河北定计南阳亦见光武之业成矣然弇自克拔全齐而无复尺寸功夫岂不懐将时之度数不足以相形乎三世为将道家所忌而耿氏累叶以功名自终将其用兵欲以杀止杀乎何其独能隆也  

耿恭  

余初读苏武传感其茹毛穷海不为大汉羞后览耿恭疏勒之事喟然不觉涕之无从嗟哉义重于生以至是乎昔曹子抗质于柯盟相如申威于河表盖以决一旦之负异乎百死之地也以为二汉当疏高爵宥十世而苏君恩不及嗣恭亦终填牢戸追诵龙蛇之章以为叹息  

二十八将  

中兴二十八将前世以为上应二十八宿未之详也然咸能感会风云奋其智勇称为佐命亦各志能之士也议者多非光武不以功臣任职至使英姿茂绩委而勿用然原夫深图逺算固将有以焉尔若乃王道既衰降及霸德犹能授受惟庸勋贤皆序如管隰之迭升桓世先赵之同列文朝可谓兼通矣降自秦汉世资战力至于翼扶王运皆武人崛起亦有鬻缯屠狗轻猾之徒或崇以连城之赏或任以阿衡之地故势疑则隙生力侔则乱起萧樊且犹缧绁信越终见葅戮不其然乎自兹以降迄于孝武宰辅五世莫非公侯遂使缙绅道塞贤能蔽壅朝有世及之私下多抱关之怨其懐道无闻委身草莽者亦何可胜言故光武鍳前事之违存矫枉之志虽冦邓之髙勋耿贾之鸿烈分土不过大县数四所加特进朝请而已观其治平临政课职责咎将所谓道之以政齐之以刑者乎若格之功臣其伤已甚何者直绳则亏丧恩旧挠情则违废禁典选德则功不必厚举劳则人或未贤参任则羣心难塞并列则其敝未逺不得不挍其胜否即以事相权故髙秩厚礼允答元功峻文深宪责成吏职建武之世侯者百余若夫数公者则与参国议分均休咎其余并优以寛科完其封禄莫不终以功名延庆于后昔留侯以为髙祖悉用萧曹故人而郭伋亦讥南阳多显郑兴又戒功臣专任夫崇恩偏授易起私溺之失至公均被必广招贤之路意者不其然乎永平中显宗追感前世之功臣乃图画二十八将于南宫云台其外又有王常李通窦融卓茂合三十二人故依其本第系之篇末以志功臣之次云尔  

窦融  

窦融始以豪侠为名拔起风尘之中以投天隙遂蝉蜕王侯之尊终膺卿相之位此则徼功趣势之士也及其爵位崇满至乃放逺权宠恂恂似若不能已者又何智也尝独详味此子之风度虽经国之术无足多谈而进退之礼良可言矣  

窦宪  

卫青霍去病资强汉之众连年以事匃奴国耗大半矣而猾虏未之胜后世犹传其良将岂非以身名自终耶窦宪率羗胡边杂之师一举而空朔庭至乃追奔稽落之表饮马北鞮之曲铭石负鼎荐告清庙列其功庸兼茂于前多矣而后世莫称者章末衅以降其实也是以下流君子所甚恶焉夫二三子得之不过房帷之间非复捜扬仄陋选举而登也当青病奴仆之时窦将军念咎之日乃庸力之不暇思鸣之无晨何意裂膏腴享崇号乎东方朔称用之则为虎不用则为鼠信矣以此言之士有懐琬琰以就煨尘者亦何可支哉  

马援  

马援腾声三辅遨游二帝及定莭立谋以干时主将懐负鼎之愿盖为千载之遇焉然其戒人之祸智矣而不能自免于谗隙岂功名之际理固然乎夫利不在身以之谋事则智虑不私已以之断义必厉诚能回观物之智而为反身之察若施之于人则能恕自鉴其情亦明矣  

冯衍  

夫贵者负埶而骄人才士负能而遗行其大略然也二子不其然乎冯衍之引挑妻之譬得矣夫纳妻皆知取詈已者而取士则不能何也岂非反妬情易而恕义情难光武虽得之于鲍永犹失之于冯衍夫然义直所以见屈于既往守节故以弥阻于来情呜呼  

鲍永  

鲍永守义于故主斯可以事新主矣耻以其众受宠斯可以受大宠矣若乃言之者虽诚而闻之未譬岂茍进之悦易以情纳持正之忤难以理求乎诚能释利以循道居方以从义君子之槩也  

曹褒  

汉初天下创定朝制无文叔孙通颇采经礼参酌秦法虽适物观时有救崩敝然先王之容典盖多阙矣是以贾谊仲舒王吉刘向之徒懐愤叹息所不能已也资文宣之逺图明懿美而终莫或用故知自燕而观有不尽矣孝章永言前王明发兴作专命礼臣撰定国宪洋洋乎盛德之事焉而业絶天算议黜异端斯道竟复坠矣夫三王不相袭礼五帝不相沿乐所以咸茎异调中都殊絶况物运迁回情数万化制则不能随其流变品度未足动其滋章斯固世主所当损益者也且乐非夔襄而新音代起律谢皋苏而制令亟易修补旧文独何猜焉礼云礼云曷其然哉  

丁鸿  

孔子曰泰伯三以天下让民无德而称焉孟子曰闻伯夷之风者贪夫廉懦夫有立志若乃泰伯以天下而违周伯夷率洁情而去国并未始有其譲也故泰伯称至德伯夷称贤人后世闻其譲而慕其风徇其名而昧其致所以激诡行生而取与妄矣至夫邓彪刘恺譲其弟以取义使弟受非服而已厚其名于义不亦薄乎君子立言非苟显其理将以启天下之方悟者立行非独善其身将以训天下之方动者言行之所开塞可无慎哉原丁鸿之心主于忠爱乎何其终悟而从义也异夫数子类乎徇名者焉  

班固  

司马迁班固父子其言史官载籍之作大义粲然着矣议者咸称二子有良史之才迁文直而事核固文赡而事详若固之叙事不激诡不抑抗赡而不秽详而有体使读之者亹亹而不厌信哉其能成名也彪固讥迁以为是非颇谬于圣人然其论议常排死节否正直而不叙杀身成仁之为美则轻仁义贱守节愈矣固伤迁博物洽闻不能以智免极刑然亦身陷大戮智及之而不能守之呜呼古人所以致论于目睫也  

王充王符仲长统  

百家之言政者尚矣大略归乎宁固根柢革易时敝也夫遭运无常意见偏杂故是非之论纷然相乖尝试妄论之以为世非胥庭人乖鷇饮化迹万肇情故萌生虽周物之智不能研其权变山川之奥未足况其纡险则应俗适事难以常条如使用审其道则殊涂同会才爽其分则一豪以乖何以言之若夫玄圣御世则天同极施舍之道宜无殊典而损益异运文朴递行用明居晦回沈于曩时兴戈陈俎参差于上世及至戴黄屋服絺衣丰薄不齐而致化则一亦有宥公族黥国储寛惨巨隔而防非必同此其分波而共源百虑而一致者也若乃偏情矫用则枉直必过故葛屦履霜敝由崇俭楚楚衣服戒在穷赊疎楚厚下以尾大陵弱敛威峻罚以苛薄分崩斯曹魏之刺所以明乎国风周秦末轨所以彰于微灭故用舍之端兴败资焉是以繁简惟时寛猛相济刑书镌鼎事有可详三章在令取贵能约太叔致猛政之褒国子流遗爱之涕宣孟改冬日之和平阳循画一之法斯实弛张之弘致可以征其统乎数子之言当世失得皆究矣然多谬通方之训好申一隅之说贵清凈者以席上为腐议束名实者以柱下为诞辞或推前王之风可行于当年有引救敝之规宜流于长世稽之笃论将为敝矣如舟无推陆之分瑟非常调之音不限局以疑逺不拘玄以妨素则化枢各管其极理略可得而言与  

崔骃  

崔氏世有美才兼以沉沦典籍遂为儒家文林骃瑗虽先尽心于贵戚而能终之以居正则其归旨异夫进趣者乎李固髙洁之士也与瑗邻郡奉贽结好由此知名杜乔之劾殆其过矣实之政论言当世理乱虽晁错之徒不能过也  

黄宪  

黄宪言论风旨无所传闻然士君子见之者靡不服深逺去玼吝将以道周性全无德而称乎余曽祖穆侯以为宪隤然其处顺渊乎其似道浅深莫臻其分清浊未议其方若及门于孔氏其殆庶乎故尝着论云  

臧洪  

雍丘之围臧洪之感愤壮矣想其行跣且号束甲请举诚足怜也夫豪雄之所趋舍其与守义之心异乎若乃缔谋连衡懐诈筭以相尚者盖惟利势所在而已况偏城既危曹袁方穆洪图指外敌之衡以纾倒县之会忿悁之师兵家所忌可谓懐哭秦之节存荆则未闻也  

马融  

马融辞命邓氏逡巡陇汉之间将有意于居贞乎既而羞曲士之节惜不赀之躯终以奢乐恣性党附成讥固知识能匡欲者鲜矣夫事苦则矜全之情薄生厚故安存之虑深登髙不惧者胥靡之人也坐不埀堂者千金之子也原其大略归于所安而已矣物我异观亦更相笑也  

蔡邕  

意气之感士所不能忘也流极之运有生所共深悲也当伯喈抱钳扭徙幽裔仰日月而不见照烛临风尘而不得经过其意岂及语平日幸全人哉及觧刑衣窜瓯越潜舟江壑不知其逺捷步深林尚苦不密但愿北首旧丘归骸先垄又可得乎董卓一旦入朝辟书先下分明枉结信宿三迁匡道既申狂僣屡革资同人之先号得北叟之后福属其庆者夫岂无懐君子断刑尚或为之不举况国宪仓卒虑不先图矜懐变容而罚同邪党执政乃追怨子长谤书流后放此为戮未或闻之典刑  

荀爽  

荀爽郑玄申屠蟠俱以儒行为处士累征幷谢病不诣及董卓当朝复备礼召之蟠玄竟不屈以全其髙爽已黄髪矣独至焉未十旬而取卿相意者疑其乖趣舍余窃伤其情以为出处君子之大致也平运则弘道以求志陵夷则濡迹以匡时荀公之急急自励其濡迹乎不然何为违贞吉而履虎尾焉观其逊言迁都之议以救杨黄之祸及后潜图董氏几振国命所谓大直若屈道固逶迤也  

陈实  

汉自中世以下阉竖擅恣故俗遂以遁身矫洁放言为髙士有不谈此者则芸夫牧竖已呌呼之矣故时政弥惛而其风愈往唯陈先生进退之节必可度也据于德故物不犯安于仁故不离羣行成乎身而道训天下故凶邪不能以权夺王公不能以贵骄所以声教废于上而风俗清乎下也  

李固  

夫称仁者其道弘矣立言践行岂徒徇名安已而已哉将以定去就之槩正天下之风使生以理全死与义合也夫专为义则伤生专为生则骞义专为物则害智专为已则损仁若义重于生舍生可也生重于义全生可也上以残闇失君道下以笃固尽臣节尽而死之则为杀身以成仁去之不为求生以害仁也顺桓之间国统三絶太后称制贼臣虎视李固据位持重以争大义确乎而不可夺岂不知守节之触祸耻夫覆折之伤任也观其发正辞及所遗梁冀书虽机失谋乖犹恋恋而不能已至矣哉社稷之心乎其顾视胡广赵戒犹粪土也  

陈蕃  

桓灵之世若陈蕃之徒咸能树立风声抗论惛俗而驱驰崄■〈山厄〉之中与刑人腐夫同朝争衡终取灭亡之祸者彼非不能絜情志违埃雾也愍夫世士以离俗为髙而人伦莫相恤也以遯世为非义故屡退而不去以仁心为己任虽道逺而弥厉及遭际会恊策窦武自谓万世一遇也懔懔乎伊望之业矣功虽不终然其信义足以携持民心汉世乱而不亡百余年间数公之力也  

王允  

士虽以正立亦以谋济若王允之推董卓而引其权伺其间而敝其罪当此之时天下悬觧矣而终不以猜忤为衅者知其本于忠义之诚也故推卓不为失正分权不为茍冒伺间不为狙诈及其谋济意从则归成于正也  

李膺范滂  

李膺振拔污险之中藴义生风以鼓动流俗激素行以耻威权立廉尚以振贵埶使天下之士奋迅感慨波荡而从之幽深牢破室族而不顾至于子伏其死而母叹其义壮矣哉孔子曰道之将废也与命也  

孔融  

昔諌大夫郑昌有言山有猛兽者藜藿为之不采是以孔父正色不容弑虐之谋平仲立朝有纾盗齐之望若夫文举之髙志直情其所以动义槩而忤雄心故使移鼎之迹事隔于人存代终之规启机于身后也夫严气正性覆折而已岂有负园委屈可以每其生哉懔懔焉皜皜焉其与琨玉秋霜比质可也  

荀彧  

自迁帝西京山东腾沸天下之命倒悬矣荀君乃越河冀间关以从曹氏察其定举措立言策崇明王略以急国艰岂云因乱假义以就违正之谋乎诚仁为己任期纾人于仓卒也及阻董昭之议以致非命岂数也夫世言荀君者通塞或过矣常以为中贤以下道无求备智筭有所研疎原始未必要末斯理之不可全诘者也以卫赐之贤一说而毙两国彼非薄于仁而欲之盖有全必有丧也斯又功之不兼者也方时运之屯邅非雄力无以济其弱功髙势强则皇器自移矣此又时之不可并也盖取其归正而已亦杀身以成仁之事也  

董卓  

董卓初以琥阚为情因遭崩剥之势故得蹈藉彛伦毁裂畿服夫以刳肝斮趾之性则羣生不足以厌其快然犹折意缙绅迟疑陵夺尚有盗窃之道焉及残冦乘之倒山倾海昆冈之火自兹而焚版荡之篇于焉而极呜呼人之生也难矣天地不仁甚矣  

儒林  

自光武中年以后干戈稍戢专事经学自是其风世笃焉其服儒衣称先王游庠序聚横塾者盖布之于邦域矣若乃经生所处不逺万里之路精卢暂建赢粮动有千百其耆名髙义开门受徒者编牒不下万人皆专相传祖莫或讹杂至有纷争王庭树朋私里繁其章条穿求崖穴以合一家之说故杨雄曰今之学者非独为之华藻又从而绣其鞶帨夫书理无二义归有宗而硕学之徒莫之或从故通人鄙其固焉又雄所谓譊譊之学各习其师也且观成名髙第终能逺至者盖亦寡焉而迂滞若是矣然所谈者仁义所传者圣法也故人识君臣父子之纲家知违邪归正之路自桓灵之间君道秕辟朝纲日陵国隙屡启自中智以下靡不审其崩离而权强之臣息其窥盗之谋豪俊之夫屈于鄙生之议者人诵先王言也下畏逆顺势也至如张温皇甫嵩之徒功定天下之半声驰四海之表俯仰顾盼则天业可移犹鞠躬昏主之下狼狈折札之命散成兵就绳约而无悔心暨乎剥挠自极人神数尽然后羣英乘其运世德终其祚迹衰敝之所由致而能多歴年所者岂非学之效乎故先师埀典文褒励学者之功笃矣切矣不循春秋至乃比于杀逆其将有意乎  

南蛮西南夷  

汉氏征伐戎狄有事邉逺葢亦与王业而终始矣至于倾没疆埀丧师败将者不出时岁卒能开四夷之境欵殊俗之附若乃文约之所沾渐风声之所周流几将日所出入处也着自山经水志者亦略及焉虽服畔难常威泽时旷及其化行则缓耳雕脚之伦兽居鸟语之类莫不举种尽落回面而请吏陵海越障累译以内属焉故其录名中郎校尉之署编数都护部守之曹动以数百万计若乃藏山隐海之灵物沈沙栖陆之玮宝莫不呈表怪丽雕被宫幄焉又其宝■〈巾冢〉火毳驯禽封兽之赋軨积于内府夷歌巴舞殊音异节之技列倡于外门岂柔服之道必足于斯然亦云致逺者矣蛮夷虽附阻岩谷而类有土居连渉荆交之区布护巴庸之外不可量极然其凶勇校筭薄于羌狄故陵暴之害不能深也西南之徼尤为劣焉故关守永昌肇自逺离启土立人至今成都焉  

西羌  

羌戎之患自三代尚矣汉世方之匃奴颇为衰寡而中兴以后边难渐大朝规失绥御之和戎帅骞然诺之信其内属者或倥偬于豪右之手或屈折于奴仆之勤塞候时清则愤怒而思祸桴革暂动则属鞬以鸟惊故永初之间羣种蜂起遂觧仇嫌结盟诅招引山豪转相啸聚揭木为兵负柴为械毂马扬埃陆梁于三辅建号称制恣睢于北地东犯赵魏之郊南入汉蜀之鄙塞隍中断陇道烧陵园剽城市伤败踵系羽书日闻并凉之士特冲残毙壮悍则委身于兵场女妇则徽纆而为虏发塜露胔死生涂炭自西戎作逆未有陵斥上国若斯其炽也和熹以女君亲政威不外接朝议惮兵力之损情存茍安或以边州难援宜见捐弃或惧疽食浸淫莫知所限谋夫回遑猛士疑虑遂徙西河四郡之人杂寓关右之县发屋伐树塞其恋土之心燔破赀积以防顾还之思于是诸将邓隲任尚马贤皇甫规张奂之徒争设雄规更奉征讨之命征兵会众以图其隙驰骋东西奔救首尾揺动数州之境日耗千金之资至于假人増赋借奉王侯引金钱缣彩之珍征粮粟盐铁之积所以赂遗购赏转输劳来之费前后数十巨万或枭克酋徤摧破附落降俘载路牛羊满山军书未奏其利害而离叛之状已言矣故得不酬失功不半劳暴露师徒连年而无所胜官人屈竭烈士愤丧段颎受事专掌军任资山西之猛性綀戎俗之态情穷武思尽飙鋭以事之被羽前登身当百死之陈陷没氷雪经履千折之道始殄西种卒定东冦若乃陷击之所殱伤追走之所崩籍头颅断落于万丈之山支革判觧于重崖之上不可校计其能穿窜草石自脱于锋镞者百不一二而张奂盛称戎狄一气所生不宜诛尽流血污野伤和致妖是何言之迂乎羌虽外患实深内疾若攻之不根是养疾疴于心腹也惜哉冦敌略定矣而汉祚亦衰焉呜呼昔先王疆理九土判别畿荒知夷貊殊性难以道御故斥逺诸华薄其贡职唯与辞要而己若二汉御戎之方失其本矣何则先零侵境赵充国迁之内地当煎作冦马文渊徙之三辅贪其暂安之势信其驯服之情计日用之权冝忘经世之逺略岂夫识微者之为乎故微子垂泣于象箸辛有浩叹于伊川也  

西域  

西域风土之载前古未闻也汉世张骞懐致逺之略班超奋封侯之志终能立功西遐覊服外域自兵威之所肃服财赂之所懐诱莫不献方竒纳爱质露顶肘行东向而朝天子故设戊已之官分任其事建都护之帅总领其权先驯则赏籝金而赐龟绶后服则系头颡而衅北阙立屯田于膏腴之野列邮置于要害之路驰命走驿不絶于时月商胡贩客日欵于塞下其后甘英乃抵条支而歴安息临四海以望大秦距玉门阳关者四万余里靡不周尽焉若其境俗性智之优薄产载物类之区品川河岭障之基源气节凉暑之通隔梯山栈谷绳行沙度之道身热首痛风灾鬼难之域莫不备写情形审求根实至于佛道神化兴自身毒而二汉方志莫有称焉张骞但着地多暑湿乘象而战班勇虽列其奉浮图不杀伐而精文善法导达之功靡所传述余闻之后说也其国则殷乎中土玉烛和气灵圣之所降集贤懿之所挺生神迹诡怪则理絶人区感验明显则事出天外而骞超无闻者岂其道闭往运数开叔叶乎不然何诬异之甚也汉自楚英始盛斋戒之祀桓帝又修华葢之饰将微意未译而但神明之邪详其清心释累之训空有兼遣之宗道书之流也且好仁恶杀蠲敝崇善所以贤达君子多爱其法焉然好大不经竒谲无已虽邹衍谈天之辨庄周蜗角之论尚未足以槩其万一又精灵起灭因报相寻若晓而昧者故通人多感焉盖导俗无方适物异会取诸同归措夫疑说则大道通矣  

## 文章辨体彚选卷三百八十九

（明）贺复征 编  

○史论八  

王惠谢弘微王球【`梁沈约本卷同`】  

或人问史臣曰王惠何如答之曰令明简又问王球何如答曰倩玉淡又问谢弘微何如曰简而不失淡而不流古之所谓名臣弘微当之矣  

羊欣张敷王微  

燕太子吐一言田先生吞舌而死安邑令戒屠者闵仲叔去而之沛良由内懐耿介峻节不可轻干袁淑笑谑之间而王微吊词连牍斯盖好名之士欲以身为珪璋皦皦然使尘玷之累不能加也  

谢灵运  

民禀天地之灵含五常之德刚柔迭用喜愠分情夫志动于中则歌咏外发六义所因四始攸系升降讴谣纷披风什虽虞夏以遗文不覩禀气懐灵理无或异然则歌咏所兴宜自生民始也周室既衰风流弥着屈平宋玉道清源于前贾谊相如振芳尘于后英辞润金石高义薄云天自兹以降情志愈广王褒刘向扬班崔蔡之徒异轨同奔逓相师祖虽清辞丽曲时发乎篇而芜音累气固亦多矣若夫平子艳发文以情变絶唱髙踪久无嗣响至于建安曹氏基命二祖陈王咸蓄盛藻尔乃以情纬文以文被质自汉至魏四百余年辞人才子文体三变相如巧为形似之言班固长于情理之说子建仲宣以气质为体并标能擅美独映当时是以一世之士各相慕习原其飙流所始莫不同祖风骚徒以赏好异情故意制相诡降及元康潘陆特秀律异班贾体变曹王缛旨星稠繁文绮合缀平台之逸响采南皮之高韵遗风余烈事极江左有晋中兴玄风独振为学穷于柱下博物止乎七篇驰骋文辞义单乎此自建武暨乎义熈歴载将百虽缀响连辞波属云委莫不寄言上德托意玄珠遒丽之辞无闻焉耳仲文始革孙许之风叔源大变太元之气爰逮宋氏颜谢腾声灵运之兴会标举延年之体裁明密并方轨前秀垂范后昆若夫敷祍论心商榷前藻工拙之数如有可言夫五色相宣八音恊畼由乎玄黄律吕各适物宜欲使宫羽相变低昂互节若前有浮声则后须切响一简之内音韵尽殊两句之中轻重悉异妙达此旨始可言文至于先士茂制讽髙歴赏子建函京之作仲宣霸岸之篇子荆零雨之章正长朔风之句并直举胸情非傍诗史正以音律调韵取高前式自骚人以来此秘未覩至于髙言妙句音律天成皆闇与理合匪由思至张蔡曹王曽无先觉潘陆谢颜去之弥逺世之知音者有以得之知此言之非谬如曰不然请待来哲  

袁淑  

天长地久人道则异于斯蕣华朝露未足以言也其间夭遽曾何足云宜任心去留不以存没婴心徒以灵化悠逺生不再来虽天行路险而未之斯遇谓七尺常存百年可保也所以据洪图而轻天下恡寸阴而败尺璧若乃义重乎生空炳前诰投躯殉主世罕其人若无阳源之节丹青何贵焉尔  

颜延之  

出身事主虽义在忘私至于君亲两事既无同济为子为臣各随其时可也若夫驰文道路军政恒仪成败所因非系乎此而据笔数罪陵雠犯逆余彼慈亲埀之虎吻以此为忠无闻前诰夫自忍其亲必将忍人之亲自忘其孝期以申人之孝食子放鹿断可识矣记云八十者一子不从政九十者一家不从政岂不以年薄桑榆忧患将及虽有职王朝许以辞事况顚沛之道虑在未测者乎自非延年之辞允而义惬夫岂或免  

萧思话刘延孙  

延孙接欵蕃日固出颜袁矣风飙局力又无等级可言而隆名盛宠必择而后授何哉良以休运甫开沈疾方被虽宿恩内积而安私外简夫侮因事狎敬由近疎疎必相思狎必相厌厌思一殊荣礼自隔遂得为一世宗臣葢由此也子曰事君数斯疏矣然乎然乎  

殷孝祖刘勔  

吴汉平蜀城内流血沾踝而其后无闻于汉陆抗定西陵步氏祸及婴孩而机云为戮上国刘勔克寿春士民无遗刍委粒之叹莫不扶老携幼歌唱而出重围美矣  

隐逸  

易曰天地闭贤人隐又曰遯世无闷又曰髙尚其事又曰幽人贞吉论语作者七人表以逸民之称又曰子路遇荷莜丈人孔子曰隐者也又曰贤者避地其次避言又曰虞仲夷逸隐居放言品目参差称谓非一请试言之夫隐之为言迹不外见道不可知之谓也若夫千载寂寥圣人不出则大贤自晦降夷凡品止于全身逺害非必穴处岩栖虽藏往得二邻亚宗极而举世莫窥万物不覩若此人者岂肯洗耳颍濵皦皦然显出俗之志乎遯世避言即贤人也夫何适非世而有避世之因固知义惟晦道非曰藏身至于巢父之名即是见称之号号曰裘公由有可传之迹此葢荷莜之隐而非贤人之隐也贤人之隐义深于自晦荷莜之隐事止于违人论迹既殊原心亦异也身与运闭无可知之情鸡黍宿宾示髙世之美运闭故隐为隐之迹不见违人故隐用致隐者之目身隐故称隐者道隐故曰贤人或曰隐者之异乎隐既闻其说贤者之同于贤未知所异应之曰隐身之于晦道名同而义殊贤人之于贤者事穷于亚圣以此为言如或可辨若乃髙尚之与作者三避之与幽人及逸民隐居皆独往之称虽复汉阴之氏不传河上之名不显莫不激贪厉俗秉自异之姿犹负揭日月鸣建鼓而趋也陈郡袁淑集古来无名髙士以为真隐传格以斯谈去真逺矣贤人在世事不可诬今为隐逸篇虚置贤隐之位其余夷心俗表者葢逸而非隐云  

夫独往之人皆禀偏介之性不能推志屈道借誉期通若夫值见信之主逢时来之运岂其放情江海取逸丘樊葢不得已而然故也且岩壑闲达水石清华虽复崇门八袭髙城万雉莫不蓄壤开泉髣髴林泽故知松山桂渚非止素玩碧涧清潭翻成丽瞩挂冠东都夫何难之有哉  

恩幸  

竭忠尽节仕子恒图随方致用明君盛典旧非本旧因新以成旧者也狎非先狎因疎以成狎者也而任隔疎情殊涂一致权归近狎异世同规虽复汉髙之简易光武之谨厚犹丰沛多显白水先华况世祖之泥滞鄙近太宗之拘挛爱习欲不纷惑床第岂可得哉  

## 文章辨体彚选卷三百九十

（明）贺复征 编  

○史论九  

唐髙祖【`宋欧阳修本卷同`】  

自古受命之君非有德不王自夏后氏以来始传以世而有贤有不肖故其为世数亦或短或长论者乃谓周自后稷至于文武积功累仁其来也逺故其为世尤长然考于世本夏商周皆出于黄帝夏自鲧以前商自契至于成汤其间寂寥无闻与周之兴异矣而汉亦起于亭长叛亡之徒及其兴也有天下皆数百年而后已由是言之天命岂易知哉然考其终始治乱顾其功德有厚薄与其制度纪纲所以维持者如何而其后世或濅以隆昌或遽以壊乱或渐以陵迟或能振而复起或遂至于不可支持虽各因其势然有德则兴无德则絶岂非所谓天命者常不显其符而俾有国者兢兢以自勉耶唐在周隋之际世虽贵矣然乌有所谓积功累仁之渐而高祖之兴亦何异因时而特起者与虽其有治有乱或絶或微然其有天下年几三百可谓盛哉岂非人厌隋乱而蒙德泽继以太宗之治制度纪纲之法后世有以慿藉扶持而能永其天命与  

太宗  

唐有天下传世二十其可称者三君玄宗宪宗皆不克其终盛哉太宗之烈也其除隋之乱比迹汤武致治之美庻几成康自古功德兼隆由汉以来未之有也至其牵于多爱复立浮图好大喜功勤兵于逺此中材庸主之所常为然春秋之法常责备于贤者是以后世君子之欲成人之美者莫不叹息于斯焉  

髙宗  

小雅曰赫赫宗周褒姒灭之此周幽王之诗也是时幽王虽亡而太子宜臼立是为平王而诗人乃言灭之者以为文武之业于是荡尽东周虽在不能复兴矣其曰灭者甚疾之之辞也武氏之乱唐之宗室戕杀殆尽其贤士大夫不免者十八九以太宗之治其遗德余烈在人者未逺而几于遂絶其为恶岂一褒姒之比邪以太宗之明昧于知子废立之际不能自决卒用昏童髙宗溺爱衽席不戒履霜之渐而毒流天下贻祸邦家呜呼父子夫妇之间可谓难哉可不慎哉  

睿宗玄宗  

睿宗因其子之功而在位不久固无可称者呜呼女子之祸于人者甚矣自高祖至于中宗数十年间再罹女祸唐祚既絶而复续中宗不免其身韦氏遂已灭族玄宗亲平其乱可以鍳矣而又败以女子方其励精政事开元之际几致太平何其盛也及侈心一动穷天下之欲不足为其乐而溺其所甚爱忘其所可戒至于窜身失国而不悔考其始终之异其性习之相逺也至于如此可不慎哉可不慎哉  

礼乐  

唐初即用隋礼至太宗时中书令房玄龄秘书监魏征与礼官学士等因隋之礼増以天子上陵朝庙养老大射讲武读时令纳皇后皇太子入学太常行陵合朔陈兵太社等为吉礼六十一篇宾礼四篇军礼二十篇嘉礼四十二篇凶礼十一篇是为贞观礼髙宗又诏太尉长孙无忌中书令杜正伦李义府中书侍郎李友益黄门侍郎刘祥道许圉师太子宾客许敬宗太常卿韦琨等増之为一百三十卷是为显庆礼其文杂以式令而义府敬宗方得幸多希旨傅会事既施行议者皆以为非上元三年诏复用贞观礼由是终髙宗世贞观显庆二礼兼行而有司临事逺引古义与二礼参考増损之无复定制武氏中宗继以乱败无可言者博士掌礼备官而已玄宗开元十年以国子司业韦绦为礼仪使以掌五礼十四年通事舍人王嵒上疏请删去礼记旧文而益以今事诏付集贤院议学士张说以为礼记不刋之书去圣久逺不可改易而唐贞观显庆礼仪注前后不同宜加折衷以为唐礼乃诏集贤院学士右散骑常侍徐坚右拾遗李鋭及太常博士施敬本撰述歴年未就而鋭卒萧嵩代鋭为学士奏起居舍人王仲丘撰定为一百五十卷是为大唐开元礼由是唐之五礼之文始备而后世用之虽时小有损益不能过也贞元中太常礼院修撰王泾考次歴代郊庙沿革之制及其工歌祝号而图其坛屋陟降之序为郊祀录十卷元和十一年秘书郎修撰韦公肃又录开元已后礼文损益为礼阁新仪三十卷十三年太常博士王彦威为曲台新礼三十卷又采元和以来王公士民昏祭丧塟之礼为续曲台礼三十卷呜呼考其文记可谓备矣以之施于贞观开元之间亦可谓盛矣而不能至三代之隆者具其文而意不在焉此所谓礼乐为虚名也哉  

食货  

古之善治其国而爱养斯民者必立经常简易之法使上爱物以养其下下勉力以事其上上足而下不困故量人之力而授之田量地之产而取以给公上量其入而出之以为用度之数是三者常相须以济而不可失失其一则不能守其二及暴君庸主纵其佚欲而茍且之吏从之变制合时以取宠于其上故用于上者无节而取于下者无限民竭其力而不能供由是上愈不足而下愈困则财利之说兴而聚敛之臣用记曰宁畜盗臣盗臣诚可恶然一人之害尔聚敛之臣用则经常之法壊而下不胜其弊焉唐之始时授人以口分世业田而取之以租庸调之法其用之也有节盖其畜兵以府卫之制故兵虽多而无所损设官有常员之数故官不滥而易禄虽不及三代之盛时然亦可以为经常之法也及其弊也兵冗官滥为之大蠧自天寳以来大盗屡起方镇数叛兵革之兴累世不息而用度之数不能节矣加以骄君昏主奸吏邪臣取济一时屡更其制而经常之法荡然尽矣由是财利之说兴聚敛之臣进葢口分世业之田壊而为兼并租庸调之法壊而为两税至干盐铁转运屯田和籴铸钱括苖榷利借商进奉献助无所不为矣盖愈烦而愈弊以至于亡焉  

兵志【`附方镇表`】  

唐有天下二百余年而兵之大势三变其始盛时有府兵府兵后废而为彍骑彍骑又废而方镇之兵盛矣及其末也强臣悍将兵布天下而天子亦自置兵于京师曰禁军其后天子弱方镇强而唐遂以亡灭者措置之势使然也若乃将卒营阵车旗器械征防守卫凡兵之事不可以悉记记其废置得失终始治乱兴灭之迹以为后世戒云  

方镇表  

髙祖太宗之制兵列府以居外将列卫以居内有事则将以征伐事已各觧而去兵者将之事也使得以用而不得以有之及其晚也土地之广人民之众城池之固器甲之利举而予之何虑于其始也深而易于其后也忽如此之异哉岂其弊有渐驯而致之势有不得已而然哉方镇之患始也各专其地以自世既则迫于利害之谋故其喜则连衡而叛上怒则以力而相并又其甚则起而弱王室唐自中世以后收功弭乱虽常倚镇兵而其亡也亦终以此可不戒哉作方镇表  

艺文  

六经之道简严易直而天人备故其愈久而益明其余作者众矣质之圣人或离或合然其精深闳博各尽其术而怪竒伟丽往往震发于其间此所以使好竒博爱者不能忘也然凋零磨灭亦不可胜数岂其华文少实不足以行逺与而俚言俗说猥有存者亦其有幸不幸者与今着于篇有其名而亡其书者十葢五六也可不惜哉  

梁太祖  

呜呼天下之恶梁久矣自后唐以来皆以为伪也至予论次五代独不伪梁议者或讥予大失春秋之旨以为梁负大恶当加诛絶而反进之是奨篡也非春秋之志也予应之曰是春秋之志尔鲁桓公弑隐公而自立者宣公弑子赤而自立者郑厉公逐世子忽而自立者卫公孙剽逐其君衎而自立者圣人于春秋皆不絶其为君此予所以不伪梁者用春秋之法也然则春秋亦奨篡乎曰惟不絶四者之为君于此见春秋之意也圣人之于春秋用意深故能劝戒切为言信然后善恶明夫欲着其罪于后世在乎不没其实其实尝为君矣书其为君其实篡也书其篡各传其实而使后世信之则四君之罪不可得而掩尔使为君者不得掩其恶然后人知恶名不可逃则为恶者庶乎其息矣是谓用意深而劝戒切为言信而善恶明也桀纣不待贬其王而万世所共恶者也春秋于大恶之君不诛絶之者不害其褒善贬恶之旨也惟不没其实以着其罪而信乎后世与其为君而不得掩其恶以息人之为恶能知春秋之此意然后知予不伪梁之旨也  

唐明宗  

呜呼自古治世少而乱世多三代之王有天下者皆数百年其可道者数君而已况于后世邪况于五代邪予闻长老为予言明宗虽出夷狄而为人纯质寛仁爱人于五代之君有足称也尝夜焚香仰天而祝曰臣本蕃人岂足治天下世乱久矣愿天早生圣人自初即位减罢宫人伶官废内藏库四方所上物悉归之有司广寿殿火灾有司理之请加丹艧喟然叹曰天以火戒我岂宜増以侈邪岁尝旱已而雪暴坐庭中诏武德司宫中无得扫雪曰此天所以赐我也数问宰相冯道等民间疾苦闻道等言糓帛贱民无疾疫则欣然曰吾何以堪之当与公等作好事以报上天吏有犯赃辄寘之死曰此民之蠧也以诏书褒廉吏孙岳等以风示天下其爱人恤物葢亦有意于治矣其即位时春秋已髙不迩声色不乐游畋在位十年于五代之君最为长世兵革粗息年屡丰登生民实赖以休息然夷狄性果仁而不明屡以非辜诛杀臣下至于从荣父子之间不能虑患为防而变起仓卒卒陷之以大恶帝亦由此饮恨而终当是时大理少卿康澄上疏言时事其言曰为国家者有不足惧者五深可畏者六三辰失行不足惧天象变见不足惧小人讹言不足惧山崩川竭不足惧水旱虫蝗不足惧也贤士藏匿深可畏四民迁业深可畏上下相徇深可畏亷耻道消深可畏毁誉乱真深可畏直言不闻深可畏也识者皆多澄言切中时病若从荣之变任圜安重诲等之死可谓上下相徇而毁誉乱真之敝矣然澄之言岂止一时之病凡为国者可不戒哉  

晋出帝  

呜呼予书封子重贵为郑王又书追封皇伯敬儒为宋王者岂无意哉礼兄弟之子犹子也重贵书子可矣敬儒出帝父也书曰皇伯者何哉出帝立不以正而絶其所生也葢出帝于髙祖得为子而不得为后者髙祖自有子也方髙祖疾病抱其子重睿寘于冯道懐中而托之出帝岂得立邪晋之大臣既违礼废命而立之以谓出帝为髙祖子则得立为敬儒子则不得立于是深讳其所生而絶之以欺天下为真髙祖子也礼曰为人后者为其父母服使髙祖无子出帝得为后而立以正则不待絶其所生以为欺也故予书曰追封皇伯敬儒为宋王者以见其立不以正而灭絶天性臣其父而爵之以欺天下也  

周世宗  

呜呼五代本纪备矣君臣之际可胜道哉梁之友珪反唐戕克宁而杀存乂从璨则父子骨肉之恩几何其不絶矣太妃薨而辍朝立刘氏冯氏为皇后则夫妇之伦丧何其不乖而不至于禽兽矣寒食野祭而焚纸钱居丧改元而用乐杀马延及任圜则礼乐刑政几何其不壊矣至于赛雷山传箭而扑马则中国几何其不异俗矣可谓乱世也欤而世宗区区五六年间取秦陇平淮右复三关威武之声震慑夷夏而方内延儒学文章之士考制度修通礼定正乐议刑统其制作之法皆可施于后世其为人明逹英果议论伟然即位之明年废天下佛寺三千三百三十六是时中国乏钱乃诏悉毁天下铜佛像以铸钱尝曰吾闻佛说以身世为妄而以利人为急使其真身尚在茍利于世犹欲割截况此铜像岂有所惜哉由是羣臣皆不敢言尝夜读书见唐元稹均田图慨然叹曰此致治之本也王者之政自此始乃诏颁其图法使吏民先习知之期以一岁大均天下之田其规为志意岂小哉其伐南唐问宰相李糓以计策后克淮南出糓疏使学士陶糓为赞而盛以锦嚢尝置之坐侧其英武之材可谓雄杰及其虚心听纳用人不疑岂非所谓贤主哉其北取三关兵不血刃而史家犹讥其轻社稷之重而侥幸一胜于仓卒殊不知其料强弱较彼我而乘述律之殆得不可失之机此非明于决胜者孰能至哉诚非史氏之所及也  

梁家人传  

呜呼梁之恶极矣自其起盗贼至于亡唐其遗毒流于天下天下豪杰四面并起孰不欲戡刃于其胸然卒不能少挫其锋以得志梁之无敌于天下可谓虎狼之强矣及其败也困于一二女子之娱至于洞胸流肠刲若羊豕祸生父子之间乃知女色之能败人矣自古女祸大者亡天下其次亡家其次亡身身茍免矣犹及其子孙虽迟速不同未有无祸者也然原其本末未始不起于忽微易坤之初六曰履霜坚氷至家人之初九曰闲有家悔亡其言至矣可不戒哉梁之家事诗所谓不可道者也至于唐晋以后亲疎嫡庻乱矣作家人传  

唐家人传  

呜呼家人之道不可以不正也夫礼者所以别嫌而明微也甚矣五代之际君君臣臣父父子子之道乖而宗庙朝廷人鬼皆失其序斯可谓乱世者欤自古未之有也唐一号而三姓周一号而二姓唐太祖庄宗为一家明宗愍帝为一家废帝为一家周太祖为一家世宗为一家别其家而同其号者何哉唐从其号见其盗而有也周从其号与之也而别其家者昭穆亲疎之不可乱也号可同家不可以不别所以别嫌而明微也梁博王友文之不别何哉着祸本也梁太祖之祸自友文始存之所以戒也  

晋家人传  

呜呼古之不幸无子而以其同宗之子为后者圣人许之着之礼经而不讳也而后世闾阎鄙俚之人则讳之讳则不胜其欺与伪也故其茍偷窃取婴孩襁褓讳其父母而自欺以为我生之子曰不如此则不能得其一志尽爱于我而其心必二也而为其子者亦自讳其所生而絶其天性之亲反视以为叔伯父以此欺其九族而乱其人鬼亲疎之序凡物生而有知未有不爱其父母者使是子也能忍而真絶其天性与曾禽兽之不若也使其不忍而外阳絶之是大伪也夫闾阎鄙俚之人之虑于事者亦已深矣然而茍窃欺伪不可以为法者小人之事也惟圣人则不然以谓人道莫大于继絶此万世之通制而天下之公行也何必讳哉所谓子者未有不由父母而生者也故为人后者必有所生之父有所后之父此理之自然也何必讳哉其简易明白不茍不窃不欺不伪可以为通制而公行者圣人之法也又以谓为人后者所承重故加其服以斩而不絶其所生之亲者天性之不可絶也然而恩有屈于义故降其服以朞服外物也可以降而父母之名不可改故着于经曰为人后者为其父母服自三代以来有天下国家者莫不用之而晋氏不用也出帝之于敬儒絶其父道臣而爵之非特以其义不当立不得已而絶之葢亦习见闾阎鄙俚之所为也五代干戈贼乱之世也礼乐崩壊三纲五常之道絶而先王之制度文章扫地而尽于是矣如寒食野祭而焚纸钱天子而为闾阎鄙俚之事者多矣而晋氏起于夷狄以篡逆而得天下高祖以耶律德光为父而出帝于德光则以为祖而称孙于其所生父则臣而名之是岂可以人理责哉  

汉家人传  

呜呼予既悲湘阴公赟之事又嘉巩庭美杨温之所为赟于汉非嫡长特以周氏移国畏天下而难之故假赟以伺间尔当是之时天下皆知赟之不必立也然庭美温区区为赟守孤城以死其始终之迹何媿于死节之士哉然予考于实录二人之死状不明夫二人之事固知其无所成其所重者死尔然史氏不着不知其何以死也当王彦超之攻徐州也周尝遣人招庭美等予得其诏书四皆言庭美等尝已送欵于周后惧罪而复叛然庭美等欵状亦不见是皆不可知也夫史之阙文可不慎哉其疑以传疑则信者信矣予固嘉二人之忠而悲其志然不得列于死节之士者惜哉  

梁唐晋汉周臣列传  

呜呼孟子谓春秋无义战予亦以谓五代无全臣无者非无一人葢仅有之耳予得死节之士三人焉其仕不及于二代者各以其国系之作梁唐晋汉周臣传其余仕非一代不可以国系之者作杂传夫入于杂诚君子之所羞而一代之臣未必皆可贵也览者详其善恶焉  

唐臣乌震传  

呜呼忠孝以义则两得吾既已言之矣若乌震者可谓忠乎甚矣震之不思也夫食人之禄而任人之事事有任专其责而其国之利害由已之为不为为之虽利于国而有害于其亲者犹将辞其禄而去之矧其事众人所皆可为而任不专已又其为与不为国之利害不系焉者如是而不顾其亲虽不以为利犹曰不孝况因而利之乎夫能事其亲以孝然后能事其君以忠若乌震者可谓大不孝矣尚何有于忠哉  

唐臣张宪传  

呜呼予于死节之士得三人而失三人焉巩庭美杨温之死予既已哀之至于张宪之事尤为之痛惜也予于旧史考宪事实而永王存霸符彦超与宪传所书始末皆不同莫得而考正葢方其变故仓卒之时传者失之耳然要其大节亦可以见也宪之立诚可谓忠矣当其不顾其家絶存礼而斩其使涕泣以拒昭逺之说其志甚明至其欲与存霸俱死及存霸被杀反弃太原而出奔然犹不知其心果欲何为也而旧史书宪坐弃城而赐死予亦以为不然予之于宪固欲成其美志而要在宪失其官守而其死不明故不得列于死节也  

晋臣桑维翰景延广传  

呜呼自古祸福成败之理未有如晋氏之明验也其始以契丹而兴终为契丹所灭然方其以逆抗顺大事未集孤城被围外无救援而徒将一介之命持片舌之强能使契丹空国兴师应若符契出危觧难遂成晋氏当是之时维翰之力为多及少主新立衅结兵连败约起争发自延广然则晋氏之事维翰成之延广壊之二人之用心者异而其受祸也同其故何哉葢夫本末不顺而与夷狄共事者常见其祸未见其福也可不戒哉可不戒哉  

周臣传  

呜呼作器者无良才而有良匠治国者无能臣而有能君王朴之才诚可谓能矣不遇世宗何所施哉世宗之时外事征伐攻取战胜内修制度议刑法定律歴讲求礼乐之遗文所用者五代之士也岂皆愚怯于晋汉而材智于周哉惟知所用尔夫乱国之君常置愚不肖于上而强其不能以暴其短恶置贤智于下而冺灭其才能使君子小人皆失其所而身蹈危亡治国之君能置贤知于近而置愚不肖于逺使君子小人各适其分而身享安荣治乱相去虽逺甚而其所以致之者不多也反其所置而已呜呼自古治君少而乱君多况于五代士之遇不遇者可胜叹哉  

一行传  

呜呼五代之乱极矣传所谓天地闭贤人隐之时欤当此之时臣弑其君子弑其父而搢绅之士安其禄而立其朝充然无复亷耻之色者皆是也吾以谓自古忠臣义士多出于乱世而恠当时可道者何少也岂果无其人哉虽曰干戈兴学校废而礼义衰风俗隳壊至于如此然自古天下未尝无人也吾意必有洁身自负之士嫉世逺去而不可见者自古材贤有韫于中而不见于外或穷居陋巷委身草莽虽颜子之行不遇仲尼而名不彰况世变多故而君子道消之时乎吾又以谓必有负材能修节义而沉沦于下冺没而无闻者求之传记而乱世崩离文字残缺不可复得然仅得者四五人而已处乎山林而羣麋鹿虽不足以为中道然与其食人之禄俛首而包羞孰若无媿于心放身而自得吾得二人焉曰郑遨张荐明势利不屈其心去就不违其义吾得一人焉曰石昻茍利于君以忠获罪何必自明有至死而不言者此古之义士也吾得一人焉曰程福赟五代之乱君不君臣不臣父不父子不子至于兄弟夫妇人伦之际无不大壊而天理几乎其灭于此之时能以孝悌自修于一郷而风行于天下者犹或有之然其事迹不着而无可纪次独其名氏或因见于书者吾亦不敢没而其略可录者吾得一人焉曰李自伦作一行传  

唐六臣传二  

呜呼始为朋党之论者谁欤甚乎作俑者也真可谓不仁之人哉予尝至繁城读魏受禅碑见汉之羣臣称魏功德而大书深刻自列其姓名以夸耀于世又读梁实录见文蔚等所为如此未尝不为之流涕也夫以国予人而自夸耀及遂相之此非小人孰能为也汉唐之末举其朝皆小人也而其君子者何在哉当汉之亡也先以朋党禁锢天下贤人君子而立其朝者皆小人也然后汉从而亡及唐之亡也又先以朋党尽杀朝廷之士而其余存者皆庸懦不肖倾险之人也然后唐从而亡夫欲空人之国而去其君子者必进朋党之说欲孤人主之势而蔽其耳目者必进朋党之说欲夺国而与人者必进朋党之说夫为君子者固尝寡过小人欲加之罪则有可诬者有不可诬者不能遍及也至欲举天下之善求其类而尽去之惟指以为朋党耳故其亲戚故旧谓之朋党可也交游执友谓之朋党可也宦学相同谓之朋党可也门生故吏谓之朋党可也是数者皆其类也皆善人也故曰欲空人之国而去其君子者惟以朋党罪之则无免者矣夫善善之相乐以其类同此自然之理也故闻善者必相称誉称誉则谓之朋党得善者必相荐引荐引则谓之朋党使人闻善不敢称则人主之耳不闻有善于下矣见善不敢荐则人主之目不得见善人矣善人日逺而小人日进则为人主者伥伥然谁与之图治安之计哉故曰欲孤人主之势而蔽其耳目者必用朋党之说也一君子存羣小人虽众必有所忌而有所不敢为惟空国而无君子然后小人得肆志于无所不为则汉魏唐梁之际是也故曰可夺国而予人者由其国无君子空国而无君子由以朋党而去之也呜呼朋党之说人主可不察哉传曰一言可以丧邦者其是之谓欤  

伶官传  

呜呼盛衰之理虽曰天命岂非人事哉原庄宗之所以得天下与其所以失之者可以知之矣世言晋王之将终也以三矢赐庄宗而告之曰梁吾仇也燕王吾所立契丹与吾约为兄弟而皆背晋以归梁此三者吾遗恨也与尔三矢尔其无忘乃父之志庄宗受而藏之于庙其后用兵则遣从事以一少牢告庙请其矢盛以锦嚢负而前驱及凯旋而纳之方其系燕父子以组函梁君臣之首入于太庙还矢先王而告以成功其意气之盛可谓壮哉及仇雠巳灭天下已定一夫夜呼乱者四应仓皇东出未及见贼而士卒离散君臣相顾不知所归至于誓天断髪泣下沾襟何其衰也岂得之难而失之易欤抑本其成败之迹而皆自于人与书曰满招损谦得益忧劳可以兴国逸豫可以亡身自然之理也故方其盛也举天下之豪杰莫能与之争及其衰也数十伶人困之而身死国灭为天下笑夫祸患常积于忽微而智勇多困于所溺岂独伶人也哉作伶官传  

宦者传  

五代文章陋矣而史官之职废于丧乱传记小说多失其传故其事迹终始不完而杂以讹缪至于英豪奋起战争胜败国家兴废之际岂无谋臣之略辩士之谈而文字不足以发之遂使冺然无传于后世然独张承业事卓卓在人耳目至今故老犹能道之其论议可谓伟然与殆非宦者之言也自古宦者乱人之国其源深于女祸女色而已宦者之害非一端也葢其用事也近而习其为心也専而忍能以小善中人之意小信固人之心使人主必信而亲之待其已信然后惧以祸福而把持之虽有忠臣硕士列于朝廷而人主以为去已疎逺不若起居饮食前后左右之亲为可恃也故前后左右者日益亲则忠臣硕士日益疎而人主之势日益孤势孤则惧祸之心日益切而把持者日益牢安危出其喜怒祸患伏于帷闼则向之所谓可恃者乃所以为患也患巳深而觉之欲与疎逺之臣图左右之亲近缓之则养祸而益深急之则挟人主以为质虽有圣智不能与谋谋之而不可为为之而不可成至其甚则俱伤而两败故其大者亡国其次亡身而使奸豪得借以为资而起至抉其种类尽杀以快天下之心而后已此前史所载宦者之祸常如此者非一世也夫为人主者非欲养祸于内而疎忠臣硕士于外盖其渐渍而势使之然也夫女色之惑不幸而不悟则祸斯及矣使其一悟捽而去之可也宦者之为祸虽欲悔悟而势有不得而去也唐昭宗之事是已故曰深于女祸者谓此也可不戒哉  

赵犨传  

呜呼祸福之理岂可一哉君子小人之祸福异也老子曰祸兮福所倚福兮祸所伏后世之谈祸福者皆以其言为至论也夫为善而受福焉得祸为恶而受祸焉得福惟君子之罹非祸者未必不为福小人之求非福者未尝不及祸此自然之理也始犨自以先见之明深结梁太祖及其子孙皆享其禄利自谓知所托矣安知其族卒与梁俱灭也犨之求福于梁葢老氏之所谓福也非君子之所求也可不戒哉  

郭延鲁传  

呜呼五代之民其何以堪之哉上输兵赋之急下困剥敛之苛自庄宗以来方镇进献之事稍作至于晋而不可胜纪矣其添都助国之物动以千数计至于来朝奉使买宴赎罪莫不出于进献而功臣大将不幸而死则其子孙率以家赀求刺史其物多者得大州善地葢自天子皆以贿赂为事矣则为其民者其何以堪之哉于此之时循亷之吏如延鲁之徒者诚难得而可贵也哉  

皇甫遇传  

呜呼梁亡而敬翔死不得为死节晋亡而皇甫遇死不得为死事吾岂无意哉梁之篡唐用翔之谋为多犹子佐其父而弑其祖可乎其不戮于斧钺为幸免矣方晋兵之降虏也士卒初不知及使觧甲哭声震天则降岂其欲哉使遇奋然攘臂而起杀重威于坐中虽不幸不克而见害犹为得其死矣其义烈岂不凛然也哉既俛首听命相与亡人之国矣虽死不能赎也岂足贵哉君子之于人或推以恕或责以备恕故迁善自新之路广备则难得难得故可贵焉然知其所可恕与其所可贵岂不又难哉  

王进传  

呜呼予述旧史至于王进之事未尝不废书而叹曰甚哉五代之君皆武人崛起其所与俱勇夫悍卒各裂土地封侯王何异豺狼之牧斯人也虽其附托遭遇出于一时之幸然犹必皆横身阵敌非有百夫之勇则必一日之劳至如进者徒以疾足善走而秉旄节何其甚欤岂非名器之用随世而轻重者欤世治则君子居之而重世乱则小人易得而轻欤抑因缘侥幸未始不有而尤多于乱世既其极也遂至于是欤岂其又有甚于是者欤当此之时为国长者不过十余年短者三四年至一二年天下之人视其上易君代国如更戍长无异盖其轻如此况其下者乎如进等者岂足道哉易否泰消长君子小人常相上下视在上者如进等则其在下可知矣予书进事所以哀斯人之乱而见当时贤人君子之在下者可胜道哉可胜道哉  

杜重威李守贞张彦泽传  

呜呼晋之事丑矣而恶亦极也其祸乱覆亡之不暇葢必然之理尔使重威等虽不叛以降敌亦未必不亡然开敌之隙自一景延广而卒成晋祸者此三人也视重威彦泽之死而晋人所以甘心者可以知其愤疾怨怒于斯人者非一日也至于争已戮之尸脔其肉剔其髓而食之撦裂踏践斯须而尽何其甚哉此自古未有也然当是时举晋之兵皆在北面国之存亡系此三人胜败则其任可谓重矣葢天下恶之如彼晋方任之如此而终以不悟岂非所谓临乱之君各贤其臣者欤  

冯道传  

传曰礼义亷耻国之四维四维不张国乃灭亡善乎管生之能言也礼义治人之大法亷耻立人之大节盖不亷则无所不取不耻则无所不为人而如此则祸乱败亡亦无所不至况为大臣而无所不取无所不为则天下其有不乱国家其有不亡者乎予读冯道长乐老叙见其自述以为荣其可谓无亷耻者矣则天下国家可从而知也予于五代得全节之士三死事之臣十有五而怪士之被服儒者以学古自名而享人之禄任人之国者多矣然使忠义之节独出于武夫战卒岂于儒者果无其人哉岂非髙节之士恶时之乱薄其世而不肯出欤抑君天下者不足顾而莫能致之与孔子以谓十室之邑必有忠信岂虚言也哉予尝得五代时小说一篇载王凝妻李氏事以一妇人犹能如此则知世固常有其人而不得见也凝家青徐之间为虢州司戸叅军以疾卒于官凝家素贫一子尚幼李氏携其子负其遗骸以归东过开封止旅舍旅舍主人见其妇人独携一子而疑之不许其宿李氏顾天已暮不肯去主人牵其臂而出之季氏仰天长恸曰我为妇人不能守节而此手为人执邪不可以一手并污吾身即引斧自断其臂路人见者环聚而嗟之或为之弹指或为之泣下开封尹闻之白其事于朝官为赐药封疮厚恤李氏而笞其主人者呜呼士不自爱其身而忍耻以偷生者闻李氏之风宜少知愧哉  

职方考一  

呜呼自三代以上莫不分土而治也后世鉴古矫失始郡县天下而自秦汉以来为国孰与三代长短及其亡也未始不分至或无地以自存焉葢得其要则虽万国而治失其所守则虽一天下不能以容岂非一本于道德哉唐之盛时虽名天下为十道而其势未分既其衰也置军节度号为方镇镇之大者连州十余小者犹兼三四故其兵骄则逐帅帅强则叛上土地为其世有干戈起而相侵天下之势自兹而分然唐自中世多故矣其兴衰救难常倚镇兵扶持而侵凌乱亡亦终以此岂其利害之理然欤自僖昭以来日益割裂梁初天下别为十一南有吴浙荆湖闽汉西有岐蜀北有燕晋而朱氏所有七十八州以为梁庄宗初起并代取幽沧有州三十五其后又取梁魏博等十有六州合五十一州以灭梁岐王称臣又得其州七同光破蜀已而复失惟得秦凤阶成四州而营平二州陷于契丹其増置之州一合一百二十三州以为唐石氏入立献十有六州于契丹而得蜀金州又増置之州一合一百九州岛以为晋刘氏之初秦凤阶成复入于蜀隐帝时増置之州一合一百六州以为汉郭氏代汉十州入于刘旻世宗取秦凤阶成瀛莫及淮南十四州又増置之州五而废者三合一百一十八州以为周宋兴因之此中国之大略也其余外属者强弱相并不常其得失至于周末闽已先亡而在者七国自江以下二十一州为南唐自剑以南及山南西道四十六州为蜀自湖南北十州为楚自浙东西十三州为吴越自岭南北四十亡州为南汉自太原以北十州为东汉而荆归峡三州为南平合中国所有二百六十八州而军不在焉唐之封疆逺矣前史备载而覇縻寄治虚名之州在其间五代乱世文字不完而时有废省又或陷于夷狄不可考究其详其可见者具之如谱  

职方考二  

自唐有方镇而史官不录于地里之书以谓方镇兵戎之事非职方所掌故也然而后世因习以军目地而没其州名又今置军者徒以虚名升建为州府之重地不可以不书也州县凡唐故而废于五代若五代所置而见于今者及县之割隶今因之者皆宜列以备职方之考其余尝置而复废尝改割而复旧者皆不足书山川物俗职方之掌也五代短世无所迁变故亦不复录而录其方镇军名以与前史互见之云  

十国世家  

呜呼自唐失其政天下乘时黥髠盗贩衮冕峩巍吴暨南唐奸豪窃攘蜀险而富汉险而贫贫能自强富者先亡闽陋荆蹙楚开蛮服剥剽弗堪吴越其尤牢牲视人岭蜑遭刘百年之间并起争雄山川亦絶风气不通语曰清风兴羣阴伏日月出爝火熄故真人作而天下同作十国世家  

前蜀王建世家  

呜呼自秦汉以来学者多言祥瑞虽有善辩之士不能袪其惑也予读蜀书至于龟龙麟凤驺虞之类世所谓王者之嘉瑞莫不毕出于其国异哉然考王氏之所以兴亡成败者可以知之矣或以为一王氏不足以当之则视时天下治乱可以知之矣龙之为物也以不见为神以升云行天为得志今偃然暴露其形是不神也不上于天而下见于水中是失职也然其一何多与可以为妖矣凤凰鸟之逺人者也昔舜治天下政成而民悦命夔作乐乐声和鸟兽闻之皆鼓舞当是之时凤凰适至舜之史因并记以为美后世因以凤来为有道之应其后凤凰数至或出于庸君缪政之时或出于危亡大乱之际是果为瑞哉麟兽之逺人者也昔鲁哀公出猎得之而不识葢索而获之非其自出也故孔子书于春秋曰西狩获麟者讥之也西狩非其逺也获麟恶其尽取也狩必书地而哀公驰骋所渉地多不可徧以名举故书西以包众地谓其举国之西皆至也麟人罕识之兽也以见公之穷山竭泽而尽取至于不识之兽皆捜索而获之故曰讥之也圣人已没而异端之说兴乃以麟为王者之瑞而附以符命谶纬诡怪之言凤尝出于舜以为瑞犹有说也及其后见于乱世则可以知其非瑞矣若麟者前有治世如尧舜禹汤文武周公之世未尝一出其一出而当乱世然则孰知其为瑞哉龟玄物也污泥川泽不可胜数其死而贵于卜官者用适有宜尔而戴氏礼以其在宫沼为王者难致之瑞戴礼杂出于诸家其失亦以多矣驺虞吾不知其何物也诗曰于嗟乎驺虞贾谊以为驺者文王之囿虞虞官也当谊之时其说如此然则以之为兽者其出于近世之说乎夫破人之惑者难与争于笃信之时待其有所疑焉然后从而攻之可也麟凤龟龙王者之瑞而出于五代之际又皆萃于蜀此虽好为祥瑞之说者亦可疑也因其可疑者而攻之庶几惑者有以思焉  

吴越世家  

呜呼天人之际为难言也非徒自古术者好竒而幸中至于英豪草窃亦多自托于妖祥岂其欺惑愚众有以用之欤葢其兴也非有功德积渐之勤而黥髠盗贩倔起于王侯而人亦乐为之传欤考钱氏之终始非有德泽施其一方而百年之际虐用其人甚矣其动于气象者岂非其孽欤是时四海分裂不胜其暴又岂皆然欤是皆无所得而推欤术者之言不中者多而中者少而人特喜道其中者欤  
