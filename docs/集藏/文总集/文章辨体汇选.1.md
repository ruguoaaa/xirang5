---
title: 文章辨体汇选 1 钦定四库全书
index: true
icon: editor
order: 76
category:
  - 集藏
  - 文总集
tag:
  - 贺复征
  - 明
---

钦定四库全书  

集部八  

文章辨体彚选  

总集类  

## 提要  

臣等谨案文章辨体彚选七百八十卷明贺复征编复征字仲来丹阳人是书首无序目书中有复征自着道光和尚述云先宪副昔宦夔门时为天启甲子六月越岁乙丑予入蜀悉其事先宪副为郎南都嗣后入粤归吴又云先宫保中泠公请师演说金刚经又吴吟题词云辛未秋家大人粤西命下子以病待行考丹阳贺氏一家登科名者邦泰嘉靖已未进士邦泰孙世寿万厯庚戌进士官总督仓场户部尚书世寿子王盛崇祯戊辰进士按之复征所序祖父官阶年月俱不相合又每册首有晋江黄氏父子藏书印记而千顷堂书目乃不载是编均莫详其故也复征以吴讷文章辨体所收未广因别为搜讨上自三代下逮明末经史诸子百家山经地志靡不收采分别各体为一百三十二类七百八十卷每体之首多引刘勰文心雕龙及吴讷徐师曽之言间叅以已说以为凡例其甄录之繁富为从来总集所罕见但其中有一体而两出者如祝文后既附致语后复有致语一卷是也有一体而强分为二者如既有上书复有上言仅收贾山至言一篇既有墓表复有阡表仅收欧阳修泷冈阡表一篇记与纪事之外复有纪杂文之外复有杂着是也有一文而重见两体者如王褒僮约一见约再见杂文沈约修竹弹甘蕉文一见弹事再见杂文孔璋请代李邕表一见表再见上书孙樵书何易于事一见表再见纪事是也又于金元之文所收过略而后人拟仿伪撰之作如黄帝金人铭张桓侯新都县真多山铭之类乃槩为收入未免失于别裁意其卷帙既繁稿本初脱未经刋定不能尽削繁芜然其别类分门捜罗广博殆积毕生心力抄撮而成故坠典秘文亦往往有出人耳目之外者且其书祗存抄本传播甚稀录而存之固未始非撡觚家由博返约之一助尔  

乾隆四十六年二月恭校上  

总纂官 （臣）纪昀 （臣）陆锡熊 （臣）孙士毅  

总校官 （臣）陆费墀  

●钦定四库全书  

## 文章辨体彚选卷一

（明）贺复征 编  

○诏一  

刘勰曰秦并天下改命曰制令曰诏汉初定仪则命有四品一曰策书二曰制书三曰诏书四曰戒勅诏者昭也告也故授官选贤则义炳重离之辉优文封策则气含风雨之润勅戒恒诰则笔吐星汉之华治戎燮伐则声有洊雷之威眚灾肆赦则文有春露之滋明罚勅法则辞有秋霜之烈此诏策之大畧也  

吴讷曰按三代王言见于书者有三曰诰曰誓曰命至秦改之曰诏歴代因之然唯两汉诏辞深厚尔雅尚为近古至偶俪之作兴而去古逺矣东莱吕氏云歴代诏书或用散文或用四六散文以深醇敦穆为本四六须下语浑全不可尚新竒华巧至失大体此编以汉诏居前附以唐宋诸诏例为三体西山有云王言之体当以书之诰誓命为祖而叅以两汉诏策信哉  

汉髙帝礼诸神诏  

吾甚重祠而致祭今上帝之祭及山川诸神当祠者各以其时礼祠之如故  

髙帝罢兵首诏  

诸侯子在闗中者复之十二歳其归者半之民前或相聚保山泽不书名数今天下已定令各归其县复故爵田宅吏以文法教训辨告勿笞辱民以饥饿自卖为人奴婢者皆免为庶人军吏卒会赦其亡罪而亾爵及不满大夫者皆赐爵为大夫故大夫以上赐爵各一级其七大夫以上皆令食邑非七大夫以下皆复其身及户勿事  

髙帝告卫尉郦商诏  

齐王横即至人马从者敢动揺者致族夷  

髙帝上太公尊号诏  

人之至亲莫亲于父子故父有天下传归于子子有天下尊归于父此人道之极也前日天下大乱兵革并起万民苦殃朕亲披坚执鋭自帅士卒犯危难平暴乱立诸侯偃兵息民天下大安此皆太公之教训也诸王通侯将军羣卿大夫已尊朕为皇帝而太公未有号今上尊太公曰太上皇  

髙帝封刘贾诏  

齐古之建国也今为郡县其复以为诸侯将军刘贾数有大功及择寛恵修洁者王齐荆地  

髙帝谳狱诏  

狱之疑者吏或不敢决有罪者久而不论无罪者久系不决自今以来县道官狱疑者各谳所属二千石官二千石官以其罪名当报之所不能决者皆移廷尉廷尉亦当报之廷尉所不能决谨具为奏傅所当比律令以闻  

髙帝择立代王诏  

代地居常山之北与夷狄边赵乃从山南有之逺数有胡冦难以为国颇取山南太原之地益属代代之云中以西为云中郡则代受边冦益少矣王相国通侯吏二千石择可立为代王者  

髙帝定口赋诏  

欲省赋甚今献未有程吏或多赋以为献而诸侯王尤多民疾之令诸侯王通侯常以十月朝献及郡各以其口数率人赋六十三钱以给献费  

髙帝求贤诏  

盖闻王者莫髙于周文伯者莫髙于齐桓皆待贤人而成名今天下贤者智能岂特古之人乎患在人主不交故也士奚由进今吾以天之灵贤士大夫定有天下以为一家欲其长久世世奉宗庙无絶也贤人已与我共平之矣而不与吾共安利之可乎贤士大夫有肯从我游者吾能尊显之布告天下使明知朕意御史大夫昌下相国相国鄼侯下诸侯王御史中执法下郡守其有意称明徳者必身劝为之驾遣诣相国府署行义年有而弗言觉免年老癃病勿遣  

髙帝立南粤王诏  

粤人之俗好相攻击前时秦徙中县之民南方三郡使与百粤杂处会天下诛秦南海尉它居南方长治之甚有文理中县人以故不耗减粤人相攻击之俗益止俱頼它力今立它为南粤王  

髙帝择立吴王诏  

吴古之建国也日者荆王兼有其地今死亾后朕欲复立吴王其议可者  

髙帝置守冢诏  

秦皇帝楚隠王魏安厘王齐愍王赵悼襄王皆絶亾后其与秦始皇帝守冢二十家楚魏齐各十家赵及魏公子无忌各五家令视其冢复亡与它事  

髙帝择立燕王诏  

燕王绾与吾有故爱之如子闻与陈豨有谋吾以为亡有故使人迎绾绾称疾不来谋反明矣燕吏民非有罪也赐其吏六百石以上爵各一级与绾居去来归者赦之加爵亦一级诏诸侯王议可立为燕王者  

髙帝告天下诏  

吾立为天子帝有天下十二年于今矣与天下之豪士贤大夫共定天下同安辑之其有功者上致之王次为列侯下乃食邑而重臣之亲或为列侯皆令自置吏得赋敛女子公主为列侯食邑者皆佩之印赐大第室吏二千石徙之长安受小第室入蜀汉定三秦者皆世世复吾于天下贤士功臣可谓无负矣其有不义背天子擅起兵者与天下共伐诛之布告天下使明知朕意  

文帝封诛诸吕功臣诏  

前吕产自置为相国吕禄为上将军擅遣将军灌婴将兵击齐欲代刘氏婴留荣阳与诸侯合谋以诛吕氏吕产欲为不善丞相平与太尉勃等身率襄平侯通持节承诏入北军典客掲夺吕禄印其益封太尉勃邑万户赐金五千斤丞相平将军婴邑各三千户金二千斤朱虚侯章襄平侯通邑各二千户封典客掲为阳信侯赐金千斤  

文帝辞建太子诏  

朕既不徳上帝神明未歆飨也天下人民未有惬志今纵不能博求天下贤圣有徳之人而嬗天下焉而曰豫建太子是重吾不徳也谓天下何其安之  

文帝修代来功诏  

方大臣之诛诸吕迎朕朕狐疑皆止朕唯中尉宋昌劝朕朕以得保奉宗庙已尊昌为卫将军其封昌为壮武侯诸从朕六人官皆至九卿  

文帝令列侯之国诏  

朕闻古者诸侯建国千余各守其地以时入贡民不劳苦上下欢欣靡有违徳今列侯多居长安邑逺吏卒给输费苦而列侯亦无繇教训其民其令列侯之国为吏及诏所止者遣太子  

文帝议犯法相坐诏  

法者治之正所以禁暴而卫善人也今犯法者已论而使无罪之父母妻子同产坐之及收朕甚弗取其议朕闻之法正则民悫罪当则民从且夫牧民而道之以善者吏也既不能道又以不正之法罪之是法反害于民为暴者也朕未见其便宜熟计之  

文帝议振贷诏  

方春和时草木羣生之物皆有以自乐而吾百姓鳏寡孤独穷困之人或阽于死亡而莫之省忧为民父母将何如其议所以振贷之  

文帝日食求言诏  

朕闻之天生斯民为之置君以养治之人主不徳布政不均则天示之灾以戒不治乃十一月晦日有食之适见于天灾孰大焉朕获保宗庙以微眇之身托于士民君王之上天下治乱在予一人唯二三执政犹吾股肱也朕下不能治育羣生上以累三光之明其不徳大矣令至其悉思朕之过失及知见之所不及匄以启告朕及举贤良方正能直言极谏者以匡朕之不逮因各敕以职任务省繇费以便民朕既不能逺徳故憪然念外人之有非是以设备未息今纵不能罢边屯戍又饬兵厚卫其罢卫将军军太仆见马遗财足余皆以给传置  

文帝开藉田诏  

夫农天下之本也其开藉田朕亲率耕以给宗庙粢盛民谪作县官及贷种食未入入未备者皆赦之  

文帝封三王诏  

前赵幽王幽死朕甚怜之巳立其大子遂为赵王遂弟辟疆及齐悼恵王子朱虚侯章东牟侯兴居有功可王  

文帝除诽谤法诏  

古之治天下朝有进善之旌诽谤之木所以通治道而来谏者也今法有诽谤訞言之罪是使众臣不敢尽情而上无由闻过失也将何以来逺方之贤良其除之民或祝诅上以相约而后相谩吏以为大逆其有他言吏又以为诽谤此细民之愚无知抵死朕甚不取自今以来有犯此者勿听治  

文帝遣丞相之国诏  

前日诏遣列侯之国或辞未行丞相朕之所重其为朕率列侯之国  

文帝劝农诏  

道民之路在于务本朕亲率天下农十年于今而野不加辟岁一不登民有饥色是从事焉尚寡而吏未加务也吾诏书数下歳劝民种树而功未兴是吏奉吾诏不勤而劝民不明也且吾农民甚苦而吏莫之省将何以劝焉其赐农民今年租税之半  

文帝置三老孝悌力田常员诏  

孝悌天下之大顺也力田为生之本也三老众民之师也廉吏民之表也朕甚嘉此二三大夫之行今万家之县云无应令岂实人情是吏举贤之道未备也其遣谒者劳赐三老孝者帛人五匹悌者力田二匹廉吏二百石以上率百石者三匹及问民所不便安而以户口率置三老孝悌力田常员令各率其意以道民焉  

文帝除秘祝诏  

盖闻天道祸自怨起而福繇徳兴百官之非宜繇朕躬今秘祝之官移过于下以彰吾之不徳朕甚不取其除之  

文帝除肉刑诏  

盖闻有虞氏之时画衣冠异章服以为戮而民弗犯何治之至也今法有肉刑三而奸不止其咎安在毋乃朕徳之薄而教不明欤吾甚自愧故夫训道不纯而愚民陷焉诗曰恺弟君子民之父母今人有过教未施而刑已加焉或欲改行为善而道亡繇至朕甚怜之夫刑至断支体刻肌肤终身不息何其刑之痛而不徳也岂称为民父母之意哉其除肉刑有以易之及令罪人各以轻重不亡逃有年而免具为令  

文帝除租税诏  

农天下之本务莫大焉今厪身从事而有租税之赋是为本末者无以异也其于劝农之道未备其除田之租税  

文帝増祀无祈诏  

朕获执牺牲珪币以事上帝宗庙十四年于今歴日弥长以不敏不明而久抚临天下朕甚自愧其广增诸祀坛场珪币昔先王逺施不求其报望祀不祈其福右贤左戚先民后已至明之极也今吾闻祠官祝厘皆归福于朕躬不为百姓朕甚媿之夫以朕之不徳而专向独美其福百姓不与焉是重吾不徳也其令祠官致敬无有所祈  

文帝议佐百姓诏  

间者数年比不登又有水旱疾疫之灾朕甚忧之愚而不明未达其咎意者朕之政有所失而行有过与乃天道有不顺地利或不得人事多失和鬼神废不享与何以致此将百官之奉养或废无用之事或多与何其民食之寡乏也夫度田非益寡而计民非加益以口量地其于古犹有余而食之甚不足者其咎安在无乃百姓之从事于末以害农者蕃为酒醪以靡糓者多六畜之食焉者众与细大之义吾未能得其中其与丞相列侯吏二千石博士议之有可以佐百姓者率意逺思无有所隠  

文帝与匈奴和亲诏  

朕既不明不能逺徳使方外之国或不寜息夫四荒之外不安其生封圻之内勤劳不处二者之咎皆自于朕之徳薄而不能达逺也间者累年匈奴并暴边境多杀吏民边城兵吏又不能谕其内志以重吾不徳夫乆结难连兵中外之国将何以自寜今朕夙兴夜寐勤劳天下忧苦万民为之恻怛不安未尝一日忘于心故遣使者冠盖相望结辙于道以谕朕志于单于今单于反古之道计社稷之安便万民之利新与朕俱弃细过偕之大道结兄弟之义以全天下元元之民和亲已定始于今年  

文帝不受献诏  

鸾旗在前属车在后吉行日五十里师行三十里朕乘千里之马独先安之朕不受献也其令四方毋求来献  

文帝遗诏  

朕闻之盖天下万物之萌生靡有不死死者天地之理物之自然奚可甚哀当今之世咸嘉生而恶死厚塟以破业重服以伤生吾甚不取且朕既不徳无以佐百姓今崩又使重服久临以离寒暑之数哀人父子伤长老之志损其饮食絶鬼神之祭祀以重吾不徳谓天下何朕获保宗庙以眇眇之身托于天下君王之上二十有余年矣頼天之灵社稷之福海内安寜靡有兵革朕既不敏常畏过行以羞先帝之遗徳惟年之久长惧于不终今乃幸以天年得复供飬于髙庙朕之不明与嘉之其奚哀悲之有其令天下吏民令到出临三日皆释服无禁取妇嫁女祠祀饮酒食肉者自当给丧事服临者皆无践绖带无过三寸毋布车及兵器毋发人男女哭临宫殿宫殿中当临者皆以旦夕各十五举声礼毕罢非旦夕临时禁毋得擅哭巳下服大红十五日小红十四日纎七日释服他不在令者皆以此令比率从事布告天下使明知朕意覇陵山川如其故毋有所改  

景帝立孝文庙乐舞诏  

盖闻古者祖有功而宗有徳制礼乐各有由歌者所以发徳也舞者所以明功也髙庙酎奏武徳文始五行之舞孝恵庙酎奏文始五行之舞孝文皇帝临天下通闗梁不异逺方除诽谤去肉刑赏赐长老收恤孤寡以遂羣生减嗜欲不受献罪人不帑不诛亡罪不私其利也除官刑出美人重絶人之世也朕既不敏弗能胜识此皆上世之所不及而孝文皇帝亲行之厚徳侔天地利泽施四海靡不获福明象乎日月而庙乐不称朕甚惧焉其为孝文皇帝庙为昭德之舞以明休德然后祖宗之功徳施乎万世永永无穷朕甚嘉之其与丞相列侯中二千石礼官具礼仪奏  

景帝徙民寛大地诏  

间者岁比不登民多乏食夭絶天年朕甚痛之郡国或硗陿无所农桑敷畜或地饶广荐草莽水泉利而不得徙其议民欲徙寛大者听之  

景帝定笞罪诏  

加笞与重罪无异幸而不死不可为人其定律笞五百曰三百笞三百曰二百  

景帝击吴楚诏  

盖闻为善者天报之以福为非者天降之以殃髙皇帝亲表功徳建立诸侯幽王悼恵王絶无后孝文皇帝哀怜加恵王幽王子遂悼恵王子卬等令奉其先王宗庙为汉藩国徳配天地明并日月吴王濞倍徳反义诱受天下亾命辠人乱天下币称病不朝二十余年有司数请濞罪孝文皇帝寛之欲其改行为善今乃与楚王戊赵王遂胶西王卬济南王辟光菑川王贤胶东王雄渠约从反为逆无道起兵以危宗庙贼杀大臣及汉使者廹刼万民夭杀无罪烧残民家掘其丘冢甚为暴虐今卬等又重逆无道烧宗庙卤御物朕甚痛之朕素服避正殿将军其劝士大夫击反虏击反虏者深入多杀为功斩首捕虏比三百石以上者皆杀之无有所置敢有议诏及不如诏者皆要斩  

景帝谳狱诏  

法令度量所以禁暴止邪也狱人之大命死者不可复生吏或不奉法令以货赂为市朋党比周以苛为察以刻为明令无罪者失职朕甚怜之有罪者不伏罪奸法为暴甚无谓也诸狱疑若虽文致于法而于人心不厌者輙谳之  

景帝详谳诏  

狱重事也人有智愚官有上下狱疑者谳有司有司所不能决移廷尉有令谳而后不当谳者不为失欲令治狱者务先寛  

景帝令二千石修职诏  

雕文刻镂伤农事者也锦绣纂组害女红者也农事伤则饥之本也女红害则寒之原也夫饥寒并至而能亡为非者寡矣朕亲耕后亲桑以奉宗庙粢盛祭服为天下先不受献减太官省繇赋欲天下务农蚕素有蓄积以备灾害强无攘弱众毋暴寡老耆以寿终幼孤得遂长今歳或不登民食颇寡其咎安在或诈伪为吏吏以货赂为市渔夺百姓侵牟万民县丞长吏也奸法与盗盗甚无谓也其令二千石各修其职不事官职耗乱者丞相以闻请其罪布告天下使明知朕意  

景帝重廉士诏  

人不患其不知患其为诈也不患其不勇患其为暴也不患其不富患其亡厌也其唯廉士寡欲易足今訾筭十以上乃得官廉士筭不必众有市籍不得官无訾又不得官朕甚愍之訾筭四得官亡令廉士久失职贪夫长利  

景帝禁采黄金珠玉诏  

农天下之本也黄金珠玉饥不可食寒不可衣以为币用不识其终始间歳或不登意为末者众农民寡也其令郡国务劝农桑益种树可得衣食物吏发民若取庸采黄金珠玉者坐臧为盗二千石听者与同罪  

## 文章辨体彚选卷二

（明）贺复征 编  

○诏二  

汉武帝复髙年子孙诏  

古之立教乡里以齿朝廷以爵扶世导民莫善于徳然则于乡里先耆艾奉髙年古之道也今天下孝子顺孙愿自竭尽以承其亲外廹公事内乏资财是以孝心阙焉朕甚哀之民年九十以上巳有受鬻法为复子若孙令得身帅妻妾遂其供飬之事  

武帝修山川祠诏  

河海润千里其令祠官修山川之祠为歳事曲加礼  

武帝贤良诏  

朕闻昔在唐虞画象而民不犯日月所烛莫不率俾周之成康刑错不用徳及鸟兽教通四海海外肃慎北发渠捜氐羌来服星辰不孛日月不蚀山陵不崩川谷不塞麟鳯在郊薮河洛出图书乌虖何施而臻此乎今朕获奉宗庙夙兴以求夜寐以思若渉渊水未知所济猗欤伟欤何行而可以彰先帝之洪业休徳上参尧舜下配三王朕之不敏不能逺徳此子大夫之所覩闻也贤良明于古今王事之体受策察问咸以书对着之于篇朕亲览焉  

武帝问攻匈奴诏  

朕饰子女以配单于金币文绣赂之甚厚单于待命加嫚侵盗亡已边境被害朕甚闵之今欲举兵攻之何如  

武帝赦雁门代郡军士诏  

夷狄无义所从来久间者匈奴数冦边境故遣将抚师古者治兵振旅因遭虏之方入将吏新会上下未辑代郡将军敖雁门将军广所任不肖校尉又背义妄行弃军而北少吏犯禁用兵之法不勤不教将率之过也教令宣明不能尽力士卒之罪也将军巳下廷尉使理正之而又加法于士卒二者并行非仁圣之心朕闵众庶陷害欲刷耻改行复奉正义厥路无繇其赦雁门代郡军士不循法者  

武帝议不举孝亷者罪诏  

公卿大夫所使总方略一统类广教化美风俗也夫本仁祖义褒徳录贤劝善刑暴五帝三王所繇昌也朕夙兴夜寐嘉与宇内之士臻于斯路故旅耆老复孝敬选豪俊讲文学精参政事祈进民心深诏执事兴亷举孝庶几成风绍休圣绪夫十室之邑必有忠信三人并行厥有我师今或至阖郡而不荐一人是化不下究而积行之君子壅于上闻也二千石官长纪纲人伦将何以佐朕烛幽隠劝元元厉烝庶崇乡党之训哉且进贤受上赏蔽贤蒙显戮古之道也其与中二千石礼官博士议不举孝亷者罪  

武帝与民更始诏  

朕闻天地不变不成施化阴阳不变物不畅茂易曰通其变使民不倦诗云九变复贯知言之选朕嘉唐虞而乐殷周据旧以鉴新其赦天下与民更始诸逋贷及辞讼在孝景后三年以前皆听勿治  

武帝赦天下诏  

夫刑罚所以防奸也内长文所以见爱也以百姓之未洽于教化朕嘉与士大夫日新厥业祗而不觧其赦天下  

武帝令礼官劝学诏  

盖闻导民以礼风之以乐今礼壊乐崩朕甚闵焉故详延天下方闻之士咸荐诸朝其令礼官劝学讲议洽闻举遗兴礼以为天下先太常其议予博士弟子崇乡党之化以厉贤材焉  

武帝遣谒者廵行诏  

朕闻咎繇对禹曰在知人知人则哲惟帝难之盖君者心也民犹支体支体伤则心憯怛日者淮南衡山修文学流货赂两国接壤怵于邪说而造篡弑此朕之不徳诗云忧心惨惨念国之为虐已赦天下涤除与之更始朕嘉孝弟力田哀夫老眊孤寡鳏独或匮于衣食甚怜闵焉其遣谒者廵行天下存问致赐曰皇帝使谒者赐县三老孝者帛人五匹乡三老弟者力田帛人三匹年九十以上及鳏寡孤独帛人二匹絮三斤八十以上米人三石有寃失职使者以闻县乡即赐毋赘聚  

武帝封骠骑将军诏  

骠骑将军率戎士隃乌盭讨遫濮渉狐奴歴五王国辎重人众摄詟者弗取几获单于子转战六日过焉支山千有余里合短兵鏖皋兰下杀折兰王斩卢侯王鋭悍者诛全甲获丑执浑邪王子及相国都尉捷首虏八千九百六十级收休屠祭天金人师率减什七益封去病二千二百户  

武帝嘉霍去病功诏  

骠骑将军去病率师攻匈奴西域王浑邪王及厥众萌咸相犇率以军粮接食并将控弦万有余人诛獟駻获首虏八千余级降异国之王三十二人战士不离伤十万之众咸懐集服仍兴之劳爰及河塞庶几无患幸既永绥矣以千七百户益封骠骑将军减陇西北地上郡戍卒之半以寛天下之繇  

武帝益封骠骑诏  

骠骑将军去病率师躬将所获荤允之士约轻赍絶大幕渉获单于章渠以诛此车耆转击左大将双获旗鼓歴度难侯济弓闾获屯头王韩王等三人将军相国当户都尉八十三人封狼居胥山禅于姑衍登临翰海执卤获丑七万有四百四十三级师率减什二取食于敌逴行殊逺而粮不絶以五千八百户益封骠骑将军  

武帝议后土祀诏  

今上帝朕亲郊而后土无祀则礼不答也  

武帝遣博士廵行诏  

日者有司以币轻多奸农伤而末众又禁兼并之涂故改币以约之稽诸徃古制宜于今废期有月而山泽之民未谕夫仁行而从善义立则俗易意奉宪者所以导之未明欤将百姓所安殊路而矫虔吏因乘势以侵蒸庶耶何纷然其扰也今遣博士大等六人分廵行天下存问鳏寡废疾无以自振业者贷与之谕三老孝弟以为民师举独行之君子征诣行在所朕嘉贤者乐知其人广宣厥道士有特招使者之任也详问隠处亡位及寃失职奸猾为害野荒治苛者举奏郡国有所以为便者上丞相御史以闻  

武帝遣博士廵行诏  

仁不异逺义不辞难今京师虽未为丰年山林池泽之饶与民共之今水潦移于江南廹隆冬至朕惧其饥寒不活江南之地火耕水耨方下巴蜀之粟致之江陵遣博士中等分循行谕告所抵无令重困吏民有振救饥民免其厄者具举以闻  

武帝封周子南君诏  

祭地冀州瞻望河洛廵省豫州观于周室邈而无祀询问耆老乃得孽子嘉其封嘉为周子南君以奉周祀  

武帝郊祀诏  

朕以眇身托于王侯之上徳未能绥民民或饥寒故廵祭后土以祈丰年冀州脽壤乃显文鼎获荐于庙渥洼水出马朕其御焉战战兢兢惧不克任思昭天地内惟自新诗云四牡翼翼以征不服亲省邉垂用事所极望见泰一修天文襢辛卯夜若景光十有二明易曰先甲三日后甲三日朕甚念年岁未咸登饬躬斋戒丁酉拜况于郊  

武帝赐卜式诏  

朕闻报徳以徳报怨以直今天下不幸有事郡县诸侯未有奋繇直道者也齐相雅行躬耕随牧畜蕃輙分昆弟更造不为利惑日者北边有兴上书助官徃年西河歳恶率齐人入粟今又首奋虽未战可谓义形于内矣其赐式爵闗内侯黄金四十斤田十顷布告天下使明知之  

武帝迁东粤诏  

东粤险阻反复为后世患迁其民于江淮间遂虚其地  

武帝改元诏  

朕以眇身承至尊兢兢焉惟徳菲薄不明于礼乐故用事八神遭天地况施着见景象屑然如有闻震于怪物欲止不敢遂登封泰山至于梁父然后升襢肃然自新嘉与士大夫更始其以十月为元封元年  

武帝封栾大诏  

昔禹疏九河决四渎间者河溢皋陆堤繇不息朕临天下二十有八年天若遗朕士而大通焉干称蜚龙鸿渐于般朕意庶几与焉其以二千户封地士将军大为乐通侯  

武帝赦天下免所幸县租诏  

朕廵荆扬辑江淮物会大海气以合泰山上天见象增修封禅其赦天下所幸县毋出今年租赋赐鳏寡孤独者帛贫穷者粟  

武帝求贤良诏  

诏曰盖有非常之功必待非常之人故马或奔踶而致千里士或有负俗之累而立功名夫泛驾之马■〈斤〉弛之士亦在御之而巳其令州县察吏民有茂才异等可为将相及使絶国者  

武帝定礼仪诏  

盖受命而王各有所由兴殊路而同归谓因民而作追俗为制也议者咸称太古百姓何望汉亦一家之事典法不传谓子孙何化隆者闳博治浅者褊狭可不勉与  

武帝谨察出入诏  

今豪杰多逺交依东方羣盗其谨察出入者  

武帝伐胡诏  

髙皇帝遗朕平城之忧髙后时单于书絶悖逆昔齐襄公复九世之雠春秋大之  

昭帝勿出田租诏  

徃年灾害多今年蠢麦伤所赈贷种食勿收责毋令民出今年田租  

昭帝止出马诏  

比歳不登民匮于食流庸未尽还徃时令民共出马其止勿出诸给中都官者且减之  

昭帝举贤良文学诏  

朕以眇身获保宗庙战战栗栗夙兴夜寐修古帝王之事通保傅传孝经论语尚书未云有明其令三辅太常举贤良各二人郡国文学髙第各一人  

昭帝赐韩福诏  

朕闵劳以官职之事其务修孝弟以教乡里行道舍传舍县次具酒肉食从者及马长吏以时存问常以歳八月赐羊一头酒二斛不幸死者赐复衾一祠以中牢  

昭帝以菽粟当赋诏  

夫糓贱伤农今三辅太常糓减贱其令以菽粟当今年赋  

昭帝减口赋钱诏  

天下以农桑为本日者省用罢不急官减外繇畊桑者益众而百姓未能家给朕甚愍焉其减口赋钱  

## 文章辨体彚选卷三

（明）贺复征 编  

○诏三  

汉宣帝议孝武庙乐诏  

朕以眇身奉承祖宗夙夜惟念孝武皇帝躬履仁义选名将讨不服匈奴逺遯平氏羌昆明南越百蛮乡风欵塞来享建太学修郊祀定正朔协音律封泰山塞宣房符瑞应寳鼎出白麟获功徳茂盛不能尽宣而庙乐未称其议奏  

宣帝有丧者勿繇事诏  

道民以孝则天下顺今百姓或遭衰绖凶灾而吏繇事使不得葬伤孝子之心朕甚怜之自今诸有大父母父母丧者勿繇事使得收敛送终尽其子道  

宣帝子首匿父母等勿坐诏  

父子之亲夫妇之道天性也虽有患祸犹蒙死而存之诚爱结于心仁厚之至也岂能违之哉自今子首匿父母妻匿夫孙匿大父母皆勿坐其父母匿子夫匿妻大父母匿孙罪殊死皆上请廷尉以闻  

宣帝释系囚诏  

令甲死者不可复生刑者不可息此先帝之所重而吏未称今系者或以掠辜若饥寒瘦死狱中何用心逆人道也朕甚痛之其令郡国歳上系囚以掠笞若瘦死者所坐名县爵里丞相御史课殿最以闻  

宣帝博举吏民诏  

朕不明六艺欝于大道是以阴阳风雨未时其博举吏民厥身修正通文学明于先王之术宣究其意者各二人中二千石各一人  

宣帝以黄覇为颍川太守诏  

制诏御史其以贤良髙第扬州刺史霸为颍川太守秩比二千石居官赐车盖特髙一丈别驾主簿车缇紬屏泥于轼前以彰有徳  

宣帝令二千石察官属诏  

狱者万民之命所以禁暴止邪飬育羣生也能使生者不怨死者不恨则可谓文吏矣今则不然用法或持巧心析律贰端深浅不平増辞饰非以成其罪奏不如实上亦亡繇知此朕之不明吏之不称四方黎民将何仰哉二千石各察官属勿用此人吏务平法或擅兴繇役餙厨传称过使客越职踰法以取名誉譬犹践薄氷以待白日岂不殆哉今天下颇被疾疫之灾朕甚愍之其令郡国被灾甚者毋出今年租赋  

宣帝褒黄霸诏  

颍川太守覇宣布诏令百姓乡化孝子弟弟贞妇顺孙日以众多田者让畔道不拾遗养视鳏寡赡助贫穷狱或八年亡重罪囚吏民乡于教化兴于行谊可谓贤人君子矣书不云乎股肱良哉其赐闗内侯黄金百斤秩中二千石颍川孝弟有行义民三老力田皆以差赐爵及帛  

宣帝报张安世诏  

将军年老被病朕甚闵之虽不能视事折冲万里君先帝大臣明于治乱朕所不及得数问焉何感而上书归卫将军富平侯印薄朕忘故非所望也愿将军强餐食近医药专精神以辅天年  

宣帝祀江海诏  

夫江海百川之大者也今阙焉亡祀其令祠官以礼为歳事以四时祠江海雒水祈为天下丰年焉  

宣帝褒朱邑诏  

大司农邑亷洁守节退食自公亡疆外之交束修之馈可谓淑人君子遭离凶灾朕甚闵之其赐邑子黄金百斤以奉其祭祀  

宣帝益小吏禄诏  

吏不亷平则治道衰今小吏皆勤事而奉禄薄欲其无侵渔百姓难矣其益吏百石以下奉十五  

宣帝议律令诏【`宣帝当作元帝`】  

夫法令者所以抑暴扶弱欲其难犯而易避也今律令烦多而不约自典文者不能分明而欲罗元元之不逮斯岂刑中之意哉其议律令可蠲除轻减者条奏惟在便安万姓而巳  

宣帝郡国等勿行苛政诏  

夫婚姻之礼人伦之大者也酒食之会所以行礼乐也今郡国二千石或擅为苛禁禁民嫁娶不得具酒食相贺召由是废乡党之礼令民亡所乐非所以导民也诗不云乎民之失徳干糇以愆勿行苛政  

宣帝日食诏  

皇天见异以戒朕躬是朕之不逮吏之不称也以前使使者问民所疾苦复遣丞相御史掾一十四人循行天下举寃狱察擅为苛禁深刻不改者  

宣帝吏六百石不得举亷吏诏  

举亷吏诚欲得其真也吏六百石位大夫有辠先请秩禄上通足以效其贤材自今以来毋得举  

宣帝察计簿诏  

盖闻上古之治君臣同心举措曲直各得其所是以上下和洽海内康平其徳弗可及已朕既不明数申诏公卿大夫务是寛大顺民所疾苦将欲配三王之隆明先帝之徳也今吏或以不禁奸邪为寛大纵释有辠为不苛或以酷为贤皆失其中奉诏宣化如此岂不谬哉方今天下少事徭役省减兵革不动而民多贫盗贼不止其咎安在上计簿具文而巳务为欺谩以避其课三公不以为意朕将何任诸请诏省卒徒自给者皆止御史察计簿疑非实者按之使真伪毋相乱  

元帝赐萧望之爵邑诏  

国之将兴尊师而重傅故前将军望之傅朕八年道以经术厥功茂焉其赐爵闗内侯食邑八百户给事中朝朔望坐次将军  

元帝水灾诏  

间者阴阳不调黎民饥寒无以保治惟徳浅薄不足以充入旧贯之居其令诸宫馆希御幸者勿缮治太仆减糓食马水衡省肉食兽  

元帝罢击珠厓诏  

珠厓虏杀吏民背畔为逆今廷议者或言可击或言可守或欲弃之其指各殊朕日夜惟思议者之言羞威不行则欲诛之狐疑辟难则守屯田通于时变则忧万民夫万民之饥饿与逺蛮之不讨危孰大焉且宗庙之祭凶年不备况乎避不嫌之辱哉今闗东大困仓库空虚无以相赡又以动兵非特劳民凶年随之其罢珠厓郡民有慕义内属便处之不欲勿强  

元帝罢甘泉建章宫卫等诏  

盖闻安民之道本繇阴阳间者阴阳错缪风雨不时朕之不徳庶几羣公有敢言朕之过者今则不然偷合茍从未肯极言朕甚闵焉永惟烝庶之饥寒逺离父母妻子劳于非业之作卫于不居之宫恐非所以佐阴阳之道也其罢甘泉建章宫卫令就农百官各省费条奏毋有所讳有司勉之毋犯四时之禁丞相御史举天下明阴阳灾异者各三人  

元帝报贡禹诏  

朕以生有伯夷之亷史鱼之直守经据古不阿当世孳孳于民俗之所寡故亲近生几叅国政今未得久闻生之竒论也而云欲退岂意有所恨与将在位者与生殊乎徃者尝令金敞语生欲及生时禄生之子既巳谕矣今复云子少夫以王命辨护生家虽百子何以加传曰忘懐土何必思故乡生其强饭慎疾以自辅  

元帝条责丞相御史诏  

郎有从东方来者言民父子相弃丞相御史案事之吏匿不言邪将从东方来者加增之也何以错缪至是欲知其实方今年岁未可预知也即有水旱其忧不细公卿有可以防其未然救其巳然者否各以诚对毋有所讳  

元帝日食求言诏  

盖闻明王在上忠贤布职则羣生和乐方外蒙泽今朕晻于大道夙夜忧劳不通其理靡瞻不眩靡听不惑是以政令多还民心未得邪说空进事亡成功此天下所著闻也公卿大夫好恶不同或缘奸作邪侵削细民元元安所归命哉乃六月晦日有食之诗不云乎今此下民亦孔之哀自今以来公卿大夫其勉思天戒慎身修永以辅朕之不逮直言尽意无有所讳  

元帝议封甘延寿等诏  

匈奴郅支单于背畔礼义留杀汉使者吏士甚逆道理朕岂忘之哉所以优游而不征者重勤师众劳将率故隠忍而未有云也今延寿汤睹便宜乘时利结城郭诸国擅兴师矫诏制而征之頼天地宗庙之灵诛讨郅支单于斩获其首及阏氏贵人名王以下千数虽踰义干法内不烦一夫之役不开府库之藏因敌之粮以赡军用立功万里之外威震百蛮名显四海为国除残兵革之原息边竟得以安然犹不免死亡之患罪当在于奉宪朕甚闵之其赦延寿汤罪勿治诏公卿议封焉  

元帝禁妨农诏  

方春农桑兴百姓戮力自尽之时也故是月劳农劝民无使后时今不良之吏覆案小罪征召证案兴不急之事以妨百姓使失一时之作亡终歳之功公卿其明察申勅之  

元帝以张谭为御史大夫诏  

刚强坚固确然亡欲大鸿胪野王是也心辨善辞可使四方少府五鹿充宗是也亷洁节俭太子少傅张谭是也其以少傅为御史大夫  

成帝择博士诏  

古之立太学将以传先王之业流化于天下也儒林之官四海渊原宜皆明于古今温故知新通达国体故谓之博士否则学者无述焉为下所轻非所以尊道徳也丞相御史其与中二千石二千石杂举可充博士位者使卓然可观  

成帝罢昌陵诏  

朕执徳不固谋不尽下过听将作大匠万年言昌陵三年可成作治五年中陵司马殿门内尚未加功天下虚耗百姓罢劳客土疏恶终不可成朕惟其难怛然伤心夫过而不改是谓过矣其罢昌陵及故陵勿徙吏民令天下毋有动揺之心  

成帝劝农诏  

夫洪范八政以食为首斯诚家给刑错之本也先帝劝农薄其租税宠其强力令与孝弟同科间者民弥惰怠乡本者少趋末者众将何以矫之方东作时其令二千石勉劝农桑出入阡陌致劳来之书不云乎服田力穑乃亦有秋其勖之哉  

成帝封丙吉后诏  

盖闻褒功徳继絶统所以重宗庙广圣贤之路也故博阳侯吉以旧恩有功而封今其祀絶朕甚怜之夫善善及子孙古今之通谊也其封吉孙中郎将闗内侯昌为博阳侯奉吉后  

成帝禁奢侈诏  

圣王明礼制以序尊卑异车服以章有徳虽有其财而无其尊不得踰制故民兴行上义而下利方今世俗奢僣罔极靡有厌足公卿列侯亲属近臣四方所则未闻修身遵礼同心忧国者也或乃奢侈逸豫务广第宅治园池多畜奴婢被服绮縠设钟鼓备女乐车服嫁娶塟埋过制吏民慕效寖以成俗而欲望百姓俭节家给人足岂不难哉诗不云乎赫赫师尹民具尔瞻其申饬有司以渐禁之青绿民所常服且勿止列侯近臣各自省改司隶校尉察不变者  

成帝立太子诏  

朕承太祖鸿业奉宗庙二十五年徳不能绥理宇内百姓怨恨者众不蒙天佑至今未有继嗣天下无所系心观于徃古近事之戒祸乱之萌皆由斯焉定陶王欣于朕为子慈仁孝顺可以承天序继祭祀其立欣为皇太子封中山王舅谏大夫冯参为宜乡侯益中山国三万戸以慰其意赐诸侯王列侯金天下当为父后者爵三老孝弟力田帛各有差  

哀帝封定陶后丁姬诏  

春秋母以子贵尊定陶太后曰恭皇太后丁姬曰恭皇后各置左右詹事食邑如长信宫中宫  

哀帝禁奢踰限诏  

制节谨度以防奢滛为政所先百王不易之道也诸侯王列侯公主吏二千石及豪富民多畜奴婢田宅无限与民争利百姓失职重困不足其议限列  

孝元王皇后贬赵后诏  

前皇太后与昭仪具侍帷幄姉弟专宠锢寝执贼乱之谋残灭继嗣以危宗庙誖天犯祖无为天下母之义贬皇太后为孝成皇后  

又贬赵后诏  

皇后自知罪恶深大朝请希阔失妇道无共飬之礼而有狼虎之毒宗室所怨海内之雠也而尚在小君之位诚非皇天之心夫小不忍乱大谋恩之所不能巳者义之所割也今废皇后为庶人  

平帝睦族诏  

盖闻帝王以徳抚民其次亲亲以相及也昔尧睦九族舜惇叙之朕以皇帝幼年且统国政惟宗室子皆太祖髙皇帝子孙及兄弟吴顷楚元之后汉元至今十有余万人虽有王侯之属莫能相纠或陷入刑辠教训不至之咎也传不云乎君子笃于亲则民兴于仁其为宗室自太上皇以来族亲各以世氏郡国置宗师以纠之致教训焉二千石选有徳义者以为宗师考察不从教令有寃失职者宗师得因邮亭书言宗伯请以闻常以歳正月赐宗师帛各十匹羲和刘歆等四人使治明堂辟廱令汉与文王灵台周公作洛同符太仆王恽等八人使行风俗宣明徳化万国齐同皆封为列侯征天下通知逸经古记天下厯筭锺律小学史篇方术本草及以五经论语孝经尔雅教授者在所为驾一封轺传遣诣京师  

## 文章辨体彚选卷四

（明）贺复征 编  

○诏四  

汉光武封卓茂诏  

前宻令卓茂束身自修执节贞固诚能为人所不能为夫名冠天下当受天下重赏故武王伐纣封比干之墓表商容之闾今以茂为太傅封褒徳侯  

光武帝令太官勿受异味诏  

徃年已勅郡国异味不得有所献御今犹未止非徒有豫飬导择之劳至乃烦扰道上疲费过所其令太官勿复受明勅下至逺方口实所以荐宗庙自如旧制  

光武帝报臧宫马武诏  

黄石公记曰柔能制刚弱能制强柔者徳也刚者贼也弱者仁之助也强者怨之归也故曰有徳之君以所乐乐人无徳之君以所乐乐身乐人者其乐长乐身者不久而亡舍近谋逺者劳而无功舍逺谋近者逸而有终逸政多忠臣劳政多乱人故曰务广地者荒务广徳者强有其有者安贪人有者残残灭之政虽成必败今国无善政灾变不息百姓惊惶人不自保而复欲逺事边外乎孔子曰吾恐季孙之忧不在颛臾且北狄尚强而屯田警备传闻之事恒多失实诚能举天下之半以灭大冦岂非至愿茍非其时不如息人  

光武帝作寿陵诏  

古者帝王之葬皆陶人瓦器木车茅马使后世之人不知其处太宗识终始之义景帝能述遵孝道遭天下反复而霸陵独完受其福岂不美哉今所制地不过二三顷无为山陵陂池裁令流水而巳  

明帝行养老礼诏  

光武皇帝建三朝之礼而未及临飨眇眇小子属当圣业间暮春吉辰初行大射令月元日复践辟雍尊事三老兄事五更安车软轮供绥执绶侯王设酱公卿馔珍朕亲袒割执爵而酳祝哽在前祝噎在后升歌鹿鸣下管新宫八佾具修万舞于庭朕固薄徳何以克当易陈负乘诗刺彼巳永念惭疚无忘厥心三老李躬年耆学明五更桓荣授朕尚书诗曰无徳不报无言不酬其赐荣爵闗内侯食邑五千户三老五更皆以二千石禄飬终厥身其赐天下三老酒人一石肉四十斤有司其存耆耋恤孤幼恵鳏寡称朕意焉  

明帝有司顺时劝农诏  

朕奉郊祀登灵台见史官正仪度夫春者歳之始也始得其正则三时有成比者水旱不节边人食寡政失于上人受其咎有司其勉顺时气劝督农桑去其螟蜮以及蟊贼详刑慎罚明察单辞夙夜匪懈以称朕意  

明帝申明科禁诏  

昔曾闵奉亲竭欢致飬仲尼塟子有棺无椁丧贵致哀礼存寜俭今百姓送终之制竞为奢靡生者无担石之储而财力尽于坟土伏腊无糟糠而牲牢兼于一奠糜破积世之业以供终朝之费子孙饥寒絶命于此岂祖考之意哉又车服制度恣极耳目田荒不耕游食者众有司其申明科禁宜于今者宣下郡国  

明帝手诏东平王国传  

辞别之后独坐不乐因就车归伏轼而吟瞻望永懐实劳我心诵及采菽以増叹息日者问东平王处家何等最乐王言为善最乐其言甚大副是要腹矣今送列侯印十九枚诸王子年五歳已上能趋拜者皆令带之  

明帝壬寅日食以封事班示百官诏  

羣僚所言皆朕之过人寃不能理吏黠不能禁而轻用人力缮修宫宇出入亡节喜怒过差昔应门失守闗雎刺世飞蓬随风微子所叹永览前戒竦然兢惧徒恐薄徳久而致怠耳  

章帝定报囚律诏  

春秋于春每月书王者重三正慎三微也律十二月立春不以报囚月令冬至之后有顺阳助生之文而无鞫狱断刑之政朕咨访儒雅稽之典籍以为王者生杀宜顺时气其定律无以十一月十二月报囚  

章帝尊师傅诏  

朕以眇身托于王侯之上统理万机惧失厥中兢兢业业未知所济深惟守文之主必尊师傅之官诗不云乎不愆不忘率由旧章行太尉事节乡侯憙三世在位为国元老司空融典职六年勤劳不怠其以憙为太傅融为太尉并录尚书事三事大夫莫肯夙夜小雅之所伤也予违汝弼汝无面从股肱之正义也羣后百僚勉思厥职各贡忠诚以辅不逮申勅四方称朕意焉  

章帝顺时理狱诏  

比年牛多疾疫垦田减少糓价颇贵人以流亡方春东作宜及时务二千石勉劝农桑弘致劳来羣公庶尹各推精诚专急人事罪非殊死须立秋案验有司明慎选举进柔良退贪猾顺时令理寃狱五教在寛帝典所美恺悌君子大雅所叹布告天下使明知朕意  

章帝地震诏  

朕以无徳奉承大业夙夜栗栗不敢荒寜而灾异仍见与政相应朕既不明渉道日寡又选举乖实俗吏伤人官职耗乱刑罚不中可不忧与昔仲弓季氏之家臣子游武城之小宰孔子犹诲以贤才问以得人明政无大小以得人为本夫乡举里选必累功劳今刺史守相不明真伪茂才孝亷歳以百数既非能显而当授之政事甚无谓也毎寻前世举人贡士或起甽畆不系阀阅敷奏以言则文章可采明试以功则政有异迹文质彬彬朕甚嘉之其令大傅三公中二千石二千石郡国守相举贤良方正能直言极谏之士各一人  

章帝河内诏  

车驾行秋稼观收获因渉郡界皆精骑轻行亡他辎重不得輙修桥道逺离城郭遣吏逢迎刺探起居出入前后以为烦扰动务省约但患不能脱粟瓢饮耳所过欲令贫弱有利毋违诏书  

章帝以肥田赋贫民诏  

朕惟廵狩之制以宣声教考同遐迩解释结寃也今四国无政不用其良驾言出游欲亲知其剧易前祠园陵遂望祀华霍东柴岱宗为人祈福今将礼常山遂徂北土歴魏郡经平原升践堤防询访耆老咸曰徃者汴门未作深者成渊浅则泥涂追惟先帝勤人之徳底绩逺图复禹弘业圣迹滂流至于海表不克堂构朕甚惭焉月令孟春善相丘陵土地所宜今肥田尚多未有垦辟其悉以赋贫民给与粮种务尽地力勿令游手所过县邑听半入今年田租以劝农夫之劳  

章帝勑三公诏  

方春生飬万物莩甲宜助萌阳以育时物其令有司辠非殊死且勿案验及吏人条书相告不得听受冀以息事寜人敬奉天气立秋如故夫俗吏矫饰外貎似是而非揆之人事则悦耳论之阴阳则伤化朕甚厌之甚苦之安静之吏悃愊无华日计不足月计有余如襄城令刘芳吏人同声谓之不烦虽未有它异斯亦殆近之矣间勑二千石各尚寛明而今富奸行赂于下贪吏枉法于上使有罪不论而无过被刑甚大逆也夫以苛为察以刻为明以轻为徳以重为威四者或兴则下有怨心吾诏书数下冠盖接道而吏不加理人或失职其咎安在勉思旧令称朕意焉  

明徳马皇后辞封爵诸舅诏  

凡言事者皆欲媚朕以要福耳昔王氏五侯同日俱封其时黄雾四塞不闻澍雨之应又田蚡窦婴宠贵横恣倾覆之祸为世所传故先帝防慎舅氏不令在枢机之位诸子之封裁令半楚淮阳诸国尝谓我子不当与先帝子等今有司奈何欲以马氏比阴氏乎吾为天下母而身服大练食不求甘左右但着帛布无香熏之餙者欲身率下也以为外亲见之当伤心自勑但笑言太后素好俭前过濯龙门上见外家问起居者车如流水马如游龙仓头衣绿褠领袖正白顾视御者不及逺矣故不加谴怒但絶歳用而已冀以黙愧其心而犹懈怠无忧国忘家之虑知臣莫若君况亲属乎吾岂可上负先帝之志下亏先人之徳重袭西京败亡之祸哉  

明徳马皇后报帝请封舅爵诏  

吾反复念之思令两善岂徒欲获谦谦之名而使帝受不外施之嫌哉昔窦太后欲封王皇后之兄丞相条侯言受髙祖约无军功非刘氏不侯今马氏无功于国岂得与阴郭中兴之后等邪尝观富贵之家禄位重叠犹再实之木其根必伤且人所以愿封侯者欲上奉祭祀下求温饱耳今祭祀则受四方之珍衣食则蒙御府余赀斯岂不足而必当得一县乎吾计之熟矣勿有疑也夫至孝之行安亲为上今数遭变异榖价数倍忧惶昼夜不安坐卧而欲先营外封违慈母之拳拳乎吾素刚急有匈中气不可不顺也若阴阳调和边境清浄然后行子之志吾但当含饴弄孙不能复闗政矣  

明徳马皇后又报帝封诸舅诏  

圣人设教各有其方知人情性莫能齐也吾少壮时但慕竹帛志不顾命今虽已老而复戒之在得故日夜惕厉思自降损居不求安食不忍饱冀乘此道不负先帝所以化导兄弟共同斯志欲令瞑目之日无所复恨何意老志复不从哉万年之日长恨矣  

和憙邓皇后简勅外戚宾客诏  

毎览前代外戚宾客假借威权轻薄謥詷至有浊乱奉公为人患苦咎在执法怠懈不輙行其罚故也今车骑将军隲等虽懐敬顺之志而宗门广大姻戚不少宾客奸猾多干禁宪其明加简勅勿相容护  

和憙邓皇后赐从兄河南尹豹越骑校尉康等诏  

吾所以引纳羣子置之学官者实以方今承百王之敝时俗浅薄巧伪滋生五经衰缺不有化导将遂陵迟故欲褒崇圣道以匡失俗传不云乎饱食终日无所用心难矣哉今末世贵戚食禄之家温衣美饭乘坚驱良而面墙学术不识臧否斯固祸败所从来也永平中四姓小侯皆令入学所以矫俗厉薄反之忠孝先公既以武功书之竹帛兼以文徳教化子孙故能束修不触罗网诚令儿曹上述祖考休烈下念诏书本意则足矣其勉之哉  

安帝霖雨伤稼诏  

今年秋稼茂好垂可收获而连雨未霁惧必淹伤夕惕惟忧思念厥咎夫霖雨者人怨之所致其武吏以威暴下文吏妄行苛刻乡吏因公生奸为百姓所患苦者有司显明其法又月令仲秋养衰老授几杖行糜粥方今案比之时郡县多不奉行虽有糜粥糠粃相半长吏怠事莫有躬亲甚违诏书养老之意其务崇仁恕赈护寡独称朕意焉  

安帝申制度科品诏  

旧令制度各有科品欲令百姓务崇节约而小人无虑不图乆长嫁娶送终纷华靡丽至有走卒奴婢被绮縠着珠玑京师尚若斯何以示四逺设张法禁恳恻分明而有司惰任讫不奉行秋节既立鸷鸟将用且复重申以观后效  

## 文章辨体彚选卷五

（明）贺复征 编  

○诏五  

蜀汉后皇帝三月诏【`诸葛亮`】  

朕闻天地之道福仁而祸淫善积者昌恶积者丧古今常数也是以汤武修徳而王桀纣极暴而亡曩者汉祚中微网漏凶慝董卓造难震荡京畿曹操阶祸窃执天衡残剥海内懐无君之心子丕孤竖敢寻乱阶盗据神器更姓改物世济其凶当此之时皇极幽昧天下无主则我帝命陨越于下昭烈皇帝体明叡之徳光演文武应乾坤之运出身平难经营四方人鬼同谋百姓与能兆民欣戴奉顺符谶建位易号丕承天序补弊兴衰存复祖业诞膺皇纲不坠于地万国未静早世遐殂朕以幼冲继统鸿基未习保傅之训而婴祖宗之重六合壅否社稷不建永惟所以念在匡救光载前绪未有攸济朕甚惧焉是以夙兴夜寐不敢自逸每从菲薄以益国用劝分务穑以阜民财授才任能以叅其听断私降意以飬将士欲奋劔长驱指讨凶逆朱旗未举而丕复陨丧斯所谓不然我薪而自焚也残类余丑又支天祸恣睢河洛阻兵未弭诸葛丞相弘毅忠壮忘身忧国先帝托以天下以朂朕躬今授之以旄钺之重付之以专命之权统领歩骑二十万众董督元戎龚行天伐除患寜乱克复旧都在此行也昔项籍总一强众跨州兼土所务者大然卒败垓下死于东城宗族如焚为笑千载皆不以义陵上虐下故也今贼效尤天人所怨奉时宜速庶凭炎精祖宗威灵相助之福所向必克吴王孙权同恤灾患潜军合谋掎角其后凉州诸国王各遣月支康居胡侯支富康植等二十余人诣受节度大军北出便欲率将兵马奋戈先驱天命既集人事又至师贞势并必无敌矣夫王者之兵有征无战尊而且义莫敢抗也故鸣条之役军不血刄牧野之师商人倒戈今旍麾首路其所经至亦不欲穷兵极武有能弃邪从正箪食壶浆以迎王师者国有常典封宠大小各有品限及魏之宗族支叶中外有能规利害审逆顺之数来诣降者皆原除之昔辅果絶亲于智氏而蒙全宗之福微子去殷项伯归汉皆受茅土之庆此前世之明验也若其迷沉不返将助乱人不式王命戮及妻孥罔有攸赦广宣恩威贷其元帅吊其残民他如诏书律令丞相其露布天下使称朕意焉  

魏文帝三公诏  

三世为将道家所忌穷兵黩武古有成戒况连年水旱士民损耗而功作倍于前劳役兼于昔进不灭贼退不和民夫屋漏在上知之在下然迷而知反失道不逺今将休息栖备髙山沉权九渊割除摈弃投之画外车驾当以今月中旬到谯淮汉众军亦各还反不腊西归矣  

文帝禁母后干政诏  

夫妇人与政乱之本也自今以后羣臣不得奏事太后后族之家不得当辅政之任乂不得横受茅土之爵以此诏传后世若有背违天下共诛之  

文帝鹈鹕集灵芝池诏  

此诗人所谓污泽也曹诗刺恭公逺君子而近小人今岂有贤智之士处于下位者乎否则斯鸟何为而至其博举天下隽徳茂才独行君子以答曹人之刺  

明帝正嗣统诏  

礼皇后无嗣择建支子以继大宗则当纂正统而奉公议何得复顾私亲哉汉宣继昭帝后加悼考以皇号哀帝以外藩援立而董宏等称引亡秦或误时朝既尊恭皇立庙京都又宠蕃妾使比长信叙昭穆于前殿并四位于东宫僣差无度人神弗佑而非罪师丹忠正之谏用致丁傅焚如之祸自是之后相踵行之昔鲁文逆祀罪繇夏父宋国非度讥在华元有令公卿有司深以前世行事为戒后嗣万一有繇诸侯入奉大统则当明为人后之义敢为佞邪导谀时君妄建非正之号以干正统谓考为皇称妣为后则股肱大臣诛之无赦其书之金策藏之宗庙着于令典  

明帝日食不许禳祠诏  

盖闻人主政有不徳则天惧之以灾异所以谴告使得自修也故日月薄蚀明治道有不当者朕即位以来既不能光明先帝圣徳而施化有不合于皇神故上天有以寤之宜勑政自修有以报于神明天之于人犹父之于子未有父欲责其子而可献盛馔以求免也今奏欲遣上公与太史令禳祠之于义未闻也羣公卿士大夫其各勉修厥职有可以补朕不逮者各封上之  

明帝用人诏  

得其人与否在卢生耳选举莫取有名名如画地作饼不可啖也  

## 文章辨体彚选卷六

（明）贺复征 编  

○诏六  

晋武帝让王浚诏  

伐国事重宜令有一前诏使将军受安东将军浑节度浑思谋深重案甲以待将军云何径前不从浑命违制昧利甚失大义将军功勲简在朕心当率由诏书崇成王法而于事终恃功肆意朕将何以令天下  

武帝答司马俘等诏  

毎感念幽冥而不得终苴绖于草土以存此痛况当食稻衣锦诚诡然激切其心非所以相解也本诸生家传礼来久何止一旦便易此情于所天相从已多可试省孔子答宰我之言无事纷纭也言及悲杀奈何奈何  

其二  

汉文不使天下尽哀亦帝王至谦之志当见山陵何心而无服其礼以衰绖行  

其三  

亦知不在此麻布尔然人子情思为欲令哀丧之物在身盖近情也羣臣自当接旧制期服之义非先帝意也  

武帝下有司诣陵诏  

此上旬先帝弃天下日也便以周年吾茕茕当复何时一得叙人子之情邪思慕烦毒欲诣陵瞻侍以尽哀愤主者具行傋  

武帝开言路诏  

凡闗言人主人臣所至难而苦不能听纳自古忠臣直士之所慷慨也毎陈事出付主者多从深刻乃云恩贷当繇主上是何言乎其详评议  

武帝责郑徽诏  

谠言謇谔所望于左右也人主常以阿媚为患岂以争臣为损哉徽越职妄奏岂朕之意  

武帝以朱整为吏部尚书诏  

选曹铨管人才宜得忠郄寡欲抑华崇本者尚书朱整周慎廉敬以道素自居是其人也其以整为吏部尚书  

武帝以城门校尉侯史光为御史中丞诏  

光忠亮笃素有居正执义之心歴职内外恪勤咸公其以光为御史中丞虽屈其列较之位亦所以伸其司直之才  

武帝以裴秀为司空诏  

夫三司之任以翼宣皇极弼成王事者也故经国论道頼之明哲茍非其人官不虚备尚书令左光禄大夫裴秀雅量弘博思心通逺先帝登庸赞事前朝朕受明命光佐大业勲徳茂着配踪元凯宜正位居体以康庶绩其以秀为司空  

元帝下张闿诏  

夫二千石之任当勉励其徳绥齐所莅使寛而不纵严而不苛其于勤功督察便国利人抑强扶弱使无杂滥真太守之任也若声过其实古人所不取攻乎异端为政之甚害盖所贵者本也  

元帝勅吏惠民诏  

昔之为政者动人以行不以言应天以实不以文故我清静而人自正其次听言观行明试以功其有政绩可述刑狱得中人无怨讼久而日新及当官软弱茹柔吐刚行身秽浊修餙时誉者各以名闻令在事之人仰鉴前烈同心戮力深思所以寛众息役恵益百姓无废朕命逺近礼贽一切断之  

元帝罢不急之务诏  

天下凋弊加以灾荒百姓困穷国用并匮吴郡饥人死者百数天生蒸黎而树之以君选建明哲以左右之当深思以救其弊昔吴起为楚悼王明法审令损不急之官除废公族踈逺以附益将士而国富兵强况今日之弊百姓凋困邪且当去非急之务非军士所须者皆省之  

元帝免良人诏  

昔汉二祖及魏武皆免良人武帝时凉州覆败诸为奴婢亦皆复籍此累代成规也其免中州良人遭难为扬州诸郡僮客者以备征役  

简文帝求贤诏  

朕居阿衡三世不能济彼时雍乃至海西失徳殆倾皇祚頼祖宗灵祗之徳皇太后淑体应期藩辅忠贤百官戮力用能荡氛雾于昊苍耀晨辉于宇宙遂以眇身托于王公之上思頼羣贤以弼其阙夫敦本息末抑絶华竞使清浊异流能否殊贯官无粃政士无谤讟不有惩劝则徳礼焉施且强冦未殄劳役未息自非军国戎祀之要其华餙烦费之用皆省之夫肥遁穷谷之贤滑泥扬波之士虽抗志玄霄潜黙幽岫贪屈髙尚之道以隆恊赞之美孰与自足山水栖迟丘壑狥匹夫之洁而忘兼济之大耶古人不借贤于曩代朕所以虚想于今日内外百官各勤所司使善无不逹恶无不闻令时人无素飱之刺而吾获虚心之求焉  

简文帝答桓温手诏  

若晋祚灵长公便宜奉行前诏如其大运去矣请避贤路  

简文帝建太常官诏  

太常职奉天地兼掌宗庙其为任也可谓重矣是以古今选建未尝不竗简时望兼之儒雅会稽王叔履尚清虚志道无倦优游上列讽议朝肆其领太常本官如故  

康献褚皇后手诏  

羣公昔以皇帝幼冲从羣后之议既以闇弱又频丁极艰衔恤歴祀沈忧在疚司徒亲尊徳重训救其弊王室之不壊实公是凭帝既备兹冠礼而四海未一五胡叛逆豺狼当道费役日兴百姓困苦愿诸君子思量逺筭戮力一心辅翼幼主匡救不逮未亡人永归别宫以终余齿仰惟家国故以一言托懐  

宋明帝又诫义恭诏  

宜数引见佐史非唯臣主自应相见相见不数则彼我不亲不亲则无因得尽人人不尽复何由知其众事广引视听既益开博于言事者又差有地也  

明帝路太后服缌诏  

朕幼集荼蓼夙凭徳训龛虣定业实资仁范恩着屯夷有兼常慕夫礼沿情施义循事立可特齐衰三月以伸追仰之情  

孝武帝详减四时供限诏  

昔紩衣御寓贬甘示节土簋临天忘俭昭度朕绨帛之念无饬于懐虽深诏有司省逰务实而歳用兼积年量虚广岂以捐丰从损允称约心四时供限可详减大半庶裘絺顺典有偃民华纂组伤工无竞廛市  

孝武帝论选举诏  

八柄驭下以爵为先九徳咸事政典居首铨衡治枢兴替攸寄顷世以来转失厥序徒秉国钧终贻权谤今南北多士勲勤弥积物情善否实系斯任官人之咏维圣克允则哲之美粤帝所难加浇季在俗让议成风以一人之识当羣品之诮望沈浮自得庸可致乎吏部尚书可依郎分置并详省闲曹  

齐髙帝断众募诏【`江淹`】  

诏募取将悬赏购士盖出权宜非曰经制顷者民罹氛蔼世袭艰阻因时流故浸以成俗斯风荡而未返且滋长逋逸开罪山湖遂乃黥刑不辱草窃无咎平政察治萌合甄革自今已后可悉断众募  

髙帝以何戢为吏部尚书诏【`江淹`】  

官人之职实难其选所以弼谐彛品谟明庶绩今思治惟急弥不可旷侍中太子詹事戢业履修平体识详稳自升宫闼美誉咸闻必能无懈于位爕兹流序  

梁武帝禁祝史祈福诏  

夫有天下者义非为已凶荒疾疠兵革水火有一于此责归元首今祝史请祷继诸不善以朕身当之永使灾害不及万姓俾兹下民稍蒙寜息不得为朕祈福以増其过特班逺迩咸令遵奉  

武帝置谤木肺石函诏  

商俗甫移遗风尚炽下不上逹由来逺矣升中驭索増其懔然可于公交车府谤木肺石傍各置一函若肉食莫言山阿欲有横议投谤木函若从我江汉功在可筞犀兕徒弊龙虵方县次身才髙竗摈压莫通懐傅吕之术抱屈贾之叹其理有皦然受困包匦及大政侵小豪门陵贱四民巳穷九重莫逹若欲自申并可投肺石函  

武帝封诸功臣诏【`任昉`】  

草昧权舆事深缔构康俗成务义在庇民自非羣才并轨文武宣翼将何以启兹景祚胤此帝图或运筹帷幄经启王业或攻城略野殉义忘生或腹心爪牙折冲御侮忠勤茂徳夷险一致并宜建国开宇蕃屏王室山河之誓永永无穷  

武帝求荐士诏【`任昉`】  

夫进贤茂赏蔽善明罚前王盛则咸必由之朕纂统鸿业寅畏大寳思求俊异恊赞雍熈歴听九功物色舆皂而白驹盈谷苌■〈艹楚〉未刈是以临朝永叹日昃伊伫便可博询卿士各举所知将量才授能擢以不次庶同则哲之明称朕急贤之旨  

武帝捜隐逸诏  

髙尚其志义焕通爻山林不出训光惇史朕听朝晏罢尚想幽人可班下州郡博讯逺近若有道映丘园事浮髙尚可以弥竞迁浇还风拯俗皆以名闻靡或遗漏朕将辟衢室而寘几杖开东序而授衮职庶令江海无遗异人必至  

北魏孝文帝与太子论彭城王诏  

汝第六叔父勰清规懋赏与白云俱洁厌荣舍绂以松竹为心吾少与绸缪提携道趣毎请解朝缨恬真丘壑吾以长兄之重未忍离逺何容仍屈素业长婴世网吾百年之后其听勰辞蝉舍冕遂其冲挹之性无使成王之朝翻疑姬旦之圣不亦善乎汝为孝子勿违吾勑  

孝文帝大旱自责诏  

昔成汤遇旱齐景逄灾并不由祈山川而致雨皆至诚发中澍润千里万方有罪在予一人今普天丧恃幽显同哀神若有灵犹应未忍安飨何宜四气未周便欲祀事唯当考躬责已以待天谴  

宣武帝耕籍田诏  

民本农桑国重蚕籍粢盛所凭组织攸寄比京邑初基耕桑暂缺遗规徃旨宜必祗修今寝殿显成移御维始春郊无逺拂羽有辰便可表营千畆开设宫坛秉耒援筐躬劝亿兆  

宣武帝诏裴衍  

知欲飬疴中岳练石嵩岭栖素云根饵芝清壑遯迹之操深用嘉焉但治缺古风有愧山客耳既志徃难裁岂容有抑便从来请  

北周武帝征发诏  

民亦劳止则星动于天作事不时则石言于国故知为政欲静静在寜民为治欲安安在息役顷兴造无度征发不巳加以频歳师旅农畆废业去秋灾蝗年榖不登民有散亡家空抒轴朕毎旦恭己夕愓兢懐自今调以外无妄征发庶时殷俗阜称朕意焉  

## 文章辨体彚选卷七

（明）贺复征 编  

○诏七  

隋髙祖诏苏威  

舟大者任重马骏者逺驰以公有兼人之才无辞多务也  

唐髙祖录用隋氏子孙诏  

朕观近世以来时运迁革前代亲族莫不夷絶厯数有归实惟天命兴亡之效岂伊人才其隋蔡主知积等子孙并付所司量才选用  

太宗手诏髙士廉  

端拱三川不忧闗中者以属卿也  

太宗出隋官女诏  

妇人幽闭深宫情实可愍隋氏末年求采无已至于离宫别馆非幸御之所多聚宫人皆竭人财力朕所不取且洒扫之余更何所用今特出之任求伉俪非独以惜费亦人得各遂其性  

太宗答刘洎诏  

非虑无以临下非言无以述虑虽然骄人轻物恐繇榷论致之若形神心气不为劳也  

太宗罢窦诞诏  

诞比衰耗不能事朕知而任之是谓不明且为官择人者治为人择官者乱其以光禄大夫罢就第  

太宗命魏征傅皇太子诏  

汉太子以四皓为助我頼公其义也公虽卧可拥全之  

太宗举县令诏  

朕闻为朕飬民者惟在都督刺史朕尝疏其名于屏风坐卧观之得其在官善恶之迹皆着于名下以备黜陟县令尤为亲民不可不择其令五品以上各举堪为县令者以名闻  

髙宗赈贷诏  

去歳闗辅之地颇弊蝗螟天下诸州或遭水旱百姓之间致有罄乏此由朕之不徳兆庶何辜矜物罪已载深忧愓今献歳肇春东作方始粮廪或空事资赈给其遭虫水处有贫乏者得以正义仓赈贷雍同二州各遣郎中一人充使存问务尽哀矜之旨副朕乃眷之心  

玄宗征嵩山隐士卢鸿一诏  

朕以寡薄忝膺大位尝恨玄风久替湻化未升毎用翘想遗贤冀闻上皇之训以卿云中通理钩深诣微穷太乙之道践中庸之徳确乎髙尚足侔古人故比下征书伫谐善绩而毎辄托词拒违不至使朕虚心引领于今数年虽得素履幽人之贞而失考父滋恭之命岂朝廷之故与生殊趣耶将纵欲山林不能反乎礼有大伦君臣之义不可废也今城阙宻迩不足为难便勅赍束帛之贶重宣斯旨想有以翻然易节副朕意焉  

代宗却献祥瑞诏  

朕以时和年丰为嘉祥以进贤显忠为良瑞如卿云灵芝珍禽竒兽怪草异木何益于人布告天下自今有此无得上献  

徳宗褒功臣诏  

昔我烈祖乘乾坤荡涤扫隋季荒茀体元御极作人父母则有熊罴之士不二心之臣左右经纶参翊缔构昭文徳恢武功威不若康不义用端命于上帝付畀四方王业既成太阶既平乃图厥容列于凌烟阁懋昭绩效表式仪容以弗忘朝夕永垂乎来裔君臣之义厚莫重焉歳在巳巳秋九月我行西宫瞻望崇构见老臣遗像颙然肃然和敬在色想云龙之协期感致业之艰难覩徃思今取类非逺且功与时并才与世生茍藴其才遇其时尊主庇人何代蔑有在中宗时有如桓彦范等着辅戴之绩在玄宗时有如刘幽求等申弼翼之勲在肃宗时有如郭子仪扫除氛祲今李晟等保寜朕躬咸宣力肆勤光复宗祏订之前烈夫岂多谢阙而未录孰旌厥贤况念功纪徳文祖所为也在予其曷敢怠有司宜叙先后各图其象于旧臣之次  

## 文章辨体彚选卷八

（明）贺复征 编  

○诏八  

宋太祖置贤良方正诏  

先所置贤良方正能直言极谏经学优深可为师法详言吏理逹于教化等三科而自曩及今未有应者得非抱倜傥者耻肩于常调懐谠直者难効于有司必欲兴自朕躬乎继今不限内外职官前资见任布衣黄衣许诣阁门投牒自荐朕当亲试焉  

仁宗取士诏  

儒者通天地人之理明古今治乱之原可谓博矣然学者不得骋其说而有司务先声病章句以拘牵之则吾豪隽竒伟之士何以奋焉士以纯明朴茂之美而无斆学飬成之法使与不肖并进则夫懿徳敏行何以见焉此取士之甚敝而学者自以为患夫遇人以薄者不可责其厚也今朕建学兴善以尊子大夫之行更制革敝以尽学者之才有司其务严训导精察举以称朕意学者进徳修业无失其时  

神宗谕羣臣诏  

朕毎思祖宗百战得天下今州郡付之庸人常切痛心卿軰谓何如而得选任之要  

神宗赐韩琦诏  

河北歳比不登水溢地震方春东作民携老幼弃旧庐日流徙于道中夜以兴惨怛不安其经制之方听便宜从事有可以左右吾民者宜为朕抚辑而振全之毋使后时以重民困  

神宗始策举人罢诗论赋三题诏  

化民成俗必自庠序进贤兴能抑繇贡举而四方执经艺者专于诵读趋乡举者狃于文辞与古所谓三物宾兴九年大成亦已盭矣今下郡国■〈彳召〉徕隽贤其教育之方课试之格令两制两省待制以上御史三司三馆杂议以闻  

神宗封太祖皇帝后诏【`王珪`】  

昔我艺祖皇帝之兴以天发之期兵未始一血刄而卒再造区夏其大谋盛烈被诸万世而莫髙焉朕奉承圣绪夙夜不敢康乃顾后之子孙寖微弗显而有司未尝议封爵之文岂朕所以尊大统推亲亲之意哉宜令中书门下考大宗之籍以属近而行尊者一人裂土地而王之使常从献于郊庙世世勿复絶  

神宗允曾公亮乞免册礼诏【`王珪`】  

天子临轩拜三公其礼旧矣今朕以上公之秩加于元臣方戒有司卜日而册授之乃援比固辞不能为朕引绂廷下吁其礼何时而可复耶虽用勉从则匪朕心之怿  

理宗改元诏  

春秋谓一为元谨始也朕以眇身托于万民之上深惧不徳战战兢兢自反而思惟日不足中外臣僚宜直言时政毋有所讳布告天下咸与维新  

理宗追封周敦颐汝南伯张载郿伯程颢河南伯程頥伊阳伯朱熹徽国公并从祀孔子庙廷诏  

朕惟孔子之道自孟轲后不得其传至我朝周敦頥张载程颢程頥真知实践深探圣域千载絶学始有指归中兴以来又得朱熹精思明辨表里混融使大学论孟中庸之书本末洞彻孔子之道益以大明于世朕毎观五臣论注启沃良多今视学有日其各加封爵令学官列诸从祀以示崇奬之意  

元英宗亲祀诏  

一歳惟四祀使人代之不能致如在之诚实所未安歳必亲祀以终朕身【`廷臣或言祀事毕宜赦天下帝谕之曰恩可常施赦不可屡下使杀人获免则死者何辜遂命中书陈便宜事行之`】  

## 文章辨体彚选卷九

（明）贺复征 编  

○诏九  

明太祖髙皇帝存恤诏  

曩因天下大乱死者不可胜数生者备歴艰辛巳有年矣朕起布衣削羣雄定祸乱改元洪武今纪七年但才疎徳薄日夕虑上帝有责思之再三惟兵后苦殃者朕失抚飬存恤盖军士为朕开疆宇奋不顾身殁于战场尸不至家魂无所依父母年髙妻寡子幼一旦抛弃至今不能存活此朕之过也民间经兵避难父南子北至今不能会聚奉飬者有之或子殁亲老而无飬亲殁子幼而无依者有之亦朕之过也兴言至此实可悯伤今诏天下有司各各具名以言朕当会居存飬使不失所所有存恤事宜条列于后于戏君天下者所以为民也但君思治而民乖民欲乐而君昏臣稀贤而不法君或懦而臣刚此古今所难也所司奉行者勿以仁为弊以干刑宪  

太祖髙皇帝农桑学校诏  

农桑衣食之本学校道理之原朕尝设置有司颁降条章使敦笃教化务欲使民丰衣食足理道畅焉何有司不遵朕命徃徃给繇赴京者皆无桑株数目学校缘繇甚与朕意相违特勅中书令有司今后敢有无农桑学校者论拟违制杖降罚歴三年役注以吏事出身民有不奉天时而负地利者如律究焉于戏彛伦不整实君师之过坐享民供亦岂职分之当为斯言既出臣民听焉永懐多福  

太祖髙皇帝免江西税粮诏  

朕本农夫深知民间疾苦及至亲率六师南征北伐备知将士之劳方今天下一统东戍辽海南镇诸蕃西按数种戎夷北屯沙塞朕以中国精鋭驻守遐荒岂但风俗之殊亦有寒暑之异艰难万状朕不忍言然欲镇安吾民必资守边之力其于科征转运未免劳民理势相须盖不得巳也念尔江西之民未归附时土豪割据地方狼驱蚕食赀财一空归附之后供给繁重巳经九年其为困苦朕甚悯焉今年秋粮尽行优免于戏四海苍生皆吾赤子爱念之意旦暮不忘缘事有缓急故恩有后先咨尔人民体朕至懐  

太祖髙皇帝封诸王诏【`王祎`】  

朕荷天地百神之灵祖宗之福起自布衣艰难创业惟时将帅用命遂致十有六年混一四海功成治定以应正统考诸古昔帝王既有天下子居嫡长者必正位储贰若其众子则皆分茅胙土封以王爵盖明长幼之分固内外之势也朕今有子十人前歳已立长子标为皇太子爰以今歳四月初七日封第二子樉为秦王第三子棡为晋王第四子棣为燕王第五子橚为吴王第六子桢为楚王第七子槫为齐王第八子梓为潭王第九子杞为赵王第十子檀为鲁王侄孙守谦为靖江王皆授以册寳设置相傅官属凡诸礼典已有定制于戏众建藩辅所以广盘石之安大封土疆所以眷亲支之厚古今通谊朕何敢私尚頼中外臣邻相与维持弼成政化故兹诏示咸使闻知  

太祖髙皇帝定岳镇海渎名号诏【`王祎`】  

诏曰自有元失驭羣雄鼎沸土宇分裂声教不同朕奋起布衣以安民为念训将练兵平定华夷大统以正永惟为政之道必本于礼考诸祀典知五岳五镇四海四渎之封起自唐世崇名美号歴代有加在朕思之则有不然夫岳镇海渎皆髙山广水自天地开辟以至于今英灵之气萃而为神必皆受命于上帝幽微莫测岂国家封号之所可加渎礼不经莫此为甚至如忠臣烈士虽可加以封号亦惟当时为宜夫礼所以明神人正名分不可以僭差今合依古定制凡岳镇海渎兹去其前代所封名号止以山水本名称其神郡县城隍神号一体改正歴代忠臣烈士亦依当时所封以为实号后世溢美之称皆与革去其孔子明先王之要道为天下师以济后世非有功于一方一时者可比所有封爵宜仍其旧庶几神人之际名正言顺于理为当用称朕以礼祀神之意故兹诏示咸使闻知  

太祖髙皇帝招谕库库特穆尔诏【`王祎`】  

自昔帝王之得天下当大业垂成之际尤必广示恩信虽素相仇敌者亦皆兼收而并用之所以法天地之量而成混一之业也朕自起兵淮右收揽羣雄平定华夏唯西北边备未修盖以库库特穆尔犹守孤忠保其余众居于沙漠以为边患朕甚念之兹用特与寛宥必能知时逹变慨然来归其所部将士多我中土之人文武智能朕当一一用之有愿还乡里者听其贺宗哲孙翥赵等果能赞其来归其功非小投机之会间不容髪朕言不再其审图之故兹诏谕想宜知悉  

武宗皇帝尊谥诏【`毛纪`】  

诏曰自古人君徳施于当时咸有显号隆名以祔于庙享传诸万世我朝列圣相承率由兹典有不可易者恭惟皇兄大行皇帝以英武之资刚徤之徳嗣登寳祚十有七年于兹矣任贤图政节用阜民克诘戎兵屡平僭乱渊虑弗遑于寝食皇威昭布于迩遐真有安不忘危持盈保泰之志用是宇内咸寜蛮夷率服边陲晏然治平之兴方有望于今日夫何不幸龙驭上宾天下臣民攀号莫逮顾予凉薄肇纉鸿基允惟付托之艰方深在疚之痛追慕遗烈率遵旧章谨命在廷文武羣臣叅稽礼文议荐谥号博采众论恊于至公乃于今年五月八日祗告天地宗庙社稷奉册寳恭上大行皇帝尊谥曰承天逹道昭徳显功宏仁思孝毅皇帝庙号武宗呜呼盛徳发乎干纲实揄扬之莫罄徽称荐乎殷礼尚昭显于无穷布告万方咸宜知悉  

世宗皇帝遗诏  

奉天承运皇帝诏曰朕以宗人入继大统获奉宗庙四十五载深惟享国久长累朝未有乃兹弗起夫复何憾但念朕逺奉列圣之家法近承皇考之身教一念惓惓本惟敬天勤民是务祗缘多病过求长生遂致奸人乘机诳惑祷祠日举土木歳兴郊庙之祀不亲朝讲之仪久废既违成宪亦负初心迩者天启朕衷方图改辙而遽婴灾疾补过无繇毎一追思惟増愧恨盖愆成美端仗后贤皇子裕王仁孝天植睿智夙成宜上遵祖训下顺羣情即皇帝位勉修令徳勿过毁伤丧礼依旧制以日易月二十七日释服祭用素馐毋禁民间音乐嫁娶宗室亲郡王藩屏为重不可辄离封域各处总督镇廵三司官地方攸系不许擅去职守闻丧之日各止于本处朝夕哭临三日进香差官代行卫所府州县并土官并免进香郊社等礼及朕祔飨各稽祖宗旧制斟酌改正自即位至今建言得罪诸臣存者召用殁者恤录见监者即先释放复职方士人等查照情罪各正刑章斋醮工作采买等项不经劳民之事悉皆停止于戏子以继志述事兼善为孝臣以将顺匡救两尽为忠尚体至懐用钦末命诏诰中外咸使知闻  

## 文章辨体彚选卷十

（明）贺复征 编  

○诏十【`近体`】  

唐玄宗赠赐张说诏  

弘济艰难叅其功者时杰经纬礼乐赞其道者人师式瞻而百度允厘既徃而千载贻范台衡轩鼎垂黼藻于当今徽策宠章播芳蕤于后叶故开府仪同三司尚书左丞相集贤院学士知院事上柱国燕国公张说辰象降灵云龙合契元和体其冲粹妙有释其至赜挹而莫测仰之弥髙精义深系表之微英辞鼓天下之动昔侍春诵绸缪歳华含舂容之声叩而必应藴渊深之知启而斯沃授命兴国则天衢以通济用和民则朝政惟允司钧摠六官之纪端揆为万方之式方弘风纬俗反本于上古之初而迈徳履仁不臻于中寿之福吁嗟不慭既丧斯文宣室余谈冷然在耳玉殿遗草宛留其迹言念忠贤良深震悼是使当宁抚几临乐彻悬罢称觞之仪遵徃禭之礼可赠太师赐物五百叚  

德宗赠谥段秀实诏  

见危致命之谓忠临义有勇之谓烈维尔克励臣节不惮杀身维予式嘉乃勋懋昭大典曰台不徳罔克若天遘兹殷忧变起都邑维尔卿士放然靡依逼畏所加淄渑共混故开府仪同三司检校礼部尚书兼司农卿上柱国张掖郡王叚秀实操行岳立忠厚精至义形于色勇必有仁顷者尝镇泾原克着威恵叛卒知训咨尔以诚贼泚藏奸欺尔以诈守人臣之大节见元恶之深情端委国门挺身白刄誓碎凶渠之首以敌君父之雠视死如归履虎至咥噫天未悔祸事乖垂成雄风壮图振骇羣盗昔王蠋守死以全节周顗正色而抗辞维我信臣无愧前哲声震寰宇义冠古今足以激励人伦光昭史册不有殊等之赏孰表非常之功爰议畴庸特超检限着之令甲树此风声可赠太尉谥曰忠烈宜付史官仍赐实封五百户庄宅各一区长子与三品正员官诸子仍与五品正员官仍废朝三日收京城之后以礼葬祭旌表门闾朕承天子人临驭亿兆一夫不获时予之辜况诚信不逹屡致冦戎使抱义之臣陷于凶逆有临危致命殁而逾彰有因事成功权以合道茍利社稷存亡一致酬报之典岂限常伦并委所司访其事迹续具条奏当加褒异锡其井赋图形云阁书功鼎彛以彰我有服节死义之臣传于不朽  

文宗擢裴度司徒平章军国重事诏  

昔汉以孔光降置几之诏晋以郑冲申奉册之命虽优隆耆徳显重元臣而议政不及于咨询用礼止在于安逸朕勤求至礼所珍惟贤顾諟旧劳敢不加敬由是委宰制于大政释叅决于繁务时因听断诚望弼谐迁秩上公式是殊宠特进守司徒兼门下侍郎同中书门下平章事充集贤殿大学士上柱国晋国公食邑三千户食实封三百户裴度禀河岳之英灵受乾坤之正气珪璋特逹城府洞开外茂九功内苞一徳器为社稷之镇才实邦国之珍故能祗事累朝宣融景化在宪宗时扫涤区宇尔则有出车殄冦之勲在穆宗时混同文轨尔则有叅戎入辅之绩在敬宗时阜康兆庶尔则有裕国庇人之勤迨弼朕躬总齐方夏尔则有吊伐底寜之力皆不遗庙算布在简编功利及人不可悉数而朝论益重我心实知方用皋陶之谟适值留侯之疾沥恳牢让备不奏章塞诏上言动形颜色果闻勿药之喜更后调鼎之功而体力未和音容尚阻不有优崇之命孰彰宠待之恩宜其恊赞机衡弘敷典教论道而仪刑卿士宣徳而镇抚华夷啬飬精神保绥福履为国元老毗予一人可司徒平章军国重事待疾减日每三日五日一度入中书散官勲封实封如故乃备礼册命  

武宗赐石雄诏  

勅石雄古者有必胜之将无必胜之人欲立竒功实在谋帅朕所以求鸷鸟于累百得飞将于无双总率诸军以临贼境况卿受尺一之诏初无辨严盘丈八之矛果能荡冦眷言勲绩深注余懐近闻从谏时百姓相惊云卿以七千兵至数告于众魄兆于人今天策向晨巳及成军之候龙骧建斾必恊渡江之謡旧史昭然冥符可验加以天道在乎西北顺歳有功福星焕乎龙庭为国大庆勉弘方略契此休征昔锺会以二十万兵顿于劔阁邓艾众纔一万直抵成都只在决机岂由众寡知卿能办故谕此懐然闻卿毎自履军常先士卒既有轻敌未足耀竒朕借卿一举之功以定必擒之计至于小阵不可自行魏武帝尝戒夏侯妙才曰为将当有怯时不可但恃勇也当以勇为本行之以智计但知任勇一匹夫敌耳张辽单身入昌狶家魏武责曰此非大将法今卿为万人之师启十乘之行举必贵谋动资持重报国在于平贼不在轻身为将本于坐筹寜劳陷阵卿宜以朕之戒尝自书绅务建功名副兹委遇  

顺宗册立皇太子诏  

万国之本属在元良主器之重归于长子所以基社稷而固邦统古之制也广陵王某孝友温恭慈仁忠恕博厚以容物寛明而爱人祗服训辞言皆合雅讲求典学礼必从师居有令闻动无违徳朕获缵丕绪祗若大猷惟懐永图用建储贰以承宗庙以奉粢盛爰举旧章俾膺茂典宜册为皇太子改名某仍令所司择日备礼册命  

宋仁宗禁内降诏胡宿  

朕绍承骏烈祗服先猷蹈道以临庶邦慎宪而持大柄驭之予夺正以赏刑悉任至公靡容紊法比有憸幸肆兴妄图或违理觊恩或负罪希贷率求内出间亦奉行蠧政亏风莫斯为甚虽屡颁于诏约未曽絶于私祈兼虑臣庶之家近贵之列交适请托巧诈营为阴致货赇宻谕珍玩夤缘结纳侵挠权纲方务澄清当显禁诘傥复违犯断在必行重念成汤以六事责躬女谒苞苴之先戒管氏以四维正国礼义亷耻之具张矧宗祀之涓成属祥厘之均被嘉与中外绌此非袤勉于自新以隆至治今后应内降指挥特与恩泽及原减罪犯者并仰中书枢宻院并所承受官司具前后诏条执奏不得施行及臣庶家如有潜行货贿结托贵近者并令御史谏官觉察论奏咨尔丞弼体朕意焉  

仁宗赐夏国主诏【`韩琦`】  

昨以夏国累年以来数兴兵甲侵犯疆陲惊扰人民诱廹熟户去秋乃复直叩大顺围廹城寨焚烧村落抗敌官军边奏屡闻人情共愤羣臣皆谓夏国巳违誓诏请行拒絶先皇帝务存含恕且诘端由庶观逆顺之情以决众多之论逮此逊章之禀命已悲仙驭之上宾朕纂极云初包荒在念仰循先志俯谅乃诚既自省于前辜复顾坚于永好茍奏封所叙忠信无渝则恩礼所加歳时如旧安民保福不亦休哉  

神宗赐范镇定乐诏【`苏轼`】  

朕惟春秋之后礼乐先亡秦汉以来韶武仅在散乐工于河海之上徃而不还聘先生于齐鲁之间有莫能致魏晋以下曹桧无讥岂徒郑卫之音已杂华戎之器间有作者犹存典型然铢黍之一差或宫商之易位唯我四朝之老独知五降之非审声知音以律生尺览诗书之所尚阅簨虡之在廷君臣同观父老太息方诏学士大夫论其法工师有司考其声上追先帝移风易俗之心下慰老臣爱君忧国之志究观所作嘉叹不忘  

神宗赐河阳节度使文彦博辞加恩不允诏【`欧阳修`】  

勅彦博省所上表陈让祫享礼毕加恩事具悉朕属者洁斋精诚荐见宗庙蒙神之贶受福孔多推庆赐以大行均中外而咸及矧吾同徳乃昔旧臣维礼貌之隆宜加于异数而褒优之意未称于予衷嘉让节之甚勤顾成命之难止所让宜不允  

神宗赐试户部尚书李常乞除沿边一州不允诏【`苏轼`】  

勅李常在泮献馘亦儒者之常挺劔疾鬬盖孔门之事虽然义有轻重理有先后与其自请捍边已癣疥之疾曷若尽瘁事国干心膂之忧茍推是心何徃非报虽愿受长缨而徃者卿之本心然自以尺棰而鞭之吾有余力尚体此意姑安厥官  

神宗赐太师文彦博乞致仕不许诏【`苏轼`】  

勅彦博论道则忘年卿不可以年既髙而为请称徳则鄙力卿不可以力不足而为词断之于中义有不昜岂以屡请之故而废将成之功体君至懐以慰公议  

神宗赐皇叔改封徐王颢上表辞免册礼允诏【`苏轼`】  

勅卿大雅不羣自得诗书之富为善最乐不知轩冕之荣既殿大邦宜膺盛礼而抑损之志逡廵不居虽莫称朕所以极褒崇之心而将使卿庶几获谦冲之福勉从其意嘉叹不忘  

元武宗追封孔子诏  

盖闻先孔子而圣者非孔子无以明后孔子而圣者非孔子无以法所以祖述尧舜宪章文武仪范百王师表万世者也朕纂承丕绪敬仰休风循治古之良规举追封之盛典加号大成至圣文宣王遣使阙里祠以太牢于戏父子之亲君臣之义永唯圣教之尊天地之大日月之明奚罄名言之妙尚资神化祚我皇元  

## 文章辨体彚选卷十一

（明）贺复征 编  

○诏十一【`变体`】  

汉武帝封丞相田千秋为富民侯下诏  

方今之务在于力农以赵过为搜粟都尉过能为代田一畮三■〈亩巛〉歳代处故曰代田古法也后稷始■〈亩巛〉田以二耜为耦广尺深尺曰■〈亩巛〉长终畮一畮三■〈亩巛〉一夫三百■〈亩巛〉而播种于■〈亩巛〉中苗生叶以上稍耨陇草因隤其土以附苗根故其诗曰或耘或耔黍稷儗儗芸除草也耔附根也言苗稍壮每耨辄附根比盛暑陇尽而根深能风与旱故儗儗而盛也其耕耘下种田器皆有便巧率十二夫为田一井一屋故畮五顷用耦犂二牛三人一歳之收常过缦田畮一斛以上善者倍之过使教田太常三辅大农置工巧奴与从事为作田器二千石遣令长三老力田及里父老善田者受田器学耕种飬苗状民或苦少牛亡以趋泽故平都令光教过以人挽犂过奏光以为丞教民相与庸挽犂率多人者田日三十畮少者十三畮以故田多垦辟过试以离宫卒田其宫壖地课得榖皆多其旁田畮一斛以上令命家田三辅公田又教边郡及居延城是后边城河东弘农三辅太常民皆便代田用力少而得榖多  

武帝止田轮台诏  

前有司奏欲益民赋三十助边用是重困老弱孤寡也而今又请遣卒田轮台轮台西于车师千余里前开陵侯击车师时危须尉犂楼阑六国子弟在京师者皆先归发畜食迎汉军又自发兵凡数万人王各自将共围车师降其王诸国兵便罢力不能复至道上食汉军汉军破城食至多然士自载不足以竟师强者尽食畜产羸者道死数千人朕发酒泉驴槖驼负食出玉门迎军吏卒起张掖不甚逺然尚厮留甚众曩者朕之不明以军候弘上书言匈奴縳马前后足置城下驰言秦人我匄若马又汉使者久留不还故兴师遣贰师将军欲以为使者威重也古者卿大夫与谋叅以蓍龟不吉不行乃者以縳马书徧视丞相御史二千石诸大夫郎为文学者乃至郡属国都尉成忠赵破奴等皆以虏自縳其马不祥甚哉或以为欲以见强夫不足者视人有余易之卦得大过爻在九五匈奴困败公交车方士太史治星望气及大卜龟蓍皆以为吉匈奴必破时不可再得也又曰北伐行将于鬴山必克卦诸将贰师最吉故朕亲发贰师下鬴山诏之必毋深入今计谋卦兆皆反缪重合侯得虏候者言闻汉军当来匈奴使巫埋羊牛所出诸道及水上以诅军单于遗天子马裘常使巫祝之縳马者诅军事也又卜汉军一将不吉匈奴尝言汉极大然不能饥渇失一狼走千羊乃者贰师败汉军士死略离散悲痛常在朕心今请逺田轮台欲起亭隧是扰劳天下非所以优民也今朕不忍闻大鸿胪等又议欲募囚徒送匈奴使者明封侯之赏以报忿五伯所弗能为也且匈奴得汉降者常提掖摉索问以所闻今边塞未正阑岀不禁障候长吏使卒猎兽以皮肉为利卒苦而烽火乏失亦上集不得后降者来若捕生口虏乃知之当今务在禁苛暴止擅赋力本农修马复令以补阙毋乏武备而巳郡国二千石各上进畜马方略补边状与计对  

成帝报许皇后诏  

孝成许皇后平恩侯嘉女也宠于帝后宫希得进见皇太后及帝舅忧上无继嗣时又数有灾异刘向谷永等皆陈其咎在于后宫帝然其言于是省减椒房掖廷用度皇后乃上疏自陈帝于是采刘向谷永之言以报  

皇帝问皇后所言事闻之夫日者众阳之宗天光之贵王者之象人君之位也夫以阴而侵阳亏其正体是非下陵上妻乘夫贱踰贵之变与春秋二百四十二年变异为众莫若日蚀大自汉兴日蚀亦为吕霍之属见以今揆之岂有此等之效与诸侯拘廹汉制牧相执持之也又安获齐赵七国之难将相大臣懐诚秉忠惟义是从又恶有上官博陆宣成之谋若乃徒歩豪杰非有陈胜项梁之羣也匈奴夷狄非有冐顿郅支之伦也方外内乡百蛮宾服殊俗慕义八州懐徳虽使其懐挟邪意犹不足忧又况其无乎求于夷狄无有求于臣下无有微后宫也当何以塞之日者建始元年正月白气出于营室营室者天子之后宫也正月于尚书为皇极皇极者王气之极也白者西方之气其于春当废今正于王极之月兴废气于后宫视后妾无能懐任保全者以着继嗣之微贱人将起也至于九月流星如瓜出于文昌贯紫宫尾委曲如龙临于钩陈此又章显前尤着在内也其后则有北宫井溢南流逆理数■〈君邑〉水出流杀人民后则讹言传相惊震女童入殿咸莫觉知夫河者水阴四渎之长今乃大决没漂陵邑斯昭阴盛盈溢违经絶纪之应也乃昔之月鼠巢于树野鹊变色五月庚子鸟焚其巢太山之域易曰鸟焚于巢旅人先笑后号咷丧牛于易凶言王者处民上如鸟之处巢也不顾恤百姓百姓畔而去之若鸟之自焚也虽先快意悦笑其后必号而无及也百姓丧其君若牛亡其毛也故称凶泰山王者易姓告代之处今正于岱宗之山甚可惧也三月癸未大风自西揺祖宗寝庙扬裂帷席折拔树木顿僵车辇毁壊槛木灾及宗庙足为寒心四月巳亥日蚀东井转旋且索与既无异巳犹戊也亥复水也明阴盛咎在内于戊巳亏君体着絶世于皇极显祸败及京都于东井变怪众备末重益大来数益甚成形之祸月以廹切不救之患日寖娄深咎败灼灼若此岂可以忽哉书云髙宗彤日粤有雊雉祖巳曰惟先假王正厥事又曰虽休勿休惟敬五刑以成三徳即饬椒房及掖庭耳今皇后有所疑便不便其条刺使大长秋来白之吏拘于法亦安足过盖矫枉者过直古今同之且财币之省特牛之祠其于皇后所以扶助徳美为华宠也咎根不除灾变相袭祖宗且不血食何戴侯也传不云乎以约失之者鲜审皇后欲从其奢与朕亦当法孝武皇帝也如此则甘泉建章可复兴矣世俗歳殊时变日化遭事制宜因时而移旧之非者何可放焉君子之道乐因循而重改作昔鲁人为长府闵子骞曰仍旧贯如之何何必改作盖恶之也诗云虽无老成人尚有典刑曾是莫听大命以倾孝文皇帝朕之师也皇太后皇后成法也假使太后在彼时不如职今见亲厚又恶可以踰乎皇后其刻心秉徳毋违先后之制度力谊勉行穪顺妇道减省羣事谦约为右其孝东宫毋阙朔望推诚永究又何不臧飬民显行以息众讙垂则列妾使有法程皇后深惟毋忽  

宋文帝戒江夏王义恭诏  

汝以弱冠便亲方任天下艰难国家事重虽曰守成实亦未易隆替安危在吾曺耳岂可不感寻王业大惧负荷今既分张言集无日何由复得动相规诲宜深自砥砺思而后行开布诚心厝懐平当亲礼国士友接佳流识别贤愚鉴察邪正然后能尽君子之心收小人之力汝神意爽悟有日新之美而进徳修业未有可称吾所以恨之而不能已巳者也汝性褊急袁太妃亦说如此性之所滞其欲必行意所不在从物回改此最弊事宜应慨然立志念自裁抑何至丈夫方欲赞世成名而无断者哉今粗疏十数事汝别时可省也逺大者岂可具言细碎复非笔可尽礼贤下士圣人垂训骄侈矜尚先哲所去豁逹大度汉祖之徳猜忌褊急魏武之累汉书称卫青云大将军遇士大夫以礼与小人有恩西门安于矫性齐美闗侯张飞任偏同弊行巳举事深宜鉴此若事异今日嗣子幼蒙司徒便当周公之事汝不可不尽祗顺之理茍有所懐宻自书陈若形迹之间深宜慎护至于尔时安危天下决汝二人耳勿忘吾言今既进太妃供给计足充诸用此外一不须复有求取近亦具白此意唯脱应大饷致而当时遇有所乏汝自可少多供奉耳汝一月日自用不可过三十万若能省此益美西楚殷旷常宜早起接待宾侣勿使留滞判急务讫然后可入问讯既覩颜色审起居便应即出不须乆停以废庶事也下日及夜自有余闲府舍住止园池堂观畧所请究计当无须改作司徒亦云尔若脱于左右之宜须小小回易当以始至一治为限不须纷纭日求新异凡审狱多决当时难可逆虑此实为难汝复不习殊当未有次第讯前一二日取讯簿宻与刘湛軰共详大不同也至讯日虚懐博尽慎无以喜怒加人能择善者而从之美自归巳不可专意自决以矜独断之明也万一如此必有大吝非唯讯狱君子用心自不应尔刑狱不可拥滞一月可再讯凡事皆应慎宻亦宜豫勅左右人有至诚所陈不可漏泄以负忠信之欵也古人言君不宻则失臣臣不宻则失身或相谗构忽轻信受毎有此事当善察之名器深宜慎惜不可妄自假人昵近爵赐尤应裁量吾于左右虽为少恩如闻外论不以为非也以贵陵物物不服以威加人人不厌此易逹事耳声乐戏游不宜令过摴蒲渔猎一切勿为供用奉身皆有节度竒服异器不宜兴长汝嫔侍左右巳有数人既始至西未可怱怱复有所纳  

隋文帝罪蜀王秀诏  

汝地居臣子情兼家国庸蜀要重委以镇之汝乃干纪乱常懐恶乐祸■〈目辟〉晲二宫伫望灾舋容纳不逞结构异端我有不和汝便觇候望我不起便有异心皇太子汝兄也次当建立汝假托妖言乃云不终其位妄称鬼怪又道不得入宫自言骨相非人臣徳业堪承重器妄道清城出圣欲以巳当之诈称益州龙见托言吉兆重述木易之姓更治成都之宫妄说禾乃之名以当八千之运横生京师妖异以证父兄之灾妄造蜀地征祥以符巳身之箓汝岂不欲得国家恶也天下乱也輙造白玉之珽又为白羽之箭文物服饰岂似有君鸠集左道符书厌镇汉王于汝亲则弟也乃画其形像书其姓名缚手钉心枷鏁杻械仍云请西岳华山慈父圣母神兵九亿万骑收杨谅魂神闭在华山下勿令散荡我之于汝亲则父也复云请西岳华山慈父圣母赐为开化杨坚夫妻回心欢喜又画我形像缚首撮头仍云请西岳神兵收杨坚魂神如此形状我今不知杨谅杨坚是汝何亲也包藏凶慝图谋不轨逆臣之迹也希父之灾以为身幸贼子之心也懐非分之望肆毒心于兄悖弟之行也嫉妬于弟无恶不为无孔懐之情也违犯制度壊乱之极也多杀不辜豺狼之暴也剥削民庶酷虐之甚也惟求财货市井之业也专事妖邪顽嚚之性也弗克负荷不材之器也凡此十者灭天理逆人伦汝皆为之不祥之甚也欲免祸患长守富贵其可得乎  

## 文章辨体彚选卷十二

（明）贺复征 编  

○制一  

刘勰曰制者裁也上行于下如匠之制器也易称君子以制度数盖本经典以立名也呉讷曰颜师古云天子之言一曰制书谓为制度之命也蔡邕云其文曰制诰三公赦令赎令之属是也刺史太守相劾奏申下上迁书文亦如之迨乎唐世王言之体曰制者大赏罚大除授用之曰发勅者授六品以下官用之即所谓告身也宋承唐制其曰制者以拜三公三省等职辞必四六以便宣读于庭诰则或用散文以其直告某官也西山云制诰皆王言贵乎典雅温润用字不可深僻造语不可尖新文武宗室各得其宜斯为善矣  

秦始皇除谥法制  

朕闻太古有号毋谥中古有号死而以行为谥如此则子议父臣议君也甚无谓朕弗取焉自今已来除谥法朕为始皇帝后世以计数二世三世至于万世传之无穷  

始皇帝除封建制  

天下共苦战鬬不休以有侯王赖宗庙天下初定又复立国是树兵也而求其宁息岂不难哉廷尉议是  

始皇帝坑儒生制  

吾前收天下书不中用者尽去之悉召文学方术士甚众欲以兴太平方士欲练以求竒药今闻韩众去不报徐市等费以巨万计终不得药徒奸利相告日闻卢生等吾尊赐之甚厚今乃诽谤我以重吾不德也诸生在咸阳者吾使人亷问或为訞言以乱黔首于是使御史悉案问诸生诸生传相告引乃自除犯禁者四百六十余人皆坑之咸阳使天下知之以惩后  

二世皇帝复作阿房宫制  

先帝为咸阳朝廷小故营阿房宫为室堂未就会上崩罢其作者复土郦山郦山事大毕今释阿房宫未就则是章先帝举事过也复作阿房宫外抚四夷如始皇计  

二世责去疾李斯冯刼制  

吾闻之韩子曰尧舜采椽不刮茅茨不剪饭土塯啜土形虽监门之养不觳于此禹凿龙门通大夏决河亭水放之海身自持筑揷胫毋毛臣虏之劳不烈于此矣凡所为贵有天下者得肆意极欲主重明法下不敢为非以制御海内矣夫虞夏之主贵为天子亲处穷苦之实以狥百姓尚何于法朕尊万乘毋其实吾欲造千乘之驾万乘之属充吾号名且先帝起诸侯兼天下天下已定外攘四夷以安边境作宫室以章得意而君观先帝功业有绪今朕即位二年之间羣盗并起君不能禁又欲罢先帝之所为是上毋以报先帝次不为朕尽忠力何以在位  

汉武帝报胡建制  

司马法曰国容不入军军容不入国何文吏也三王或誓于军中欲民先成其虑也或誓于军门之外欲民先意以待事也或将交刃而誓致民志也建又何疑焉  

武帝答庄青翟制  

康叔亲属有十而独尊者褒有德也周公祭天命郊故鲁有白牡骍刚之牲羣公不毛贤不肖差也高山仰之景行向之朕甚慕焉所以抑未成家以列侯可  

武帝答御史封皇子制  

盖闻周封八百姬姓并列或子男附庸礼支子不祭云并建诸侯所以重社稷朕无闻焉且天非为君生民也朕之不德海内未洽乃以未教成者强君连城即股肱何劝其更议以列侯家之  

武帝封刘屈牦制  

制诏御史故丞相贺倚旧故乘高埶而为邪兴美田以利子弟宾客不顾元元无益边谷货赂上流朕忍之久矣终不自革乃以边为援使内郡自省作车又令耕者  

自转以困农烦扰畜者重马伤耗武备衰减下吏妄赋百姓流亡又诈为诏书以奸传朱安世狱已正于理其以涿郡太守屈牦为左丞相分丞相长史为两府以待天下逺方之选夫亲亲任贤周唐之道也以澎户二千二百封左丞相为澎侯  

魏文帝薄葬制  

礼国君即位为椑存下忘亡也昔尧葬榖林通树之禹葬会稽农不易亩故葬于山林则合乎山林封树之制非上古也吾无取焉寿陵因山为体无为封树无立寝殿造园邑通神道夫葬也者藏也欲人之不得见也骨无痛痒之知冢非栖神之宅礼不墓祭欲存亡之不黩也为棺椁足以朽骨衣食足以朽肉而已故吾营此丘墟不食之地欲使易代之后不知其处无施苇炭无藏金银铜铁一以瓦器合古涂车刍灵之义棺但漆际会三过饭含无以珠玉无施珠襦玉匣诸愚俗所为也季孙以璠玙敛孔子歴级而救之譬之暴骸中原宋公厚葬君子谓华元乐莒不臣以为弃君于恶汉文帝之不发霸陵无求也光武之掘原陵封树也霸陵之完功在释之原陵之掘罪在明帝是释之忠以利君明帝爱以害亲也忠臣孝子宜思仲尼丘明释之之言鉴华元乐莒明帝之戒存于所以安君定亲使魂灵万载无危斯则贤圣之忠孝矣自古及今未有不亡之国亦无不掘之墓也丧乱以来汉氏诸陵无不发掘至乃烧取玉匣金缕骸骨并尽是焚如之刑也岂不重痛哉祸由乎厚葬封树桑霍为我戒不亦明乎其皇后及贵人以下不随王之国者有终没皆葬涧西前又以表其处矣盖舜葬苍梧二妃不从延陵葬子逺在瀛博魂而有灵无不之也一涧之间不足为逺若违今诏妄有所变改造施吾为戮尸地下戮而重戮死而重死臣子为蔑死君父不忠不孝使死者有知将不福汝其以此诏藏之宗庙副在尚书秘书三府  

## 文章辨体彚选卷十三

（明）贺复征 编  

○制二  

册皇太子制【`王言会最`】  

黄门朕闻王者神器天之大业震百里而崇孟侯照四方而建元子其所由来尚矣我国家参天两地济以丰功祖武宗文承于密命顾循菲德寅畏鸿名太上皇命朕以位卿大夫补朕之阙佥谓率先自尔稽古惟新国本之大不可以不务皇储之重不可以不立故宵衣当宁闻义是将朝服升阶择贤而举皇太子嗣谦生知礼乐性成仁孝字孙之爱则敬不絶驰问竖之安则恭而至寝观其言精视牍思敏题鞭固巳核东序之讨论契南山之调护今少阳践位献岁发春草树自乐乾坤交泰副君之榜已别其宫太史之书更藏于府帝图斯永人望所归庶符知子之明岂独在予之庆用施寛惠光于政理今望苑初开端僚是切天下有高才懋德硕学纯儒比迹春卿齐名夏绮具以征辟  

封皇太子大男宁平原郡王等制【`王言会最`】  

勅王者嗣统必上尊祖庙中立人纪下及诸孙所以光赞鸿猷发挥大典者也皇太子大男宁等温敏茂淑依仁游艺龆齓之岁自降其心诗书之言夙盈于耳朕初建储贰永固宗祧既当知子之明弥称抱孙之慰是用依方建邑籍土疏疆俾奉邦家式崇藩屏本支百代冀迈于周诗子弟毕封更高于汉室于戏承紫极之庆禀青宫之训惟师友是敬惟忠孝是凭以乐善为心以好贤为德古有成范尔其钦哉  

授郑涵考功郎中冯宿刑部郎中等制【`玉堂遗范`】  

敕二帝三王之所以仁声无穷绩用明而刑罚当也尚书郎专是两者畴将若予佥曰前国子博士充史馆修撰郑涵文无害可以彰善恶守歙州刺史冯宿思无邪可以尽哀敬庶尹百吏之能否四海九州岛之性命用汝参断汝其戒之夫刻则害善放则利淫僻则不通流则自挠惟是四者时考之难亟则失情缓则留狱深则碍恕纵则生奸惟是四者时行之难八者不乱然后可以有志于理矣朕实注意尔其尽心涵可考功郎中宿可刑部郎中余并如故  

授令狐定右散骑常侍制【`玉堂遗范`】  

勅前西川节度副使令狐定夫言语侍从之臣朝夕论思献纳必求明诚端厚文而不佻者以备吾之顾问今以定业茂儒素道光缙绅恬于晋取之机郁有贞方之誉践歴华贯周旋正途佐台席而筹划居多登副车而声猷甚畅从知既久毕志方归嘉其委雉之诚宠以附蝉之贵阮貂换酒潘直逢秋既荣高阁之居亦有达人之美勉思清切以遂优游可依前件  

郭子仪兵马副元帅制【`唐贾至`】  

制昔伊尹与汤合傅说与高宗合尚父与周合故哲后良臣莫不至合非贤不又有开必先久大之业也公上畧宏才惇信明谊受我旄钺辑宁区夏典器铭勲高视前古实邦家之杰岂独为予社稷之卫可独弼予节制咨谋安危斯属惧朕之不称也徃钦哉司空子仪可兵马副元帅主者施行  

授韦绶礼部尚书薛放刑部侍郎丁公着工部侍郎等制【`贾至`】  

敕尚书左丞韦绶等朕以东宫时先皇帝垂慈圣之德念予冲蒙选端士通儒使讲贯今古自礼乐刑政暨君臣父子之道博我约我日就月将俾予于今不至墙面克荷丕训大扬耿光实绶放公着之力也故朕嗣位未踰时月或自郡邸或自省署征擢宠用为丞郎给事中官虽超拜职亦具举师道光而心愈让人爵贵而身益恭宜更褒升重酬辅导以绶精粹辩博有先儒之风可作秩宗以放端明慎重行君子之道可居宪部以公着检敬规度得有司之体可贰冬官于戏贞百工平五刑典三礼皆重任清秩予无爱焉盖欲表二三子道不虚行而明予一人德无不报也绶可礼部尚书放可刑部侍郎公着可工部侍郎余官并如故  

加裴度幽镇两道招讨使制【`元稹`】  

门下夫以区区秦伯而犹念晋国曰其君是恶其人何罪况朕均养亿兆为之君亲燕人冀人皆为乳哺而育之者安忍以豺狼驱胁之故絶其飞走尽致网罗止行犯命之诛是用开其一面具官裴度昔者区域之中蜂蚁巢聚蔡有逆孽齐有狡童厥初图征疑议满野不惧不惑挺然披攘茍无司南允罔能济佑我宪考为唐神宗实赖股肱运用心力肆朕小子蒙受景灵冀服于前燕平于后而抚驭失理盘牙复生求思弭寜中夕有得国老尚在夫何患焉是用亟宣恳恻之诚就加招抚之命于戏顷者师道元济乘累代袭授之资藉山东结连之势以丞相布画于千里之外使诸将持重于四封之中而犹刘悟裂虵豕之驱李佑溃鲸鲵之腹盖逆顺之情异而忠孝之道明也况彼幽镇无名暴征以丞相近观其宜以诸将齐奋其力斧锧之刑坐迫椒兰之气外薫谁不自爱其生焉能与乱同死庶宜开怀缓带以待其归  

加裴度镇州四面招讨使制【`元稹`】  

门下传云死者不可复生刑者不可复续是以先王斩一枝指杀一犬彘莫不伏念隐悼至于旬时决而行之盖不得已也子于镇人亦既伏念俟其悛革讵止旬时乃命相臣招怀抚谕矜其诖误示以生门期于尽脱网罗岂可驱之陷穽而豺狼当道荆棘牵衣虽欲归于有仁厥路无由而至况王师压境义勇争先朕毎抑其锋铓未忍覆其巢穴是犹爱稂莠而伤稼穑养痈疽以溃肌肤独怀儿女之仁虑失祖宗之典今上台居镇算画无遗操晋阳之利兵驱屈产之良马举河东义武之众合沧景泽潞之师当元翼受命之初乘田布雪寃之顷举毛拾芥其易可知兼用维恩尚存招致宜令河东节度使裴度充镇州四面招讨使于戏以一城之卒敌天下之师狥猖獗之徒抗君父之命吾哀尔辈死实无名茍能自新亦冀容汝主者施行  

授李愿检校司空宣武军节度使制【`元稹`】  

门下昔者鲁侯伯禽徒以周公之故遂荒大东重耳以定倾之劳子孙不絶于晋昔我太师西平王在德宗时能复京邑书于鼎彛毎怀宗庙之安实念江山之永而又继有英哲克全令人惟弟惟兄莫非颇牧尚想德施于十代何惮恩积于一门具官李愿生长纨绮之中而素风自得藴郁骁勇之器而性与温恭怡怡于叔季之间翼翼于班行之内始为夏帅遂着能名蹄角齿毛之良一无取于夷落而不贪之实大布于朔陲旋领徐方会征淮右邻冦阴狡将助鸱张来犯东郊冀延晷刻尔乃提持戈戟淬砺卒徒一战而蜂虿尽殱不时而鸮獍就戮聿来岐下号令益明缮完甲兵为我保障朕以浚郊重镇尤藉良材俾为司空以表东夏持我邦宪用清尔人夫四海九州岛非不广也然而灵武魏博至于大梁断长补短方数千里皆尔为政又何加焉于戏睢阳在尔之东张巡效忠之城未毁夷门在尔之境侯嬴报恩之迹尚存又安知憧憧徃来之徒不有以仁义匡于尔者尔服休命其惟戒之  

授田布魏博节度使制【`元稹`】  

门下经曰父母之仇不同天虽及匹士而犹寝苫枕干以期必报是以子胥不殉伍奢之死卒能发既藏之墓鞭不义之尸取贵春秋名垂万古而况于身备将坛父死人手家仇国耻并在一门当怀尝胆之心岂俟絶浆之礼金革无避其在兹乎具官田布咨尔先臣惟国元老首自河朔来朝帝庭而又东取青齐北讨燕赵提挈义旅勤劳王家冒白刃而不疑推赤心而自信属冀方求师余所重难辍自大名付兹巨镇而中台暗折上将妖侵蟊贼潜寘于腹心豺狼勃兴于肘掖人神愤痛朝野惊嗟深轸予怀誓擒元恶以尔布诗书并习忠孝两全常用魏师克征淮孽素行恩信共着勲庸岂无奋激之图为报冦仇之党且魏之诸将由尔父而崇高魏之三军蒙尔父之仁爱昔既同其美利今岂忘其深寃尔其淬砺勇夫敬恭义士一饭之饱必同于士卒一毫之费必用于戈矛非算画不萌于心非军旅勿言于口居则席藁寒则抱冰以丧礼处之若哀心感者必有为横身刎颈感智捐躯下报营魂旁清丑类于戏至诚可托稔恶难逃矧彼凶残去将安徃墨缞在体玄纛在前提剑执金无忘哀敬  

授牛元翼深冀等州节度使制【`元稹`】  

门下鹰隼击则妖鸟除弧矢张则天狼灭汤沐具而虮虱相吊针石炽而痤疽立溃茍得韩卢而示之狡兔则可备俎豆而俟脯醢矣复何忧于越轶乎夫将者亦虮虱之汤沐而渠魁之韩卢也我得之矣又何患焉具官牛元翼挺生河朔之间回锺海岳之秀幼为儿戏营垒已成长学神枢风云谙晓众推然诺己任安危善用竒兵尤精攻击陈安之矛丈八颜高之弓六钧或山立于军前或肉飞于马上而又谦能养勇孝以资忠虽胆力过人而心诚许国自常山作沴上将罹灾恸哭辕门誓清妖孽羽书三奏驿骑四驰上请庙谋旁征邻援指期斩叛克日图功断自予衷开怀用尔夫以尔之才力而取彼之凶残是犹以火焚枯以石压卵螳臂拒辙鸡肋承拳万万相殊破之必矣而况于镇之黎人皆朕之赤子尔之部曲即镇之卒徒闻尔鼓鼙之音怀尔椒兰之德吾知此辈谁不革心尔其寒者衣之饥者食之无发室庐无害农稼茍获戎首置之藁街下以报忠臣之寃上以告先帝之庙则蚩蚩从乱予又何诛于戏杀人盈城尔其深戒孥戮誓众朕不忍言再换蝉冠新持武节恩不虚授尔其敬之  

授韩皋左仆射制【`元稹`】  

勅夫一邑之政而犹资老者之智用壮者之决况朝廷之大得不以耆年重望居表正之地仪刑于百辟乎惟尔具官韩皋始以直言事代宗皇帝司谏诤复以文章政术事德宗皇帝为舍人中丞京兆尹在顺宗宪宗时出领藩方入备卿长逮予小子歴事五君勤亦至矣而又处权近之际未尝以恩幸自宠于一时当趋向之间终不以薄厚见窥于众目岂所谓徐公之行已有常而诗人之风雨不改耶日者铨核羣才兼劳揆务颇烦伦拟有异优崇罢去职劳正名端右俾絶积薪之叹且明尚齿之心凡百庶寮无忘咨禀  

授栢耆兵部员外郎制【`元稹`】  

勅具官栢耆朕闻亟迁则彛伦斁滞赏则劳臣怠兼用两者谓之政经夫南宪右掖至于中台我朝之极选也俾尔环岁之内周歴兹任岂无意焉元和中盗杀丞相贼伤议臣齐冀之间交以祸端相嫁耆自青溪窖中提转丸押阖之书驰于诸镇使承宗疑否隔塞一朝豁然纳质献地克终于善承宗既殁承元授事耆又将朕教告命于承元万众无哗一方底定此而不录将何以劝凡百多士无忘急病之心  

授刘士泾太仆卿制【`元稹`】  

敕卿寺甚重不易其人或以勲以亲以报以劝又何爱焉具官刘士泾去岁西戎跳入泾上京师戒严朕慨然有思亷颇李牧之志而习事者言尔父司空之在泾也筑平凉等八城二堡堑保定平原使泾人益树麦禾以复后稷公刘之教十有六年犬戎不敢东顾朕闻其人思见其后果有令子在吾懿亲与之讨论亦自竒士铺陈将畧殊有父风访其班资则曰亚诸卿之间甞十年矣今乃除其忧服命以太仆岂惟报尔先臣荣吾戚里亦欲使縁边诸将顾其爱子为我竭诚  

授王溥李逢等太仆少卿制【`元稹`】  

勅具官王溥李逢等昔我宪宗章武皇帝法尧睦族深惟本枝乃诏执事曰伯父叔季幼子童孙在属籍者必命卿长以才行闻而溥等国族之良雅副兹选纠训羣仆允厘王官各率乃诚无替厥职溥可权知太仆少卿逢可守袁王府长史余如故  

授张籍秘书郎制【`元稹`】  

敕张籍传云王泽竭而诗不作又曰采诗以观人风斯亦警予之一事也以尔籍雅尚古文不从流俗切磨讽兴有助政经而又居贫晏然亷退不竞俾任石渠之职思闻木铎之音可守秘书郎  

授于季友羽林军将军制【`元稹`】  

勅具官于季友天子六军必有材官佽飞超乘挽强之士在焉董之以威待之以信分八舍之众寡均二广之劳逸不呉不扬不掉不挫皆将军之令也是以李大亮上直禁中而文皇甘寝则腹心爪牙之任斯不细矣以尔季友时予旧姻念徃兴怀度才思用荣以服色列于藩垣尔其敬恭无替朕命  

授卢士攻权知京兆尹制【`元稹`】  

勅朕日出而御便殿召丞相以下计事而大京兆得在其中非常吏也诚以为海内法式自京师始辇毂之下盗贼为尤尹正非人则贤不肖阿枉奏覆隔塞则上下不通假以恩威用詟豪右朝散大夫守京兆尹知府事卢士玫自居郎署执政者言其温重不回守法专固副内史行事物议归之日者景陵将建龟筮有时予心怛然惧不克济尔甞倅职应其供求和而不同俭而不隘竣于已事朕甚嘉焉试命元寮亦既不挠今圆丘甫及庆泽将施抄剽椎埋必有幸生之者案牍卒吏亦当因缘为奸公费则多而利不下究惟是数者尔司其忧为尔正名无恡操剸  

授薛昌朝绛王傅制【`元稹`】  

勅薛昌朝等国有政职之要其一曰具员所以稽绩用而升秩序也尔等典掌众务勤歴岁时无畏厥官能举其政择才以佐诸邸选士以歴东朝亦吾藴崇本枝之意也尔无易之可依前件  

授唐庆万年县令制【`元稹`】  

勅朝议郎守尚书比部郎中赐绯鱼袋唐庆辇毂之下豪黠僄轻扰之则狱市不容缓之则囊槖相聚是以前代惟京令得与御史丞分进道路以其捕逐之急也执事言尔庆顷摧束池卤生息倍称布露饴散【`饴盐散盐见周礼`】于罗落之间而盗贼终不敢进推是为理真吾所求之剧令也无或畏避以艰惸婺  

授韦珩等西畿令制【`元稹`】  

勅具官韦珩李鄂等昔先王眚灾肆赦则殊死以降无不宥免而受财枉法者常罪罪之以此防吏吏犹有豪夺于人者朕甚闵焉日者覃怀有过籍之赋使吾百姓无聊生于下非珩等为吾发觉则吾终不得闻东人之疾苦矣今美原蓝田皆吾畿内之邑尔其为吾养理生息以惠困穷使天下长人之吏知朕用亷激贪之意焉珩可美原令鄂可蓝田令  

授元舆等杭濠歙泗诸州刺史制【`元稹`】  

勅朝散大夫守饶州刺史元舆等自天子至于侯甸男邦小大之势不同子育黎元其揆一也是以郎官出宰百里牧守入为三公此所以前代称理古也近俗偷末倒置是非省寺以地望自高郡县以势卑自劣盘牙不解稂莠不除比比有之患皆由此起今余杭锺离新安顺政三有财赋一邻戎狄将有所授毎难其人以舆之理课甄明以弘度之奏议详允以学亮之学古从政以达之守道立身佥命为邦庶可以胜残去杀矣各奉诏条用慰茕独可依前件  

授崔元畧等加阶制【`元稹`】  

勅崔元畧等阶之设二十有九有庸有事有叙有加用是四者以诏百吏由郾而上至于元畧曰加曰叙由瀍而下至于弘景曰事曰庸光我侍从之臣且优致政之老诏贤诏德于是乎在堂与益近尔其敬之可依前件  

韦行立可处州刺史制【`元稹`】  

勅具官韦行立闻尔贵游之子也出入省寺二十余年终无尤违斯亦鲜矣江南诸郡户籍非少皆有赋入之艰尔为吾徃理缙云以宣朕化无虐惸独俾伤惠和  

李翊起复仍前监察御史制【`元稹`】  

勅具官李翊比制多以详练法理者行于御史府或满岁即眞或不时署位亦试可之义也以尔翊文学周敏操行端方执丧有闻俯以就制复尔故秩勉修乃诚  

授刘惠通内谒者监制【`元稹`】  

勅具官刘惠通愿吾爱之俾在左右将我宻命达于四方去尽行人之词还致诸臣之复言必忠信事无尤违使朕不出户而知三军之志者尔有力焉深念其勤将以为报阶秩兼进用示恩荣各依前件  

## 文章辨体彚选卷十四

（明）贺复征 编  

○制三  

授张弘靖门下侍郎平章事制【`唐白居易`】  

门下夫佐佑天子燮理阴阳平章法度登进贤哲外抚夷狄内安元元使百官各修其职一物不失其所此宰相之任也朕思得良弼训致此道咨命予汝其殆庶乎具官张弘靖惟乃祖乃父代居相位咸有成绩于旗常尔其忠正恭肃文以礼乐日济其美振扬家声一时之人谓之才子亟登清贯益着令闻洎出刺陜部移镇蒲坂政不苛细甚得人心寮吏将卒皆乐为用清简之化闻于京师由是郑风缁衣之好汉廷玄成之美朝望时议翕然与之人谋既同朕志亦定乃用登尔以左辅援尔以大政尚克钦乃嘉命业乃代官竭其股肱服我前训呜呼三代为相邦家之光尔其敬哉无替乃前人之徽烈  

授范希朝京西都统制【`白居易`】  

门下阊阖风至太白星高谋帅护边国之大计具官范希朝忠贞勤俭以为质惠和智勇以为用一代名将三朝信臣朕以西边列镇三四若有总统则易成功思得良帅有威名者并护诸将岁一巡边乘秋顺令扬其威武则南牧之马引弓之人知我有备不战而去谁可任者无如希朝以尔有朔方之劳有振武之効功在疆埸名闻羌戎惟实与声皆副是选今拜尔为大将尊尔为司徒节制进退一令谘禀倚望如右可不愼欤可充西京都统  

李愬赠太尉制【`白居易`】  

勅具官李愬在建中岁泚贼叛逆惟太师晟实伏大顺翦而诛之在元和朝蔡寇充斥惟尔愬实奋竒策虏而戮之父子之功书于甲令俱为第一焯辉当时矧尔一登将坛六换鈇钺坐论岩廊之道卧理保傅之事方深倚望奄忽沦谢是用当食累叹视朝三辍岂不以爪牙之威缺于外股肱之痛轸于中者乎而吊奠之命赗赙之数虽加常等未表殊恩宜以太尉之秩尊上公之衮俾尔被哀荣服忠孝从先太师于九原也不其盛欤呜呼美终必复礼无不答昔尔之勤劳如彼今吾之宠饰如此君臣报施可谓两臻其极焉尔灵有知钦我追命可加赠太尉  

韦审规可西川节度副使御史中丞李虞仲崔戎姚向温会等并西川判官皆赐绯各检校省官兼御史制【`白居易`】  

敕西川曰益部地有险府有兵碍戎屏华号为难理故吾命文昌为帅长俾镇抚焉次命审规为上介俾左右焉又命虞仲戎向会等为庶寮俾咨度焉进言者谓文昌贤而审规辈才以才佐贤蜀必理矣夫辍三署吏赞丞相府假宪官职加台郎暨一命再命之服以遣之其于张大光荣与四方征镇之宾寮不侔矣尔等茍佐吾丞相以善政闻使吾无一方之忧吾宁久遗汝于诸侯乎尔其勉之可依前件  

授郑覃给事中制【`白居易`】  

勅给事中之职凡制勅有未便于时者得封奏之刑狱有未合于理者得驳正之天下寃滞无告者得与御史纠理之有司选补不当者得与侍中裁退之率是而行号为称职故不专于掌侍奉赞诏令而已具官郑覃清节直行正色审词先臣之风蔼然犹在自居首谏益励謇谔擢领是职必有可观亦欲天下闻之知吾奬骨鲠之臣来谏诤之道也  

授栁公绰吏部侍郎制【`白居易`】  

勅京兆尹兼御史大夫栁公绰长吏数易为害甚多迩来都畿未免斯弊或苛急而人重困或懦弱而奸不息得其中者其公绰乎细大必躬亲刚柔不吐茹甚称厥职惜而不迁然智者常忧忠者常劳亦非吾以平施御臣下之道也尚书六职天官首之辩论官材澄汰流品比诸内史选妙秩清询众用能无易公绰尔其饬躬承命以裴王崔毛为心茍副吾言用称乃职  

授韦觊给事中庾敬休兵部郎中知制诰制【`白居易`】  

勅职之要莫先于驳正文之选莫难于司言将使朝纲有条朕命惟允在二者得人而已具官韦觊精微专直通乎事典可使平奏议而坐右曹庾敬休温裕端明饰以词藻可使书诰命而立西序而轮辕凿抐各适所宜夫惟刺史守列城郎官应列宿选任倚注非不荣重然吾左右前后方求正人如觊敬休不宜疎逺亦犹有声之玉无颣之珠不置佩服之中掌握之上皆非其所也宜自敬重无忝吾言  

第十二妹等四人各封长公主制【`白居易`】  

勅古者帝子下嫁必使王公主焉近代或有未笄年而赐汤沐者亦加公主之号以宠重之第十二妹等先皇帝之子也比朕之子宜加等焉故当幼年各封善地咸命为长公主未及厘降先开邑封所以慰太后慈念之心表先帝肃雍之训亦欲使吾孝理之道敦睦之风自骨肉间以及天下可依前件  

授李建吏部员外郎制【`白居易`】  

勅六官之属选部郎首之歴代以来诸曹郎之中择其践歴久考第高加以有器局律度者迁焉今之选任亦由是矣兵部员外郎李建文行才理公勤课绩可以具美宜居厥官岁调方殷勉勤尔事  

授张元夫礼部员外郎制【`白居易`】  

勅殿中侍御史张元夫官有秩清而选妙者其仪曹外郎之谓乎凡殿内御史虽文才秀出功课高等者满岁而授犹曰美迁有如元夫连膺二选歴彼践此佥以为宜况怒飞青冥翔集禁陛由兹去者十八九焉汝知之乎思有以称  

授李虞仲兵部员外郎崔戎户部员外郎制【`白居易`】  

勅具官李虞仲崔戎等去年春朕忧西南事授丞相文昌钺徃镇抚之次选郎吏有才实如虞仲辈者徃赞理之故其制云茍佐吾丞相以善政闻宁久遗汝于诸侯乎今蜀政成矣蜀人乂矣是汝辈职修事举而奉吾诏书甚谨也前言在耳安可弭忘并命为郎主吾信实  

授张籍水部员外郎制【`白居易`】  

勅登仕郎守国子监博士张籍文教兴则儒行显王泽流则歌诗作若上以兴教流泽为意则服儒业诗者宜稍进之顷籍自校秘文而训国胄今又核名扬称以水曹郎处焉前年以来凡歴文雅之选三矣然人皆以尔为宜者岂非笃于学敏于行而贞退之道胜邪不与之宠名何以奬夫不汲汲于时者  

授许季同秘书监制【`白居易`】  

勅大理卿许季同国朝以来有刘德威张文瓘唐临为大理卿有魏征虞世南颜师古为秘书监则设官之重得贤之盛人到于今称之今季同以明愼钦恤理刑狱以文学博雅掌图籍由廷尉而长秘府论者荣之宜自重其官自逺其道又思与刘张唐魏虞颜为比不亦自多乎  

授沈传师左拾遗史馆修撰制【`白居易`】  

勅京兆府鄠县尉沈传师庶职之重者其史氏欤歴代以来甚难其选非雄文博学辅之以通识者则无以称命今兹命尔其有旨哉昔谈之书迁能修之彪之史固能终之惟尔先父尝譔建中实录文质详畧颇得其中尔宜继前志率前修无忝尔父之官之职  

授韩愈比部郎中史馆修撰制【`白居易`】  

勅太学博士韩愈学术精博文力雄健立词措意有班马之风求之一时甚不易得加以性方道直介然有守不交势利自致名望可使执简列为史官记事书法必无所茍仍迁郎位用示褒升可依前件  

授王建秘书郎制【`白居易`】  

勅太府丞王建太府丞与秘书郎品秩同而禄廪一今所转移者欲职得宜而才适用也诗人之作丽以则建为文近之矣故其所著章句徃徃在人口中求之辈流亦不易得帑藏之吏非尔官也而翱翔书府吟咏秘阁改命是职不亦可乎可秘书郎  

授王辅元左羽林卫将军知军事制【`白居易`】  

勅国家设十二卫犹汉之有南北军而左右羽林尤称亲重自诸卫而移领者谓之美迁左神武将军王辅元生勲阀之家通吏理之事佐我临郡率着能名可以掌勾陈而护建章备巡警而严羽卫大将军事假而行之宜励初终副兹宠任可依前件  

授姚成节右神武将军兼知军事制【`白居易`】  

勅具官姚成节甞为天平军禆将当刘悟之立忠勲也谋成事集尔有助焉虽授一城未足酬奬况闻信厚勤恪宜于爪牙肘腋间居之昔汉文帝以宋昌忠劳擢拜将军使掌环卫今吾用汝犹前心也环拱之职得不勉与  

授李谅泗州刺史兼团练使当道兵马留后兼侍御史赐紫金鱼袋张愉岳州刺史制【`白居易`】  

勅扼淮压湖之列城曰泗与岳舟车会焉军戎屯焉是二郡守不易为政先是守领者多会有故岁时罢去长吏数易人必重困宜择良二千石救而养之以谅自登城长讫尚书郎中间又再为州牧三宰剧县皆苦心恤隐煦妪及物操刃决滞砉騞有声而愉亦学古入仕甚自修饰河西有政次于谅焉故命愉守岳命谅守泗仍以戎职留事宪简章绶一加于谅谅其听之哉异日吾将以重官剧职处尔尔安得不副吾所急用尔所长更宜以难理之郡自试耳各依前件  

授仓部郎中制【`刘禹锡`】  

勅周制仓人以辨于邦用廪人以待乎匪颁后代或均输或平籴皆周官仓廪之职也于戏王者藏于天下吾何私焉收敛以时储蓄必谨俾夫凶荒无患贫富克均吾咏京坻之诗勿守区豆之限  

授主客郎中制【`刘禹锡`】  

勅汉制尚书郎四人一人主营部成帝又署客曹主外国戎狄事皆今主客之任也其后或东西列职左右分名统彼行人之家绥其外臣之务朝聘则定位宴会则辨仪穆我四门深于九译用委藁街之政克资粉署之贤  

授郑朗等左谏议大夫制【`李徳裕`】  

予欲左右前后皆得正人朝夕交戒儆予之阙所以分左右而备箴谏也思见大儒骨鲠白首耆艾论议通古今喟然动众心所以増其秩而厚其禄也具官郑朗等皆以贞正守道列于左掖从容讽谏每竭嘉猷况朗璜近因陛见乃能庭争执以言责本于忠诚昔峻岅乘危缓丝揽辔期门近出次况当车増主之明二臣之力我求端士用继前良期尔尽规致予无过勉思厥职无忝优思  

授郑处晦职方员外郎兼侍御史知杂事制【`杜牧`】  

勅具官郑处晦御史中丞韦有翼上言曰御史府其属三十人例以中台郎官一人稽叅其事以重风宪如曰处晦族清胄贵能文博学人伦义理无不讲求朝廷典章饱于闻见乞为副贰以佐纪纲以尔处晦甞居内庭草具密命自以疾去于今惜之颇俞其言如我自得有翼为尔之知己予为有翼之德邻上下交举岂有私爱勉修职业所报非一  

授窦弘余加官依前台州刺史苏庄除邓州刺史等制【`杜牧`】  

勅具官窦弘余苏庄等南郡盗作而萧育拜河南政美而寇恂留为人择官因重而抚考于两汉行古道也弘余亷使上言父老有请其为政也长育多方惠训不倦凡设教令皆有科旨庄任南康悉心为理谨身律下节用爱人南阳古都近者小扰临海越俗尤惜良吏就加起拜各叶所宜仕至二千石可庇人矣无异文律不自贵重副疲羸之望者须念终始坐狂愚之罪者勿理深污各膺宠禄无忝分寄  

授李承庆鳯翔节度副使冯轩义成军推官制【`杜牧`】  

勅具官李承庆等以文学升名于有司以才能入仕于官次诸侯辟之以佐于宾席天子用之以升于朝廷次第等级大小高下亦与古之乡举里选考功试言无以异也尔等皆吾卿大夫之令子弟也清风素范克肖家声属词成章能取科第既为知己皆为才人贤观与游达视所举今尔宾主两皆得之义则进否则退无为美疢以求茍容可依前件  

张德翁除归州刺史李承训除福昌令审矩除阳翟令制【`杜牧`】  

勅具官张德翁等德翁承训审矩为天子之守臣作百姓之长吏仕而至此斯亦达矣匹夫为善人犹则之守令所为谁敢不化诗曰尔之教矣民胥效矣可不勉之可依前件  

契丹贺正使大首领等授官制【`杜牧`】  

勅具官讨鲁等天子有道守在四夷尔今来朝予亦増愧绥之玉帛荣以班秩宜怀恩宠永保封疆  

授刘全礼等七人并除内侍省府局丞置同正等制【`杜牧`】  

勅具官刘全礼等置在傍侧皆有才能既歴岁时合当班秩各宜敬恭职禄不懈忠勤可依前件  

授秘书少监赐紫卢光启守中书舎人制【`钱珝`】  

勅西省设官之重实代吾言故修禁之章漏泄居其首而稽缓次之受选者率用靖黙专敏之士然后若【`疑作为`】得具官卢光启励精不怠处黙有伦定志而静专其谋好古而敏求其要总是四善谨于一心则攻学与文甞试之于禁闼矣能于散地自安素风不去乃资公论复典训辞夫入官惟勤执事惟敬茍视禁以无犯则立身而有章行之克终利亦焉徃可依前件  

授考功员外郎赐绯鱼王巨驾部员外郎知制诰制【`钱珝`】  

勅某官某夫举典申命以进退在位之士而指其否臧兼儆百职者本乎圣人之法言也法言之不为浮言而已知言之士过实必羞因使出辞当能近法巨积中有美欲昧而彰永惟季父令名常恐所承不似百川学海进则至焉吾欲激而成之是以擢居禁省徃司明诰罔畔法言至不漏不踰兹为能矣可依前件  

授赵昌翰考功郎中制【`钱珝`】  

勅具官赵昌翰国之旧章系会府者仅甘六七坐曹郎见坠不举焉用官为而善最之法所坠尤重非精材强力安能举之昌翰以名家子实修自整为县罢去翛然自安公卿有知已之门车马无致身之迹善养材用益闻精强是以考绩处之且欲明试于尔噫择名曹置名士吾不知设官之始独为人乎如或深思必将召宠可依前件  

授户部巡官秘书省校书郎杨玢武功县尉充集贤校理制【`钱珝`】  

勅具官杨玢士子由科而进得为馆殿吏者俯视华资如拾地芥然而道不益固名不益彰则朝之华资其可俯视而拾之哉玢质秀气实自立颇强窥其所为诚在于道固名彰之本也今既列书殿仍怀令图奚患华资不能俯拾可依前件  

淛西节度使钱镠燕国夫人呉氏进封晋国夫人制【`钱珝`】  

勅齐之壁司徒武力之臣也其妻有礼尚获锡地于君今师长万夫提封千里内资淑媛助我勲侯国进大名是惟旧典具官钱镠妻燕国夫人呉氏肃雍之美箴戒不忘闻鸡鸣而致敬事姑讽鹊巢而思齐有德辅成功烈谅属柔明爰举宠章载加常等勉承膏泽以耀闺门可依前件  

授董禹左谏议大夫制【`薛廷珪`】  

勅朝廷具位之臣得直言天子过失太平之基也矧司我谏议列吾轩墀启乃心而沃我心尽尔言而攻我过眷求之道时惟难哉具官董禹迭中词科优有艺文西汉故事甘泉遗仪闻其讨论多所详悉逮事先帝颇扬直声征还周行歴践台阁靡所附丽能精典坟公论推其才直乡校言乎淹恤今擢尔为谏议大夫置朕左右勉扬厥职徃副旁求夫立肺石挹兽樽扶将颠祛未寤在履正直务去将迎尔或推公朕岂惮改书绅铭座服我训词伫称人情勿孤朝奬  

授侍御史沈栖逺右司员外郎殿中张玄晏都官员外郎制【`薛廷珪`】  

勅具官沈栖逺等由御史属为尚书郎选擢之重难践歴之清切所以广毓材之道也以栖逺清白向正艺实扬名鲁人将以为木铎太一下传其洪范石渠铅椠谏署淹翔动静有常职业惟允以玄晏词无枝叶道有污隆履君子之中庸练国朝之故实直方之气佥论多之文艺之优前辈高许而皆乘骢衣绣为我宪臣指佞埋轮恪居官业畴其久次爰俾序迁勉思伏奏之勤无忘率职之重  

授崔义进侍御史赵光裔郑祁殿中丞李皎监察等制【`薛廷珪`】  

勅崔义进等吾近以风宪之任委诸名卿中外肃然伫其振举果于抡选能掇菁英且言澄澹秉彛进退由礼【`句`】义进之修整也无怠【`句`】墙岸山立【`句`】时情蔼然光【`句`】裔之峭直也不党【`句`】英华发外【`句`】清劲积中【`句`】祁之藴蓄也无多谢于前修【`句`】闻善若惊【`句`】覆篑不止【`句`】皎之砥砺也颇自强于逺概皆克荷先训来为闻人俾之整肃周行惩艾风俗触邪指佞庶有可观尔当其才朕愈其请各赐厥职懋对天休可依前件  

授右威卫上将军契苾璋威卫上将军制【`薛廷珪`】  

勅具官契苾璋尚齿酬劳固闻于茂典念功求旧式训于后生朕甞因坐朝周视百辟有峩冠担珪华发承弁鹰扬鹗立于墀庑之上者一旦便殿询于宰臣且曰卫将军璋也夙号良将实着军功甞拥节旄兼闻善政自处之环卫委以腹心辟彼污莱尽作文王之囿化其士卒皆为君子之营而耆艾服勤班资不称积薪之叹达我听闻俾升上将之尊不假三师之贵吾于尔辈无吝优恩勉服轩裳共致宁谧  

授太子宾客王牍等诸王傅制【`薛廷珪`】  

勅具官王牍等朕闻王者之子在襁褓中置贰公以教训之由古道也我思成人以来遘此多难师训之义蔑焉阙闻南面称尊愧于寡昧由是言念诸子用疚厥心因择正人为之傅导今丞相言尔牍等并老于文学雅有德行明君臣父子之道知礼乐诗书之源可使高步承华入参望苑琢磨羽翼朕有冀焉或授正卿或加峻级宜旌优异徃傅童蒙邪蒿鲍鱼勿俾登俎胄筵讲肄为惜分阴使其知东平为善之规喜王褒洞箫之赋承万代之业固盘石之基思赖于老成人也可依前件  

授杨镒西水县令张廷济永清县令卢轺新政县令孙球下邳县令等制【`刘崇望`】  

勅昔魏郡十五城独繁阳有异政汉史书之以其为县之才未易得也今我择官忧人之际一朝以难得之才待镒等四子其何如哉将责试功亦宜申命为政如御不可改辙而行为政如农唯在勤思其事无或穷人使为盗也书称以庸本朝旌赏遽以印绶光命之球盖延徐师溥之所举乃为之酬当务其实可依前件  

授康君立等诸州刺史制【`李磎`】  

勅康君立等夫文吏以儒术自进而牧人养物固其所也而论者犹或嘉之而尔等各以军功达于郡政可谓难矣然武有七德而安人和众在焉得非皆达其义耶深惟劝能之方遂允为真之请可依前件  

许州节度使王藴母赵氏进封楚国太夫人制【`李磎`】  

勅古之为将言有老母而三战三北者朕毎读其书而非之夫为将者皆然则何以同在三之义励士众之心而逃无勇非孝之讥哉茍如斯亦其母之未贤尔忠武军节度使王藴方荣色养既孝而忠委以节旄遂称名将贾勇而力过投石临阵而义不闻金得非其母赵氏贤以善训邪岂特筑朱序之城宁陈婴之族而已宜加大国之封以助南陔之庆可依前件  

## 文章辨体彚选卷十五

（明）贺复征 编  

○制四  

授高平郡王重规司属卿制【`唐李峤`】  

鸾台百工惟时必在推择九族既睦仍资敦叙具官重规宗室仪表衣冠领袖有姬旦之艺兼刘苍之善出居连帅功名着于两河入奉钩陈诚欵申于八挍本支望重河海职隆宜辍掌于鱼钤俾专司于鳞族  

授崔融著作郎制【`李峤`】  

鸾台具官崔融长才广度赡学多闻词丽扬班行高鲁史外台美其方正中省推其良直永言司典尤俟得人载笔西垣既藉微婉紬文东观更资博通宜升著作之庭兼践记言之地  

封衡阳郡王成义为申王等制【`苏颋`】  

门下古者帝王受命以临万国子弟建封用尊五等其所由来尚矣具官成义等敦诗执礼本仁祖义名教之乐得自几深温良之容发于忠孝晨趋魏阙则望掩轩霞夕赋曹园则思含澄景朕祇奉厯数旁稽载籍克辅王室所谓通邑大都俾为唐藩故能带河砺岳分膺徃命咨尔眷欤可依前件  

授宋王成器太子太师制【`苏颋`】  

门下孟侯之礼虽归于冢弼泰伯之风实尚于高节具官宋王成器幼而聪惠长则温仁礼乐同归质文相半孝以为政毎用因亲忠而立诚所期尊主故能乐于为善好在服儒占蚁穴以探征登省台而成赋自奄有梁宋作藩邦家其仪孔臧其德可大朕之元子当践副君以隆基有社稷大功神人佥属由是朕前恳让言在必行天下公议诚不可夺爰符立季之典庶叶从人之愿况别为九州岛必资于牧伯贞夫万国先伫于傅师式副佥谐之求仍光不拜之宠  

授张说中书令制【`苏颋`】  

门下咸有其德委廊庙之元宰知无不为归掖垣之成务张说含和育粹特表人师悬解精通见期王佐立言布【`唐诏令作希`】文武之用定策励忠公之典才冠代而不有功至大而若虚自顷弘益时政发挥王道万事必理一心从又以观其独伯起慎于四知常得其贞叔敖谨于三省【`诏令作者`】故能深而不竭久而弥芳宣大号于紫宸润昌图于清禁我凭柱石尔作盐梅正名之谓羣议斯集可授中书令  

授韩休起居郎制【`苏颋`】  

勅具官韩休理识清畅襟灵夷雅探学精微属词婉丽甲科对策甞副求贤左史记言用观书法  

授李怀让给事中制【`苏颋`】  

黄门具官李怀让直方自守贞独不羣理可析于毫芒文可成于藻绘虽手挥繁综而心寄闲逺丝纶所属甞推起草之能驳正是司更接游兰之宠  

授薛稷谏议大夫制【`苏颋`】  

门下具官薛稷弈代雄词身济其美光时雅量士慕其风故能悬帐絶伦升堂覩奥掖垣密勿字列黄缣仙闼从容文飞赤管箴阙之任惟贤是择俾登才子式宠谏臣  

授刘知柔尚书右丞制【`苏颋`】  

门下天台管辖爰正纪纲人望佥宜方膺授受具官刘知柔时行推美旧德归高明畅襟情闲华风表蹈典坟之芳润总词赋之笙簧虑常密于在公迹自勤于为政万人登数已闻书版之精六官揆才更俟弹珠之妙  

授刘幽求左仆射制【`苏颋`】  

门下尚书佐理四方取则端揆成务百工是师非允具瞻孰康庶绩封州流人刘幽求风云玄感川岳粹灵学综九流文穷三变义以临事精能贯日忠以成谋用若投水茂勲立艰难之际嘉话盈启沃之初存谠直以不回为奸邪之所忌衅萌颇露谮端潜发元宰见逐谗人孔多既诛羣凶方宣大化期问政于经始载登贤于梦卜  

授张仁愿兵部尚书制【`苏颋`】  

黄门名遂身退则闻告老优贤尚齿不忘求旧具官张仁愿有将相之才树忠公之绩入称三杰帷幄所以运筹出总六师塞垣由其卧鼓悬利器而御物自中于桑林推素心以得士更成于李径故能居室而应在邦必闻洎养疾归休辞荣及礼用旌渭濵之兆空想颍阳之间乞言繄赖宠德攸宜伫増题剑之荣更遂挥金之乐可光禄大夫行兵部尚书  

授李乂刑部尚书制【`苏颋`】  

黄门王命司寇汝作士师允迪政刑旁求望实具官李乂恒碣之寳衣冠之华业总四科才抱九德为邦理要洞入精微当代词雄居成准的忠义得在公之体清修禀行己之用紫泥掌诰虽密王言黄沙定罪是悬人命眷兹钦恤尤赖简孚俾回迹于西垣宜正名于北斗  

授卢藏用检校吏部侍郎制【`苏颋`】  

勅具官卢藏用含和育粹直道正身学贯儒墨词精比兴风尘之外独秀瑶林清白之中常悬氷镜自四年掌诰九品作程峻而不离重轻咸当简而能要浮竞斯逺刀尺之委铨衡已归特选周才更符佥望  

授王丘主爵郎中等制【`苏颋`】  

勅具官王丘学思文华精而典丽韦虚心神清气胜敏以甄通或刈于楚翘先有司之课绩或提其网辖肃诸曹之填委爰旌二妙宜叶再迁丘可守尚书主爵郎中虚心可守右司郎中  

授李怀让兵部郎中制【`苏颋`】  

黄门具官李怀让直方在心清而转劲通明应务吏必兼文故能誉满簮缨望华台署鷞鸠作士虽参听棘之言司马训兵重践握兰之任  

授宋璟御史大夫制【`苏颋`】  

黄门三台副职百寮之师纪纲是任莅事惟能具官宋璟含纯粹之德秉清刚之气学研精以辨政文体要以经逺吉人之寡敷言有训君子之慎择行无违正色而自具阳秋立诚而不僣风雨必能静专动直献忠纳规常闻沃心之任靡惮犯颜之情使其坐以镇俗毅然当朝则不能者退不仁者逺王臣蹇蹇懦夫有立俾光天宪式副人瞻  

授李怀让御史中丞制【`苏颋`】  

黄门贰彼副相一其三独不任宏才孰膺高选具官李怀让直方孤耸清逈特立祗服文儒克修典礼持疏网而不漏常嫉恶以辟邪泛虚舟于自然不近名而过实必能去烦苛之小节知宪章之大体允符羣议光践中司  

授李元纮度支员外郎制【`苏颋`】  

勅具官李元纮清眞不杂恬雅自居部剧着于祠曹养能传于宰邑顷闻出佐方驰日下之声爰伫入官犹屈黄中之美宜迁郎位以宠相门  

授尹思贞御史大夫制【`苏颋`】  

门下国之副相位亚中台自非邦直孰司天宪具官尹思贞贤良方正硕儒耆德刚不护缺清而畏知简言易从庄色难犯征先王之体要敷袵必陈折佞臣之怙权拂衣而谢故以事闻海内名动京师鹰隼是击豺狼自逺必能条理前弊发挥旧章宜承弄印之荣式允登车之志  

授张游侍御史制【`苏颋`】  

勅具官张游清方自居专直上挠秋风始击毎励鹰鹯岁寒后凋斯见松栢国储在于红粟王宪持于白简式寄人天之重更闻台阁之迁  

授郑溥殿中侍御史等制【`苏颋`】  

勅具官郑溥等志藴公忠才兼学行守文法以明练循宪章以清直神羊共触常闻避马之雄夕鸟明飞俾叶迁莺之举可依前件  

授陆余庆大理卿制【`苏颋`】  

黄门法者天下所共廷尉天下之平选众甄才惟明克允具官陆余庆早回翔于近密又践歴于中外雍容文雅自然素征清商萧散风华莫不瑶林琼树必当和而不挠贞则有恒正罚金于后人戒刻木于前吏念兹钦恤深可哀矜宜修白云之典俾静黄沙之职  

授陈正观将作少监制【`苏颋`】  

黄门具官陈正观藴器沈敏怀才雅实在公有甄综之能临事有靖恭之誉顷者荆岑作镇楚望班条时许仁明俗称威惠五材是用百工分职爰考抡材之绩宜膺梓匠之司  

授李延昌左金吾卫大将军制【`苏颋`】  

黄门兵戈之容是凭于师律舆马之饰允属于徼巡自匪周才孰当兹任具官李延昌倜傥为用坚刚立诚学优典坟言综韬略贾勇闻义则轻于九死好谋尽忠则隐如一敌自膺刺奸之宠雅叶弹违之务正名不拜何以光于执金教战或忘何以励其投石宜践迹于中尉俾畴能于亚夫  

授崔秀太子左庶子制【`苏颋`】  

门下古者官宿其业吏不数变将欲观其终始因以别其能否若用舍非当迟速不伦是开趋竞之门岂曰和均之道宗正少卿崔秀等名迹早着朝廷所推各勅一官已经四稔诚器能有用久次当迁宜副佥谐俾膺并命且承平日久从仕者多必凭考绩方议进转但须慎守岂滞其能如或躁求是招其累速则不达谦而必亨凡今庶僚宜悉朕意可依前件  

授白知慎河南少尹制【`苏颋`】  

黄门具官白知慎博观坟史祗奉程序吏道尤精公心不转郎官起草増其应宿之华匠者运斤主其乘风之妙任能结约省费驰声爰瞻上洛之都宜亚尹河之宠可授河南少尹  

授郑璇河南县令制【`苏颋`】  

黄门具官郑璇士门雅望名教是先吏道通才声尘自逺嵩邙帝宅周汉王都宜回起草之能伫息鸣桴之听可授河南县令  

授郭虔瓘潞国公兼食邑实封制【`苏颋`】  

黄门闻鼓鼙之声者则思于将帅裂土茅之赋者则念彼勲庸具官郭虔瓘忠将超伦智谟絶等决胜千里怀孺子之兵符通知四夷有老臣之戎律徃者镇于荒裔独守孤城煮弩而其人益坚引弓而彼众不敌故得爱子染锷名王解辫穷庐扫地而将空沙漠闻风以归附功则茂矣朕实体之宜誓河山开其井邑  

封姚崇妻郑国夫人制【`苏颋`】  

黄门具官姚崇妻荥阳郡夫人郑氏荥河地绪簮组家声辉相门以才淑冠邦族而婉嬺兰仪蕙问式备言容习礼闻诗载兼图史金彛作辅爰开土宇之封石窌承荣宜表珩璜之盛  

## 文章辨体彚选卷十六

（明）贺复征 编  

○制五  

封张嘉贞河东县男制【`唐韩休`】  

任事而爵古之彝训论功以封朝之通典具官某忠肃恭懿宣慈敏达涵精明以毓德体文武而成器自光帝载昭宣庙谟鼎味用和台阶増峻事君有犯而无隐奉国以公而灭私持其宪章式是轨度既邦教有叙亦王猷以穆顷统军政爰城朔方用底其绩未酬厥赏固宜命以圭社崇其礼物俾楚臣授邑克表寝丘之制汉道优贤更叶平津之美  

授杜暹等侍御史制【`韩休`】  

勅具官杜暹礼乐之器直方効节冯宗文儒之业坚正在心咸以清公副兹望实风霜既肃台阁推美持我邦宪载穆时谈俾迁周史之能更举楚冠之任并可侍御史  

除韩休黄门侍郎平章事制【`张九龄`】  

勅思致雍熈聿求元辅久劳梦寐延彼周行具官韩休藴道弘深秉德经逺清裁可以范物素行可以律人一自登朝备闻体国志存公亮诚着始终而羽翼朕躬金玉王度人望是在朝选无踰宜拜命于琼闱俾兼和于鼎实  

授李彭年吏部侍郎制【`孙逖`】  

门下综彼天秩亚于大宰易人之举选众尤难尚书兵部侍郎李彭年人望时秀雅才清识德以全诚文而致用操必割之器遇时事无前持不转之心在公庭难夺必能敷求名实底慎铨衡宜辍七兵之务俾修九流之法  

授杨绾礼部侍郎制【`贾至`】  

门下鲸鲵初悬理化未洽思敦驰骛之俗必弘亷退之风具官杨绾质禀天和才优大雅理能自畅学不为人自委身于周行孤立于中道喜愠莫形于颜色外物无得而亲疎声闻日高志致弥逺固足以抑扬雅俗弘奬素风宜贰职于南宫仍属词于东观俾难进之夫増气干仕之子知惭雕斵澄源朕志斯在  

授裴倩度支郎中制【`常衮`】  

勅具官裴倩达识含精长才致逺秉彝尚晦金璞自明当剧居难干将独割周歴台阁绸缪藩镇休声异政亦克有终底慎财赋之殷校计军国之用得专其任爰举旧章伫尔发挥以之赡济  

授崔炎监察御史制【`常衮`】  

勅权知绛州绛县令崔炎慎学润身工文饬吏错薪刈楚竹箭有筠莅事咸许于宓生遗风尚传于绛老公才可擢朝听用章宜甄避蝗之美式践栖乌之列可监察御史  

刘滋崔造齐暎平章事制【`陆贽`】  

朕嗣位君临精求理道小大之务靡不经心日慎一日于今八载教化未洽烝黎未康因之以甲兵继之以灾沴斯固鉴有所不至虑有所不周予心浩然若涉深冰思所以匡我致理助我官人宣其泽而四方以宁执其要而百工式叙允是大任其维辅臣梦想之怀敷求俊乂察言而观行因事以考能周行之中乃得良弼权知吏部侍郎刘滋操履贞清介然自守居能慎独重不违人析理究其精微励学探于奥旨守给事中赐绯鱼袋崔造性合道要诚通化源适时有成务之才事上怀匪躬之节藴蓄器业居为名臣中书舍人赐紫金鱼袋齐暎修已以立自明而诚体贤人可大之规用君子时中之道虚能受泽清通不流维滋之直方可以激风俗维造之体度可以振条纲维暎之精深可以该物理我有大典尔其叅之懋昭厥猷勿替休问  

授刘悟检校司空幽州节度使制【`元稹`】  

门下朕闻将星明则英豪用灵旗指则妖祲销劲草可以受疾风盘根然后见利器茍非处剧何以用长况幽并少年燕赵竒士居常以紫骝自骋失意则白刃相仇将领斯难是先才杰具官刘悟天与忠诚人推敬让藴孟贲之勇不以力闻避亷颇之强使之心伏是以居危邦而智免临大节而功高甞见委于先朝屡作藩于右地朕以辽阳巨镇自我底宁姑欲抚之以仁然后示之以礼而守臣婴疾幕吏擅权挠政行私亏恩剥下过为捶楚妄作威棱不均飨士之羊但养乘轩之鹤致兹挠变职此之由不有将材孰惩儿戏敷求朕志深谓汝谐是用拔竒式冀宣力帖以亚相宠之上公俾光十乘之行以壮三军之气  

第七女封公主制【`元稹`】  

门下长女等抱子弄孙之荣贵贱之大情也朕以四海奉皇太后于南宫问安之时诸女侍侧螽斯之庆上慰慈颜鸣鸠之仁内怀均养虽秾华尚少出阁未期而汤沐先施分封有剧宜加美号以表令仪可依前件  

授张奉国上将军皇城留守制【`元稹`】  

勅环太微诸星有上将次将之列所以拱卫宸极谁何不若予置上将军以御侮率是道也前皇城留守张奉国谦能养勇明以资忠卑飞翕翼于未击之先痛心疾首于见危之际常擒狡猾克定妖氛行赏计功屡升荣级朕爱其忠厚难以外迁稍移娄胃之间不失爪牙之任为吾守禁勉尔干城  

马总准制追赠亡父请回赠亡祖制【`白居易`】  

勅夫积善者庆锺于后显扬者光昭于先而总贵为邦君贤为国士荷贻谋之训用率义之文上献表章有所陈乞朕念其祖德褒以台郎所以复陈实必兴之言慰范乔泣涕之思庶使幽显两无恨焉  

薛伯高等亡母追赠郡夫人制【`白居易`】  

勅某夫人某氏等始播妇仪终垂母道教其令子为我良臣而皆茂着才名荣居爵位永言圣善宜及显扬俾追启邑之封式表统家之训可依前件  

夏州军将二人授侍御史制【`白居易`】  

勅某官某等早称武艺久隶军麾禀命元戎服勤王事或千里移镇从为纪纲或十乘启行倚为肘腋绵歴年月积成勤劳不加宠荣何劝忠効并命宪职宜敬承之并可兼侍御史余如故  

赠裴度太师制【`李徳裕`】  

勅尧之旧臣伯益显庸于舜禹周之元老召公流美于成康永惟其人是属良相裴度始以谋策除害佐烈祖之中兴终以忠贞立朝毘累圣之鸿业经纬之志华皓不衰功勲烂然图史辉焯奸邪所忌臲卼于时暨氛雾既开鱼水将协条风孰见其喜愠零雨皆美其来归未践明廷遽婴沈痼威鳯莫翔于旧沼虚舟长徃于夜川殂谢之初朋党异议赠典不称人情郁然属告类上玄焕流大号载怀先正宜有褒崇宠既极于维师恩有加于在昔岂必望酇侯之垄方念茂功过梁道之祠乃思遗美以兹为劝可不务乎  

赠李绛司徒制【`李德裕`】  

朝有正人时称令德入参庙算出总师千方当宠任之臣横罹不幸之酷殄瘁兴叹缙绅所同具官李绛神授聪明天赋清直抱仁义以希前哲立标准以程后来抑扬时情坐致台辅佐我烈祖格于皇天杖钺宣风聮居乐土乘轩鸣玉尝极清班先声而物议皆归不约而羣情自许汉中名部俾遂便安而变起不图祸生无兆殱良之恸闻讣増伤是极哀荣用优典礼三公正秩品数甚崇表式异恩以摅沈痛可赠司徒仍令所司择日备礼册命  

赠故蕃维州城副使悉怛谋制【`李德裕`】  

勅兵家之法地有必争逺则汉氏之得阴山匈奴恸哭近则张愿之城河外朔方底宁乃眷维州实为险隘有金汤之固居襟带之冲没为戎疆垂六十载故蕃维州城副使悉怛谋甞解瓣发献其垒垣议臣托以和盟沮其诚欵寻令束縳归戮戎庭彼获甘心几无噍类昔常山临代为全赵之寳符河西絶羌断西戎之右臂弃兹要害用长寇雠至今蜀人言必流涕岂陈汤之专命由匡衡之废忠言念始谋久罹幽枉爰加宠赠用慰贞魂  

授狄兼谟兼益王傅郑东之兼益王府长史制【`李德裕`】  

勅古者圣人之教子也皆妙选天下之端士以卫翼之汉代梁王好书则以贾谊经纬之才推明其志淮阳好政则以玄成礼让之节镇静其浮前王令猷百代良法况朕建立元子锡之粤区朱邸初开黄发是宪以兼谟慷慨纳说有袁丝正席之忠以东之取舍俟时有贡禹弹冠之操皆行不苟合诚无暗欺歴职有声居正无挠举其素行擢在首僚尔宜广德义之风明孝爱之道俾其严于问寝敬不絶驰化与心成中道若性服我休命可不愼欤  

授元晦谏议大夫制【`李德裕`】  

勅昔汲黯薄【`一作为`】淮阳守愿出入禁闼补过拾遗则諌诤之任实资谅直我求其比今得正人吏部郎中元晦徃在内庭甞感先顾奋发忠恳不私形骸伏俯青蒲至于雪涕数共工之罪不蔽尧聪辨垣平之诈益彰文德近因旌别邪正宰弼上言以鲁公藏罟莫如寘革于左右汉后辑槛孰若列游于公卿是用命尔登于文陛其副我宠擢不替初心勿沽小名以枉大节勉服官业期于有终可谏议大夫  

授徐商礼部员外郎制【`李德裕`】  

勅具官徐商于公以容驷高门虞氏以升卿名子其所全活不闻大贤犹诚感幽神庆流苗裔矧乃祖徃以淑问甞为理官属政在吕宗谋克王室将相陷辟忠良受诬而深念羣狱之寃固拒诏使分别楚囚之滥自履危机义激命轻仁为己任有是阴德宜覃后昆尔风度和粹文词温丽列于清宪雅有贞标既旌先正之忠宜举赏延之典勉修官业无替家声  

授卢懿吏部郎中制【`崔嘏`】  

勅河南少尹卢懿总天下之缺员必先阅于吏曹郎然后达于铨官自非神机颖利识用周密则不得备于斯选也以尔词锋绚练门绪清华儒席许其温恭士林推其端厚自分曹洛汭二尹三川澹于趋进之途郁彼静专之操晦迹而嚣浮自逺长鸣而风雨不渝是用征还首曹荣以题柱必能佐持衡之重任聮藻鉴之清辉勉服官常无孤所举可依前件  

授韦博司勲郎中等制【`崔嘏`】  

勅韦博等顷以边城命将肇建麾幢当警尘未息之时及烽火尚明之日故于粉署妙选星郎欲以赞充国屯田之谋佐武贤备戎之术既而宾筵有耀幕画已多荐居于沙漠之中茇舍于戎旌之下亦既劳绩亟更岁寒念其裹革之诚更复握兰之美而焕本以文学传之吏能克践正途久司宗祏今以三农务急九扈才难宜迁丞副之荣用陟亚卿之列无忘素履各服新恩可依前件  

授韦悫裴识等加阶制【`崔嘏`】  

勅记曰爵人于朝与众共之盖以阶级既崇宠荣斯异疏封锡命列土承家尔等或才推粉泽岂惟五字之工或任重藩垣自茂一方之绩或官居象月或位应列星或拥缇骑而分九衢或奉瑶墀而总六尚皆聿修官业克绍家风爰因庆泽之辰更举山河之誓宜思带砺永保簮裾可依前件  

## 文章辨体彚选卷十七

（明）贺复征 编  

○制六  

除吕公弼枢密使检校太傅制【`宋张方平`】  

门下本朝之制地分二府之严执政之臣共干庶邦之重文武承式兵民是图属在贤明总司使职诞敷明制扬告大庭具官吕公弼器缊纯明机灵精邃瓌材任重中广厦之栋梁雅音自和合清庙之琴瑟登贰枢机之密洽闻议虑之长屡陈忧国之言多发便时之策深明王体有简朕心宜升帝傅之崇以正本兵之任爰田増赋真食衍封名器益隆典章允穆于戏信而能用甞思明哲之难知无不为期尽臣邻之益祗若休命以赞大猷  

祁国长公主进封卫国长公主制【`司马光`】  

门下帝妹中行易象赞其元吉王姬下嫁召南美其肃雍命服亚正后之尊主礼用上公之贵宠光之盛谁昔【`释训谁昔昔也`】而然矧同气之至亲推异数而何爱祁国长公主席灵长之绪承浚哲之祥禀乾坤之粹和锺日月之明润渊懿可度柔嘉有章志女功而忘劳承师教而不倦今玉笄在首厌翟戒涂方结帨于皇家将执笲【`音烦竹器`】于士族宜疏沫土之邑俾适富平之孙庸展茂恩诞孚醲化于戏琴瑟静好式昭和乐之音雷风顺承是为常久之道勿以夫家之平素有亏妇徳之听从祗服训辞永绥福履  

皇第十女封庆寿公主制【`欧阳修`】  

门下诗纪王姬之盛车服之制甚严汉优帝女之仪汤沐之封并列盖敦国体匪曰亲私维始被于宠章常推择于嘉号载稽成宪诞告外庭皇第十女寳婺分晖仙源袭庆天姿异禀温而有仪姆教不烦生而知善方居妙岁蔚有令猷朕仰承燕翼之谋兹膺蕃衍之祉俾新礼命式永襃荣于戏宠秩既崇在乎有德名称甚美享乃多休祗服茂恩勿忘明训  

除宋庠兵部尚书同中书门下平章事制【`欧阳修`】  

门下尽其制以飨亲因而馂惠爵于朝而示众所以褒功考祭典而可稽着国章而有旧矧乃枢机之任维余鼎鼐之臣饬事斋庄宣力左右方此庆行之始宜推宠数之隆具官宋庠履行清纯器识深茂夙有佳誉蔚为名臣文足以为国华学足以谋王体入则登于三事备罄谟猷出则殿于大邦蔼有风绩自还机务颇歴岁时秉一德以协恭出处不更其守展四体而尽瘁夙夜匪懈其劳属盛礼之有成广推恩而自近按夫舆地特启于新封加以宠名盖遵于故事维是便蕃之锡式伸眷倚之怀于戏君子者邦之基大臣者民之表缙绅之望所属老成德业之隆岂烦多训服我休命徃维钦哉  

曽公亮加恩制【`范镇`】  

门下朕观前世之载考宗祀之文周汉旧章残缺无次王郑异说杂互莫同大抵奉亲以严率民以孝交神明于合莫厚风俗之本原具官曽公亮执礼蹈方刺经援古燮均大化固已治平制定多仪又皆节适四时之气其和见于豆笾九州岛之力其精在于玉帛使朕得昭升烈考裒对上灵诚意所通顾飨如答惟时显相宜有褒嘉峻阶品所以明等威崇衣号所以懋功赏陪敦多赋流衍真封于戏大典越熈至恩胥暨惟裁成辅相以遂万物之宜惟同寅协恭以收庶工之效庸昭况施永乂基图  

韩琦加恩制【`王安石`】  

门下朕祗率旧章肇称吉礼对越天地具获灵明之歆相维公卿并膺休显之赐其孚大号以宠元勲具官韩琦躬受伟材出陪熈运保兹天子进无浮实之名正是国人退有顾言之行闲朝廷之两社揉方域之万邦辰猷具臧器寳加重中辞机轴之要外即蕃屏之安衡紞纮綖备三公服饰之盛櫜兠戟纛兼大将威仪之多序绩既崇修方弥谨协成宗祈之礼豫有显功之劳肆衍本封申加美称于戏恩典徽数所以旌帝臣明德茂功所以奬王室徃惟励翼服此褒嘉  

贤妃苗氏进封德妃制【`王珪`】  

门下帝居六宫之制率辅于皇猷天极四星之华实禆于壷事朕嗣膺邦统思穆人伦褒临妃掖之英化始宸闱之顺命龟荐日班綍布朝贤妃苗氏性资惠明仪度闲肃居恪箴图之戒动循珩佩之和八月良家早被后庭之选平阳别馆爰开贵主之祥而能进逺骄华举思谦畏褕衣奉祀上以赞于后勤彤史流徽下以仪于嫔则庸贲德言之茂益隆位序之崇名以副劳议非能典于戏坐而论妇之礼盖视三公之尊内有进贤之心始安君子之佐维正道然后式于外顾私谒不可黩于中徃服训辞永绥宠命  

皇长女德宁公主进封徐国公主制【`王珪`】  

门下周美王姬之华下王后之一等汉推帝女之宠主同姓之诸公故至爱形而九族欢内则正而四海顺乃睠公宫之懿适从世阀之逑宜合丕彛用孚羣德皇长女德宁公主仙支袭庆邦媛流徽锺天性之深慈躬女图之茂矩幼而勤组紃之习亦既饰妇事之修长则有室家之归将以经人伦之始维衿鞶之有命维车马之有行卜仲冬之嘉辰祉大易之元吉琼华在着已戒齐风之醨粉水疏园莫如徐国之乐侈燕谋于皇裔克美化于民闾显锡徽章大旌柔度于戏前揽唐家之制盥馈不可以阙供近稽仁庙之抚冠服仍从于少损盖肃雍者贤之检俭约者古之师其体至怀自膺长誉  

除郝质殿前都指挥使安武军节度使加勲食邑实封制【`王珪`】  

门下国家统御之势大维持之业隆外倚四岩藩翰之臣中谋万夫貔虎之帅故奉委裘而羣情固闻受瑁而三灵趋肇临发政之辰首下攽朝之命具位郝质性资庄厚气畧沈雄通玉帐之善经体金行之正气自昔先帝知为劲臣因其勤旧之名立在亲信之地会缀衣之陈牖提卫甲之环宫曽无夜鼜之哗自得刚牙之重绍帝符于景祚涣邦号于前彛视秩冠于文昌徙节临乎安武加以总正使范敦封并旌岩陛之劳以表师干之宠于戏天之壁垒象在羽林王之爪牙职于圻父盖地严则必资拱扈之力师众则犹赖训齐之方徃坚壮图思答殊遇  

除李璋殿前副都指挥使武康军节度使制【`王珪`】  

门下羽林神兵北环天卫之象黄帝李法中严邦律之师国家鬯武节于四遐提禁屯于干列进总凝严之护歴图劲杰之资稽众得人告廷孚命具官李璋气沈而果事性裕而知方厉许国之单忠达治兵之善志绪服高华之望名推亲信之良朕念长乐之慈怆不及养顾渭阳之族闻盖多贤自擢领于戎昭已积迁于留寄属岩除之缺帅宜斋钺之命才六纛启途既袭重侯之贵万兵留帐方资缓带之安虽其素劳不曰异宠于戏执干戈则有社稷之卫常慎于假人听鼓鼙则有将帅之思实深于注意维蹈忠义者急于报主盖喜功名者要之逢时勉规壮图尚率明训  

除吕公着守司空同平章军国事制【`苏轼`】  

门下仁莫大于求旧智莫良于用众既得天下之大老彼将安归以至国人皆曰贤夫然后用今朕一举仁智在焉宜告在朝以孚大号具官吕公着吁谟经逺精识造微非尧舜不谈昔闻天语以社稷为悦今见其心三年有成百揆时叙维乃烈考相于昭陵盖清净以宁民亦劳谦而得士凡我仪刑之老多其宾客之余在武丁时虽莫追于前烈作召公考固无易于象贤而乃屡贡封章力求退避朕重失此三益之友而闵劳以万几之烦是用迁平土之司释文昌之任毋废议论时游庙堂于戏大事虽咨于房乔非如晦莫能果断重德无逾于郭令而裴度亦寄安危罔俾斯人专美唐世  

除范纯仁大中大夫守尚书右仆射兼中书侍郎制【`苏轼`】  

门下朕惟朝廷之盛衰常以辅相为轻重若根本强固精神折冲故蒍吕臣奉已而不在民则晋文无复忧色汲长孺直谏而守死节则淮南为之寝谋朕思得其人付之以政使天下闻风而心服则人主无为而日尊咨尔在廷咸听朕命具官范纯仁器逺任重才周识明进如孟子之敬王退若萧生之忧国朕览观仁祖之遗迹永怀庆厯之元臣强谏不忘喜臧孙之有后戎公是似命召虎以来宣虽兵政之与闻疑逺猷之未究坐论西省进贰文昌増秩益封兼隆异数于戏时难得而易失民难安而易危予欲守在四夷以汝为偃兵之姚宋予欲藏于百姓以汝为息民之萧曹勉思古人以称朕意可授尚书右仆射兼贰中书之职  

王安石赠太傅制【`苏轼`】  

勅朕式观古初灼见天意将有非常之大事必生希世之异人使其名高一时学贯千载智足以达其道辩足以行其言瑰玮之文足以藻饰万物卓絶之行足以风动四方用能于期岁之间靡然变天下之俗具官王安石少学孔孟晩师瞿■〈日冉〉网罗六艺之遗文断以已意糠粃百家之陈迹作新斯人属熈宁之有为冠羣贤而首用信任之笃古今所无方需功业之成遽起山林之兴浮云何有脱屣如遗屡争席于渔樵不乱羣于麋鹿进退之美雍容可观朕方临御之初哀疚罔极乃眷三朝之老邈在大江之南究观规模想见风采岂谓告终之问在予谅闇之中胡不百年为之一涕于戏死生用舍之际孰能违天赠赙哀荣之文岂不在我宠以师臣之位蔚为儒者之光庶几有知服我休命  

西蕃邈川首领阿里库加食邑制【`苏颂`】  

祭有十伦之义施爵赏以为光福者百顺之名本忠孝之自出朕祗祓阳馆崇严祢宫配神穹昊之尊流泽幅员之广嘉与卿士同兹庆休便蕃优渥之恩固无内外之异告于朝寀布乃言纶具官阿里库生有轶材少负伟畧禀天地之义气得秦豳之遗风奠塞外之封疆继承列土拥河西之旄钺坐护诸羌长雄一方作我西屏属九筵之讲礼盛四海之骏奔来献其琛实相予祀是用加命王公之数视秩帝傅之崇増井赋于爰田广国租于真食于戏尔有时享岁贡之恪史不絶书我有骏神观政之方惠必及下既均承于纯嘏宜益厉于忠规徃服训言克享天禄  

除皇弟頵保信保静军节度使进封嘉王制【`元绛`】  

门下史谓建大宗之封如安盘石之固诗美得同气之助若敷棠棣之华朕绍五圣之休昭九族之序固已倚天属于本根之重措公姓于翰干之强况于至亲宜有显册播告羣位厥维大公具官頵燕翼发祥温恭迪喆英姿茂而玉裕盛气粹而扬休讲萟服儒多推道术之对好礼乐善雅有智思之文向稽立爱之经屡衍建侯之宠有华上公之衮有俶元戎之旗贤仪寖明师论参穆是用端筴以审繇按图而定名表为真王奄受乐国画岷峨之埜陪以妥田易肥涣之麾加之两组循典常而出合谨着定以奉朝列第环宫弥耸开元之观侧门通禁永承长乐之颜备饬爱怀布章庆誉于戏展亲以诚信我则友于天伦秉德以辅陪尔则蕃于王室思长富贵之守懋底忠孝之成徃其钦哉以对猷训  

除韩琦京兆尹再任判大名府制【`元绛`】  

门下分陜称伯召南当公职之尊启魏就封毕万得国名之大况吾元老为世宗臣久倚师垣之严宜迁尹节之宠饬宣典策敷告缙绅具官韩琦道醇而深器逺而博浑浑忠孝之业宪宪文武之姿感通仁庙亮众采于台极翼戴英考捧大明于天衢肆朕缵图厥初谋落燮谐四气之序熈辑百官之成登昭公槐奄莅国社镇定大事妥如九鼎之安承宁诸侯端若元龟之信岁勤再阅师律既和重念郊圻之雄旁据河山之险徒得君重以宣王灵就更西雍之旄留主北门之钥载敦爰赋并实干封于戏汉咨陈平安危注于上意唐用裴度轻重系乎厥身维乃纯诚无愧前烈懋服休命徃其钦哉  

封荆王頵太傅武宁镇海节度使制【`邓润甫`】  

门下朕罹国大忧绍天明命黄陵玉座永怀复土之深清庙朱纮序陟宁神之礼哀恫罔极感慕从中念宗藩尊属之贤有文考同生之爱图功甚茂送徃良勤敷告大廷肆攽赞册具官頵身端而行治识逺而量夷地则茂亲时惟明德翼戴王室雅有二南之风表仪宗支独包两献之学协策庙祉乃心朝廷昨朕承祧畴劳锡命属缉裕陵之礼逺获灵驾之行事有感怀义当褒异是用进以官班之等宠之帝傅之崇出节徐郊建麾青社以应采菽来朝之赐以慰棠棣孔怀之情于戏诗美大宗是为四国之翰礼尊叔父固曰一人之嘉徃服宠光益膺福祉  

除皇弟偲武成军节度使祁国公制【`邓润甫`】  

门下朕奉承燕谋获绍大统永怀先烈曷胜哀疚之情眷顾同生宜厚褒封之典孚我明命扬于治廷皇弟偲岐嶷得于自然温文见于异禀挟天材之美质应帝武之嘉祥未临射矢之辰遽起号弓之慕踰年于此锡壤惟时矧周人尚亲尤重本支之务汉廷左戚亦隆襁褓之封规裁半楚之疆载彻濵河之域苴茅制社授钺殿邦用建上公尹兹北国策勲加等衍邑实租于戏西望裕陵敢忘幼子之爱东朝长信进预诸孙之游徃服恩辉益延寿祉  

除吕公着右仆射制【`邓润甫`】  

门下国莫难于置相君莫重于知人尧舜之隆益以畴咨而熈载商周之盛至于梦卜而求贤天降割于我家予未堪于多难思用耆德交秉政钧其敷宠章以诏羣辟具官吕公着行应仪表学通本原忠义得于天资功名自其世美被遇先帝甞入赞于枢庭暨予冲人遂同寅于政路传经意以谋国体推上泽以纾民心叙收隽贤补苴法度方重不倚雅有大臣之风调娯适中遂通当时之务是用升之右揆委以繁机申衍爰田陪敦真赋尔则代天而理物予则羞耉以惟君于戏丞相之位未甞无其人儒者之效久不白于世孟轲言无有者数百岁扬雄称自得者二三臣盖迪逺业者其功难循近迹者其力易勉行所学以底丕平  

邢氏进号贤妃制【`孙洙`】  

门下王宫六寝崇建妇官天极四星垂着妃象所以协宣阴教助穆宸闱矧视秩于上公暨敷求于淑哲朕厉精于治选纳尤希嫔嫱靡充位号多阙兹延登于邦媛用布告于路朝婉仪邢氏德称后庭体合法相居念保阿之训动循环佩之音授弓矢于禖祠占熊罢于吉梦是宜详案旧典升备列妃进参褕狄之华益昭彤管之炜坐论妇礼正始国风品冠六仪名超九御于戏周南之咏卷耳无险诐私谒之心齐诗之美鸡鸣有警戒相成之道宠灵烜赫礼秩优隆匪时婉嬺之良畴若褒嘉之命佐后内治尔尚勉哉  

复元佑皇后孟氏制【`蔡京`】  

朕绍休列圣承训东朝施惠行仁既诞孚于有众念今追徃用敦叙于邦家废后孟氏顷自勲门嫔于王室得罪先帝退处道宫逮兹累年克庸祗德皇太后念仙游之浸邈抚前事以兴悲恻然深矜示不终废申崇位叙还复宫庭乃诏辅臣具依审议虽元符建号已位于中宫而永泰上宾无嫌于并后于戏原情起义盖示亲亲之恩克已慎身宜成妇妇之道其率循于懿范以上答于深仁徃服茂恩永膺多福  

蔡京降太子少保致仕制【`张阁`】  

政事所寄尤严误国之诛人臣之奸莫重欺君之罪我有常宪扬于大廷太师致仕楚国公蔡京顷以时才久膺柄任两冠台衡之峻三登公衮之崇庶图尔庸以弼予治而总秉机务出入八年事寖紊于将来谋悉违于初议擅作威福妄兴事功轻爵禄以示私恩滥锡子以蠧邦用借助姻娅密布要途聚引凶邪合成死党以至假利民而决兴化之水托祝圣以饰临平之山岂曰怀忠殆将徼福屡有告陈之迹毎连狂悖之嫌虽仅上于印章犹久留于里第偃蹇弗避傲睨罔悛致帝意之未孚昭星文而申谴言章继上公议靡容固欲用恩难以屈法宜禠师臣之秩俾参宫保之官聊慰羣情尚为寛典于戏天事尚象明罚所以引灾人道恶盈省躬所以引咎徃钦善贷无重后愆  

以王伦为通问使制【`张阁`】  

朕惟疆事未宁亲庭在逺夙宵轸念庶孝悌通于神明物色求人傥忠信行于蛮貊眷兹久矣今乃得之以尔胄出公侯资兼勇智言念主忧而臣辱何有于生如皆己佚而人劳孰当其责虽淹回之未试独慷慨以请行宜升郎秩之荣仍委使华之重朕既俯同晋国用魏绛以和戎尔其逺慕侯生御太公而归汉勿惮徂征之逺伫期归报之休  

皇子除检校少保节度使郡王制【`李纲`】  

朝廷尊爵式昭贵贵之仪父子主恩必厚亲亲之典眷时贤嗣夙挺天材其疏茅土之封以笃邦家之庆饬宣典册敷告缙綖皇子具官某雅量渊澄英资玉粹锺五行之秀气备四序之纯和聪知夙成温文自得曩稽立爱之义茂举建侯之章拥元戎之节旄备上公之衮舄尊德乐道克循就传之规立礼兴诗日懋通经之训载遵彛制宜有褒崇是用按图以定名拂龟而协吉奄授乐国易镇雄藩言观其旗锡中军之徒御大启尔宇胙南土之山川越陪邑户之多兼畀国租之实并彰异数式慰兹怀于戏保佑自天并贶本支之茂封建厥福聿崇庙社之休维忠孝可以报君亲之恩维恭俭可以长富贵之守徃服朕命益介寿康  

## 文章辨体彚选卷十八

（明)贺复征 编  

○制七  

元帅乌叶尔封谥制【`元姚燧`】  

惟太祖之基命龙遂乘云有良臣以树勲鱼犹得水展我同姓岂伊异人具官乌叶尔气锺光岳之纯全诚贯金石之坚确智足谋国勇则冠军佐天运之维新愤人心之未定既降复叛必烦以行故自北而徂南首辽尾魏亦攘左而塞右膺齐背秦语其跋履于四方数岂戍衣之百袭为庸已懋其报宜丰可当非刘氏之不王姑启若鲁侯之大宇并申褒典少慰英灵噫佳城之郁年三千名固已昭乎白日分国于肇州十二泽期不斩于黄河可赠某官追封营国公谥忠勇  

许衡为怀孟教官制【`杨果`】  

咨尔许衡天资雅厚经学精专大凡讲论之间深得圣贤之奥受罚者恐陈君所短为盗者畏王烈之知所在向风真堪正俗可令于怀孟等处选拣子弟俊秀者举归教育取作范模再令董子帷前有传授之弟子重使王通门下皆经济之名臣毋丧斯文以弼予治  

赵与苪降封平原郡公制【`王构`】  

我国家法天立统稽古象贤武定方维暨声猷之益广恩加降附宜宠数之兼隆乃睠耆英共敷制册赵与芮身端而行治识逺而量夷曩在南邦属为近戚俨若典刑之旧岿然位望之尊阻邻好以弗修知天心之厌楚弃官荣而高蹈伟王子之去殷几年退处于乡闾庶事靡闻于朝着执吾信使惟彼权奸爰兴问罪之师用慰徯苏之望江左之连城不守始奉表以请降浙东之遗老虽存亦挈族而来觐然制有上下等威之别而情无亲疎逺近之殊分土惟三爵已崇于而主降级以两名未正于尔躬是用晋以文阶贲之华绶天秩亚上公之贵月卿跻太府之班于戏辨宗伯之九仪王者所以示绥怀之礼兼洪范之五福人臣所以全赡养之荣茂对宠光徃坚素履可授金紫光禄大夫检校大司农平原郡公  

平章李庭赠谥制【`张士观`】  

混一之期有开于真主恢攘之寄允赖于忠臣其器博则用乃周其才全则效斯着顾奏捷独多于羣帅而酬庸岂限于彛章故荣禄大夫平章政事议枢密院事提调诸卫屯田事兼后卫亲军都指挥使李庭宣力襄樊振威岭海甫师干之歴试俄斧钺之升崇剑敌万人纵横制变冲当一面出入如神纳之牛腹而获生载贾登陴之勇蔽以马鞯而捷骛畴争执讯之能其韬钤动合于昔贤故声烈特闻于今日至于扈圣祖东降僣孽所向无前翼先朝西奠遐陬其犹克壮决策于未然而策无遗者审几之先见而几则灼然缅怀熊豹之姿忍听鼓鼙之奏生也加封之弗逮名焉节惠以为宜于戏黼冕桓圭昭其文昭其度玉符麟节传之子传之孙精爽如存宠光无斁可特赠推忠翊卫功臣仪同三司太保上柱国追封益国公谥武毅  

梅思礼授大都府副使制明【`苏伯衡`】  

建庶官以临万国任莫重于本兵掌邦政而统六师选必先于硕辅具官梅思礼材资骁勇器量雄深胸襟韬畧之竒被服诗书之雅早登华贵作镇藩翰保境安民待四方之底定提疆籍户爰一旦而来归明炳几光忠于内附盖去留灼知乎天命肆危疑克断以人谋辞项从刘知同曲逆舍嚣去述识拟伏波凡我师徒束兵而下淮甸暨其士女安堵有如泰山静言思之厥功懋矣是用擢居宥密俾赞枢机匪彰效顺之勤式示输诚之劝于戏立非常之功则有非常之赏既肇锡以殊恩奋国士之报以酬国士之知益图臻于显效可授大都府副使  

常遇春追封开平王制【`苏伯衡`】  

天开鸿业笃生英杰之臣星陨将营载举哀荣之典肆大勲之垂集俄上将之云亡庸锡褒封诞颁涣号具官常某英敏而沈毅严肃而恢弘自初建于义旗即来归于戎斾首从淮右扬采石之锋旋定江东振丹阳之捷拓边疆于全楚殱强敌于三呉扫河洛而奠中原指幽燕而平朔土功成百战允为一世之豪气盖三军岂特万人之勇近报滦阳之凯益穷漠北之追揽哀讣之遽来知力疾而犹战眷言忠荩深用痛伤海宇一家既已成于大统君臣同体期共享于太平事乃若斯情何能已秩庸升于次相爵兼锡于真王虽礼数之有加于予心其犹歉于戏金书铁券曷忘佐运之功衮衣绣裳尚服饰终之命宠灵弗替祚胤弥昌  

少傅吏部尚书文渊阁大学士许赞制【`高拱`】  

鼎台重任寅亮攸资殿阁亲臣平章是托乃摄储辅再领铨衡眷遇之隆于斯为至匪繇英杰曷称简求具官某闳才邃学蔚为时宗亮德渊闻直追徃哲蚤以儒科之彦佐政名邦爰晋中台再迁史局令猷既茂劲节尤坚触忤权珰遂遭摈抑及罪人之既得属正士之获伸乃歴藩臬则威信交孚乃晋卿聮则亷勤特着掌邦禁而时无寃狱掌邦赋而蓄有羡财朕乃简置天曹俾长百辟憸回为之黜伏贤儁赖以登庸歴岁滋多硕肤荐积朕益加悦特进揆司尔乃启心陈帷幄之谋正色决枢机之务丞弼不遑于旦夕忧勤罔间于初终诚可为良佐也已顷建閟宫之礼实藉钧衡之咨既有以交于神明宜与之共其福禄兹授尔阶光禄大夫勲柱国锡之诰命于戏予欲典刑有位尔惟老成予欲保乂有邦尔惟平格其尚益输忱悃殚竭吁谟茂崇夹辅之勲丕副仰成之愿钦哉  

## 文章辨体彚选卷十九

（明）贺复征 编  

○诰一  

徐师曽曰按字书云诰者告也告上曰告发下曰诰古者上下有诰故下以诰上仲虺之诰是也上以诰下大诰洛诰之类是也周礼士师以五戒先后刑罚其二曰诰用之于会同以谕众也秦废古法止称制诰汉武帝元狩六年始复作之然亦不以命官唐世王言亦不称诰至宋始以命庶官而追赠大臣贬责有罪赠封其祖父妻室凡不宣于廷者皆用之故所作尤多然考欧苏曽王诸集通谓之制是制之一名统诸诏命七者而言若细分之则制与诰亦自有别故文鉴分类甚明不相混杂足以辩二体之异矣其辞有散文有四六今制命官不用制诰至三载考绩则用诰以褒美五品以上官而赠封其亲及赐大臣勲阶赠谥皆用之六品以下则用勑命其词皆兼二体亦兼前代而损益之也复征曰考文苑英华亦有中书制诰翰林制诏之别疑出中书者为诰出翰林者为制盖诰止施于庶官而大臣诸王则称制书也后人一以为制云又曰按宋亦有内制外制之别文鉴内制曰制多除授大臣文用四六外制曰诰则俱属庻司常用散文间亦有四六者我明大夫曰诰命郎官曰勅命则是唐宋制重而诰轻明则勅轻而诰重合而观之可以知唐宋明三代之损益矣  

东廵诰【`汉张衡`】  

惟二月初吉帝将狩于岱岳展义省方观民设教丙寅朏率羣宾备法驾以祖于东门届于灵宫是日也有鳯双集于台壬辰祀上帝于明堂帝曰咨予不材为天地主栗栗翘翘百僚万几心之谓矣孰朕之劳上帝有灵不替朕命诞敢不祗承凡庶与祭于坛墠之位者曰怀尔邦君实愿先帝载厥大宗以左右朕躬羣臣曰帝道横被旁行海表一人有韪万民赖之从巡助祭者兹惟嘉瑞乃歌曰皇皇者鳯通玄知时萃于山趾与帝邀期吉事有祥惟汉之祺帝曰朕不敢当亦不敢敝天之吉命  

昆弟诰【`晋夏侯湛`】  

惟正月哉生魄湛若曰咨尔昆弟淳琬瑫谟总瞻古人有言孝乎惟孝友于兄弟死丧之戚兄弟孔怀又曰周之有至德也莫如兄弟于戏古之载于训籍传于诗书者厥乃不思不可不行尔其专乃心一乃听砥砺乃性以听我之格言淳等拜手稽首湛若曰呜呼惟我皇乃祖滕公肇厘厥德厥功以左右汉祖弘济于嗣君用垂祚于后世世増敷前轨济其好行美德明允相继冠冕胥及以逮于皇曽祖愍侯寅亮魏祖用康乂厥世遂启土宇以大综厥勲于家我皇祖穆侯崇厥基以允厘显志用恢阐我令业维我后府君侯祗服哲命钦明文思以熈柔我家道丕隆我先绪钦若稽古训用敷训典籍乃综其微言呜呼自三坟五典八索九丘图纬六艺及百家众流罔不探赜索隐钩深致逺洪范九畴彛伦攸叙乃命世立言越用继尼父之大业斯文在兹且九龄而我王母薛妃登遐我后孝思罔极惟以奉于穆侯之继室蔡姬以致其子道蔡姬登遐隘于穆侯之命厥礼乃不得成用不祔于祖始惟乃用骋其永慕厥乃以疾辞位用逊于厥家布衣席槀以终于三载厥乃古训无文我后丕孝其心用假于厥制以穆于世父使君侯惟伯后聪明睿智弈世载德用慈友于我后我惟烝烝是虔罔不克承厥诲用増茂我敦笃以播休美于一世厥乃可不遵惟我用夙夜匪懈日钻其道而仰之弥高钻之弥坚我用欲罢不敢岂唯予躬是惧寔令迹是奉厥乃昼分而食夜分而寝岂唯令迹是畏寔尔犹是仪呜呼予其敬哉俞予闻之周之有至德有妇人焉我母氏羊姬宣慈恺悌明粹笃诚以抚训羣子厥乃我龀齿则受厥教于书学未遑惟宁敦诗书礼乐孳孳弗倦我有识惟与汝服厥诲惟仁义惟孝友是尚忧深思逺祗以防于微翳义形于色厚爱平恕以济其寛裕用缉和我七子训迪我五妹惟我兄弟姊妹束修慎行用不辱于冠带实母氏是凭予其为政蕞尔惟母氏仁之不行是戚予其望色思寛狱之不情教之不泰是训予其纳戒思详呜呼惟母氏信着于不言行感于神明若夫恭事于蔡姬敦穆于九族乃高于古之人古之人厥乃千里承师矧我惟父惟母世德之余烈服膺之弗可及景仰之弗可阶汝其念哉俾羣弟天祚于我家俾尔咸休明是履淳英哉文明柔顺琬乃沈毅笃固惟瑫厥清粹平理谟茂哉隽哲寅亮总其弘肃简雅瞻乃纯铄惠和惟我蒙蔽极否于义训嗟尔六弟汝其滋义洗心以补予之尤予乃亦不敢忘汝之阙呜呼小子瞻汝其见予之长于仁未见予之长于义也瞻曰俞以如何湛若曰我之肇于总角以逮于弱冠暨于今之二毛爱学于先载纳诲于严父慈母予其敬忌于厥身而匡予之纎介翼予之小疵使予有过未曽不知予知之逌改惟冲子是赖予亲于心爱于众敬于貌厥乃口无择言柔惠且直亷而不刿肃而不厉厥其成予哉用集我父母之训庶明厉翼迩可逺在兹瞻拜手稽首曰俞湛曰都在修身在爱人瞻曰吁惟圣其难之湛曰都厥不行惟难厥行惟易淳曰俞明而昧崇而卑冲而恒显而贤同而疑厉而柔和而矜湛曰俞乃言厥有道淳曰俞祗服训湛曰来琬汝亦昌言琬曰俞身不及于人不敢堕于勤厥故惟新湛曰俞瑫亦昌言瑫曰俞滋敬于已不滋敬于已惟敬乃恃无忘有耻湛曰俞谟亦昌言谟曰俞无忘于不可不虞形貌以心访心于虞湛曰俞总亦昌言总曰俞若忧厥忧以休湛曰俞瞻亦昌言瞻曰俞复外惟内取诸内不忘诸外湛曰俞休哉淳等拜手稽首湛亦拜手稽首乃歌曰明德复哉家道休哉世祚悠哉百禄周哉又作歌曰讯德恭哉训翼从哉内外康哉皆拜曰钦哉复【`征曰录东巡昆弟二诰为一卷以志三代之遗唐宋而后纯以命官无复古制矣`】  

## 文章辨体彚选卷二十

（明）贺复征 编  

○诰二  

登州黄县尉东方辛可密州司士参军诰【`宋欧阳修`】  

勅朕以信示天下而以禄报有功今尔辛縁死事而命于官然按察者纠失职而来有请按察吾所诏也不从则不自信念功吾所急也不报则无所劝焉是用易尔散秩优尔俸禄免尔吏责俾尔自安庶几使吾信赏并行而不失  

太子中允通判秦州冯诰可太常丞诰【`欧阳修`】  

勅具官冯诰西鄙用师久矣而未见成功然凡从事于兵间者微劳小善未尝不录而稍为久次已曰滞材夫材者必能集吾事赏者所以图厥功吾无爱焉以观汝效  

前杭州司理参军范衮可卫尉寺丞诰【`欧阳修`】  

勅朕观两汉名臣多或出于丞史小吏非夫丞史之能出名臣也乃知古虽吏属亦必选用贤材焉今中书丞相之职比古公府曹掾之制吏员已为简阙欲任其事岂不择人故诏铨衡俾其慎选具官范衮有司来上以尔为材进尔诸丞徃率乃职古人可慕毋自怠焉  

虞部员外郎李备太子中舍侯克明大理寺丞曹琰等磨勘改官诰【`欧阳修`】  

勅具官李备等国家外建庶位以官羣士而赏罚进退之法掌于有司者所以待中材之无过者尔高能异效吾有不次之用焉尔等咸服于官久勤岁月以劳叙进虽曰宠荣勉尔所为以期懋赏  

龙卫指挥使开赟拱圣指挥使胡元并可内殿承制诰【`欧阳修`】  

勅具官开赟等朕之劲兵鋭将戍于边者不可胜数惟尔能以武勇出乎其间方吾思得猛士之时吾之大臣以尔来上高爵厚禄为尔等而设也徃其勉矣吾将观汝之能  

内殿崇班李允恭可内殿承制诰【`欧阳修`】  

勅具官李允恭朕患州县之吏不职者不能御奸禁暴而悯吾民罹于贼盗故于捕盗之吏推赏尤厚非以为私盖有为也今尔之请自陈其劳方吾以赏行劝之时惟恐不及故加尔宠非徇尔私夫古者让功不言之贤惟尔宜慕  

奏举人杭州观察推官吕遘可大理寺丞诰一作盗贼一作课【`欧阳修`】  

勅具官某夫士之处世如锥在囊中其锋立见尔以选吏为藩府宾佐凡荐尔材者自戬等十有二人是必脱颖而出其辈者矣不然何言者之多也擢尔卿属试尔治民无谓宠利之可图因违道以干誉其思行义以自立务求己而为人服此训辞则无疵吝  

太常少卿张铸可光禄卿致仕诰【`刘敞`】  

勅古者有司年至则致仕所以恭让而不尽其力也具官张铸履尚夷粹足以检俗精力强敏足以济物而能顾礼畏义用上印韨朕闵劳以官职之烦今听其请夫佚老之士虽不输力于朝其矫风节不亦过絶保禄持宠不知止者乎俾列九卿以荣其归祗若休命思底终誉可授光禄卿终身定  

武军节度使推官卫观可大理丞常州团练推官阮披可卫尉寺丞诰【`刘敞`】  

勅卫观等昔唐有天下诸侯自辟幕府之士维其才能不问所从来而朝廷常收其俊伟以补王官之缺是以号称得人今州郡从事皆吏部旨授然其试之临政而不苟察其行已而有立亦皆一时之选已故吾亦且命以九卿之属使渐而升于朝观与披也既歴试于外又亟称于知已得人之声庶必能勉  

无为军录事参军马易简可太子中舍致仕诰【`刘敞`】  

勅具官马易简控传禄利者至于迁籍损年饰貌匿衰以缓退休之期尔齿未耄仕无缺行能决于去庸非亷乎自下郡掾升东宫属归安乡闾足为荣观矣宰相富弼奏试国子四门助教王渊  

宰相韩琦奏乡贡进士李常并可试将作监主簿诰【`刘敞`】  

勅曩者朕观祀清庙推恩延赏而大臣得荐其门下之士置之仕籍今丞相以常等闻夫与我陶冶万物长育人材者非丞相欤何惜一命以慰士大夫之望其眘所履毋辱已知  

起居舍人直秘阁同修起居注司马光知制诰诰【`王安石`】  

勅先王诰命之文何其雅驯而奥美虽出命非有司之事而讨论润色盖有助焉以尔具官某操行修洁博知经术庶乎能以所学施于训辞俾掌赞教徃谐朕志  

左司谏王陶可皇子伴读诰【`王安石`】  

自天子至于士未有不待学而成者今朕欲进诸子于学求可与居者而大臣以尔为言尔久在谏垣有闻于世兹惟慎选可不勉哉  

高旦著作佐郎诰【`王安石`】  

勅某唐虞以三考黜陟幽明而其所命或终身于一职然则其所谓陟者盖爵服之加而已今之増位犹古之加爵服也以尔久于职事而功用应于有司之法故使増位以报焉虽考绩之岁月与黜陟之方古今不同而吾所以襃励庶工非与唐虞异意尔其毋怠思称厥官可  

李端卿等旧官服阕诰【`王安石`】  

勅某孝子之悲哀思慕其亲岂有穷哉然丧以三年而止者圣人之政也尔以丧致事日月既除其就故官以听新命夫人之行莫大于孝而孝亦在乎事君能致其身而不愆于义以辱其名然后可以为孝子此宜尔之所知也其勉矣哉  

前著作佐郎周涛太常太祝梁构光禄寺丞致仕诰【`王安石`】  

勅某尔尝辞禄而在位以尔为材寘诸京官使长一邑果能有绩以见推称将酬尔劳遽以疾告夫学士大夫之去位岂苟自佚而无为古之仕焉而已者尔盖闻其风矣丞于卿位维是懋哉  

故赠司空兼侍中龎籍遗表第五女大理评事赵彦若妻德安县君诰【`王安石`】  

勅龎氏尔考常辅佐先帝而有劳于国今其不幸为尔请封夫以女子受爵于朝而不系其夫其亦荣矣徃惟顺淑以服宠荣  

## 文章辨体彚选卷二十一

（明）贺复征 编  

○诰三  

给事中兼侍讲傅尧俞可吏部侍郎诰【`宋苏轼`】  

勅士以德望进则风俗厚而朝廷尊以经术用则议论正而名器重此君子所以难合而朕亦难其人焉具官傅尧俞笃学博行久闻于世歴事四世挺然一节怀道不试十年于兹朕欲闻仁人之言置之讲席非尧舜之道盖未尝言给事黄门未究其用徃贰太宰益修厥官董正治典以称先帝复古之意  

太常少卿赵瞻可户部侍郎诰【`苏轼`】  

勅理财正辞禁民为非曰义先王之论理财也必继之以正辞名正而言顺则财可得而理民可得而正自顷功利之臣言政而不及化言利而不及义中外纷然朕盖厌之具官赵瞻明于吏事辅以儒术忠义之节白首不衰爰自秩宗擢贰邦计将使四方之人知予以耆老旧德居此官者盖有盍彻之意焉  

王诲知河中府诰【`苏轼`】  

勅具官王诲汝以名臣子老于治郡所至安静吏民宜之河东吾股肱郡方唐之盛世有贤守风流未逺图像具存勉思古人以绍前烈  

邵刚通判泗州诰【`蘓轼`】  

勅具官邵刚诗云淑问如皋陶在泮献囚狱讼之事固儒者之所学也汝官于上庠既习其说矣其徃试之  

李承之知青州诰【`苏轼`】  

勅朕东望齐鲁之国河岱之间沃野千里生齿亿万商农阜通儒侠杂居可以大度长者服难以细谨法吏治也具官李承之生于甲族世为名臣屡试有劳所见者大肆予命汝尹兹东土昔曹参为齐问治于其师盖公盖公曰治道贵清静而民自定汝师其言则予汝嘉  

张汝贤可直龙图阁发运副使诰【`苏轼`】  

勅具官张汝贤朝廷于南方复置都漕者所以均节诸路之有无使岁课时入而已非以求赢也至俗吏为之则多收羡财以幸恩宠而民受其病以尔昔为御史号称敢言奉使江表罪人斯得庶几知义利之分者是以命尔宠之新职徃惟钦哉  

范子渊知峡州诰【`苏轼`】  

勅具官范子渊汝以有限之财兴必不可成之役驱无辜之民置之必死之地横费之财犹可以力补而既死之民不可以复生此议者所以不汝置而朕亦不得以赦原也夷陵虽小尚有民社朕有愧于民而于汝则厚矣  

范纯礼可吏部侍郎诰【`苏轼`】  

勅具官范纯礼呜呼维乃显考克明德秉哲以左右我仁宗俾配德于尧舜天亦维相之使世有人以任我枢机将帅之事今汝独在外计朕惟瑚琏不可以亵用骥騄不可以小试命以天官之属其少进之益观其能徃钦哉  

黎珣知南雄州诰【`苏轼`】  

勅黎珣岭海之逺吏轻为奸非良守令民无所赴告徃祗厥官如在近甸则予汝嘉  

吕由庚太常寺太祝诰【`苏轼`】  

勅具官吕由庚先皇帝有贤执法朕不及思也思其人行其言用其平生所予者犹以为未足也而录其子呜呼亦可以识朕意也夫诗云惟其有之是以似之汝勉之哉朕不汝忘  

吕大临太学博士诰【`苏轼`】  

大学礼义之所从出也不择人以为法而恃法以为治可乎汉之郭泰符融唐之阳城韩愈士皆靡然化之其贤于法逺矣朕方召有司疏理学政而近侍之臣言汝可用必能于法禁之外使士有所愧而不为乃称朕意  

韩维故妻苏氏永嘉郡夫人诰【`苏轼撰`】  

勅妇人有德行才智之能而不得施于事有言语文章之美而不得闻于人而况仁而不寿贤而不禄者乎此诗人所以赋彤管而史氏所以传列女也具官某故妻苏氏少以女士秀于闺门来嫔德人动以礼法而不得与君子偕老翟茀以朝哀哉若人命之不淑其改赐汤沐宠以训词庶几采蘩之遗芳不与宿草而共尽  

吕公着妻鲁氏赠国夫人诰【`苏轼`】  

勅妇人之德如玉在渊虽不可见必形诸外视其夫有羔羊之直相其子有麟趾之仁则内德之茂可从知矣具官吕公着故妻鲁氏名臣之子元老之妇所资者深故志存乎仁所见者大故动协于礼环佩穆然闺门化之而降年不永禄不配德其改封大国正位小君庶几为女史之光非独慰其夫子而已  

宣德郎刘锡永父元年一百四岁可承事郎诰【`苏轼`】  

勅刘元年尚齿教民三代之义咨尔百年之故老乃吾六世之遗民自非吉人莫享上寿张苍事秦柱下而至汉孝景思邈生隋开皇而及唐永淳古有其人乃今亲见何爱一命慰其子孙  

童珪父参年一百二岁可承务郎致仕诰【`苏轼`】  

勅童珪父参古者天子廵守方岳之下问百年者就见之而绛县役者赵武谪其舆尉今汝黄发鲐背以上寿闻其可使与编户齿乎徃以忠孝教而子孙  

西京左藏库副使杨文广可供备库使诰【`沈文通`】  

勅具官杨文广前日南夷负恩为乱以覆壊我郡邑至于用师而后定虽朕不德不能怀服外方而亦将吏不戒不习之罪也故深察徃失而推择所遣益不敢轻惟尔文广材武忠勇更事有劳故令以尔总一道之兵戍于邕管又升尔于诸使之正以重其行尔其祗听朕命戒疆事习军计使南徼无警而朕为知人则时乃之功矣其徃钦哉  

西京左藏库副使高允元可文思副使诰【`沈文通`】  

勅武吏以材勇进以功力赏古之制也方天下无事兵革不试则汝武吏安得自効以取赏哉然内外之职岁月之劳亦不可遗也今允元最状既应陟法其増秩一等以明劝郡吏  

皇侄右千牛卫将军士倞皇弟右千牛卫将军叔嫣可并右监门卫大将军诰【`王震`】  

勅宗子无职事之劳而有考绩之法者亲亲之恩欲有加而无己也然非迪教饰身则弗应有司之格卫府之师浸富贵矣徃其祗哉  

朝奉郎苏轼可守礼部郎中诰【`王震`】  

勅具官苏轼尔议论文章卓然名世而失职浸久所学未伸今兹命尔为郎以待不次之选孔子曰如或知尔则何以哉维尔之才不患无位  

朝奉大夫少府少监吕希绩可权发遣颍州诰【`王震`】  

勅具官吕希绩今之郡守乃唐刺史郎官出入之资也尔以选择入省故出得善州夫恺悌之政非文深吏所能成也唯尔懋哉务称吾意  

陜西运副吕大忠知陜府诰【`曾肇`】  

勅具官吕大忠朕于用人不尽其力不夺其志均其劳佚欲臣下悦而知劝也尔以材谞久勤于外自陜以西兵食所赖而屡以疾告自请方州甘棠之郊姑遂尔欲坐啸卧治安其土风庶几少休毋忘忠报  

除徐铎张崇翟思太学博士诰【`曾巩`】  

博士列于成均以讲教为任尔以经明选用徃服厥官盖尊其所闻以诱率学者汝之守也其尚钦哉  

## 文章辨体彚选卷二十二

（明）贺复征 编  

○诰四  

皇外考妣追封诰【`明王祎`】  

朕惟歴代君天下者推恩必及于后族亲亲之道也皇后马氏勤劳内助化家为国非其亲之积德何以致此稽于典礼是用追封皇外考马某为徐王皇外妣为徐夫人仍立庙以奉祀事于戏亲之至则思逺报之至则礼崇尚惟幽灵歆兹恤典  

赵德胜赠江西平章政事追封梁国公诰命【`王祎`】  

开国之初朕赖爪牙之士执干戈以拓疆土其有捐躯徇国而没于王事乌得不深念之哉具官赵德胜刚果有识勇毅絶伦始自滁和奋迹行伍乃从渡江拔采石取姑熟遂定建业克丹阳破毘陵皆预有功乃升帅职从大将下宣城江阴攻呉兴钱塘收青阳石■〈石隶〉袭宜兴高邮而安庆九江鄂堵南昌之役其功益着及守南昌平山寇靖属邑朕甚嘉之爰膺佥枢之命夫何敌兵侵城竭力备御误中矢镝竟陨其身于戏有功而不及亲受其报朕之念尔何能忘之是用陟以崇阶列职台辅仍封大国建于上公以示饰终之仪以昭劝忠之道英灵如在尚克歆承  

杭琪除户部尚书诰命【`王祎`】  

国家以户口土田之事徭役职贡之方与夫会计仓廪府库经费周给之数一归之于户部古之制也必才周而识精者始称兹选具官杭琪处事详练扬歴为久皆能展其所长爰佐大农遂贰户曹莅事唯谨劳绩优着朕甚嘉之是用俾尔升任地官之长尚其明生财之大道务培邦本使食货充而国用足以称朕节用爱人之意  

高安除给事中诰命【`王祎`】  

有事殿内之臣其职为亲且近是以汉有夕拜之事唐有涂归之仪朕稽古建官仍置厥职虽封驳之制不沿于昔而论思献纳之助盖有望焉以尔英敏之资闿伟之器自乃祖父奋起西土世济其美为时名臣尔生于名门蚤践华要以阀阅之子弟习台阁之威仪朕甄录遗才无间疎戚酌于众论俾列迩聮顾方乐受尽言务勤庶政凡有闗于公议其毋惮于敷陈益懋嘉猷图称予望  

太史令刘基诰命【`朱升`】  

帝王膺厯数于天顺时令以颁政教建官择人宜莫先焉昔在唐帝乃命羲和三代太史之职察天文纪时政占候纪载同出一官推天合人古之道也当斯之任者实在通儒刘基学贯天人资兼文武少壮之年策名科甲扰攘之际控驭一方逮从朕游首陈逺畧为邦之本末用武之后先尔能言之朕能审而用之式克至于今日诸所建明一存成效太史之事盖所优为是用因其旧官锡以新命尔其用协五纪允厘百工朂耆德纳嘉猷以副钦天图治之心则予以怿  

伏羌伯毛鋭加封太子太保诰命【`王鏊`】  

朕惟自昔人臣能为国家宣力于内外者必有殊恩异数以示报礼之隆昭等威之重伏羌伯毛鋭乃考忠事我宪庙分镇西陲将师固原捐躯徇国爰受伯爵以贻后昆尔鋭早闲韬畧绰有父风朕用授之齐斧徃甸南服蠢兹蛮夷寇攘草窃尔乃身先士卒抵触瘴雾深入炎荒多所斩获荡定逋寇朕嘉乃功是用进尔为太子太保尔尚一乃心靖乃守绍乃先烈俾岭海之间逺近乂安乃至林蛮洞蜒罔不率服朕永无南顾之虑时乃之休  

定国公徐文璧诰命【`冯琦`】  

制曰国家褒答元勲爰及苗裔载在盟府与国无极其恩数羣臣莫敢望焉盖其先有非常之功非常者非常格所能拟也尔具官某绍休前绪绾绶戎枢当天下无事韬钤无所用惟是斤斤遵礼度奉朝请以端恪谦退自持剑佩成行惟汝首列珪璧在设惟汝肃将念尔为勲臣首事朕久长特赐尔命不着为令甲于戏惟尔祖有大勲劳于国家当其时栉沐风雨践涉险阻为子孙开业其勤至矣尔是以及此夫惟念尔祖修厥德然后可对扬天子之丕显休命尔其敬哉  

刑部左侍郎何源诰命【`冯琦`】  

制曰朝廷所操以治天下惟三尺法耳朕痛小民无知而罹于文网故数诏缓天下大辟惟司寇少司寇守文释滞是摄是赞以制百姓于刑之中谕朕志焉尔具官清谨端亮恬于声利自邑牧更诸曹郎为天官之属廷中皆称其公平擢拜奉常拂衣高谢顷采廷论起尔田间践歴卿寺以佐太宰于留都及召贰司寇而尔亦清白奉职察丽求中庶狱亡寃五刑惟允庶几所称淑问者焉所司计尔岁绩来奏是用授尔阶通议大夫锡之诰命于戏尔祖乔新以大司寇表着于先朝尔绍厥家声典兹邦禁惟子孙必复其始尚克时忱乃亦有终钦哉钦哉惟刑之恤  

河南开封府知府王见宾诰命【`冯琦`】  

制曰开封一大都会也风俗杂而市狱繁非夫酌寛猛权缓急者弗任也尔河南开封府知府王见宾性行高雅明习政事出为理官入为比部中外皆称其亷平擢守大邦剸理繁剧岁数不登以政为岁有击强之明无烹鲜之扰朕甚嘉焉是用授尔阶中宪大夫锡之诰命夫大梁当天下中四方所视效吾所以褒劳尔意不独为开封也益弘尔猷比于颍川渤海风示百城垂则羣吏则予女嘉钦哉  

广西梧州府郁林州知州江龙诰命【`冯琦`】  

制曰吾甚重考课而念逺方之吏非有劳无过及有任举者不得考而逺方使者不时至其程功见效被玺书者十不得一焉尔广西梧州府郁林州知州江龙以乡荐入官越在荒服倅我晋兴守我左阳比于今三仕不易地十年不易节朕甚嘉之兹授尔阶奉直大夫锡之诰命呜呼吾何尔逖之有综名实累功效以登进羣吏即万里外不难见也尔无毁成朕不忘逺钦哉  

## 文章辨体彚选卷二十三

（明）贺复征 编  

○诰五  

悉利族军主嗟移可都军主诰【`宋欧阳修`】  

勅嗟移夫贼垒未平王师在野当吾闻鼓鼙思将帅之际是汝立功名取富贵之时而能率其部人力捍狂寇材武忠勇是皆可嘉爵秩阶勲兹以为宠犹有异赏尔其图之  

备供库副使郭承绪可西京左藏库副使诰【`欧阳修`】  

勅具官郭承绪夫善训卒者少而愈精善用兵者寡可击众一障之守苟得其人推恩信以悦士心明教习以修武备捍城御寇其任岂轻顾尔宣劳颇勤岁月今兹考绩宜有【`一作被`】宠章尔其勉哉思奋厥效  

吕惠卿责授建宁军节度副使本州岛安置不得签书公事诰【`蘓轼`】  

凶人在位民不奠居司寇失刑士有异论稍正滔天之罪永为垂世之规具官吕惠卿以斗筲之才挟穿窬之智谄事宰辅同升庙堂乐祸而贪功好兵而喜杀以聚敛为仁义以法律为诗书首建青苗次行助役均输之政自同商贾手实之祸下及鸡豚苟可蠧国以害民率皆攘臂而称首先皇帝求贤若不及从善如转圜始以帝尧之心姑试伯鲧终然孔子之圣不信宰予发其宿奸谪之辅郡尚疑改过稍畀重权复陈罔上之言继有砀山之贬反复教戒恶心不悛躁轻矫诬德音犹在始与知已共为欺君喜则摩足以相欢怒则反目以相噬连起大狱发其私书党与交攻几半天下奸贼狼籍横被江东至其复用之年始倡西戎之隙妄出新意变乱旧章力引狂生之谋驯致永乐之祸兴言及此流涕何追迨予践祚之初首发安边之诏假我号令成汝诈谋不图涣汗之文止为欵贼之具迷国不道从古罕闻尚寛两观之诛薄示三危之窜国有常典朕不敢私  

林希中书舍人诰【`苏轼`】  

勅文章之变与时盛衰譬如八音可以观政而况诰命之出学者所师号令以之重轻风俗因而厚薄本朝革五代积衰之气继两汉尔雅之文而大道中微异端所汨欲复祖宗之旧必以训词为先故难其人不以轻授具官林希博闻强识笃学力行绰有建安之风流逮闻正始之议论徃践外制为朝廷常润色其精微期配昔人使天下识典刑之髣髴务究所学朕将观焉  

赠韩维曽祖处均燕国公诰【`蘓轼`】  

勅汉诸袁之父子四世继出五公唐诸温之兄弟同时并列三省载在国史古无拟伦眷予世臣有若韩氏亿事仁祖始参大政笃生三子咸秉国成岂惟嗣世之贤实赖积善之报具官某曽祖某潜德不耀久而自彰天祚厥家世济其美盛矣曽孙之贵蔚为三寿之朋逮予缵嗣之初继受艰难之托允文而靖既直且温旋观纯德之全尚识遗风之自是用因上公之旧秩开北国之新封仰以増庙室之光华俯以慰烝尝之怵惕  

高密郡王宗晟建安郡王宗绰所生母孙氏封国太夫人诰【`苏轼`】  

勅母以子贵春秋之义也朕方因亲以教爱广爱以及民封节妇之闾以劝能贤赐高年之爵以助养老而况属籍至近贤王笃生欲大慰于慈心宜特推于异数孙氏四德纯备五福荐臻岂惟擢秀于闺门固已流芳于宫阃举觞坐上有伯仁仲智之贤持节洛濵皆汝南琅邪之贵爰改封于乐土俾正位于小君服我休恩介尔眉寿  

苏轼孙从事郎符改宣教郎诰【`汪藻`】  

论世者岂惟乔木怀人者犹及甘棠伟哉千载之英繄吾五朝之望朕不及见有孙而才宜加政秩之荣用示好贤之意昔贾生明王道汉录贾嘉之能魏公进忠规唐表魏謩之烈人门兼用古今所同其振尔之家声以待予之器使  

## 文章辨体彚选卷二十四

（明）贺复征 编  

○诰六  

中书右丞相徐达兼太子少傅封信国公诰命【`明朱升`】  

命将出师立兴王之大业建邦启土资佐运之功臣仗斧钺而成显功秉钧衡而宅揆右才为异等赏亦非常孚告朝廷诞宣纶綍中书左丞相徐达刚资英杰达量深雄岩岩山岳之崇矫矫虎貔之猛从予起兵于濠上先存捧日之心逮兹定鼎于江南遂作擎天之柱气冠万人而无敌拔帜摧城威行四境以推恩抚民安堵牙旗指顾淮海风清雷皷铿鍧湖湘率服西连巴蜀东际溟洋有征则总水陆之军戎所向则收郡邑之图籍削平二强国古之名将何以加辛勤十余年吾之封疆繇此定奏苏湖之捷俘臣主而归允谓元勲宜膺上爵尊荣相府仍加开国之褒辅导储宫尤重兼官之选于戏太公韬畧当强一统之规邓禹功名特列诸侯之表用颁宠数尚克钦承  

朱升除翰林侍讲学士诰命【`陶安`】  

朕闻洙泗集羣圣之大成新安为文公之阙里先后相望斯文盛昌况新安之有人与前贤而同氏允为博古通今之士耆年硕望之英是宜备顾问于内庭参密命于翰苑惟兹华要用宠师儒朱升趋跄礼法之场超卓传注之表羣经独得其趣诸子莫遁其情网罗百家驰骋千古自其潜心积累至于皓首苍颜用功勤矣朕开基以来岁毎征聘戋戋束帛为矜式于国中青青子衿来英才于馆下议礼作乐郊庙所资修己及人国家所尚擢登王署侍讲彤闱鳯池兼掌于丝纶麟史仍参于笔削天地交泰有资赞翊之功云汉昭回共致文明之治  

潘兴祖授飞熊卫指挥使诰命【`苏伯衡`】  

环卫之司实居左右勲旧是任用表勤劳具官某直而能容刚而不挠方渡江之伊始即杖策而来归奋前驱而擢彼南征列中坚而保兹东土奔走御侮盖无战而不从艰难备尝斯有功而必录戎旃再典奬命荐膺绰有休声既克副于望实诞加峻秩庶足展其威名督骑士总材官任良重矣训武经申兵法尔其勉之  

王弼授骁骑卫同知指挥诰命【`苏伯衡`】  

社稷之守必在于爪牙拱扈之臣视之犹心膂克膺兹选实难其人具官王弼沉静可嘉果敢无敌始列右广继长千夫属櫜鞬而率先戎行时将十载闻鼓鼙而克勤乃事勇冠一军儋爵之恩愈隆汗马之劳益着迨兹升擢弥切倚毗带砺山河朕不遗于故旧功铭竹帛尔式克于钦承  

都察院左都御史史琳诰命【`王鏊`】  

制曰生而効职固臣子之当为殁有加封乃朝廷之异数爰敦终始用励贤能故具官某擢自甲科翔于谏苑累更任使多着勤劳况博识乎古今仍兼资乎韬畧比更新化图任老成惠文弹治乎台端尔猷具在齐斧寄分于阃外我武惟扬顾不战以屈人兵乃无妄而求物议方资夹辅遽尔沦亡赠典已行朕怀未慊兹复赠尔太子太保于戏赏以功酬未尽生前之报秩由恩进益増殁后之光  

临淮侯李言恭诰命【`冯琦`】  

制曰戎政大臣总率南北羽林材官蹶张所以厉武节折奸萌强根本示天下重也非勲劳不二心之臣无任焉尔具官某才兼文武世笃忠贞壮猷奋于请缨逸思征于横槊副司留都之钥晋登大将之坛卒乘尽属櫜鞬耳目在于旗鼓逺恢上畧独制中权遂使辇毂之间隐有干城之壮宜颁异数以祚殊勲是用加尔太子太保锡之诰命昔李光弼为太师一出号令气色精明光弼之封亦临淮也尔为世臣膺此重任逺师武穆之纪律近法韩国之忠勤尚克时忱无替朕命钦哉  

礼部尚书兼翰林院学士朱赓诰命【`冯琦`】  

制曰典朕三礼无如伯夷之清教子一经是成甘盘之学庸霈露萧之泽以纾风木之悲尔原任直隶扬州府泰州知州累赠通议大夫太子宾客吏部左侍郎兼翰林院侍读学士朱公节乃具官某之父本以宿儒蔚为循吏筮仕壮县继典方州明允悬三尺之平操持禀四知之畏惟尔崇德象贤之嗣为予责难陈善之臣眷乃启沃之劳疏兹寅清之秩念十年帷幄暂逺阙庭遡一德渊源推恩祢庙兹特赠尔如子官于戏资事父之敬以致之于君久矢忠悃因如母之爱以施及于父式慰孝思歆服龙章増华马鬛  

王世贞父右都御史赠兵部尚书王忬诰命【`冯琦`】  

制曰荩臣徇国之忠蒙九死而靡悔善人积德之报歴再世以弥昌士论久而后明天道定而始胜虽没不朽惟国有章尔原任都察院右都御史赠兵部尚书王忬乃南京兵部右侍郎世贞之父天与孤忠人推亮节爰从台宪即荷眷知蹙岛夷于江南摧兵氛于蓟北辕门御侮讵忘疆埸之劳请室蒙辜原非朝廷之意庸采舆论追晋崇阶余庆所锺启尔象贤之子遗忠未泯作予华国之臣睠念义方宜申宠命是用加赠尔资政大夫于戏六月清霜雪沈寃于既徃九原白日照幽魄以如存歆服廷纶永光庙祏  

礼部尚书兼翰林院学士李腾芳继妻陈氏赠夫人诰命【`缪昌期`】  

制曰朕闻正始以代有终安家以宁天下然偕老之义或难得于无成而代终之宜多观祥于长发故有嗣徽以禆往者有遗庆以畀来人得地之道成家之祯具官某继妻累赠淑人陈氏桂质自芬珉心更素梦纫兰而托体承谖草以开颜鸠居鹊之成巢遂成肯构琴依瑟而合调谁悟更弦使我出居之臣不愁无室含饴之老载及抱孙人虽云邈德何能忘兹特加赠尔为夫人嫓美大家之风没而不朽正名小君之礼死其有知  

吏部文选司员外郎周顺昌妻诰命【`缪昌期`】  

制曰史称邓攸为吏部妻息皆素食而山涛之妻时以伦鉴闻一以操一以识也朕有清郎其闺门之助不可无褒尔吏部文选清吏司员外郎周顺昌妻累封安人呉氏夙娴内仪休有华问机抒相读既黾勉以御穷綦缟从官犹相忘于屏贵及里门之居守乃管钥之惟严肃括家人内言无出训勅尔子外交无入则尔夫之塞窦于竿牍而盛饰于簠簋也尔不亦有助乎是用加封尔为宜人凡朕之所以褒尔以其有素食之风也尔夫多稽阮之游尔能鉴识朕终以山公之业望尔夫矣  

赠太常寺卿原任吏科都给事中魏大中诰命【`倪元璐`】  

制曰夫光岳凝翕是生忠义之臣天地晦蒙弥表艰贞之节故刘陶殒贞北寺杨震殉烈西亭并以祸极一时声流千载尔具官某其生有自视死如归原其至清絶尘太刚制物可以贪绳蝉蚓肉视虎狼故累百知一鹗之可尊嫉邪如神羊之必触爰自輶轩之使陟于琐闼之班洊歴清垣旋臻天掖鋭心平治极论兴衰节足相宣夔睢坐剔时谓司隶阳球之既陟此辈安容假使铜鞮伯华而无死天下其定而会以相分公媪当蔡京童贯之时士亢君宗开窦武陈蕃之祸惟尔坛帷逾峻尤为缯缴所先贝锦一成雉罗遂及诏求钩党狱署同文膺滂碎首于黄门乔固暴尸于城北三光黯没海水羣飞当此之时亦云极矣今者世灰大涤天字重晶朕是用章阐幽忠崇敷显秩震雷一夕已踣元佑之碑解泽重泉大表比干之墓特追赠尔为某官锡之诰命以尔臣忠章为子孝伊濓之义生死同揆弥竒卞壸伫章鲍昱呜呼位于箕尾识归天傅说之星炳彼丹青寳入地苌弘之血  

赠太常寺卿原任吏部文选司员外郎周顺昌诰命【`倪元璐`】  

制曰夫孤情之所独抗得死而成正气之所不徂造生弥永所以屈平嫉俗转快志于怀沙苌弘殒身遂飞华于化碧资其扶世宠以教忠尔具官某希圣得清择节取苦伍羞绛灌哭是贾生之才儿命融修骂亦祢衡之气当其出为从事入典铨衡并以晶心章其茂节会当龙亢驯致虫拚时则指鹿之恶浮于望夷出彘之威极于北寺来周罗吉箝网四张乔固膺滂梏■〈釒犬〉相结焚原荡岳不可迩亲固有惧祸之夫闭门而拒岑晊知几之士筑室以拟袁闳而尔独持虎执獶泳汤席镬班荆悲咽尊酒豪摅侠抗左儒义依邹浩忍捐爱息以徇累孥本有荆轲湛族之心不止郈成分宅之德于是飞章告密槛车下征而众乃成城呉几为沼至于焚香进食以礼御囚飞甓投竿而杀诏使鱼惊兽乱釡沸波飜讵止广汉被收吏民守阙鲍宣下狱生徒聚幡而已哉然而矶激难平虎骑不下卒不得脱以罹于凶而尔对簿不屈絶命弥雄虽复汉尉衔须唐臣嚼齿未有并其慷慨俪此从容者矣今捩轴既旋衮钺并设碑踣元佑大升公正之羣墓显汤阴恍见孤忠之气用特赠尔为某官锡之诰命国家谨严近寺培养人才而在旁之奸烈于二正岁寒之节见彼前贤要以道极一时义激天下明兴以来一人而已呜呼学圣人之中宁存狂狷睹忠臣之报弥愧奸回  

太常寺少卿沈维炳诰命【`倪元璐`】  

制曰夫为治不本礼乐犹烛明不以火也今天下大发其朝气功利富强茁然而欲见王霸道杂与治日逺朕诚欲建中和之极使夫幽明洞疏神人之和若传烽可召则至治已有能为朕夷夔者乎尔具官某昔以徤令搴壮梧垣蹇谔能言僵直自遂而衅生于破柱祸极于沈河猿亡致延弓失忌得意存覆楚势欲干池矧尔亢贵君宗示难鹄的缯缴之及固其宜矣今者苋陆既决硕果仅存召首诸垣俾弊羣吏而尔法辨筌施道剂硝乳用使繁妖之气化为明霞玄黄之心消于砥矢朕嘉乃绩擢贰容台昔尧显寅清汉遴忠孝若其以尔精义出为骏奔达禋享之心和民神之意原本道德旁鬯文章将九叙坐謌三灵自顺礼乐兴举讵须百年乎会逢覃叙授尔某阶锡之诰命呜呼朕即左操天道右挈祖功四召鬼神之情伐鼓而号于有位不如使子奉璋而求之也俎豆之事勿曰尝闻徃而学焉苟通其故大治日出虽至于馘虏俘夷朕能知所繇来必举而功子已  

## 文章辨体彚选卷二十五

（明）贺复征 编  

○诰七【`近体`】  

参知政事欧阳修曽祖彬赠太子太保诰【`宋王安石`】  

勅君子善善之义下及子孙况推而上之至其祖考所以褒美崇宠岂顾可以不称哉故先王宗庙之制视其爵位之高下以为世数之逺近而本朝追命之礼亦从其子孙名数之卑尊具官某曽祖某潜于丘园躬有善行畜积之庆施于曽孙为时宗工名重天下图任巳登于右府褒嘉当及其前人东宫之孤位已显矣进秩一品尚其享哉  

曽祖母刘氏追封荣国太夫人诰  

勅尊之欲其贵亲之欲其富岂特人主有是心哉推是心以施于人此人主所以与天下同忧乐之意也禄有厚薄故礼有隆杀位有高下故施有逺近古之道也其可忘哉具官某曽祖母某氏含德在躬作嫔令族积善之庆覃其后昆惟时闻孙实朕良弼登与政事人无间言其疏大邦之封以报流泽之施宠灵之极尚克享哉  

祖某  

勅朕惟有天下者得推其祖考上配于天盖孝子慈孙所以极其尊崇之意推是心以及夫在位则其宠禄之厚者岂不欲以及其所谓尊亲者哉此朕所以褒宠大臣之先以尊爵贵官而有至乎三世者也具官某祖某积德累善施于后嗣为予辅弼始大厥家东宫之孤既以命汝増荣一品尚克享哉  

祖母某氏  

勅朕疏郡县以君诸臣之母欲以慰慈孙孝子之心至于政事之臣则封国及其王母所以望其功者厚矣则慰其心者顾可以薄哉具官某祖母某氏来嫔名家克配君子积善之福覃于其孙左右朕躬豫图政事嘉而有后锡以大邦维灵在幽尚克膺此  

父某  

勅大臣得爵命其先人至乎公卿非古也然礼者人情而已矣当于人情而义足以劝士则何必古之有哉具官某父某蓄其德善不显于世克生贤佐为朕股肱东宫一品人臣高位追以命汝用嘉有子尚其享此以称馈祀之盛哉  

母某氏  

勅古者子为诸侯大夫而父为士则其祭以诸侯大夫之礼朕以谓得享其礼而位号不称则不足以尽孝子之心故今有列于朝廷皆得追崇其考妣又况于为吾左右辅弼之臣哉具官某母某氏妇顺母严称于天下能教其子为时名臣协于询谋进断国论虽禄养不及而馈享有加启封大邦于礼为称尚其幽穸知享此荣哉  

总督宣大太子太保兵部尚书郑洛并妻诰命【`明冯琦`】  

制曰朕顾瞻雄镇简命重臣深惟今日之便宜颇异昔时之经畧在昔申严郊保师中独镇王封于今兼覆要荒漠外皆称属国寄属滋重控制维艰尔具官某性笃忠贞才兼文武爰从侍御夙高列栢之风践歴臬藩茂着采薇之烈秉节旄于西塞佐机画于中枢全畀制阃之权专听筹边之畧晋卿衔于夏省跻竣秩于春官盖委以事而责以功故加其官不易其镇尔乃以恩威驭敌以整暇治兵措三大镇于袵席之安制两名王于鞴绁之末诸将皆遵其约束四夷尽惮其风棱召总禁旅之屯以表师干之宠课书来奏赞册宜颁是用授尔阶光禄大夫柱国锡之诰命于戏塞上十年揆勲劳之己久军中三命方恩数之惟新兹领王之爪牙寔象天之璧垒折冲厌难朕未忘保障之功居重驭轻尔尚谨张皇之训祇服渥命益坚壮图钦哉  

制曰古称将卒之旋必至室家之感草虫兴思于北伐鹳垤志慨于东征矧夫睽违间以存殁不有褒叙曷慰幽潜尔累赠夫人陈氏乃具官某之妻柔嘉维则肃雍其仪相夫既书绩于旗常训子亦宣劳于郎署采薇外宁之治久藉同心奠蘩中馈之贤巳成异世特加赠尔一品夫人式作玄扃之贲永垂彤管之声  

曽祖父母  

制曰朕锡予劳臣褒宠先代如山川之出云雨有开必光念水木之有本原无德不报人称荣遘国有上彛尔原任浙江绍兴府织染局大使赠通议大夫都察院右副都御史郑臻乃某官某之曽祖父材资倜傥性植亷明盖尝为织室之官乃独严茧丝之戒位虽不满其德没而有祀于乡有仲象贤已拜中丞之命曽孙继美重膺上衮之褒流泽弥长保世滋大特赠尔如孙官积百年而后兴国恩未艾更四世而再命家乘乃昌  

制曰勲庸着于絶塞于人臣为首功宠锡逮于曽闱于人世为异数庸颁休命以奬殊勲尔赠淑人张氏乃具官某之曽祖母柔嘉淑慎宣慈惠和佐夫培瓜瓞之祥迪子任节旄之寄惟我帅师之长子实尔绳武之曽孙爰遡徽音特颁殊渥兹赠尔为一品夫人蒸畀并隆于烈祖炽昌永芘乎来昆  

祖父母  

制曰良士之垂世泽燕翼子以贻厥孙昭代之奬巨僚肇戎公而锡尔祉岂徒慰光前之志亦以昭裕后之休尔累赠资政大夫兵部尚书兼都察院左副都御史郑隆乃具官某之祖父名高处士门应德星今世所谓古人闾里称为长者蓄其庆祉启尔闻孙维翰维垣方举报功之典是藨是蓘可忘种德之勤兹加赠尔如孙官宫保驰荣宠在羣僚之上祖孙济美永垂弈世之休  

制曰穹阶极于一品而显秩侈于重闱固国家报答之上彛亦大臣似续之弘孝尔累赠夫人葛氏乃具官某之祖母禀德静专禔身孝敬厘尔士女夙培浚哲之祥裕乃后昆允协和鸣之吉锺百年之余庆开一代之伟人勋庸既茂于公家尊宠宜归于王母兹特加赠尔为一品夫人并隆蒸畀之仪益保昌炽之祚  

父母  

制曰价人维藩功已宣于固圉君子有谷教实始于趋庭追叙前休庸申后命尔举人累赠资政大夫兵部尚书兼都察院左副都御史郑昱乃具官某之父学窥道岸名在贤书卞玉未酬尚郁渐鸿之志韦金有托式弘贻燕之谋眷予锁钥之臣实尔箕裘之绪遡其家法授以国章兹特加赠尔如子官霈纶音于三锡用伸未竟之猷登序位于六卿益衍无穷之问  

制曰国家弘奬孤贞褒予劳勚念国所最重无如任事之臣推家所由兴以有字孤之母可无恩宠以报劬劳尔累赠夫人刘氏乃具官某之母躬有令仪嫔于儒彦蚤罹未亡人之痛已嗟泛栢之难晩膺大司马之封未竟树萱之养即今三镇节旄之寄皆由百年机杼之遗兹特加赠尔为一品夫人九原如在永昭彤史之辉三锡为光丕阐玄扄之耀  

南京户部福建清吏司员外郎贺纳贤并妻诰命【`朱之俊`】  

制曰度支郎司出纳之衡绾军民之命闾阎肥瘠国计诎盈实于焉资其擘画矧留都丰镐郏鄏地匪藉亷智忠毅者佐筹其间乌能公私两足乎尔南京户部福建清吏司员外郎贺纳贤天才英特斗望高华蚤惊一鹗凌秋旋御双凫翔汉横经马帐璧池桃李成蹊露冕熊舆玉■〈畾上山下〉桑麻迭浪尔其分猷版署展采农曹识炳燃犀计则壤而■〈釒两〉铢必析法严剔蠧穷射穴以薮窟皆清霜锷莫喻其铦冰壶独昭其洁膏余赤子腹果健儿兰省含香凭金陵而借箸鸠司经赋指锺阜以如坻兹以覃恩授尔阶奉直大夫锡之诰命间者南北通融留农亦唏嘘仰屋同舟自笃彻土宜殷毕虑康休精心斟酌于尔实厚期焉成劳可嘉朕将有以显陟尔也钦哉  

制曰吏持筹赞计明析秋毫当亦思其室有问米盐于昔时者乎矧佐学佐官遗徽独馥则劳薪为倍宜愍耳尔南京户部福建清吏司员外郎贺纳贤之妻累赠宜人周氏兰蕙幽芬琬琰令质羞苹脱珥敦重闱生死之仪当夕问辰衍多男振绳之庆繲纫怡然若素■〈糹辟〉纑嗜之如饴促抒鸣机黾勉赞三魁大业短衣椎髻淡宁襄五緎高标象服中捐鸾弦永絶是用仍赠尔宜人霞气横蜚彤管天波遥湛黄垆  

父母  

制曰士不必器之售而惟夫谊之修子不必身之枝而惟其教之豫则操坚肥遯经启贻谋翛然隐君子者报功酬德愍纶岂有斩焉尔累赠奉直大夫贺承恩乃南京户部福建清吏司员外郎纳贤之父慈谅温恭直方刚大崒■〈山上聿下〉独含絶调岐嶷不类庸流力疾视安一息尚存靡懈挥金周急千缗若脱非难介节如圭芳标拟玉尊生而致孝日惟问业岐黄涉趣以怡真时自纵怀陶阮义而行爱藨衮垂播获之芳教以成恩图史发簮绅之耀莫亲锜釡徒泣弓裘是用仍赠尔为奉直大夫南京户部福建清吏司员外郎地署灵椿色黯天阶宸简光流  

制曰孝子于亲慈我者亦戴之犹母矧怀之胞血甫沥之际背乎羽翮既健之秋成我者与生我者等蓼萧隐痛朕且怆然恤之尔累赠宜人胡氏乃南京户部福建清吏司员外郎贺纳贤之母柔嘉自性贞静得天诚竭脍盘双老克怡匕箸泪濡鸿案百年半理刀圭将雏恩拜属毛育骏谊图主器礼隆师席解簮珥以为羞教启韦经忻苜蓿而御釡禄方川至婺已宵沈贞同泛栢弥光碧洒存桮欲化是用仍赠尔为宜人从爵丝纶焕命承恩松槚増辉  

## 文章辨体彚选卷二十六

（明）贺复征 编  

○策问  

一徐师曾曰按古者选士询事考言而已未有问之以策者也汉文中年始策贤良其后有司亦以策试士葢欲观其愽古通今与夫剸剧解纷之軄也然对策存乎士子而策问发于上人尤必善为疑难今取古人策问分为二类曰制策试策云  

汉文帝问贤良文学策  

惟十有五年九月壬子皇帝曰昔者大禹勤求贤士施及方外四海之内舟车所至人迹所及靡不闻命以辅其不逮近者献其明远者通厥聪比善戮力以翼天子是以大禹能亡失德夏以长楙髙皇帝亲除大害去乱从治并建豪英以为官师为谏争辅天子之阙以翼汉室也頼天之灵宗庙之福方内乂安泽及四夷今朕获执天子之正以承宗庙之祀朕既不德又不敏明弗能烛而智不能治此大夫之所著闻也故诏有司诸侯王三公九卿及主郡吏各帅其志以选贤良明于国家之大体通于人事之终始及能直言极谏者各有人数将以匡朕之不逮二三大夫之行当此三道朕甚嘉之故登大夫于朝亲谕朕志大夫其上三道之要及永惟朕之不德吏之不平政之不宣民之不寜四者之阙悉陈其志毋有所隠上以荐先帝之宗庙下以兴愚民之休利着之于篇朕亲览焉观大夫所以佐朕至与不至书之周之密之重之闭之兴自朕躬大夫其正论毋枉执事乌乎戒之二三大夫其帅志毋怠  

武帝问贤良策五首  

朕闻昔在唐虞画象而民不犯日月所烛莫不率俾周之成康刑错不用德及鸟兽教通四时海外肃眘北发渠捜氐羌徕服星辰不孛日月不蚀山陵不崩川谷不塞麟鳯在郊薮河洛出图书呜虖何施而臻此与今朕获奉宗庙夙兴以求夜寐以思若涉渊水未知所济猗与伟与何行而可以章先帝之洪业休德上参尧舜下配三王朕之不敏不能远德此子大夫之所覩闻也贤良明于古今王事之体受策察问咸以书对着之于篇朕亲览焉  

其二  

朕获承至尊休德传之亡穷而施之罔极任大而守重是以夙夜不皇康寜永惟万事之统犹惧有阙故广延四方之豪隽郡国诸侯公选贤良修洁愽习之士欲闻大道之要至论之极今子大夫褎然为举首朕甚嘉之子大夫其精心致思朕垂听而问焉葢闻五帝三王之道改制作乐而天下洽和百王同之当虞氏之乐莫盛于韶于周莫盛于勺圣王巳没钟鼔筦弦之声未衰而大道微缺陵夷至虖桀纣之行王道大壊矣夫五百年之间守文之君当途之士欲则先王之法以戴翌其世者甚众然犹不能反日以仆灭至后王而后止岂其所持操或誖谬而失其统与固天降命不可复反必推之于大衰而后息与乌虖凡所为屑屑夙兴夜寐务法上古者又将无补与三代受命其符安在灾异之变何缘而起性命之情或夭或寿或仁或鄙习闻其号未烛厥理伊欲风流而令行刑轻而姧改百姓和乐政事昭宣何修何饰而膏露降百谷登德润四海泽臻草木三光全寒暑平受天之祜享鬼神之灵德泽洋溢施虖方外延及羣生子大夫明先圣之业习俗化之变终始之序讲闻髙谊之日久矣其明以谕朕科别其条勿猥勿并取之于术慎其所出乃其不正不直不忠不极枉干执事书之不泄兴于朕躬毋悼后害子大夫其尽心靡有所隠朕将亲览焉  

其三  

葢闻虞舜之时游于岩廊之上垂拱无为而天下太平周文王至于日昃不暇食而宇内亦治夫帝王之道岂不同条共贯与何逸劳之殊也葢俭者不造玄黄旌旗之饰及至周室设两观乗大路朱干玉戚八佾陈于庭而颂声兴夫帝王之道岂异指哉或曰良玉不瑑又云非文亡以辅德二端异焉殷人执五刑以督姧伤肌肤以惩恶成康不式四十余年天下不犯囹圄空虚秦国用之死者甚多刑者相望耗矣哀哉乌虖朕夙寤晨兴惟前帝王之宪永思所以奉至尊章洪业皆在力本任贤今朕亲耕藉田以为农先劝孝弟崇百德使者冠葢相望问勤劳恤孤独尽思竭神功烈休德未始云获也今阴阳错缪氛气充塞羣生寡遂黎民未济廉耻贸乱贤不肖浑淆未得其真故详延特起之士意庶几乎今子大夫待诏百有余人或道世务而未济稽诸上古之不同考之于今而难行毋乃牵于文系而不得骋与将所繇异术所闻殊方与各悉对着于篇毋讳有司明其指畧切磋究之以称朕意  

其四  

葢闻善言天者必有征于人善言古者必有验于今故朕垂问乎天人之应上嘉唐虞下悼桀纣寖微寖灭寖明寖昌之道虚心以聴今子大夫明于阴阳所以造化习于先圣之道业然而文采未及岂惑乎当世之务哉条贯靡竟统祀未终意朕之不明与聴若眩与夫三王之教所祖不同而皆有失或谓乆而不易者道也意岂异哉子大夫既以着大道之极陈治乱之端矣其悉之究之熟之复之诗不云乎嗟尔君子毋常安息神之聴之介尔景福朕将亲览焉子大夫其茂明之  

其五  

葢闻上古至治画衣冠异章服而民不犯阴阳和五糓登六畜蕃甘露降风雨时嘉禾兴朱草生山不童泽不涸麟鳯在郊薮龟龙游于沼河洛出图书父不丧子兄不哭弟北发渠捜南抚交址舟车所至人迹所及跂行喙息咸得其宜朕甚嘉之今何道而臻乎此子大夫修先圣之术明君臣之义讲论洽闻有声乎当世敢问子大夫天人之道何所本始吉凶之效安所期焉禹汤水旱厥咎何繇仁义礼智四者之宜当安设施属统垂业物鬼变化天命之符废兴何如天文地理人事之纪子大夫习焉其悉意正议详具其对着之于篇朕将亲览焉靡有所隠  

永明九年策秀才文五首【`齐王融`】  

问秀才髙第明经朕闻神灵文思之君聪明圣德之后体道而不居见善如不及是以崆峒有顺风之请华封致乗云之拜或扬旌求士或设虡待贤用能敷化一时余烈千古朕夤奉天命恭惟永图审聴髙居载懐祗惧虽言事必史而象阙未箴寤寐嘉猷延伫忠实子大夫选名升学利用宾王懋陈三道之要以光四科之首盐梅之和属有望焉  

其二  

又问昔周宣惰千畆之礼虢公纳谏汉文缺三推之义贾生直言良以食惟民天农为政本金汤非粟而不守水旱有待而无迁朕式照前经宝兹稼穑祥正而青旗肃事土膏而朱纮戒典将使杏花菖叶耕获不愆清甽冷风述遵无废而释耒佩牛相沿莫反兼贫擅富浸以为俗若爰并开制惧惊扰愚民舄卤可腴恐时无史白兴废之术矢陈厥谋  

其三  

又问议狱缓死大易深规敬法恤刑虞书茂典自氓俗浇弛法令滋彰胏石少不寃之民棘林多夜哭之鬼朕所以明发动容昃食兴虑伤秋荼之密网恻夏日之严威永念画冠缅追刑厝徒以百锾轻科反行季叶四支重罚爰创前古访游禽于絶涧作霸秦基歌鸡鸣于阙下称仁汉牍二途如爽即用兼通昌言所安朕将亲览  

其四  

又问聚人曰财次政曰货泉流表其不匮贸迁通其有无既龟贝积寝缗■〈糹强〉专用世代兹多销漏参倍下贫无兼辰之业中产阙洊岁之赀惟瘼恤隠无舍矜叹上帝溥临赐朕休宝命卭斜之谷开而出铜且有后命事兹镕范充都内之金绍圜府之职但赤仄深巧学之患榆荚难轻重之权开塞所宜悉心以对  

其五  

又问治厯明时昭迁革之运改宪勅法审刑德之原分命显于唐官文条炳于邹说及嵎夷废軄昧谷亏方汉秉素祗之征魏称黄星之验纷争空轸疑论无归朕获纂洪基思弘至道庶令日月休征风雨玉烛克明之旨弗远钦若之义复还于子大夫何如哉其骊翰改色寅丑殊建别白书之  

永明十一年策秀才文五首【`王融`】  

问秀才朕秉箓御天握枢临极五辰空抚九序未歌至于思政明台访道宣室若坠之恻毎勤如伤之念恒轸故恤贫缓赋省徭慎狱幸四境无虞三秋式稔而多黍多徐不兴两穗之謡无褐无衣必盈七月之叹岂布政未优将罢民难业登尔于朝是属宏议罔弗同心以匡厥辟  

其二  

又问惟王建国惟典命官上叶星象下符川岳必待天爵具修人纪咸事然后沿才授职揆务分司是以五正置于朱宣下民不忒九工开于皇序庶绩其凝周官三百汉位兼倍歴兹以降游惰寔繁若闲冗毕弃则横议无已冕笏不澄则坐谈弥积何则可修善详其对  

其三  

又问昔者贤牧分陜良守共治下邑必树其风一乡可以为绩至有旦抚鸣琴日置醇酒文而无害严而不残故能出人于阽危之域跻俗于仁寿之地是以贾谊有言下之有恶吏之罪也顷深汰珪符妙简铜墨而春雉未驯秋螟不散入在朕前凑其智畧出连城守阙尔无闻岂薪槱之道未弘为网罗之目尚简悉意正辞无侵执事  

其四  

又问朕闻上智利民不述于礼大贤强国罔图惟旧岂非疗饥不期于鼎食拯溺无待于规行是以三王异道而共昌五霸殊风而并烈今农战不修文儒是竞弃本狥末厥弊滋多昔宋臣以礼乐为残贼汉主比文章于郑卫岂欲非圣无法将以既道而权今欲专士女于耕桑习乡闾以弓骑五都复而事庠序四民富而归文学其道奚若尔无面从  

其五  

又问自晋氏不纲关河荡析宋人失驭淮汴崩离朕思念旧民永言攸跻故选将开边劳来安集加以纳欵通和布德修礼歌皇华而遣使赋膏雨而懐宾所以关洛动南望之懐獯夷遽北归之念夫危叶畏风惊禽易落无待干戈聊用辞辩片言而求三辅一说而定五州斯路何阶人谁或可进谋诵志以沃朕心  

天监三年策秀才文三首【`梁任昉`】  

问秀才朕长驱樊邓直指商郊因藉时来乗此厯运当扆永念犹懐惭德何者百王之敝齐季斯甚衣冠礼乐扫地无余斵雕刓方经纶草昧采三王之礼冠履麄分因六代之乐宫判始辨而百度草创仓廪未实若终畆不税则国用靡资百姓不足则恻隠深虑毎时入刍藁岁课田租愀然疚懐如怜赤子今欲使朕无满堂之念民有家给之饶渐登九年之蓄稍去关市之赋子大夫当此三道利用宾王斯理何从伫闻良说  

其二  

问朕本自诸生弱龄有志闭户自精开卷独得九流七略颇尝观览六艺百家庶非墙面虽一日万几早朝晏罢聴览之暇三余靡失上之化下草偃风从惟此虚寡弗能动俗昔紫衣贱服犹化齐风长缨鄙好且变邹俗虽徳惭徃贤业优前事且夫搢绅道行禄利然也朕倾心骏骨非惧真龙辎軿青紫如拾地芥而隋游废业十室而九鸣鸟蔑闻子衿不作弘奬之路斯既然矣犹其寂寞应有良规  

其三  

问朕立谏鼓设谤木于兹三年矣比虽辐凑阙下多非政要日伏青蒲罕能切直将齐季多讳风流遂徃将谓朕空然慕古虚受弗弘然自君临万■〈宀禹〉介在民上何尝以一言失旨转徙朔方睚眦有违论输左校而使直臣杜口忠谠路絶将恐弘长之道别有未周悉意以陈极言无隠  

唐徳宗问贤良方正直言极谏策【`陆贽`】  

皇帝若曰葢闻上古有道之君垂拱无为以临四海不理而人化不劳而事成星辰轨道风雨时若邈乎其不可继何施而臻此欤三代以来制作滋广异文质之变明利害之乡威之以刑导之以礼敦其俗而弥薄防其人而益偷岂浇淳必系于时耶将圣贤间生而莫之振也朕祗膺累圣之业猥居兆人之上虔恭刻励如恐坠失忧济庶务夕惕晨兴永惟前王之典谟是宪是则师大禹以崇俭法髙宗以求贤兴夏启之征作周文之伐旌孝弟举直言养髙年敦本业平均徭税黜陟幽明励精孜孜勤亦至矣然而浮靡不革理化不行暴乱不惩姧犯不息五教犹郁七臣未臻乡党废尚齿之仪蒸黎无安土之志赋入日减而私室愈贫廉察日臻而吏道愈滥意者朕不明欤势不可欤何古今之事同而得失之效异也思欲刬革前弊创立新规施之于事而易从考之于文而有据备陈本末将举而行弃或惮烦畧于条对自顷阴阳舛候祲沴荐兴仍岁旱蝗稼穑不稔上天作孽必有由然屡推凶灾其咎安在传曰时之不乂厥罚恒旸又曰尧汤水旱数之常也二者相反其谁云从今人靡葢藏国无廪积朕屡延卿士询访谋猷至乃减冗食之徒罢不急之务既闻嘉话亦已遵行而停废之余所费尚广欲转输于江徼则逺不及期将捜粟于关中则扰而无获节军食则功臣懐怨省吏员则多士靡归中心浩然罔知攸济子大夫藴畜财器通明古今副我虚求森然就列匡朕之寡昧拯时之艰灾毕志直言毋有所隠  

## 文章辨体彚选卷二十七

（明）贺复征 编  

○策问二  

问进士策【`唐元结`】  

问开元天宝之中耕者益力四海之内髙山絶壑耒耜亦满人家粮储皆及数岁太仓委积陈腐不可校量忽遇凶年谷犹耗尽当今三河膏壤淮泗沃野皆荆棘已老则耕可知太仓空虚雀鼠犹饿至于百姓朝暮不足而诸道聚兵百有余万遭岁不稔将何为谋今欲劝人耕种则丧亡之后人自贫苦寒馁不救岂有生资今欲罢兵息戍则又冦盗犹在尚湏防遏使国家用何策得人安俗阜不战无兵用何谋使纵遇凶年亦无灾患  

其二  

问古人识贵精通学重兼愽不有激发何以相求三礼何篇可删三传何者可废墨氏非乐其礼何以儒家委命此言当乎彼天女天孙不知何物彼日兄月姊弟妹是谁驵侩与伧奴寜分一纯将二精何说孤竹之君何姓新城老妇何名棘竹出自何方毒铜产于何国何乡无水可饮何池卧氷而温何人恩信过于田横何人壮勇等于关侯何人凿坯而遁何人终日扫门无浅近之不为悉说  

问为治策【`宋欧阳修`】  

问古者为治有繁简其施于民也有浅深各适其宜而已三代之盛时地方万里而王所自治者千里而已其余以建诸侯至于礼乐刑政颁其大法而使守之则其大体葢简如此诸侯大小国葢数千必各立都邑建宗庙卿士大夫朝聘祭祀训农练卒居民度土自一夫以上皆有法制则其于众务何其繁也今自京师至于海隅徼障一尉卒之职必命于朝政之大小皆自朝出州县之吏奉行而已是举天下皆所自治其于大体则为繁矣其州县大小闾邑田井训农练卒一夫以上畧亡制度其于众务何其忽而简也夫礼以治民而乐以和之徳义仁恩长养涵泽此三代之所以深于民者也政以一民刑以防之此其浅者尔今自宰相至于州县有司莫不行文书治吏事其急在督赋敛断狱讼而已此特浅者尔礼乐仁义吏不知所以为而欲望民之被其教其可得乎夫治大以简则力有余治小以繁则事不遗制民以浅则防其僻渐民以深则化可成此三代之所以治也今一切悖古简其当繁而繁其可简务其浅而忽其深故为国百年而仁政未成生民未厚者以此也然若欲使国体大小适烦简之宜法政弛张尽浅深之术诸侯井田不可卒复施于今者何宜礼乐刑政不可卒成用于今者何便悖古之失其原何自修复之方其术何始迹治乱通古今子大夫之职也其悉心以陈焉  

问周礼官制之疑【`欧阳修`】  

问六经者先王之治具而后世之取法也书载上古春秋纪事诗以微言感刺易隠而深矣其切于世者礼与乐也自秦之焚书六经尽矣至汉而出者皆其残脱颠倒或传之老师昏耄之说或取之冢墓屋壁之间是以学者不明异说纷起况乎周礼其出最后然其为书备矣具天地万物之统制礼作乐建国君民养生事死禁非道善所以为治之法皆有条理三代之政美矣而周之治迹所以比二代而尤详见于后世者周礼着之故也然汉武以为渎乱不验之书何休亦云六国阴谋之说何也然今考之寔有可疑者夫内设公卿大夫下至府史胥徒以相副贰外分九服建五等差尊卑以相统理此周礼之大畧也而六官之属畧见于经者五万余人而里闾县鄙之长军师卒伍之徒不与焉王畿千里之地为田几井容民几家王官王族之国邑几数民之贡赋几何而又容五万人者于其间其人耕而赋乎如其不耕而赋则何以给之夫为治者固若是之烦乎此其一可疑者也秦既诽古尽去古制自汉以后帝王称号官府制度皆袭秦故以至于今虽有因有革然大抵皆秦制也未尝有意于周礼者岂其体大而难行乎其果不可行乎夫立法垂制将以遗后也使难行而万世莫能行与不可行等尔然则反秦制之不若也脱有行者亦莫能兴或因以取乱王莾后周是也则其不可用决矣此又可疑也然其祭祀衣服车旗似有可采者岂所谓郁郁之文乎三代之治其要何如周礼之经其失安在宜于今者其礼安从其悉陈无隠  

问为政【`欧阳修`】  

问为政者狥名乎袭迹乎三代之名正名也其迹治迹也所谓名者万世之法也迹者万世之制也正名立制言顺事成然后因名迹以考实而其文章事物粲然无不备矣可谓盛哉董仲舒以为三代质文布改制之名而无变道之实者是也自秦肆其虐灭弃古典然后三代之名与迹皆变易而丧其实岂所谓变其道者耶然自秦迄今千有余岁或治或乱其废兴长短之埶各由其人为之而已其袭秦之名不可改也三代之迹不可复也岂其理之自然欤岂三代之制止于三代而不可施于后世欤王莽求其迹而复井田宇文求其名而复六官二者固昏乱败亡之国也然则孔子言为政必也正名孟子言为政必始经界岂虚言哉然自秦以来治世之主几乎三代者唐太宗而已其名迹固未尝复三代之一二而其治则几乎三王岂所谓名迹者非此之谓欤岂遗名与迹而直考其实欤岂孔孟之所谓者有旨而学者弗深考之欤其酌古今之宜与其异同者以对  

问汉之祸凡六变【`苏轼`】  

问人主莫不欲安存而恶危亡然而其国常至于不可救者何也所忧者非其所以乱与亡而其所以乱与亡者常出于其所不忧也请借汉以言之昔者髙帝之世天下既平矣当时之所忧者韩彭英卢而已此四王者皆不能终髙帝之世相继仆灭而不复续及至吕氏之祸则由异姓也吕氏既已灭矣而呉楚之忧几至于亡国方韩彭吕氏之祸惟恐同姓之不蕃炽昌大也然至其为变则又过于异姓逺矣文景之世以为诸侯分裂破弱则汉可以百世而无忧至于武帝诸侯之难少衰而匈奴之患方炽则又以为天下之忧止于此矣及昭宣元成之世诸侯王既已无足忧者而匈奴又破灭臣事于汉然其所以卒至于中絶而不救则其所不虑之王氏也世祖既立上惩韩彭之难中鍳七国之变而下悼王氏之祸于是尽侯诸将而不任以事裁减同姓之封而黜三公之权以为前世之弊尽去矣及其衰也宦官之权盛而党锢之难起士大夫相与搤腕而游谈者以为天子一日诛宦官而解党锢则天下犹可以无事于是外召诸将而内胁其君宦官既诛无遗类而董卓曹操之徒亦因以亡汉汉之所忧者凡六变而其乱与亡辄出于其所不忧而终不可偹由此观之治乱存亡之势其皆有以取之与抑将不可推如江河之徙移其势自有以相激而不自知与其亦可以理推力救而莫之为也今将使事至而应之患至而为之谋则天下之患不可以胜防而教化不可以胜变矣则亦将朝文而暮质忽寛而骤猛欤意者亦可以长守而不变虽有小患而不足恤者欤愿因论汉而极言其所以然  

问用人【`苏轼`】  

问昔三代之际公卿有生而为之者士有至老而不迁者官有常人而人有常心故为周之公卿者非周召毛原则王之子弟也发于畎畆起于匹夫而至于公相则葢亦有几人而已士之勤苦终身于学讲肄道艺而修其廉隅以邀乡里之名不过以望卿大夫贤能之书其选举而上不过以为一命之士其杰异者至于大夫极矣夫周之世诸侯为政之卿皆其世臣之子孙则夫布衣之士其进葢亦有所止也当是之时士皆安其习而乐其分不倦于小官而乐为之故其民事修而世务举及其后世不然使天下旅进而更为之虽布衣之贤得以骤进于朝廷而士始有无厌之心矣官事之不修民事之不缉非其不能不屑为之也先王之用人欲其人人自喜终老而不倦是以能尽其才今以凡人之才而又加之以既倦之意其为弊可胜言乎今夫州县之吏有故而不得改官者盘桓而不能去乆者不过以为职官今禄仕而达者自县宰为郡之通守自郡之通守以至郡守为郡守而无他才能则盘桓于太守而不得去由此观之是职官令录与郡守四者为国家弃材之委而仕不达者之所盘桓而无聊也夫以太守之重职官令录之近于民而用弃材焉使不达者盘桓于其职此岂先王所以使人不倦之意欤嗟夫葢亦有不得已也居今之势何以使天下之士各安其分而无轻于小官何以使此四者流徙不倦而无不自聊頼之意其悉书于篇  

问得人【`苏轼`】  

问易曰神而明之存乎其人诗曰无竞惟人四方其训之文武之功未有不以得人而成者也仲尼旅人也而门人可使南面重耳亡公子也而从者足以相国汉之得人盛于武宣皆拔之刍牧之中而表之公卿之上世主不以为疑士大夫不以为嫌者风俗厚而论议正也宋蔡廓为吏部尚书黄散以下皆得自用而廓以为薄已今自宰相不得专选举一命以上皆付之定法此何道也昔常衮当国虽尽公守法而贤愚同滞天下讥之及崔贻孙相不及一年除吏八百多其亲旧号称得人故建中之政几同贞观夫使宰相守法如常衮则不免于贤愚同滞之讥用人如贻孙则必有威福下移之谤欲望得人于微陋之中而成功于绳墨之外岂不难哉子大夫学优而求用者也当何施于今而免于斯二者愿极言之  

问尧举鲧治水之疑【`王安石`】  

问尧举鲧于书详矣尧知其不可然且试之邪抑不知之也不知非所以为圣也知其不可然且试之则九载之民其为病也亦乆矣幸而羣臣遂举舜禹不幸复称鲧此亦将以九载试之邪以尧之大圣知鲧之大恶其知之也足以自信不疑矣何牵于羣臣也必曰吾惟羣臣之聴不自任也圣人之心急于救民其趋舍顾是否何如岂固然邪必以为后世法得无明哲之主牵制以召败者邪或曰尧知木之数故先之以鲧或曰乆民病以大禹功是皆不然尧必不以民病私禹禹不必以利民病而大已功以民病私其臣利民病以为已功乌在其为尧禹也又以为泥于数其探圣人滋浅矣且谓之有数鲧何罪其殛死也圣人之所以然愚不能释吾子无隠焉耳  

## 文章辨体彚选卷二十八

（明）贺复征 编  

○九锡文  

复征曰按说文锡与也赐也易云王三锡命开国承家人臣至册以九锡此乃奸雄簒窃所由始而非国家之利矣然其文必典雅闳肆极其铺张录之以存一体  

汉愍帝册魏公九锡文【`潘朂`】  

制诏使持节丞相领冀州牧武平侯朕以不徳少遭闵凶越在西土迁于唐卫当此之时若缀旒然宗庙乏祀社稷无位羣凶觊觎连带城邑一人尺土朕无获焉即我髙祖之命将坠于地朕用夙兴假寐震悼于厥心曰惟祖惟父股肱先正其孰恤朕躬乃诱天衷诞育丞相保乂我皇家弘济于艰难朕实赖之今将授君典礼其敬聴朕命昔者董卓初兴国难羣后释位以谋王室君则摄进首启戎行此君之忠于本朝也后及黄巾反易天常侵我三州延于平民君又讨之翦除其迹以寜东夏此又君之功也韩暹杨奉专用威命又赖君勲克黜其难遂建许都造其京畿设官兆祀不失旧物天地鬼神于是获乂此又君之功也袁术僣逆肆于淮南慑惮君灵用丕显谋蕲阳之役桥蕤授首棱威南厉术以殒溃此又君之功也回戈东指吕布就戮乘轩将反张扬沮毙眭固伏罪张绣稽伏此又君之功也袁绍逆常谋危社稷凭恃其众称兵内侮当此之时王师寡弱天下寒心莫有固志君执大节精贯白日奋其武怒运诸神策致屇官渡大殱丑类俾我国家拯于危坠此又君之功也济师洪河拓定四州袁谭髙干咸枭其首海盗奔迸黒山顺轨此又君之功也乌丸三种崇乱二世袁尚因之逼据塞北束马悬车一征而灭此又君之功也刘表背诞不供贡职王师首路威风先逝百城八郡交臂屈膝此又君之功也马超成宜同恶相济濵据河潼求逞所欲殄之渭南献馘万计遂定边城抚和戎狄此又君之功也鲜卑丁令重译而至单于白屈请吏帅职此又君之功也君有定天下之功重以明徳班叙海内宣美风俗旁施勤教恤慎刑狱吏无苛政民不回慝敦崇帝族援继絶世旧徳前功罔不咸秩虽伊尹格于皇天周公光于四海方之蔑如也朕闻先世并建明徳胙之以土分之以民崇其宠章偹其礼物所以蕃卫王室左右厥世也其在周成管蔡不靖惩难念功乃使卲康公锡齐大公履东至于海西至于河南至于穆陵北至于无棣五侯九伯实得征之世祚太师以表东海爰及襄王亦有楚人不供王职又命晋文登为侯伯锡以二辂虎贲鈇钺秬鬯弓矢大启南阳世作盟主故周室之不壊繄二国是赖今君称丕显徳明保朕躬奉答天命导扬弘烈绥爰九域罔不率俾功髙乎伊周而赏卑乎齐晋朕甚恧焉朕以眇身托于兆民之上永思厥艰若涉渊水非君攸济朕无任焉今以冀州之河南河内魏郡赵国中山巨鹿常山安平甘陵平原凡十郡封君为魏公使使持节御史大夫虑授君印绶册书金虎符苐一至苐五竹使符第一至第十锡君玄土苴以白茅爰契余龟用建冢社昔在周室毕公毛公入为卿佐周卲师保出为二伯外内之任君实宜之其以丞相领冀州牧如故今更下传玺肃将朕命以允华夏其上故传武平侯印绶今又加君九锡其敬聴后命以君经纬礼律为民轨仪使安职业无或迁志是用锡君大辂戎辂各一玄牡二驷君劝分务本啬民昬作粟帛滞积大业惟兴是用锡君衮冕之服赤舄副焉君敦尚谦譲俾民兴行少长有礼上下咸和是用锡君轩悬之乐八佾之舞君翼宣风化爰发四方逺人回面华夏充实是用锡君朱户以居君研其明哲思帝所难官人任贤羣善必举是用锡君纳陛以登君秉国之均正色处中殱毫之恶靡不抑退是用锡君虎贲之士三百人君纠虔天刑章厥有罪犯闗干纪莫不诛殛是用锡君鈇钺各一君龙骧虎视旁眺八维掩讨逆节折冲四海是用锡君彤弓一彤矢百玈弓十玈矢千君以温恭为基孝友为徳明允笃诚感乎朕思是用锡君秬鬯一卣珪瓉副焉魏国置丞相以下羣卿百僚皆如汉初诸王之制君徃钦哉敬服朕命简恤尔众时亮庶功用终尔显徳对扬我髙祖之休命  

## 文章辨体彚选卷二十九

（明）贺复征 编  

○铁劵文  

徐师曾曰按字书云劵约也契也刘熈云绻也相约束缱绻以为限也史称汉高帝定天下大封功臣剖符作誓丹书铁劵金匮石室藏之宗庙后世因此遂有铁劵文焉  

汉髙帝封功臣铁劵誓词  

汉髙帝定天下大封功臣剖符作誓丹书铁劵金匮石室藏之宗庙其誓词曰  

使河如带泰山若砺国以永存爰及苖裔  

唐徳宗赐安西管内黄姓纛官铁劵文  

维贞元二年岁次丙寅八月丁已朔三日已未皇帝若曰咨尔四镇节度管内黄姓纛官骠骑大将军行左金吾卫大将军员外置同正员兼试太常卿顿啜获波支维尔乃祖乃父代服声教勤劳王家勲书于鼎彛族列于藩籍尔克绍先祖之烈而重之以忠贞嗣守职官祗若朝化率其种落保我边陲丹诚向化万里如近是用稽诸令典锡以劵书若金之坚永代无变子孙继袭作我藩臣尔其钦承勿替休命  

僖宗赐陈敬瑄太尉铁劵文  

维中和三年皇帝赐功臣陈敬瑄铁劵曰烹巨鳌者鼎大于沧海斩长鲸者剑倚于青天既立异勲勉膺殊宠李晟免其十死子仪成其九功镂以金镛锡其铁劵后来继者岂在他人岁寒知松栢之心国难见忠贞之节五山镇地一柱擎天气压乾坤量含宇宙自居环卫出拥旌幢论清政而水镜无光吐赤诚而朝霞失色手持玉节身镇锦城扶干纲则万国安心组坤维则百变遶指三川饮化一境归仁朕以税驾襃斜省方卭属匐匍而来迎鳯辇驱驰而速建龙宫百辟来朝万方入贡夏禹涂山之会未盛于斯汉髙沛国之欢无以过此戮阡能疾如剪草除秀升易若焚巢不让武侯之勋无愧文翁之化海东献欵云南披诚九谷丰登三农务盛济赡军国拯接朝廷内竭家财外罄公帑千官感惠一国推功今则巨猾奔逃神州克复将归上国即别成都致朕身安由卿忠荩前封公爵后赐郡王询于众情未惬羣望今赐卿铁劵赦其十死望泰山而立誓指黄河以为盟山无尽时河无竭日君君臣臣父父子子永逺贵昌并皆如此  

## 文章辨体彚选卷三十

（明）贺复征 编  

○赦文【`徳音文附`】  

徐师曾曰按字书云赦者舍也肆赦之语始见虞书而周礼司刺掌三赦之法吕刑有疑赦之制则或以其情之可矜或以其事之可疑或以其人在三赦三宥八议之列是以赦之非不问其情之浅深罪之轻重而槩赦之也后世乃有大赦之法于是为文以告四方而赦文兴焉又谓之徳音葢以赦为天子布徳之音也然考之唐时戒厉风俗亦称徳音则徳音之与赦文自是两事不当强而合之也今各仍其称以附赦文之后  

唐玄宗至都大赦天下制文【`苏颋`】  

黄门周宅中土秦里上田皆王者之都也时迈观风载巡展义皆王者之政也朕嗣守宸极颇移年所冕旒而视心每周于万邦车辙所届迹不出于三辅岂懐安于惮劳姑省费而休力然以设京师者不偏于西据奉宗庙者亦候于东征安可阻从人之心增徯予之怨是用闿阳发岁练日简辰乗和气以应物御惠风以行令永言告至载叶伻来顾兹菲躬畏此鸿业下辇而有宫室即旧不加登台而有山川览今犹昔森然在目用轸于懐思弘逺图俾作寛典不忘师古之义特布惟新之渥可大赦天下自开元五年二月三日昧爽已前大辟罪已下罪无轻重已发觉未发觉已结正未结正系囚见徒常赦所不原者咸赦除之唯谋反大逆不在赦限【`云云`】夫政欲清净词尚省要间者思致于乂未臻其道文书盈几阁而吏益欺诏命下闾里而人莫谕得非失于抵牾弊于烦芜耶简而易从禁则难犯今式格勅有不便者先令尚书省集议刋定宜详厥衷合于大体亡命山泽挟藏军器百日不首复罪如初敢以赦前事相告言者以其罪罪之赦书日行五百里布告天下知朕之意焉主者施行  

徳宗神武皇帝奉天改元大赦文【`陆贽`】  

门下致理兴化必在推诚忘已济人不恡改过朕嗣服丕构君临万邦失守宗祧越在草莽丕念率徳诚莫追于既徃永言思咎期有补于将来明征厥初以示天下惟我烈祖迈徳庇人致俗化于和平拯生灵于涂炭重熈积庆垂二百年伊迩卿尹庶官洎亿兆之众代受亭育以迄乎今功存于人泽垂于后肆予小子获缵洪业惧徳不嗣罔敢怠荒然以长于深宫之中暗于经国之务积习易溺居安忘危不知稼穑之艰难不恤征戍之劳苦泽靡下究情不上通事既壅隔人懐疑阻犹昧省已遂致兴戎征师四方转饷千里赋车籍马逺近骚然行赍居送众庶劳止或一日屡交锋刅或连年不解甲胄祝奠乏主室家靡依生死流离怨气凝结力役不息田莱多荒暴命峻于诛求疲甿空于杼轴转死沟壑离去乡闾邑里丘墟人烟断絶天谴于上而朕不寤人愁于下而朕不知驯致乱阶变兴都邑贼臣乗衅肆逆滔天曾莫愧畏敢行凌逼万品失序九庙震惊上辱于祖宗下负于黎庶痛心腼貌罪实在余永言愧悚若坠渊谷赖夫天地降佑人神叶谋将相竭诚爪牙宣力屏除大盗载张皇维将弘永图必希新命朕晨兴夕惕唯念前非乃者公卿百寮累抗章疏拟以徽号加于朕躬固辞不获俯遂舆论昨因内省良用矍然体阴阳不测之谓神与天地合徳之谓圣顾惟浅昧非所宜当文者所以化成武者所以定乱今化之不被乱是用兴岂可更徇羣情苟膺虚美重予不徳祗益懐惭自今已后中外所上书奏不得更称圣神文武之号夫人情不常系于时化大道既隠乱狱滋丰朕既不能弘徳导人又不能一法齐众苟设密网以罪非辜为之父母实增愧悼今上元统厯献岁发生宜革纪年之号式敷在宥之泽与人更始用答天休可大赦天下改建中五年为兴元元年自正月一日昧爽已前大辟罪已下罪无轻重咸赦除之李希烈田悦王武俊李纳等有以忠劳任膺将相有以勲旧继守藩维朕抚驭乖方信诚靡着致令疑惧不自保安兵兴累年海内搔扰皆曰上失其道而下罹其灾朕实不君人则何罪屈已弘物予何爱焉庶懐引慝之诚以洽好生之徳其李希烈田悦王武俊李纳及所管将士官吏等一切并与洗涤各复爵位待之如初仍即遣使分道宣谕朱滔虽与贼泚连坐路逺未必同谋朕方推至诚务欲弘贷如能效顺亦与维新其河南河北诸军兵马并宜各于本道自固封疆勿相侵轶朱泚大为不道弃义蔑恩反易天常盗窃名器暴犯陵寝所不忍言获罪祖宗朕不敢赦其被朱泚胁从将士官吏百姓及诸色人等有遭其扇诱有廹以凶威苟能自新理可矜宥但官军未到京城巳前能去逆效顺及散归本军本道者并从赦例原免一切不问天下左降官即与量移近处已量移者更与量移流入配隶及罚镇効力并缘罪犯与诸使驱使官兼别勅诸州县安置及得罪人家口未许归者一切放还先有痕累禁锢及反逆缘坐承前恩赦所不该者并宜洗雪亡官失爵放归勿齿者量加收除未复资者更与进叙人之行业或未必兼构大厦者方集于羣材建竒功者不限于常检茍在适用则无弃人况黜免之人沈郁既乆朝过夕改仁何逺哉流移降黜亡官失爵配隶流人等有才能着闻者特加录用勿拘常例诸军诸使诸道赴奉天及进收京城将士等或百战摧敌或万里勤王扞固全城驱除大憝济危难者其节着复社稷者其业崇我图尔功特加彝典锡名畴赋永永无穷宜并赐名奉天定难功臣身有过犯递减罪三等子孙有过犯递减罪二等当户应有差科使役一切蠲免其功臣已后虽衰老疾患不任军旅当分粮赐并宜全结身死之后十年内仍回给家口其有食实封者子孙相继代代无絶其余叙录及功赏条件待收京日并准去年十月十七日十一月十四日勅处分诸道诸军将士等乆勤扞御累着功勲方镇克宁惟尔之力其在行营者并超三资与官仍赐勲五转不离镇者依资与官赐勲三转其累加勲仍许回授周亲内外文武官三品以上赐爵一级四品已下各加一阶仍并赐勲两转见危致命先哲攸贵掩骼埋胔礼经所先虽効用而或殊在恻隐而何间诸道兵士有死王事者各委所在州县急逓送归本管官为塟祭其有因战阵杀戮及捕获伏辜暴骨原野者亦委所在逐近便收塟应缘流贬及犯罪未塟者并许其家各据本官品以礼收葬自顷军旅所给赋役繁兴吏因为奸人不堪命咨嗟怨苦道路无聊汔可小康与之休息其垫陌及税间架竹木茶漆榷铁等诸色名目悉宜停罢京畿之内属此冦戎攻刼焚烧靡有寜室王师仰给人以重劳特宜减放今年夏税之半朕以凶丑犯阙遽用于征爰度近郊息驾兹邑供储克办师旅攸寜式当褒旌以志吾过其奉天宜升为赤县百姓并给复五年尚徳者教化之所先求贤者邦家之大本永言兹道梦想劳懐而浇薄之风趋竞不息幽栖之士寂寞无闻葢诚所未孚故求之不至天下有隐居行义才徳髙逺晦迹丘园不求闻达者委所在长吏具名闻奏当备礼邀至诸色人中有贤良方正直言极谏及愽通坟典达于教化并识洞韬畧堪任将帅者委常参官及所在长吏闻荐天下孤老鳏寡惸独不能自活者并委州县长吏量事优恤其有年九十以上者刺史县令就门存问义夫节妇孝子顺孙旌表门闾终身勿事大兵之后内外耗竭贬食省用宜自朕躬朕当裁乗舆之服御絶宫室之华饰率已师俭为天下先诸道贡献非供宗庙军国之用一切并停内外官有冗员及百司不急之费委中书门下即商议条件停减奏闻布泽行赏抑惟旧章今以余孽未平帑藏空竭有乖庆赐深愧于懐赦书有所未该者所司类例条件闻奏  

徳宗改元大赦天下制文【`陆贽`】  

门下王者体元立极钦若乎天地纂业承统严奉乎祖宗所以敬事修诚务本敦孝尊其上以御于下谨其身而训于人百神允谐兆庶永赖立国之本斯其大经朕烛理不明违道招损徃遭大难沦陷国都天地宗祧旷而莫主是则钦若严承之义缺矣朕甚惧焉洎再复京师遽将告谢有司以人力耗斁礼物废坠日居月诸岁聿云暮卜其近日俯在上春齐心永懐坐以待曙而百辟卿士抗疏上言咸谓人心未寜不足以尽敬冦孽犹在不足以造功迫于羣情俯仰诚愿郊庙孔迩瞻言莫定悼心惭颜胡寜自处重以和平未洽灾沴荐臻去岁旱蝗两河为甚人流不息师出靡居加之以征求因之以荒馑困穷馁殍转死丘墟而又关辅之间冬无积雪土膏未发宿麦不滋详思咎征有为而致岂兵戎之后余梗尚存将狱犴之中深寃未释又河左淮右逆将阻兵汗胁齐人陷之死地虽欲自雪厥路无由抱义衔寃足伤和气此皆由朕爽徳播灾于人为之父母实用愧耻今玄阴已谢春日载阳勾萌毕伸幽蛰咸震思与海内同心日新发号更元用符天意宜改兴元二年为贞元元年自正月一日昧爽已前大辟罪已下已发觉未发觉已结正未结正系囚见徒罪无轻重咸赦除之应在河中胁从将士多是奉天赴难功臣本居朔陲夙尚忠节岂以一夫诖误弃其累代勲庸朕于此军尤所不忍特宜洗涤待以初诚自非与官军决战死于锋刅其余虽临战擒获亦并释放如舍逆归顺者在身先有官爵实封一切如旧仍凖前后制勅所在便给赏钱并与甄叙如有因危効节建立殊庸量其事迹特加奨擢李懐光若能翻然悔过束身赴阙念其常有大勲必当终始全护仍凖前勅授之官封朕于功臣庶亦无负淮西将吏百姓等有被刼制乆为匪人询事原情谅非获已今王师四合计日诛夷玉石同焚用増恻悯宜令诸道进军之日唯罪首恶一人自余徒党悉从原宥如有归明及立功者并凖河中将士例襃奨为国之要在于审官共理分忧守宰弥切阖境性命系乎其人将使闾里无愁苦之声风俗兴廉让之教得不慎简髦彦寄之化源自今已后诸州刺史有阙中书门下与朝官中精择有理人才者受之如刺史县令在任频年课绩尤异者择授给舍郎中御史中外迭处用观其能赏罚必行期于竞劝自顷选曹署吏唯以书判求人务骋浮华莫询实行且能言者不必适用藴用者或未能言为官择人其在精核宜令清资常参官每年于吏部选人中各举所知一人堪任县令录事参军者所司依资叙注拟便于甲厯之内具标举主名衔仍牒报御史台如到任后政理尤异及有赃犯事迹明著者所司录举官姓名闻奏以为襃贬其内外官员及京城诸使名目委御史审勘会商量并省停减仍集百寮定议务从简约息费便人其京官外官职田及利息官钱等或黠吏诋欺移易疆畔或贫人从徙捕系亲邻日月滋深耗弊弥甚亦令百寮议其折衷择善而行徃以赋役殷繁人不堪命定为两税事颇易从比属兵兴或踰始制法无所守吏益为奸哀我劳人汔可小息其诸州府除两税外应有权宜科率差役一切悉停京畿及侧近州县所欠百姓科市和籴价直委度支郎勘会支给诸道非临冦贼州县自去冬已来新点召官徤子弟等并宜放散任营生业应经陷贼州县百姓屋宇被焚毁并贫病老弱及遭伤损之类所在量加优恤使得安存天下名山大川并自古圣帝明王贤臣烈士祠庙坟墓各委当处长吏择日致祭必资精洁以达至诚班爵有差所以叙贤也廪秩有等所以明劝也今或髙卑失次中外相踰至于卿士之家尚罗冻馁之患忠信重禄岂其然耶内外官禄及俸钱手力杂给等委中书门下与度支郎参详定额闻奏应赴奉天及守城将士等并功存社稷节着艰危中心藏之岂忘酬报顷縁府藏空竭赏给未周乃眷勲臣实用増愧应凖元勅合请赏钱人等委所司节减宫内及百司费用据所支财物速与给付应在京城及诸道立功将士等先有诏旨并许甄升所司勘会淹歴时月委中书门下即与处分诸军行营并河中朝邑被胁从将士家口在京及诸州府者宜令本道节度观察使常存赈恤各令优给应诸军诸使立仗见在城将士等共赐物七万疋  

文武孝徳皇帝册尊号赦文【`元稹`】  

门下昔我髙祖太宗化隋为唐奄宅区夏包举四海全付子孙其何事哉彼昏盈而我劳敬也明皇承之能大其业六戎八蛮罔不贡奉由是庶尹弛政庶吏弛刑视人不勤视神不谨燕冦勃起洞无藩篱六十有七年兵革大炽其何事哉据逸安而易萌渐也逮我圣父勤身披攘斩断诛除天下畧定曾是幽冀赐予懐来荷赖景灵丕训不坠环岁之内方外平宁粤予何功时帝之力而卿大夫猥以大号加于眇身让于四三益甚其请皇太后如闻其事欢然慰心慈旨下临臣诚上迫祗受大礼凛乎余懐尚念昔者七十二君莫不升中庆成自以为尧舜莫已若也然而不为尧舜之行者来代无传焉朕尝推是为心不欲名浮于实今卿大夫谓我为文武孝德矣其将何道以匡予予其业业兢兢日慎一日慕陶尧虞舜之行以自勉思文祖宪考之道以自勤子苟不思无忘纳诲于戏溢美之名既不克让及物之泽夫何爱焉可大赦天下  

宋神宗立皇太子赦文  

父子一体也唯立长可以图万世之安国家大器也维建储可以系四海之望位序蚤定而人莫不以为恱典礼亟崇而众罔敢以为私永惟上嗣之贤实有妙龄之誉入而视膳孝友见于夙成出则好书聪哲繇于自得粤绍休于正统犹虚位于东朝乃考蓍龟之占乃稽方册之宝载涓吉日肇辟青宫周家先亲不敢忘庙社之重夏后与子葢以顺天人之心宜覃旷恩徧暨羣品可大赦天下于戏离明震长绵帝绪于亿年解吉涣亨洒天仁于万物葢礼之所行者大则泽之所流者深咨尔多方体朕至意徳音文  

神宗因蝗虫避正殿降免囚徒徳音文  

夫人事失于下则天变形于上咎征之作必有由然自去岁巳来灾沴仍集雨泽不降延歴三时虫蝗既臻弥亘千里谷籴翔贵稼穑卒瘅嗷嗷烝人聚泣田畆兴言及此实所痛伤徧祈百神曾不获应方悟祷祀非救患之术言词非谢谴之诚忧心如焚深自刻责得非刑法舛谬忠良郁堙暴赋未蠲劳师靡息事或无益而重为烦费任或非当而横肆侵蟊有一于兹足伤和气本其所以罪实在予百姓何辜重罹殍馁所宜出次贬食节用缓刑侧身增修以谨天戒朕避正殿不御百寮奏事并于延英处分尚食进膳宜更节减百司不急之务一切且除诸军将士外自余应食官粮人及诸色用度等并委本司长官商量权行停减以救荒馑仍限十日内具元额及所厘革条件闻奏待至丰稔却令依旧畿内百姓委京兆尹切加慰抚除正税正役外征科差遣并宜禁絶非交相侵夺寻常诉讼不湏追扰务且息人京畿内外及京兆府诸县见禁囚徒死罪降从流以下一切放免畿内及河中同州界应有因战阵杀僇遗骸暴露者各委所在长吏随事埋瘗咨尔卿佐实维股肱所当一其诚心同恤灾患勉修厥职副我忧勤  

神宗戒励风俗徳音文【`元稹`】  

勅朕闻昔者卿大夫相与让于朝士庶人相与让于齿周成王刑措不用汉文帝耻言人过真理古也朕甚慕焉中代以还争端斯起掩抑其言则专蔽诱掖其说则欺诬自非责实循名不能彰善瘅恶故孝宣必有敢告乃下光武不以诡辞遽行语称讪上之非律有匿名之禁皆所以防三至之毁重两造之明是以爵人于朝则皆劝刑人于市则皆惧罪有归而赏有事也末俗偷巧内荏外刚卿大夫无进思尽忠之诚多退有后言之谤士庶人无切磋硺磨之益多销铄浸润之谗进则谀言謟笑以相求退则羣居狎处以相识留中不出之请益发其阴私公论不容之词实生于朋党擢一官则曰恩皆自我黜一职则曰事出他门比周之迹已彰尚矜介特由径之踪尽露自谓贞方居省寺者不能以勤恪莅官而曰务求简易提纪纲者不能以凖绳检下而曰密奏风闻献章疏者更相是非备顾问者互有憎爱苟非秦镜照胆尧羊触邪时君聴之安可不惑参断一谬俗化益讹祸发齿牙言生枝叶率是道也朕甚悯焉我国家贞观开元同符三代风俗归厚礼让并行兵兴以来人散乆矣姑欲导之以徳不欲驱之以刑然而信或未孚理有未至曾无耻格益用雕刓小则综核之权见侵于下辈大则机密之重旁挠于薄徒尚念因而化之亦既去其尤者而宰臣等惧其寝染未克澄清备引祖宗之书愿垂戒励之诏遂申教告颇用殷勤各当自省厥躬与我同底于道凡百多士宜体朕懐  

## 文章辨体彚选卷三十一

（明）贺复征 编  

○谕祭文【`发引文附`】  

徐师曾曰按谕祭文者天子遣使下祭之词也或施诸宗室妃嫔以明亲亲或施诸勲臣大臣以明贤贤而示君臣始终之义自古及今皆用之葢王言之一体也  

隋文帝祭薛浚文  

皇帝咨故考功侍郎薛浚于戏维尔操履贞和器业详敏允膺列宿勤謇克彰及构私艰奄从毁灭嘉尔诚孝感于朕懐奠酹有加抑维朝典故遣使人指申徃命魂而有灵歆兹荣渥于戏哀哉  

唐宪宗祭故赠婕妤孟氏文【`白居易`】  

维元和二年岁次丁亥十二月甲寅朔十九日壬申皇帝遣某官某以庶羞之奠致祭于故婕妤之灵曰惟尔和顺积中柔明奉上动静合肃雍之体进退得婉娈之仪选自良家备兹内职修令颜以顾徳兰幽有香守明节而保身玉洁无玷方资懿范以茂嘉猷彼美有闻于何不淑遽兹沦逝深用恻伤既卜日晨爰申奠酬以尔有班氏之明智故赠以婕妤以尔有宓妃之姿容故塟于洛浦魂兮不昧歆此诚懐尚飨  

宪宗祭咸安公主文【`白居易`】  

维元和三年岁次戊子三月癸未某日皇帝遣某官某以庶羞之奠致祭于故咸安大长公主覩浚毗伽可敦之灵曰惟姑柔明立性温惠保身静修徳容动中规度组练之训既习于公宫汤沐之封遂开于国邑及礼从出降义重和亲承渥泽于三朝播芳猷于九姓逺修好信既申恊比之姻殊裕保和实赖肃雍之徳方凭福履以茂辉荣宜降永年遽归长夜故乡不返乌孙之曲空传归路虽遥青冢之魂可复逺陈薄酬庶鉴悲懐呜呼尚飨  

宪宗祭吴少诚文【`白居易`】  

维元和五年岁次庚寅二月辛未朔二日壬申皇帝遣内侍省内府局丞赐绯鱼袋孙士玫以清酌庶羞之奠致祭于故彰义军节度使赠司徒呉少诚之灵曰惟尔武毅挺质韬钤奋身负勇果之雄材蓄变通之明识自察廉列郡节制成师贞且有为勤而不扰军戎戢睦封域底寜从义而致诚仗顺而保福既延宠渥方茂辉荣遽此幽沦深用伤悼逝波不舍去日苦多想松槚以轸懐闻鼓鼙而兴叹恩加遣奠礼举襃崇念尔有灵知予此意尚飨  

穆宗祭回鹘可汗文【`白居易`】  

维长庆元年岁次辛丑月日皇帝遣使朝议大夫检校右散骑常侍兼少府监御史大夫云骑尉赐紫金鱼袋裴通致祭于故爱登罗汨没密施毗伽保义可汗之灵粤以英武之资雄竒之策抚有九姓制临一方气吞诸戎名播上国况能向风纳欵继好息人代为亲邻岁入职贡方赖威畧共清寰瀛倚为长城永固中夏而天歼骄子国丧名王夺气色于阴山霣精光于昴宿凶讣云至悲懐用深故遣使臣徃将国命展吊奠之礼申哀荣之恩犹有明灵当鍳诚意尚飨  

宋仁宗祭故秦晋国夫人文【`宋欧阳修`】  

维灵蔚有令仪着于茂则顾追襃之宠数已极荣念永閟之佳城载深恻怛列兹奠礼用慰茔魂  

仁宗祭故赠濮王允让十月九日折櫕文【`欧阳修`】  

维灵日月维吉山川既佳启兹櫕涂徃即襄事顾歆薄奠宜体哀悰  

哲宗祭皇叔故魏王下事祭文【`苏轼`】  

维灵出就外邸二年于兹一日不见企予望思矧此告终月逝日逺虽云近郊寜复旋返筑室祠宫既固既定虽非永归亦可少安呜呼哀哉  

哲宗祭故赠太师温国公司马光安葬文【`苏轼`】  

呜呼元丰之末天步维艰社稷之卫中外所属惟是一老屏予一人措国于泰山之安下令于流水之源岁月未周纪纲畧定天若相之又复夺之殄瘁不哀古今所共知之者神考用之者圣母驯致其道太平可期长为宗臣以表后世徃奠其塟庶知予懐  

明武宗皇帝祭阁老靳贵文  

朕在东宫先生教之朕登大寳先生辅之今朕南巡先生逝矣呜呼哀哉尚飨发引文  

北京为神宗灵驾发引告祭文【`宋晁补之`】  

薤露朝晞叹九龄之梦閴宫车晏出惊七月之期臻崩天増杞国之思考器切尧人之慕因山克就同轨俱来羹墙痛剧于中宸弓剑哀纒于羣辟安知帝所逍遥广乐之观空有人间惆怅汾河之咏戒涂雒巩接轸大伾窃守提封是虔告享风云改色羽卫无晖背通汴之神皋指清伊之吉壤惟宗祧传圣讴歌讼狱以咸归而功徳在人礼乐政刑之未悖不显亦世无疆惟休臣等祗奉官箴阻瞻墙翣攀号莫逮洒血摧心  

礼部为钦慈皇后发引百官告祭文【`晁补之`】  

妫为舜氏本明徳之方兴陈以满封实故家之始大岂特活千人而有祚固当流八世而莫京允属盛期笃生硕媛葛之为绤俭可化于女工鸡则匪蝇庶无憎于朝事是用膺天眷命开国庆基肇鸟至之禋郊肆龙飞之泽■〈宀禹〉而不逮东朝之养已驾仙驭之遥抱泣珠襦初启南阡之宅申哀宝册载严西寝之封邈永裕之真游霭钦慈之徽号云章五字忍闻追逺之声风动万人咸识因亲之化将以贻休有炜垂佑无疆臣等陈列官聨羞诚祖奠攀輴莫驻摧陨何堪  

皇太后灵驾发引祭文【`陆游`】  

风御上宾玉衣永閟生尧钩弋尚懐帝武之祥从禹会稽遽奉寝园之卜母慈罔极坤载无疆方同轨之毕来怅东朝之已逺然而艰难契阔归慰圣主问安之诚寿考康寜躬享先后莫致之福阴功阳徳上际下蟠歴邃古而罕闻知圣心之无憾臣藩维有守怆慕徒深目断栢城神驰翣御敢修馈奠之礼少致攀号之心  

## 文章辨体彚选卷三十二

（明）贺复征 编  

○祝文一【`告辞`】  

徐师曽曰按祝文者飨神之辞也刘勰所谓祝史陈信资乎文辞者是也昔伊祈始蜡以祭八神此祝文之祖也厥后虞舜祠田商汤告帝周礼设太祝之职掌六祝之辞春秋以降史辞浸繁则祝文之来尚矣考其大旨实有六焉一曰告二曰修三曰祈四曰报五曰辟六曰谒用以飨天地山川社稷宗庙五祀羣神而搃谓之祝文其辞亦有散文俪语之别也今去辟谒二体  

周武王筴祝文  

武王既定商立于社南大卒之左右毕从毛叔郑奉明水卫康叔封布兹召公奭赞采师尚父牵牲尹佚筴祝曰殷之末孙季纣殄废先王明徳侮蔑神祗不祀昏暴商邑百姓其章显于天皇上帝于是武王再拜稽首曰膺更大命革殷受天明命武王又再拜稽首乃出【`孙矿日筴文上帝句连下膺更葢读至上帝句武王再拜稽首读毕又再拜稽首也霍光传废昌邑王尚书令读奏至中太后曰止王离席伏复读法本此冩状态如覩`】  

汉光武帝告天地羣神文  

皇天上帝后土神祗眷顾降命属秀黎元为人父母秀不敢当羣下百辟不谋同辞咸曰王莽簒位秀发愤兴兵破王寻王邑于昆阳诛王郎铜马于河北平定天下海内蒙恩上当天地之心下为元元所归谶记曰刘秀发兵捕不道卯金修徳为天子秀犹固辞至于再至于三羣下佥曰皇天大命不可稽留敢不敬承  

汉昭烈皇帝祭告天地神祗文  

维建安二十六年四月丙午皇帝备敢用玄牡昭告皇天上帝后土神祗汉有天下厯数无疆曩者王莽篡盗光武皇帝震怒致诛社稷复存今曹操阻兵安忍僇杀主后滔天泯夏罔顾天显操子丕载其凶逆窃居神器羣臣将士以为社稷隳废备宜修之嗣武二祖躬行天讨备虽否徳惧忝帝位询于庶民外及蛮夷君长佥曰天命不可以不荅祖业不可以乆替四海不可以无主率土式望在偹一人偹畏天明命又惧汉邦将湮于地谨择元日与百寮登坛受皇帝玺绶修燔瘗告类于天神惟神享祚于汉家永绥四海  

潮州祭神文【`唐韩愈`】  

维年月日潮州刺史韩愈谨差摄潮阳县尉史虚已以特羊庶羞之奠告于太湖神之灵愈承朝命为此州长今月二十五日至治下凡大神降依庇贶斯人者皆愈所当率徒属奔走致诚亲执祀事于庙庭下今以始至方上奏天子思虑不能专一冠衣不洁净与人吏未相识知牲糈酒食器皿觕弊不能严清又未卜日时不敢自荐见使摄潮阳县尉史虚已以告神其降监尚飨  

祭淮渎文【`元稹`】  

维元和九年岁次甲午十二月朔甲辰某日辰使谨遣某用少牢醴酒之奠昭祷于淮渎长源公之灵浩浩灵源滔滔不息流谦处顺润下表徳清辉可鉴浮秽不匿月映澄鲜霞明涣赩经界区夏左右万国百川委输万灵受职越海贡诚载舟竭力明哲用兴凶戾潜殛眇尔呉顽蔑然蟊贼鸱张蔡郊蚁聚淮侧丧父礼亏干君志愎天子命我涤除妖慝卒乘林林戈鋋嶷嶷电淬爪卒雷愤胸臆王心示懐士剪犹抑柔叛绥衷取顺舍逆咨尔有神逮尔有极彼暴我仁彼枉我直归我者昌倍我者辟不斩祠祀不湮沟洫不赦渠魁不虐畏逼不进梯冲不耀矛戟火灭燎原人归寿域然后洁神牛羊奉神黍稷告神有成谓神不惑尚飨  

祭匡山文【`白居易`】  

维元和十二年岁次丁酉二月辛酉朔二十一日将仕郎守江州司马白居易谨以清酌之奠敢昭告于匡山神之灵恭惟神正直聪明扶持匡庐福利动植居易赋命蹇连与时参差愿于灵山栖此陋质遗爱寺侧既置草堂欲居其中参禅养素而开构池宇在神域中徃来道途由神门外辄用酒脯告虔于神神其聴之歆此薄奠非敢徼福所期荐诚尚飨  

祭庐山文【`白居易`】  

维元和十二年岁次丁酉二月二十五日乙酉将仕郎守江州司马白居易以香火酒脯告于庐山遗爱寺四旁上下大小诸神居易夙闻匡庐天下神秀幸因佐宦得造兹山又闻永逺宗雷同居于是道俗并处古之遗风而遗爱西偏郑氏旧隠三寺长老招予此居创新堂宇疏旧泉沼或来或徃栖迟其间不唯躭翫水石以乐野性亦欲摆厺烦恼渐归空门傥秩满以来得以自遂余生终老愿托于斯今葺构既成游息方始爰以洁敬荐兹馨香不敢媚神不敢禳福但使疫疠不作魑魅不逢猛兽毒虫各安其所茍人居之静谧则神道之光明斋心露诚庶几有荅尚飨  

到任祭城隍文【`明袁黄`】  

维万厯十六年六月初九日礼部观政进士袁黄奉命来知宝坻县事谨以牲醴致祭于本县城隍之神曰黄不肖数罹大过欲寡之未能也然素有体物恤民之志今将实见之行事敬与神约吾愿恭顺以事上傲慢不恭神殛之吾愿明洁以事神享祀不洁神殛之吾愿虚懐乐善以事邑之贤者侮慢自贤神殛之吾愿崇俭以厚风俗侈食纵酒神殛之吾愿寜失不经以活无知犯法之民不能活神殛之吾愿兴民之利而辟其荒芜不然者神殛之吾愿防民之患而修其沟畛不然者神殛之聴讼则不但剖其曲直必思所以平其忿心而使之无讼不然者神殛之用刑则不但锄强遏恶必思所以养其良心而使廉耻日生不然者神殛之赋役则不但不敢额外加征必思所以曲为区处而使额内之数渐减不然者神殛之徭役则不但一时恤民之力必思所以立法调停而使享永世之利不然者神殛之治事则不但发已自尽必思所以循物无违而使众志皆通不然者神殛之爱人则不但使居者愿耕于其野亦使行者愿出于其途而无忘宾旅不然者神殛之至于纳民之贿残民之命凌虐士类陷害同僚则尤不肖之甚者神其速殛毋恕若夫雨旸时若疫疠不侵则神之事也予治其明弗及其幽愿黙赐宠绥以相予之不逮合境神祗同此证明尚飨  

## 文章辨体彚选卷三十三

（明）贺复征 编  

○祝文二【`修辞`】  

周迎日辞  

维某年某月上日明光于上下勤施于四方旁作穆穆惟予一人某敬拜迎于郊以正月朔日迎日于东郊  

赛蒋山庙文【`梁沈约`】  

我皇体天御宇望日表尊备乐变乎笙镛郁礼华于爼豆迩无不懐逺无不肃鸟革玄素之容草移丹緑之状泉露改味日月重光仰惟大王年踰二百世兼四代扬玉桴布瑶席秦梁楚赵之巫把琼茅而延伫燕卫宋郑之音结流风而成曲九嶷之乗蔽日三山之驾若云  

秋赛文【`宋曽巩`】  

岁既顺成时方秋敛神能施泽以及物人能备物以事神兹惟旧章夫岂敢怠庶其为福无斁于人  

己卯春释菜先圣文【`刘因`】  

圣代天言明告万世寥寥方册孰传圣言天启圣心程朱将命堙晦浚辟聋聪昬明谓富后人承此遗泽孰云剽盗资我而文肆焉多岐孰谓其一徒为瞻仰有测此心某早躁狂若将有志中实脆屈未立以颓揆厥无成实由贪懦时驰意去擅不自容顾念此心恍焉如失今此辟馆惟我之求讲学有徒进修有地研穷叅订亦复有书于古遗言于今学者尚有禆益少慰此心但惧悠悠复循前轨惟神启迪实有临之  

## 文章辨体彚选卷三十四

（明）贺复征 编  

○祝文三【`祈辞`】  

炎帝伊耆氏蜡祝辞  

土反其宅水归其壑昆虫毋作草木归其泽【`注云报成功于岁终又以祈来年之始故祝之之辞如此宅叶逺各反泽叶逹各反`】  

帝舜祠田辞  

荷此长耜耕彼南畆四海俱有  

商王成汤祷辞  

墨子兼爱篇汤贵为天子然且不惮以身为牺牲以辞恱于上帝鬼神  

惟予小子履敢用玄牡告于皇天后帝曰今天大旱即当朕身履未知得罪于上下有善不敢蔽有罪不敢赦简在帝心万方有罪即当朕身朕身有罪无及万方  

成汤桑林祷辞  

荀子大畧篇汤之时大旱七年剪髪断爪以身为牺牲祷于桑林之野以六事自责言未已大雨  

政不节与使民疾与宫室崇与妇谒盛与苞苴行与谗夫兴与何不雨至斯极也【`节叶即盛叶成复征曰此文两句一韵凡三韵末句极字又叶前两句韵文纪以末句入注非是`】  

周立社祝  

今某月日君为某立社之祭土而主阴气也五糓用成万民以生敢用肥腯嘉蔬清酒敬致大神自今日以来祈请雨止惟灵是聴子孙眉寿万神含灵【`此亦止雨之辞`】  

齐田者祝  

瓯窭满篝污邪满车五糓蕃熟穰穰满家【`篝笼也污邪下地田也篝叶斤敷反家叶攻乎反`】  

萧太傅东耕祝文【`梁江淹`】  

敬祝先穑曰摄提方春黍稷未华灼烁发云照耀开霞地煦景暧山艳水波侧闻农政实惟民天竞秬献岁务畎上年有渰疎润兴雨导泉崇耕巡索均逸共劳命彼倌人税于青皋羽旗衔蕤雄戟耀毫呈典缁耦献礼翠坛宜民宜稼克降祈年愿灵之降解佩停銮神之行兮气为軷神之坐兮烟为葢使嘉谷与玄鬯永争光而无沬哉  

请雨词【`陶弘景`】  

华阳隠居陶弘景道士周子良词窃寻下民之命粒食为本农工所资在于润泽顷亢旱积旬苗稼焦涸逺近嗷嗷曕天雀息百姓祈请永无感降伏闻雨水之任有所司存愿哀悯黔首霈垂沾渥呵风召云肤寸而合使洪潦溢川水陆咸济则白鹄之咏复兴于今共伸至诚稽颡陈情谨词天监十四年太岁乙未六月二十日词诣句曲华阳洞天张理禁赵丞前  

唐武宗祈祭西岳文【`唐李徳裕`】  

惟神作镇中土据于西陲积髙炳灵宅神明之奥少阴恊徳成天地之功恭闻烈祖玄宗御厯永年祭必受福秘■〈石感〉昭赛金刻犹存近者阴泽稍愆宿种未茂精意纔达甘液骤零既抒播种之勤已获流根之润今因报徳再竭至诚某纉奉丕图勤劳七载恭已思道岂敢怠荒属黠虏南侵震惊朔野兵锋一举毳幕皆焚潞子婴儿枭首魏阙参墟叛将面缚垒门成此武功无非幽赞又以释氏之教出于西夷弃五常之典絶三纲之常殚竭财力蠧耗生人黜其异端以正王度庶可复古谅非近名属以忽于所慎寒暑成疾旷时且乖于勿药昧旦徒切于求衣如某政教不明宜有阴谴刑罚不中未合天心实希明神许其改悔永保宗庙以安邦家所疾日瘳平复如旧昔成汤自咎者六零雨消灾宋景善言者三法星退舍至诚所感前史昭然诚信不欺恃神正直敢不誓于丹腑严奉明灵敬陈忠恳伏望临鉴  

潮州祈太湖神文【`韩愈`】  

维年月日潮州刺史韩愈谨以清酌腵修之奠祈于太湖神之灵曰稻既穟矣而雨不得熟以获也蚕起且眠矣而雨不得老以簇也岁且尽矣稻不可以复种而蚕不可以复育也农夫桑妇将无以应赋税继衣食也非神之不爱人刺史失所职也百姓何罪使至极也神聪明而端一聴不可滥以惑也刺史不仁可坐以罪惟彼无辜惠以福也划劙阴云卷月日也幸身有衣口得食给神役也充上之湏脱刑辟也选牲为酒以报灵徳也吹击管鼔侑香洁也拜庭跪坐如法式也不信当治疾殃殛也神其尚飨  

禜门文【`柳宗元`】  

禜于城门之神惟神配阴含徳司其翕辟能收水沴以佐成绩淫雨斯降害于麰麦野人兴忧官守増惕诸阴既闭休征未获敬用瓢斋以展周索纳其云气覆我川泽惟神是依式竚来格  

祭城隍神祈雨文【`杜牧`】  

下土之人天实有之五谷丰实寒暑合节天实生之也苖方甲而水湮之苖方秀而旱莠之饥则必死天实杀之也天实有人生之孰敢言天之仁杀之孰敢言天之不仁刺史吏也三岁一交如彼管库敢有其宝玉如彼传舍敢治其居屋东海孝妇吏寃杀之天实寃之杀吏可也东海之人于妇何辜而三年旱之刺史性愚治或不至疠其身可也絶其命可也吉福殃恶止当其身胡为降旱毒彼百姓谨书诚恳本之于天神能格天为我升闻  

郑州祈雨文【`李商隐`】  

年月日郑州刺史李某谨请茅山道士冯角祷请于水府真官伏以旱魃为虐应龙不兴困杲日于诗人苦密云于易象生物斯瘁民食攸囏某叨此分忧俯惭无政爰求真休度祷阴灵减哺表勤褰帷引咎伏乞下通荥播上导天潢合为膏泽之原用息藴隆之患其于効信敢或逡巡暴露托词焦劳结虑泉间候气树杪占风唯望玉女之披衣敢骇商羊之鼓舞窃希玄感聴察丹诚  

农夫祷【`刘轲`】  

丙戌岁大饥楚之南江黄为甚明年予将之舒途出东山见老农辈鸠其族为祷于伍君祠其意诚而辞俚因得其文以润色之亦以儆于百执事者云农夫某谨达精诚于明神吁嗟我耕食之人谁非土之人人之有求神得不以聪明正直聴之耶曩者仍岁荐饥人为鳏嫠田无耕夫桑无蚕姬疠疫疮痍一方尤危踵以呉蜀弄兵吏呼其门驱荒余之人挟弓持戟女子生别行啼走哭王师有征羣盗继诛乃归其居乃复室庐庐壊田芜亦莫蠲其租今之收合余烬人百其力幸大成于秋诚虑旱而不雨既雨而潦必不为潦又虑其不苖不秀秀而不实又虑为螟蝗又虑夫廐马之夺其食赃吏之厚其敛焉呜呼必马无厌粟者妾无厌罗纨者吾敛其薄矣亦于何厚其所薄耶伏希明神无有所忽祷曰无瘠农人以肥廐马无寒蚕妇以暖妾妓无销耒耜以滋兵刃农人不饥而天下肥蚕妇不寒而天下安耒耜不销而天下饶妾暖而娇兵滋而残马肥而豪不迹不驼足食足衣皇天皇天胡忍是为茍不此为民其嘻嘻神其怡怡尚飨  

祝牛宫辞【`陆龟蒙`】  

冬十月耕牛为寒筑宫纳而皁之建之前日老农请乞灵于土官以从乡教予勉之而为之辞  

四牸三牯中一去乳天霜降寒纳此室处老农拘拘度地不畆东西几何七举其武南北几何丈二加五偶楹当闲载尺入土太岁在亥余不足数上缔蓬茅下逺官府耕耨以时饮食得所或寝或讹免风免雨宜尔子孙实我仓庾  

求雨文【`宋欧阳修`】  

年月日干徳县令欧阳修谨以清酌庶羞之奠祭于五龙之神曰百里之地一时而不雨则民被其灾者数千家然则水旱重事也天之庇生斯民者岂欲轻为之乎不幸而遭焉则归其说于二者一曰吏之贪戾不能平民而使怨吁之气干于阴阳之和而然也一曰凡山川能出云为雨者皆有神以主之以节丰凶而为民之司命也故水旱之灾不以责吏则以告神呜呼民不幸而罹其灾修与神又不幸而当其事者以吏食其禄而神享其祀也今岁旱矣吏虽愚尚知恐惧而奔走神至灵也得不动于心乎尚飨  

滁州祭城隍神文【`欧阳修`】  

雨之害物多矣而城者神之所职不敢及他请言城役用民之力六万九千工食民之米一千三百石众力方作雨则止之城功既成雨又壊之敢问雨者于神谁尸吏能知人不能知雨惟神有灵可与雨语吏竭其力神佑以灵各供其职无媿斯民  

滁州修城祈晴祭五龙文【`欧阳修`】  

雨泽于物愽哉其利及其过差患亦不细民劳于农将熟而败吏勤于职已成而圮龙与吏民何怒何戾山湫有祠乐可潜戏宜安尔居静以养智冬雪春雨其多已太浸润收畜足支一岁旱则来告否当且待  

告峨山龙湫文【`刘因`】  

呜呼一邦之望有峨惟山山之精深聚而渊泉山川惟形有神栖之云雷雨露神实司之今是邦之凶旱极矣岂神之灵坐视而不恤哉葢雨旸之数出于天非神之所得专也雨旸之咎由于人非神之所得而释也是以使神函蓄灵润虽欲发之而不得也虽然山川之神受命于天而主佑下民者也今欲佑之而不得矣则当为之请命于天昭昭在上安有不从由是言之神虽欲无责而乌得无责也且小民至愚穷且极矣而无所归诚则惟淫昬之鬼是求夫淫昬之鬼乃神之所当屛黜而下民之衷亦神之所当诱相也今气运已穷矣穷则必通或天降之雨则小民必归功于淫昬之鬼而惑信愈笃孰能禁之今是邦之大夫致祷于神则是祷其所当祷矣既祷其所当祷而当祷之神能随其祷而应之以雨使既足而又周浃焉庶小民之愚知天地之间自有名山大川之正神实能阖辟阴阳而神妙造化而境内吏民之所当敬修其坛壝洁其牲币而事之而向之所谓淫昬之鬼者真不足信矣如是则人情世教或自此而变之则鬼神之惠又不但一雨而已矣如其不然则是云雷之泽神其不可司之旱干之虐神实不恤之天命之职可怠而旷之惑邪之俗可助而成之乂何望焉又何望焉敢告  

里社祈晴文【`明方孝孺`】  

民之穷亦甚矣树艺畜牧之所得将以厚其家而吏实夺之既夺于吏不敢怨怒而庶几偿前之失者望今岁之有秋也而神复罚之嘉谷垂熟被乎原隰淫雨暴风旬月继作尽扑而捋之今虽已无可奈然遗粒委穗不当风水冲者犹有百十之可冀神曷不亟诉于帝而遏之吏贪肆而昏冥视民之穷而不恤民以其不足罪固莫之罪也神聪明而仁闵何乃效吏之为而不思拯且活之民虽蠢愚不能媚顺于神然春秋报谢以荅神贶者苟岁之丰未尝敢怠使其靡所得食则神亦有不利焉天胡为而不察之民之命悬于神非若吏之暂而居忽而代者之不相属也隠而不言民则有罪知而不恤其可与否神尚决之敢告  

## 文章辨体彚选卷三十五

（明）贺复征 编  

○祝文四【`报辞`】  

周祭天辞  

皇皇上天照临下土集地之灵降甘风雨庶物羣生各得其所靡今靡古维予一人某敬拜皇天之佑  

周祭地辞  

薄薄之土承天之神兴甘风雨庶卉百谷莫不茂者既安且寜维予一人某敬拜下土之灵  

潮州祭城隍神文【`唐韩愈`】  

维年月日潮州刺史韩愈谨以柔毛刚鬛清酌庶羞之奠祭于城隍之神间者以淫雨将为人灾无以应贡赋供给神明上下获罪罚之故乃以六月壬子奔走分告乞晴于尔明神明神闵人之不辜若飨若荅粪除天地山川清风时兴白日显行蚕谷以登人不咨嗟惟神之恩夙夜不敢忘怠谨卜良日躬率将吏荐兹血毛清酌嘉羞侑以音声以谢神贶神其飨之  

潮州祭界石神文【`韩愈`】  

维年月日潮州刺史韩愈谨遣耆寿成■〈宀禹〉以清酌少牢之奠告于界石神之灵曰惟封部之内山川之神克庥于人官则置立室宇备具服器奠飨以时淫雨既霁蚕谷以成织妇耕男忻忻衎衎是神之庥庇于人也敢不明受其赐谨选良月吉日斋洁以祀神其鍳之尚飨  

潮州祭太湖神文【`韩愈`】  

维年月日潮州刺史韩愈谨以清酌庶羞之奠祭于太湖之神惟神降依兹土以庇其人今兹无有水旱雷雨风火疾疫为灾各寜厥宇以供上役长吏免被其谴赖神之徳夙夜不敢忘谨具食饮躬斋洗奏音声以献以乐以谢厥赐不敢有所祈尚飨  

祭木瓜神文【`杜牧`】  

维会昌六年岁次丙寅某月日某官某敬告于木瓜山之神惟神聪明格天能降雷雨郡有灾旱必能救之前后刺史祈无不应去岁七月苖将萎死祷神之际甘雨随至槁然凶岁化为丰年仰神之灵感神之徳愿新祠宇以崇祭祀今易卑隘变为华敞正位南面庙貌严整风雷云雨师伯必备侍卫旗戟罗列森然惟神系云在襟贮雨在缶视人如子渇即与之不容凶荒不降疾疫千万年间使池之人敬仰不怠伏惟尚飨  

赛舜庙文【`李商隐`】  

年月日昭赛虞舜之祠伏以帝狩南方神留下土翠华莫返积怨望于他年大麓不迷烜威灵于终古比忧嘉种少昌愆阳抗简陈词洁罇引咎果蒙慿离掣电跨巽扬风布沾渥于九皋起焦枯于一瞬敢布瑶席辄事兰羞帝其罢奏南琴停吹西管使东皇太一兼预于灵逰俾山鬼江婓无藏于沴气庶将善政以奉明辉  

赛越王神文【`李商隐`】  

年月日赛于越王之神惟神耀焯殊姿抑扬竒表秦鱼既烂则聊帝南荒汉鹿有归则称臣北阙览英雄之载籍信王霸之朋逰言念遗祠犹存尘色尚兴甘雨以救公田敢陈沼沚之毛用报京坻之积神其永司此土长庇吾人福佑柔良驱除疾疠今来古徃常教威着越城万岁千秋勿使魂归真定神乎不昧来鍳斯言  

祭梓潼神君文【`孙樵`】  

大中十八年七月九日乡贡进士孙樵再拜献辞张君灵座之前樵实顽民不知鬼神凡过祠庙不笑即哑今于张君信有灵云会昌五年夜跻此山涷雨如泣滑不可涉满眼漆黑索途不得跛马愠仆前仆后踣樵因有言非烛莫前湏臾有光来马足间北望空山火起庙壖熖熖逾丈飞芒射天暝色斜透峻途如昼樵谓庙奴苦寒爇薪取温晓及山颠鏁涩庙门余烬莫覩孰知其然大中四年冒暑还秦午及山足猛雨如电樵复有言神诚能神反雨为晴曩火乃灵斯言纔阕回风大作始自马前怒号满山劈云飘雨使四山去兹山巍巍轻尘如飞讫四十里雨不沾衣顾樵当时嘉神不欺与神心期神其自知今过祠宇其敢黙去觞酒豆脯捧拜庭下神其歆此  

汝州谢雨文【`宋苏辙`】  

绍圣元年岁次甲戌四月壬寅朔二十六日丁卯大中大夫知汝州军州事护军苏辙谨以清酒特羊之奠恭祭于北园社令后土神君辙以罪戾谪守兹土自春徂夏旱饥为苦麰麦殄悴禾未出畆吾民忧伤巫觋旁午念予罪人余谴累汝间行北园亭曰致雨前守赵王有祷咸许顾惭昔贤愿蹑前武扫地而祭屛去牖户清漪绕屋乔木环堵微风肃然神物来处吾僚祗敬斋宿吾府云兴山际倐遍天宇风来不疾雷发不怒祈祈甘泽如脯如乳酒不濡池雁不升爼仁哉有神未请而予再宿告晴髙下咸溥朝阳既升鉏耨毕举宿麦斯实施及禾黍吏免诃谴民病获愈念惟始至神则何取祗荐醪牲以永斯祜尚飨  

祠山谢雨文【`叶适`】  

乃五月乙酉雨昼夜不止百泉交趋千壑并至或耘其前歌长以谣或播其后笑而忘号担牲挈壶敬谢明徳伊苖有穉维稼之穑  

## 文章辨体彚选卷三十六

（明）贺复征 编  

○祝文五【`嘏辞　祝辞附`】  

嘏辞  

徐师曽曰按嘏者祝为尸致福于主人之辞记所谓嘏以慈告者也辞见仪礼其它文集不载惟蔡中郎集有之  

周祭礼嘏辞  

皇尸命工祝承致多福无疆于女孝孙来女孝孙使女受禄于天宜稼于田眉寿万年勿替引之  

汉九祝嘏辞【`汉蔡邕`】  

髙皇帝使工祝承致多福无疆于尔嗣曾孙皇帝使尔受禄于天宜此旧都万国和同兆民康乂眉寿万年子子孙孙永守民庶勿替引之  

越羣臣祝辞【`附`】  

越王勾践五年与大夫种范蠡入臣于呉羣臣皆送至浙江之上临水祖道军阵固陵大夫前祝其辞曰  

皇天佑助前沈后扬祸为徳根忧为福堂威人者灭服从者昌王离牵致其后无殃君臣生离感动上皇众夫悲哀莫不感伤臣请薄脯酒行二觞  

其二  

大王徳寿无疆无极乾坤受灵神祗辅翼我王厚之祉佑在侧徳销百殃利受其福去彼呉庭来归越国  

文种祝越王辞【`附`】  

越王既灭呉霸诸侯置酒文台羣臣为乐大夫种进祝酒其辞曰  

皇天佑助我王受福良臣集谋我王之徳宗庙辅政鬼神承翼君不忘臣臣尽其力上天苍苍不可掩塞觞酒二升万福无极  

其二  

我王仁贤懐道抱徳灭雠破呉不忘返国赏无所恡羣邪杜塞君臣同和福佑千亿觞酒二升福岁难极  

## 文章辨体彚选卷三十七

（明）贺复征 编  

○祝文六【`冠昏辞　祭射侯辞附`】  

周成王冠祝辞  

家语云武王崩成王年十三嗣立周公摄政以治天下冠成王而朝于祖以见诸侯周公使祝雍作颂命之曰祝辞达而勿多也辞曰  

使王近于民逺于侫啬于时惠于财亲贤使能【`侫叶弥因反财叶前西反能叶音泥`】  

士冠礼辞  

始加祝辞士【`冠始加缁布冠服玄端爵鞞`】  

令月吉日始加元服弃尔幼志顺尔成徳寿考惟祺介尔景福【`服叶蒲北反福叶笔助反`】  

再加【`再加皮升服素积素鞞`】  

吉月令辰乃申尔福敬尔威仪淑慎尔徳眉寿万年永受胡福  

三加【`三加爵弁服纁裳靺鞈`】  

以岁之正以月之令咸加尔服兄弟具在以成厥徳黄耉无疆受天之庆【`叶墟羊反`】  

醴辞【`三加毕宾醴冠者`】  

甘醴惟厚嘉荐令芳拜受祭之以定尔祥承天之休寿考不忘  

醮辞【`若不醴则醮注醴礼简尚质也醮礼繁尚文也醴亦宾醴冠者冠有三加故三醮也`】  

旨酒既清嘉荐亶时始加元服兄弟具来孝友时格永乃保之【`来叶乃之切`】  

再醮  

旨酒既湑嘉荐伊脯乃申尔服礼仪有序祭此嘉爵承天之祜  

三醮  

旨酒令芳笾豆有楚咸加尔服肴升折爼承天之庆受福无疆  

字辞【`既醴冠者见母出宾字之`】  

礼仪既备令月吉日昭告尔字爰字孔嘉髦士攸宜宜之于假永受保之曰伯某父【`备叶笔力反字叶兹嘉叶居之反假叶古`】  

士昏礼辞  

父命子辞  

徃迎尔相承我宗事勖帅以敬先妣之嗣若则有常  

父命女辞  

戒之敬之夙夜毋违命  

母命女辞  

勉之敬之夙夜无违宫事  

庶母命女辞  

敬恭聴宗尔父母之言夙夜无愆视诸衿鞶  

冠子祝文【`梁沈约`】  

蠲兹令日元服肇加成徳既举童心自化行之则至无谓道賖敦以秋实敷以春华无耻下问乃致髙车子孙千亿广树厥家  

字朱子祝词【`宋刘子翚`】  

冠而钦名粤惟古制朱氏子熹幼而腾异交朋尚焉请祝以字字以元晦表名之义木晦于根春容晔敷人晦于身神明内腴昔者曾子称其友曰有若无实若虚不斥厥名而传于书虽百世之逺也揣其气象知颜氏如愚迹叅并逰英驰俊驱岂无他人夫谁敢居自诸子言志回欲无伐一宣于声终身弗越陋巷暗然其光烈烈从事于兹惟参也无惭贯道虽一省身则三夹辅孔门翱翔两骖学的欲正吾知斯之为指南惟先吏部文儒之粹彪炳育珍又华其继来兹讲磨融融熹熹真聪廓开如源之方驶望洋渺弥老我缩气古人不云乎纯亦不巳怅有道之衰变切切而唯唯子徳不日新则时予之耻勿谓此耳充之益充借曰合矣宜养于蒙言而思毖动而思踬凛乎惴惴惟曾颜是畏  

祭侯辞  

考工记曰梓人为侯张皮侯而栖鹄则春以功张五采之侯则逺国属张兽侯则王以息燕祭侯之礼以酒脯醢其辞曰  

惟若寜侯毋或若女不寜侯不属于王所故抗而射女强饮强食贻女曾孙诸侯百福【`侯之为物捍内蔽外有诸侯之象焉故假以为戒敕诸侯之辞言汝当安为诸侯母如此等不寜之侯不属服于天子之所故立而射之也强饮强食祝神之辞勉之使饮食也既饮食醉饱当以百福遗女曾孙之为诸侯也`】  

## 文章辨体彚选卷三十八

（明）贺复征 编  

○祝文七【`玉牒　青词　叹佛　叹道`】  

玉牒文  

徐师曾曰按玉牒文者封禅告天之文也世传夏禹玉牒辞盖后人附会之文耳自司马相如劝帝封禅故有玉牒传于今然其事不经明主所不为也姑录其文以备一体　沈芬曰史称玉牒之辞秘不可得览宋玉牒文亦祈告之辞耳岂秦汉以前或不类此  

夏禹玉牒辞  

祝融司方发其英沐日浴月百宝生  

宋真宗封祀玉牒文  

维大宋祥符元年岁次戊申十月戊子朔二十四日辛亥有宋嗣天子臣某敢昭告于昊天上帝启运大同维宋受命太祖开阶功成治定太宗膺图重熈累盛粤维冲人丕承列圣寅恭奉天忧劳听政一纪于兹四隩来暨玄贶殊尤祯符章示储庆发祥清浄可致时和年丰羣生咸遂爰荷顾懐敢忘继志佥议大封聿伸昭事躬陟乔岳对越上玄率礼祗肃备物吉蠲以仁守位以孝奉先祈福逮下侑神昭徳惠绥黎元懋建皇极天禄无疆灵休允迪万乗其昌永保纯锡  

青词  

太清宫祈雪青词【`唐封敖`】  

维年月日嗣皇帝臣稽首大圣祖髙上大道金阙玄元天皇大帝伏以百谷实生灵之本万姓为国家之基言念老农常思薄徳今时雪罕降宿麦是忧同云未施嘉谷何望臣祇应景运亭育兆人徳不动天言徒罪已粢盛虑阙于明荐灾沴恐及于生灵诚极斋庄礼虔夙夜伏惟玄功不宰至道无言垂福佑于羣生假膏濡之徳泽谨遣尚书兵部侍郎髙元裕启告以闻谨词  

兖州会真宫等处开启皇帝本命道场青词【`宋欧阳修`】  

伏以三辰昭运六甲驯行当熏风阜育之时属正命本元之日谨遵科式上荐诚明诵琳蘂之真文延紫清之诸圣伏冀苍灵降鉴福嘏骈臻蒙休匪止于眇躬博施咸均于庶品  

叹佛文  

为太平公主五郎病愈设斋叹佛文【`唐宋之问`】  

至矣哉释迦之本愿也念发于大悲业成于广济代俗以积迷为用有感斯通众生以诸病作身至诚能愈我镇国太平公主娥灵袭彩女曜聫英戒环佩于中闺邑山河于外馆位弥高而迹弥下保是洪猷身日贵而心日微由乎夙植全其忠孝颂美于家邦宜尔子孙理归于福寿第五子某官某才旋光性与慧发生知山桂含芳而逼人阶兰吐秀而惊俗顷以寒暄稍改保摄微乖留卧玳瑁之床陪侍鳯凰之宇公主上祈妙福蒙降慈恩汉赐黄金还依膝下隋珍明月再入掌中今者上报慈恩大张名供于是披甲第辟梵筵幢葢乗空而下来龙象接武而爰集迥供絶陁之国求馔香积之宫面为丘而蔽庭酪为沼而环砌龙王献水喷车马之埃尘天女散花缀山林之草树无边之施下饱于三涂普救之心傍寛于六趣伏愿以斯妙福上荐圣朝应天皇帝长保金图永临璇极九族既睦祛其有漏之縁万人以安不舍无生之见顺天皇后庆垂椒掖徳盛兰宫国风流洽于鹊巢坤仪光赞于龙扆皇太子业跻圣敬本固元良诸王公主等擢秀本枝崇荣汤沐三槐九棘庶职羣僚咸维赤县之图共翼青云之纪备该空有遍烛幽明俱超解脱之津永拔轮回之地  

为崔常侍第十五娘子奉诏落髪赞佛文【`王维`】  

窃以真如妙宰具十方而无成湼盘至功满四生而不度故无边大照不照得空有之渊万法偕行无行为满足之地惟兹化佛即具三身不舍凡夫本无五藴实藉津梁相去脱落尘容始于度门渐于空舍然后金刚道备为三界大师玉毫光相得一生补处左散骑常侍摄御史中丞崔公第十五娘子于多刦来植众徳本以般若力生菩提家含哺则外荤膻胜衣而斥珠翠教从半字便会圣言戏则剪花而为佛事常侍公顷以入朝天阙尚简帝心虽功在于生人深辞拜命愿赏延于爱女密启出家白法宿修紫书方降即令某月日敬对三世诸佛十方贤圣稽首合掌奉诏落髪乆清三业素成菩萨之心新下双鬟如见如来之顶绮繻方解树神献无价之衣香饭当消天王持众宝之钵惟娘子舍诸珍宝涂彼戒香在微尘中见亿佛刹如献珠顷具大神通伏愿以度人设斋功徳上奉皇帝圣寿无疆记椿树以为年土宇无垠包莲花而为界又用庄严常侍公出为法将入拜台臣身在百官之中心超十地之上夫人以文殊智本是法王在普贤心长为佛母郎君娘子等住诚性为孝顺用徳为道场将遍众生之慈逈同一子之想又愿普同法界尽及有情共此胜因俱登圣果  

叹道文  

宪宗忌日玉晨观叹道文【`白居易`】  

清浄无为之谓道是非有作之谓名道知其源名亦归正由是羣生遂性咸臻妙有之功四气顺时自契不言之信洪炉假喻大块无形载厚地以繁滋覆高天而悠乆伏以今月二十七日宪宗皇帝忌女道士等斋戒精修焚香虔恳伏愿追纵玄运息驾黄庭保圣祚于无疆降神功于有感日月所照福佑同沾  

## 文章辨体彚选卷三十九

（明）贺复征 编  

○祝文八【`上梁文`】  

景灵宫修葢英宗皇帝神御殿上梁文【`宋王安石`】  

儿郎伟天都左界帝室中经诞维僊圣之祠夙有神灵之宅嗣开宏构追奉睟容方将广舜孝于无穷岂特尚汉仪之有旧先皇帝道该五泰徳贯二仪文摛云汉之章武布风霆之号华夏归仁而砥属蛮夷驰义以骏奔清跸甫传灵舆忽徃超然姑射山无一物之疵邈矣寿丘台有万人之畏已塟鼎湖之弓剑将游髙庙之衣冠今皇帝孝奉神明恩涵动植纂禹之服期成万世之功见尧于羮未改三年之政乃眷熏修之吉壤载营馆御之新宫考恊前彝述追先志孝严列峙寝门可象于平居广拓旁开辇路故存于陈迹官师肃给斤筑隆施揆吉日以庀徒举修梁而考室敢申善颂以相欢謡  

儿郎伟抛梁东圣主迎阳坐禁中明似九天升晓日恩如万国转春风  

儿郎伟抛梁西瀚海兵销太白低王母玉环方自献大宛金马不湏赍  

儿郎伟抛梁南丙地星髙每岁占千障灭烽开岭徼万艘输赆引江潭  

儿郎伟抛梁北边城自此无鸣镝即看呼韩渭上朝休夸窦宪燕然勒  

儿郎伟抛梁上彷佛神游今可想风马云车世世来金舆玉斚年年享  

儿郎伟抛梁下万灵隤祉扶宗社天垂嘉种已丰年地产珍符方极化  

伏愿上梁之后圣躬乐豫宝命灵长松茂献两宫之寿椒繁占六寝之祥宗室藩维之彦朝廷表干之良家传庆誉代袭龙光肩一心而显相保馈祝之无疆皇帝万岁  

醴泉观本观三门上梁文【`欧阳修`】  

儿郎伟我国家膺三灵之眷命革五代之荒屯多垒削平包干戈而偃武四夷面内解辫索以承风逮先圣之抚临跻羣生于富寿乃欲追羲轩以并轨欵云亭而勒成容典交修遂举旷古难行之礼瑞应来集有非人力可致之祥卿云矞露之光纷纶而杂委朱草灵芝之秀焜耀而丛生爰有神泉涌兹福地甘如饮醴美可蠲疴湛灵液以渊渟敞琳宫而崛起岁时游豫顺民俗之乐康栋宇翼严表京师之壮丽近以有司不谨飞熖延灾皇上爱物推仁因民所利顾遗基之岿尔回圣虑以恻然爰饬良工载新有作损其土木之费所以寛民适其奢俭之中俾之可乆用涓吉日构此修梁盍効欢讴形于善祝  

儿郎伟抛梁东危构岧嶤彩露中欲识圣君仁及物灵源一勺本无穷  

儿郎伟抛梁西金碧相辉俯仰迷万瓦寒光浮瑞霭层檐晩景挂晴蜺  

儿郎伟抛梁南善利深功不可谈但喜斯民无疾疠谁知灵液有余甘  

儿郎伟抛梁北观者如云来九陌四方万国会京师有类众星环斗极  

儿郎伟抛梁上栋宇规模标大壮落成行即庆良辰望幸何时来彩仗  

儿郎伟抛梁下祈福为民崇广厦四时和气致休祥万国多欢洽朝野  

伏愿上梁以后三辰顺轨百谷丰登卉服雕题咸被垂衣之化行歌戴白永为击壤之氓皇帝万岁皇帝万岁皇帝万万岁  

披云楼上梁文【`陈师道`】  

夙夜在公必有燕休之地上下同乐孰知兴作之勤惟此东州称为辅郡遗泽未息犹有陶虞之风王化既成更同齐鲁之俗河山千里枹鼓不鸣闾巷百年豪杰间出地滋垦辟岁嗣丰穰里无愁叹之声吏絶追呼之扰因斯时之暇豫乐此地之登临革故増髙事非过制断长续短费不及民栋宇靓深称吏民之观望岁时游豫遂老幼之欢娯爰歴灵辰用兴危架聴于舆颂落此成功  

抛梁东日上云开四顾中今代功名归二老当年富贵有朱公  

抛梁南舳舻衔尾系江潭朝隮已作丰年雨暑饮行聴抵掌谈  

抛梁西阴阳桃李下成蹊举头更觉长安近送酒长随落日低  

抛梁北瑞塔亭亭入云矗百年战鬬及明时千里河山余故国  

抛梁上危架岧嶤逺千丈房星璀璨近檐楹海岱摧藏但空旷  

抛梁下割肉成堆酒如泻燕雀投人也自忙鼠蝠旋墙不容鏬  

伏愿上梁以后人神同力旸雨以时水宿涂行夜无风露之警盆缫鎌割家有槀廪之余囹圄一空鞭笞不试商旅四集货贿遂通据榻以谈不减庾公之兴从游而赋尚湏韩子之文  

## 文章辨体彚选卷四十

（明）贺复征 编  

○盟  

刘勰曰盟者明也骍毛白马珠盘玉敦陈辞乎方明之下祝告于神明者也夫盟之大体必序危机奬忠孝共存亡戮心力祈幽灵以取鉴指九天以为证感激以立诚切至以敷辞此其所同也然非辞之难虞辞为难后之君子冝存殷鉴忠信可矣无恃神焉  

徐师曾曰按礼记莅物曰盟三代盛时初无诅盟虽有要誓结言则退而已周衰人鲜忠信于是刑牲歃血要质鬼神而盟繁兴然义存则克终道废则渝始亦存乎人焉耳  

周襄王盟诸侯于践土【`王子虎`】  

襄王二十年晋文公败楚于城濮襄王下劳晋作王宫于践土而献楚俘于王王命尹氏及王子虎内史叔兴父策命文公为伯王子虎盟诸侯于王庭要言曰  

皆奬王室无相害也有渝此盟神明殛之俾队其师无克胙国及其子孙无有老幼  

晋文公盟卫人于宛濮【`卫寗俞`】  

周襄王二十年晋文公伐卫卫成公请盟弗许二十一年成公使元喧奉叔武受盟于践土遂复成公寗武子与卫人盟于宛濮曰  

天祸卫国君臣不协以及此忧也今天诱其衷使皆降心以相从也不有居者谁守社稷不有行者谁扞牧圉不恊之故用昭乞盟于尔大神以诱天衷自今日以往既盟之后行者无保其力居者无惧其罪有渝此盟以相及也明神先君是纠是殛  

晋楚合盟于宋【`晋士爕`】  

周简王四年晋遣锺仪归求成楚使公子辰如晋以报锺仪之使五年晋使籴茷如楚以报公子辰之使景公卒不克作好会宋华元善于楚令尹子重子重又善于晋栾武子去年华元如晋楚至是用克合二国之成盟于宋西门之外曰  

凡晋楚无相加戎好恶同之同恤菑危备救凶患若有害楚则晋伐之在晋楚亦如之交贽往来道路无壅谋其不协而讨不庭有渝此盟明神殛之俾队其师无克胙国  

晋郑同盟于戱  

周灵王八年诸侯伐郑郑人行成同盟于戏晋士庄子为载书曰  

自今日既盟之后郑国而不唯晋命是听而或有异志者有如此盟  

郑公子騑趋进云云荀偃曰改载书公孙舍之曰昭大神要言马若可改也大国亦可叛也乃盟而还  

天祸郑国使介居二大国之间大国不加徳音而乱以要之使其鬼神不获歆其禋祀其民人不获享其土利夫妇辛苦垫隘无所底告自今日既盟之后郑国而不唯有礼与强可以庇民者是从而敢有异志者亦如之  

晋郑同盟于亳【`晋士匃`】  

周灵王十年晋悼公会诸侯伐郑郑人惧乃行成同盟于亳载书曰  

凡我同盟毋藴年毋壅利毋保奸毋留慝救灾患恤祸乱同好恶奬王室或间兹命司慎司盟名山名川羣神羣祀先王先公七姓十二国之祖明神殛之俾失其民队命亡氏踣其国家  

讨董卓盟【`汉臧洪`】  

汉室不幸皇纲失统贼臣董卓乘衅纵害祸加至尊虐流百姓大惧沦丧社稷剪覆四海兖州刺史岱豫州刺史伷陈留太守邈东郡太守瑁广陵太守超等纠合义兵并赴国难凡我同盟齐心戮力以致臣节殒首丧元必无二志有渝此盟俾坠其命无克遗育皇天后土祖宗明灵实皆见之  

汉吴同盟  

黄龙元年六月蜀遣卫尉陈震庆权践位权乃参分天下豫青徐幽属吴兖冀并凉属蜀其司州之土以函谷闗为界造为盟曰  

天降丧乱皇纲失叙逆臣乘衅刼夺国柄始于董卓终于曹操穷凶极恶以覆四海至令九州岛幅裂普天无统民神痛怨靡所戾止及操子丕桀逆遗丑荐作奸回偷取天位而叡么么寻丕凶迹阻兵盗王未伏厥诛昔共工乱象而髙辛行师三苖干度而虞舜征焉今日灭叡禽其徒党非汉与吴将复谁在夫讨罪翦暴必声其罪冝先分裂夺其土地使士民之心各知所归是以春秋晋侯伐卫先分其田以畀宋人斯其义也且古建大事必先盟誓故周礼有司盟之官尚书有告誓之文汉之兴吴虽信由中然分土裂境冝有盟约诸葛丞相徳威逺着翼戴本国典戎在外信感阴阳诚动天地重复结盟广诚约誓使东西士民咸共闻知故立坛杀牲昭告神明再歃加书副之天府天髙听下灵威棐谌司慎司盟羣神羣祀莫不临之自今日汉吴既盟之后戮力一心同讨魏贼救危恤患分灾共庆好恶齐之无有携贰若有害汉则吴伐之若有害吴则汉伐之各守分土无相侵犯传之后叶克终若始凡百之约皆如载书信言不艳实居于好有渝此盟创祸先乱违贰不协慆慢天命明神上帝是讨是督山川百神是纠是殛俾坠其师无克胙国于尔大神其明鉴之  

与段匹磾盟文【`晋刘琨`】  

天不静晋难集上邦四方豪杰是焉扇动乃凭陵于诸夏俾天子播越震荡罔有攸底二虏交侵区夏将冺神人乏主苍生无归百罹备臻死丧相枕肌肤甚于锋镝骸骨暴于草莽千里无烟火之庐列城有兵旷之邑兹所以痛心疾首仰诉皇穹者也臣琨蒙国宠灵叨窃台岳臣磾世効忠节忝荷公辅大惧丑类猾夏王旅陨首丧元古先哲王贻厥后训所以翼戴天子敦序同好者莫不临之以神明结之以盟誓故齐桓会于召陵而羣后加恭晋文盟于践上而诸侯滋顺如臣等介在遐鄙而兴主相去逈辽是以敢干先典刑牲歃血自今日既盟之后皆尽忠竭节以剪夷二冦有加难于磾琨必救加难于琨磾亦如之缱绻齐契披布胸懐书功金石藏于王府有渝此盟亡其宗族俾坠军旅无其遗育  

唐穆宗与吐蕃使盟  

穆宗长庆元年吐蕃以我与回纥和亲犯青塞堡盐州刺史李文恱发兵进击之吐蕃遣使请盟帝许之  

维唐承天抚有八纮声教所臻靡不来庭兢业齐栗惧其陨颠缵武绍文迭庆重光克彰浚哲罔忝洪绪十有二叶二百有四载则我太祖权明号而建不拔铺鸿名而垂永久类上帝以答嘉应享皇灵以酬景福曷有怠已越岁在癸丑冬十月癸酉文武孝徳皇帝诏丞相臣植臣播臣元颕等与大将和蕃使礼部尚书讷罗论等会盟于京师坛于城之西郊坎于坛北凡读誓刑牲加书复壤陟降周旋之礼动无违者盖所以偃兵息人崇姻继好懋建逺畧规恢长利故也原夫昊穹上临黄祇下载茫茫蠢蠢之类必资官司为厥宰臣茍无统纪则相灭絶中夏见管维唐是君西裔一方大蕃为主自今而后屛去兵革宿忿旧恶廓焉消除追崇舅甥曩昔结援边堠撤警藏烽韬烟患难相恤暴掠不作亭障瓯脱絶其交浸襟帯要害谨守如故彼无此诈此无彼虞呜呼爱人为仁保境为信畏天为知事神为礼有一不至构灾于躬塞山崇崇河水汤汤日吉辰良奠其两疆西为大蕃东实巨唐大臣执简布告秩方  

## 文章辨体彚选卷四十一

（明）贺复征 编  

○誓  

徐师曾曰按誓者誓众之辞也蔡沈云戒也军旅曰誓古有誓师之辞如书称禹征有苖誓于师以及甘誓汤誓泰誓牧誓费誓是也又有誓告羣臣之辞如书秦誓是也后世俱不多见又曰誓者约信之辞也其体与盟同  

周公旦伐东誓文  

武王即位九年欲修文王业东伐讨以观诸侯集否师行师尚父誓曰  

苍兕苍兕总尔众庶与尔舟楫后至者斩【`苍兕马融云主舟楫官名王充云水兽九头誓众令急济故言苍兕以惧之`】  

誓师【`晋赵鞅`】  

周敬王二十七年晋伐郑简子誓曰  

范氏中行氏反易天明斩艾百姓欲擅晋国而灭其君寡君恃郑而保焉今郑为不道弃君助臣二三子顺天明从君命经徳义除诟耻在此行也克敌者上大夫受县下大夫受郡士田十万庶人工商遂人臣隶圉免志父无罪君实图之若其有罪绞缢以戮桐棺三寸不设属辟素车朴马无入于兆下卿之罚也  

越王誓国  

勾践卑事夫差与宦士三百人入吴勾践之地南至于句无北至于御児东至于鄞西至于姑篾广运百里乃致其父兄昆弟而誓曰  

寡人闻古之贤君四方之民归之若水之归下也今寡人不能将帅二三子夫妇以审命壮者无取老媍令老者无取壮妻女子十七不嫁其父母有罪丈夫二十不取其父母有罪将免者以告公令医守之生丈夫二壶酒一犬生女子二壶酒一豚生三人公与之母生二人公与之饩当室者死三年释其政攴子死三月释其政必哭泣塟埋之如其子令孤子寡妇疾疢贫病者纳宦其子其逹士洁其居美其服饱其食而摩厉之于义四方之士来者必庙礼之  

越王誓师  

越王入吴十年不收于国民居有三年之食国之父兄请报会稽之耻勾践辞之父兄又请勾践既许之乃致其众而誓之曰  

寡人闻古之贤君不患其众之不足也而患其志行之少耻也今夫差衣犀水之甲者亿有三千不患其志行之少耻也而患其众之不足也今寡人将助天灭之吾不欲匹夫之勇也欲其旅进旅退也进则思赏退则思刑如此则有常赏进不用命退则无耻如此则有常刑  

汉髙帝封爵之誓  

非刘氏不王若有亡功非上所置而侯者天下共诛之  

唐徳宗移京西戎兵备闗誓文  

徳宗即位严察神断盗不自安汴州奏以城隘狭増筑城郭李正已闻之移兵万人屯于曹州田恱亦加兵河上河南大扰羽书警急乃诏移京西戎兵万二千人以备闗东帝御望春楼新誓师以遣之  

呜呼东鄙之警事非获已惟尔将校羣士各以忠节勤于王家南赴蜀门西定泾垒甲冑不解疮痍未平今载用尔分镇于周郑之郊敬听明命夫王者之师有征无战稽诸理道用镇邦国冝厉乃戈甲保固城池以徳和人以义制事将备其侵轶不用越境攻取戢而后动可谓正矣今外夷来庭方春生植品物资始农桑是时俾尔将士暴露中野我心痛悼欝如焚灼嗟尔有众其悉予懐  

○祷【`禡牙文附`】  

复征曰祷求也说文云告事求福也往往军中多用之成汤祷桑林已载祝文祈辞中今录中行献子祷河二首以备一体  

祷河【`晋荀偃`】  

平公伐齐将济河献子以朱丝系玉二瑴而祷曰  

齐环怙恃其险负其众庶弃好背盟陵虐神主曽臣彪将率诸侯以讨焉其官臣偃实先后之茍捷有功无作神羞官臣偃无敢复济唯尔有神裁之  

卫太子蒯瞶祷  

敬王二十七年晋人伐郑卫太子蒯瞶谋入卫遇郑师战于鐡祷曰  

曾孙蒯瞶敢昭告皇祖文王烈祖康叔文祖襄公郑胜乱从晋午在难不能治乱使鞅讨之蒯瞶不敢自佚备持予焉敢告无絶筋无折骨无面伤以集大事无作三祖羞大命不敢请佩玉不敢爱  

唐建安郡王禡牙文【`陈子昂`】  

万岁通天二年三月朔日清边道大总管建安郡王某敢以牲牢告军牙之神盖先王作兵以讨有罪奸慝窃命夷戎不恭则必肆诸市朝大戮原野我皇周子育万国宠绥百蛮青云干吕环入贡文有年矣契丹肆虐敢乱天常乃蜂屯丸山豕食寮野宴安鸩毒作为搀抢天厌其凶国用致讨皇帝命我肃将王诛今大军已集吉辰协应旄头首建羽饰前列夷貊咸威将士听誓方俟天休命为人殄灾惟尔有神尚殱乃丑召太一会雷公翼白虎乘青龙星流彗扫永清朔裔使兵不血刅戎夏来同以昭我天子之徳允神之功岂非正直克明哉无纵世雠以作神羞急急如律令  

明淛东行中书省右丞禡牙文【`胡翰`】  

维岁甲辰正月某日淛东行中书省右丞李某以清酌洁牲禡于大牙之神惟国大事曰祀与戎凡我有众罔敢弗恭在昔草昧诞启武功涿鹿扬灵牧野奋庸承天休命惟神是崇于皇汉祖奄起沛丰申严秩礼丕显军容百王继轨庶士承风伊予不武荷国委寄授越端闱摠干东裔列城効顺羣丑慕义匪曰予能实神之赐赫赫灵旗道扬神威天日清照风雷厉飞睽睽万目具瞻指挥何挥不耀何指不披薄海内外日所出入憺其于铄罔不震詟肆予将士一乃心力鞠躬将事不越咫尺春酒既嘉洁牲孔腯是用昭假令典有则神其监之尚永我翊宣我神武祚我明徳削平僣乱佑我民物如周如汉如古有国登于至治报祀罔极  

## 文章辨体彚选卷四十二

○檄一  

刘勰曰檄者皦也宣露于外皦然明白也凡檄之大体或述此休明或叙彼苛虐指天时审人事筭强弱角权势标蓍龟于前验悬盘鉴于已然虽本国信实参兵诈故植义扬辞务在刚健挿羽以示迅不可使辞缓露板以宣众不可使义隠必事昭而理辨气盛而辞断此其要也　吴讷曰按释文檄军书也春秋时祭公谋父称文告之辞即檄之本始至战国张仪为檄告楚相其名始着观唐以前不用四六故辞直义显昔人谓檄以散文为得体岂不信乎　檄如水之激以之行军所以起其为也  

告楚相檄【`秦张仪`】  

张仪尝从楚相饮楚相亡璧门下意张仪曰仪贫无行此必盗相君之璧共执张仪掠笞数百不服醳之张仪既相秦为文檄告楚相曰  

始吾从若饮我不盗而璧若笞我若善守汝国我顾且盗而城  

谕巴蜀父老檄【`汉司马相如`】  

檄曰告巴蜀太守蛮夷自擅不讨之日乆矣时侵犯边境劳士大夫陛下即位存抚天下辑安中国然后兴师出兵北征匈奴单于怖骇交臂受事屈膝请和康居西域重译纳贡稽首来享移师东指闽越相诛右吊畨禺太子入朝南夷之君西僰之长常效贡职不敢怠惰延颈举踵喁喁然皆乡风慕义欲为臣妾道里辽逺山川阻深不能自致夫不顺者已诛而为善者未赏故遣中郎将往宾之发巴蜀之士各五百人以奉币卫使者不然靡有兵革之事战鬬之患今闻其乃发军兴制惊惧子弟忧患长老郡又擅为转粟运输皆非陛下之意也当行者或亡逃自贼杀亦非人臣之节也夫边郡之士闻烽举燧燔皆摄弓而驰荷兵而走流汗相属惟恐居后触白刃冐流矢议不反顾计不旋踵人懐怒心如报私雠彼岂乐死恶生非编列之民而与巴蜀异主哉计深虑逺急国家之难而乐尽人臣之道也故有剖符之封析圭而爵位为通侯居列东第终则遗显号于后世传土地于子孙行事甚忠敬居位甚安佚名声施于无穷功烈着而不灭是以贤人君子肝脑涂中原膏液润野草而不辞也今奉币役至南夷即自贼杀或亡逃抵诛身死无名谥为至愚耻及父母为天下笑人之度量相越岂不逺哉然此非独行者之罪也父兄之教不先子弟之率不谨也寡亷鲜耻而俗不长厚也其被刑戮不亦冝乎陛下患使者有司之若彼悼不肖愚民之如此故遣信使晓谕百姓以发卒之事因数之以不忠死亡之罪让三老孝弟以不教诲之过方今田时重烦百姓已亲见近县恐逺所溪谷山泽之民不徧闻檄到亟下县道使咸知陛下之意毋忽  

告青徐檄【`伏隆`】  

乃者猾臣王莽杀帝盗位宗室兴兵除乱诛莽故羣下推立圣公以主宗庙而任用贼臣杀戮贤良三王作乱盗贼从横忤逆天心卒为赤眉所害皇天佑汉圣哲应期陛下神武奋发以少制众故寻邑以百万之军溃散于昆阳王郎以全赵之师土崩于邯郸大彤髙胡望旗消靡鐡胫五校莫不摧破梁王刘永幸以宗室属籍爵为侯王不知厌足自求祸叶遂封爵牧守造为诈逆今虎牙大将军屯营十万已拔睢阳刘永奔迸家已族矣此诸君所闻也不先自圗后悔何及  

告郡国檄【`隗嚣`】  

汉复元年七月已酉朔已巳上将军隗嚣白虎将军隗崔左将军隗义右将军杨广明威将军王遵云旗将军周宗等告州牧部监郡卒正连率大尹尹尉队大夫属正属令故新都侯王莽慢侮天地悖道逆理鸩杀孝平皇帝簒夺其位矫托天命伪作符书欺惑众庶震怒上帝反戾饰文以为祥瑞戏弄神祗歌颂祸殃楚越之竹不足以书其恶天下昭然所共闻知今畧举大端以喻吏民盖天为父地为母祸福之应各以事降莽明知之而冥昧触冐不顾大忌诡乱天术援引史传昔秦始皇毁壊谥法以一二数欲至万世而莽下三万六千数之歴言身当尽此度循亡秦之轨推无穷之数是其逆天之大罪也分列郡国断截地络田为王田卖买不得规锢山泽夺民本业造起九庙穷极土作发冡河东攻刦丘垄此其逆地之大罪也尊任残贼信用奸佞诛僇忠正覆按口语赤车奔驰法冠晨夜寃系无辜妄族众庶行炮烙之刑除顺时之法灌以醇酰裂以五毒政令日变官名月易货币岁改吏民昬乱不知所从商旅穷窘号泣市道设为六管増重赋敛刻剥百姓厚自奉养苞苴流行财入公府上下贪贿莫相检考民坐挟铜炭没入锺官徒隶殷积数十万人工匠饥死长安皆臭既乱诸夏狂心益悖北攻强胡南扰劲越西侵羌戎东摘濊貊使四境之外并入为害縁边之郡江海之濒涤地无类故攻战之所败苛法之所陷饥馑之所夭疾疫之所及以万万计其死者则露尸不掩生者则奔亡流散幼孤妇女流离系虏此其逆人之大罪也是故上帝哀矜降罚于莽妻子颠殒还自诛刈大臣反据亡形已成大司马董忠国师刘歆卫将军王渉皆结谋内溃司命孔仁纳言严尤秩宗陈茂举众外降今山东之兵二百余万已平齐楚下蜀汉定宛洛据敖仓守函谷威命四布宣风中岳兴灭继絶封定万国遵髙祖之旧制修孝文之遗徳有不从命武军平之驰使四夷复其爵号然后还师振旅櫜弓卧鼔申命百姓各安其所庶无负予之责  

汉袁绍檄豫州【`陈琳`】  

左将军领豫州刺史郡国相守盖闻明主圗危以制变忠臣虑难以立权是以有非常之人然后有非常之事有非常之事然后立非常之功夫非常者固非常人所拟也曩者强秦弱主赵髙执柄専制朝权威福由已时人廹胁莫敢正言终有望夷之败祖宗焚灭污辱至今永为世鉴及臻吕后季年产禄専政内兼二军外统梁赵擅断万机决事省禁下陵上替海内寒心于是绛侯朱虚兴兵奋怒诛夷逆暴尊立太宗故能道化兴隆光明显融此则大臣立权之明表也司空曹操祖父中常侍腾与左悺徐璜并作妖孽饕餮放横伤化虐民父嵩乞匄携养因赃假位舆金辇璧输货权门窃盗鼎司倾覆重器操赘阉遗丑本无懿徳■〈犭票〉狡锋协好乱乐祸幕府董统鹰扬扫除凶逆续遇董卓侵官暴国于是提剑挥鼔发命东夏收罗英雄弃瑕取用故遂与操同谘合谋授以禆师谓其鹰大之才爪牙可任至乃愚佻短畧轻进易退伤夷折衂数丧师徒幕府輙复分兵命锐修完补辑表行东郡领兖州刺史被以虎文奬■〈戚〉威柄冀获秦师一克之报而操遂乗资跋扈肆行凶忒割剥元元残贤害善故九江太守边让英才俊伟天下知名直言正色论不阿謟身首被枭悬之诛妻孥受灰灭之咎自是士林愤痛民怨弥重一夫奋臂举州同声故躬破于徐方地夺于吕布彷徨东裔蹈据无所幕府推强干弱枝之义且不登叛人之党故复援旌擐甲席卷赴征金鼓响振布众奔沮拯其死亡之患复其方伯之位则幕府无徳于兖土之民而大有造于操也后会鸾驾反斾羣虏冦攻时冀州方有北鄙之警匪遑离局故使从事中郎徐勋就发遣操使缮修郊庙翊卫幼主操便放志専行胁迁当御省禁卑侮王室败法乱纪坐领三台専制朝政爵赏由心刑戮在口所爱光五宗所恶灭三族羣谈者受显诛腹议者蒙隠戮百寮钳口道路以目尚书记朝会公卿充员品而已故大尉杨彪典歴二司享国极位操因縁眦睚被以非罪榜楚参并五毒备至触情任忒不顾宪网又议郎赵彦忠諌直言义有可纳是以圣朝含听改容加锡操欲迷夺明时杜絶言路擅收立杀不俟报闻乂梁孝王先帝母昆坟陵尊显桑梓松栢犹冝肃恭而操帅将校吏士亲临发掘破棺裸尸掠取金寳至令圣明流涕士民伤懐操又特置发丘中郎将摸金校尉所过隳突无骸不露身处三公之位而行桀虏之态污国虐民毒施人鬼加其细政惨苛科防互设罾缴充蹊坑穽塞路举手挂网罗动足触机陷是以兖豫有无聊之民帝都有吁嗟之怨歴观载籍无道之臣贪残酷烈于操为甚幕府方诘外奸未及整训加绪含容冀可弥缝而操豺狼野心潜包祸谋乃欲摧挠栋梁孤弱汉室除灭忠正専为枭雄往者伐鼓北征公孙瓒强冦桀逆拒违一年操因其未破阴交书命外助王师内相掩袭故引兵造河方舟北济会其行人发露瓒亦枭夷故使锋芒挫缩厥圗不果尔乃大军过荡西山屠各左校皆束手奉质争为先登犬羊残丑消沦山谷于是操师震慑晨夜逋遁屯据敖仓阻河为固欲以螗蜋之斧御隆车之隧幕府奉汉威灵折冲宇宙长戟百万胡骑千羣奋中黄育获之士骋良工劲努之势并州越太行青州渉济漯大军泛黄河而角其前荆州下宛叶而掎其后雷震虎歩并集虏庭若举炎火以焫飞蓬覆沧海以沃熛炭有何不灭者哉又操军吏士其可战者皆出自幽冀或故营部曲咸怨旷思归流涕北顾其余兖豫之民及吕布张扬之遗众覆亡廹胁权时茍从各被创夷人为雠敌若回斾方阻登髙冈而击鼓吹扬素挥以启降路必土崩丸解不俟血刃方今汉室陵迟纲维弛絶圣朝无一介之辅股肱无折冲之势方畿之内简练之臣皆垂头搨翼莫所凭恃虽有忠义之佐胁于暴虐之臣焉能展其节又操持部曲精兵七百围守宫阙外托宿卫内实拘执惧其篡逆之萌因时而作此乃忠臣肝脑涂地之秋烈士立功之会可不朂哉操又矫命称制遣使发兵恐边逺州郡过听给与强冦弱主违众旅叛举以丧名为天下笑则明哲不取也即日幽并青冀四州并进书到荆州便勒见兵与建忠将军协同声势州郡各整戎马罗落境界举师扬威并匡社稷则非常之功于是乎着其得操首者封五千户侯赏钱五千万部曲偏禆将校诸吏降者勿有所问广宣恩信班扬符赏布告天下咸使知圣朝有拘偪之难如律令  

汉荀彧檄吴将校部曲文【`陈琳`】  

年月日子尚书令彧告江东诸将校部曲及孙权宗亲中外盖闻祸福无门惟人所召夫见机而作不处凶危上圣之明也临事制变困而能通智者之虑也渐渍荒沈往而不反愚之蔽也是以大雅君子居安思危以逺咎悔小人临祸懐佚以待死亡二者之量不亦殊乎孙权小子未辨菽麦要领不足以膏齐斧名字不足以洿简墨譬犹鷇卵始生翰毛而便陆梁放肆顾行吠主谓为舟楫足以距皇威江湖足以逃灵诛不知天网设张以在纲目爨镬之鱼期于消烂也若使水而可恃则洞庭无三苖之墟子阳无荆门之败朝鲜之垒不刋南越之旌不拔昔夫差承阖闾之逺迹用申胥之训兵栖越会稽可谓强矣及其抗衡上国与晋争长都城屠于勾践武卒散于黄池终于覆灭身罄越军及吴王濞骄恣屈强猖猾始乱自以兵强国冨势陵京城太尉帅师甫下荥阳则七国之军丸解氷泮濞之骂言未絶于口而丹徒之刃已陷其胸何则天威不可当而悖逆之罪重也且江湖之众不可恃也自董卓作乱以迄于今将三十载其间豪杰纵横熊据虎跱强如二袁勇如吕布跨州连郡有威有名十有余辈其余锋捍特起鹯视狼顾争为枭雄者不可胜数然皆伏鈇婴钺首腰分离云散原燎罔有孑遗近者闗中诸将复相合聚续为叛乱阻二华据河渭驱率羌胡齐锋东向气髙志逺似若无敌丞相秉钺鹰扬顺风烈火元戎启行未鼓而破伏尸千万流血漂樐此皆天下所共知也是后大军所以临江而不济者以韩约马超逋逸迸脱走还凉州复欲鸣吠逆贼宋建僭号河首同恶相救并为唇齿又镇南将军张鲁负固不恭皆我王诛所当先加故且观兵旋斾复整六师长驱西征致天下诛偏将渉陇则建约枭夷旍首万里军入散闗则羣氐率服王侯豪帅奔走前驱进临汉中则阳平不守十万之师土崩鱼烂张鲁逋窜走入巴中懐恩悔过委质还降巴夷王朴胡賨邑侯杜濩各帅种落共举巴郡以奉王职钲鼓一动二方俱定利尽西海兵不钝锋若此之事皆上天威明社稷神武非徒人力所能立也圣朝寛仁覆载允信允文大启爵命以示四方鲁及胡濩皆享万户之封鲁之五子各受千室之邑胡濩子弟部曲将校为列侯将军以下千有余人百姓安堵四民反业而建约支属皆为鲸鲵超之妻孥焚首金城父母婴孩覆尸许市非国家锺祸于彼降福于此也逆顺之分不得不然夫击鸟先髙攫鸷之势也牧野之威孟津之退也今者枳棘翦扞戎夏以清万里肃齐六师无事故大举天师百万之众与匈奴南单于呼完厨及六郡乌桓丁令屠各湟中羌僰霆奋席卷自寿春而南又使征西将军夏侯渊等率精甲五万及武都氐羌巴汉锐卒南临汶江搤据庸蜀江夏襄阳诸军横截湘沅以临豫章楼船横海之师直指吴会万里克期五道并入权之期命于是至矣丞相衔奉国威为人除害元恶大憝必当枭夷至于支附叶从皆非诏书所特禽疾故每破灭强敌未尝不务在先降后诛拔将取才各尽其用是以立功之士莫不翘足引领望风响应昔袁术僭逆王诛将加则庐江太守刘勲先举其郡还归国家吕布作乱师临下邳张辽侯成率众出降还讨眭固薛洪樛尚开城就化官渡之役则张合髙奂举事立功后讨袁尚则都督将军马延故豫州刺史阴夔射声校尉郭昭临阵来降围守邺城则将军苏游反为内应审配兄子开门入兵既诛袁谭则幽州大将焦触攻逐袁煕举县来服凡此之軰数百人皆忠壮果力有智有仁悉与丞相叅图画策折冲讨难芟敌搴旗静安海内岂轻举措也哉诚乃天唘其心计深虑逺审邪正之津明可否之分勇不虚死节不茍立屈伸变化唯道所存故乃建丘山之功享不訾之禄朝为仇虏夕为上将所谓临难知变转祸为福者也若夫说诱甘言懐寳小恵泥滞茍且没而不觉随波漂流与熛俱灭者亦甚众多吉凶得失岂不哀哉昔岁军在汉中东西悬隔合肥遗守不满五千权亲以数万之众破败奔走今乃欲当御雷霆难以兾矣夫天道助顺人道助信事上之谓义亲亲之谓仁盛孝章君也而权诛之孙辅兄也而权杀之贼义残仁莫斯为甚乃神灵之逋罪下民所同雠辜雠之人谓之凶贼是故伊挚去夏不为伤徳飞亷死纣不可谓贤何者去就之道各有冝也丞相深惟江东旧徳名臣多在载籍近魏叔英秀出髙峙著名海内虞文绣砥砺清节耽学好古周泰明当世儁彦徳行修明皆冝膺受多福保艾子孙而周盛门户无辜被戮遗类流离湮没草莽言之可为怆然闻魏周荣虞仲翔各绍堂构能负析薪及吴诸顾陆旧族长者世有髙位当报汉徳显祖扬名又诸将校孙权婚亲皆我国家良寳利器而并见驱迮雨絶于天有斧无柯何以自济相随颠没不亦哀乎盖鳯鸣髙冈以逺罻罗贤圣之徳也鸋鴂之鸟巢于苇苕苕折子破下愚之惑也今江东之地无异苇苕诸贤处之信亦危矣圣朝开弘旷荡重惜民命诛在一人与众无忌故设非常之赏以待非常之功乃覇夫烈士奋命之良时也可不勉乎若能翻然大举建立元勲以膺显禄福之上也如其未能笇量大小以存易亡亦其次也夫系蹄在足则猛虎絶其蹯蝮蛇在手则壮士断其节何则以其所全者重所弃者轻若乃乐祸懐寕迷而忘复闇大雅之所保背先贤之去就忽朝阳之安甘折苕之末日忘一日以至覆没大兵一放玉石俱碎虽欲救之亦无及已故令往购募爵赏科条如左檄到详思至言如诏律令  

宋武帝讨桓玄檄  

夫成败相因理不常泰狡焉肆虐或遇圣明自我大晋屡遘阳九隆安以来皇家多故贞良弊于豺狼忠臣碎于虎口逆臣桓玄敢肆陵慢阻兵荆郢肆暴都邑天未忘难凶力实繁踰年之间遂倾皇祚主上播越流幸非所神器沈辱七庙毁坠虽是夏后之罹浞豷有汉之遭莽卓方之于兹未足为喻自玄簒逆于今歴载弥年亢旱人不聊生士庶疲于转输文武困于版筑室家分析父子乖离岂唯大东有杼轴之悲摽梅有顷筐之怨而已哉仰观天文俯察人事此而可有孰为可忘凡在有心谁不扼腕裕等所以叩心泣血不遑启处者也是以夕寐宵兴摉奬忠烈潜构﨑岖过于履虎乗机奋发义不图全辅国将军刘毅广武将军何无忌镇北主簿孟昶兖州主簿魏咏之宁逺将军刘道规龙骧叅军刘藩振武将军檀凭之等忠烈断金精贯白日荷戈俟奋志在毕命益州刺史毛璩万里齐契扫定荆楚江州刺史郭昶之奉迎主上宫于寻阳镇北将军王元徳等并率部曲保据石头扬武将军诸葛长民收集义士已据歴阳征虏叅军庾赜之等潜相连结以为内应同力协契所在蠭起即日斩伪徐州刺史安成王修青州刺史弘义众既集文武争先咸谓不有一统则事无以缉裕辞不获命遂总军要庶上凭祖宗之灵下罄义夫之节剪馘逋逆荡清京华公侯诸君或世树忠贞或身荷爵宠而并俛眉猾竖无由自效顾瞻周道寜不吊乎今日之举良其会也裕以虚薄才非古人受任于既颓之运契接于已替之机丹忱未宣感慨愤激望霄汉以永懐眄山川以增伫投檄之日神驰贼庭  

移郡县檄【`唐李宻`】  

大魏永平元年四月二十七日魏公府上国公元帅府左长史邴元真大将军左司马杨徳方等布告天下人伦衣冠士庶等自元气肇辟厥初生民树之帝王以为司牧是以羲农轩顼之后尧舜禹汤之君靡不祗畏上玄爱育黔首干干终日翼翼小心驭朽索以同危履薄氷而自惧故一物失所若纳隍而愧之一夫有罪遂下车而泣之谦徳轸于责躬忧劳切于罪已普天之下率土之濵蟠木距于流沙瀚海穷于丹穴莫不鼔腹击壤凿井耕田致之升平驱之仁寿是以爱之若父母敬之若神明故能享国多年延祚长世未有暴虐临民克终天位者也隋氏徃因周末预奉缀衣狐媚而圗圣寳胠箧而取神器及缵戎负扆狼虎其心始曀明两之晖终于少阳之位先皇大渐侍疾禁中遂为袅獍便行鸩毒于是辠深于莒仆衅酷于商臣天地难容人神嗟愤加以州吁安忍阏伯日寻剑阁所以懐凶晋阳所以兴乱甸人为罄滛刑斯逞夫九族既睦唐帝阐其钦明百世本支文王表其光大况乃隳壊盘石剿灭维城唇亡齿寒寜止虞虢欲其长乆其可得乎其罪一也禽兽之行在于聚麀人伦之礼别于内外而兰陵公主逼幸告终谁谓敤首之贤翻见齐襄之耻逮于先皇嫔御并进银环诸王子女咸贮金屋牝鸡鸣于诘旦雄雉恣其于飞袒服戱陈侯之朝穹庐同冐顿之寝爵赏之出女谒遽成公卿宣滛无复纲纪其罪二也平章百姓一日万机禾晓求衣昃晷忘食是以大禹不重于尺璧汉明无隔于反支体此忧勤深虑幽枉而荒湎于酒俾昼作夜式号且呼酣嗜声伎常居窟室每藉糟丘朝谒罕见其身羣臣希覩其面断决自尔不行敷奏于是停壅中山千日之饮酩酊无知襄阳三雅之杯留连讵北又广召良家充选宫掖潜为九市亲驾四驴自比商人见要逆旅殷纣之谴为小汉灵之罪更轻内外惊心遐迩失望其罪三也上栋下宇着在易爻茅茨采椽陈诸史籍圣人本意唯避风雨讵待珠玉之华寜湏绨锦之丽故璇室崇构商辛以之灭亡阿房崛起秦族以之倾覆而不遵古典不念前车广立池台多营宫观金铺玉户青琐丹墀蔽亏日月隔阂寒暑穷生人之筋力罄天下之资财使鬼尚难为之劳人固其不可其罪四也公田所籍不过十畆人力所供才止三日是以轻徭薄赋不夺农时寜积于人无藏于府而科税繁猥不知纪极猛火屡烧漏巵难满头会箕敛逆折十年之租杼轴其空日损千金之费父母不保其赤子夫妻相弃于匡床万邦则城郭空虚千室则烟火断絶西蜀王孙之室翻同原宪之贫东海糜竺之家俄成邓通之鬼其罪五也古先哲王卜征廵狩唐虞五载周则一纪本欲亲问疾苦观省方俗乃复广积薪刍多聚饔饩年年歴览处处登临从臣疲弊供顿辛苦而飘风涷雨聊窃比于前驱车辙马迹遂周行于天下秦皇之心未已周穆之意难穷宴西母以歌云浮东海以观日家苦纳秸之勤人阻来苏之望且夫天子有道守在海外夷不乱华在徳非险长城之固战国所为乃是狙诈之风非闗稽古之法而乃追踪秦代版筑更兴袭其基墟延袤万里遂使尸骸蔽野血流成河积怨比于丘山号哭动于天地其罪六也辽水之东朝鲜之地禹贡以为荒服周王弃而不臣示以覊縻逹其声教茍能爱人非求拓土又强弩末矢不能穿于鲁缟冲风余力非敢动于鸿毛石田得而无堪鸡肋食而何用而恃众怙强穷兵黩武惟在并吞不务长策夫兵犹火也不戢将自焚遂使亿兆夷人只轮莫返夫差丧国实为黄池之盟符坚灭身良由寿春之役欲捕鸣蝉于前不知黄雀于后复矢相顾髽吊成行义夫切齿壮士扼腕其罪七也直言启沃王臣匪躬惟木从绳若金湏砺唐尧建鼔思闻献替之言夏禹悬鞞时听箴规之美而乃愎諌违卜妬贤嫉能直士正人皆由屠戮左仆射齐国公髙颎上柱国宋国公贺若弼或文昌上相或细栁功臣暂吐良药之言翻加属镂之赐龙逢无罪便遭夏癸之诛王子何辜滥被商辛之戮遂令君子结舌贤人缄口指白日而为盛射苍天而敢欺不悟国之将亡不知死之将至其罪八也设官分职贵在铨衡察狱问刑无闻赂鬻而钱神起论铜臭为公梁冀受黄金之虵孟佗荐葡萄之酒遂使彛伦攸斁政以贿成君子在野小人在位积薪居上验汲黯之言囊钱不如伤赵壹之赋其罪九也宣尼有言无信不立用命赏祖义岂食言自独夫嗣位毎岁行幸南北廵狩东西征伐至如浩舋陪跸东都守固阌乡野战鴈门解围自外征夫不可胜记既立功勲湏酬官爵而志懐翻覆言亦浮诡临危则勲赏悬授克定则丝纶不行异商鞅之赉金同项王之刓印芳饵之下必有悬鱼惜其重赏求其死力走丸逆坂譬此非难凡百骁雄莫不雠忿至于匹夫蕞尔宿诺不亏既在乘舆二三其徳其罪十也有一于此未或不亡况四维不张三空总萃无小无大愚夫愚妇共识殷亡咸知夏灭罄南山之竹书罪无穷决东海之波流恶难尽是以穷竒灾于上国猰■〈犭俞〉暴于中原三河纵封豕之贪四海被长虵之毒百姓殱亡殆无遗类十分之计才一而已苍生凛凛咸忧杞国之崩赤县嗷嗷俱愁歴阳之陷且国祚将改必有常期六百丧殷之年三十终姫之数故谶箓皆云隋氏三十六年而灭此则厌徳之象已彰代终之兆先见皇天无亲惟徳是辅况乃搀抢竟天申繻谓之除旧岁星入井甘公以为义兴兼以朱雀门烧正阳日食狐鸣鬼哭川竭山崩并是宗庙为墟之妖荆棘旅庭之事夏氏则灾衅非多殷人则咎征更少牵牛入汉方知大乱之期王良策马始验兵车之会今者顺人将革先天不违大誓孟津陈盟景毫三千列国八百诸侯不谋而同辞不召而自至轰轰隠隠如电如雷雕虎啸而谷风生应龙骧而景云起我魏公聪明神武齐圣广渊备七徳而在躬包九功而挺出周太保魏国公之孙上柱国蒲山公之子家传盛徳武王乘季歴之基地启元勲世祖嗣元皇之业笃生白水日角之相更彰载诞丹陵天表之文斯着加以姓符图纬名协歌謡六合所以归心三灵于焉改卜文王厄于羑里赤雀方来髙祖隠于砀山彤云自起兵诛不道赤伏至自长安锋锐难当黄星出于梁宋九五龙飞之始大人豹变之初歴试诸囏大敌弥勇上柱国司徒东郡公翟让功宣缔构翼亮经纶伊尹之赞成汤萧河之辅髙帝上柱国总管歴城公孟让上柱国左武侯大将军单雄信上柱国右武侯大将军徐绩柱国大将军左长史邴元真绛国公裴行俨等并运筹千里勇冠三军击剑则截蛟断鳌弯弧则啼猿落鴈韩彭绛灌成沛公之基冦贾吴冯奉萧王之业复有蒙轮挟辀之士拔距投石之夫冀马追风吴戈照日魏公属当期运抚兹亿兆躬擐甲冑跋渉山川栉风沭雨岂辞劳倦遂兴西伯之师将问南巢之罪百万成旅四七为名呼吸则河渭絶流叱咤则嵩华自拔以此攻城何城不克以此击阵何阵不摧譬犹决沧海而灌残荧举仑昆而压小卵鼔行而西百道俱进以四月二十一日届于东都而昏朝文武留守叚逹韦津皇甫无逸等昆吾恶稔蜚亷奸佞尚迷天数敢拒义师驱率丑徒众有十万自回洛仓北遂来举斧于是熊罴角逐貔虎争先因尔倒戈之心乘我破竹之势曾未旋踵瓦解氷消坑卒则长平未多积甲则熊耳为小逹等助桀为虐婴城自固梯冲乱舞徒设九拒之谋鼔角潜鸣空凭百楼之险燕巢卫幕鱼游宋池殄灭之期匪朝伊夕然兴洛虎牢国家储积我并先据为日久矣又得回洛复取黎阳天下仓储尽非隋有四方赴义万里如云足食足兵无前无敌裴光禄仁基雄才上畧受脤専征遐迩攸凭安危是托乃识机知变迁虞事夏袁谦擒于蓝水张湏陁获在荥阳窦庆战没于睢阳郭绚授首于河北隋之亡候断可知也清河公房彦藻近秉戎律略地东南师之所临风行电击安陆汝颖随机破定淮安济阳俄然送欵徐圆朗已平鲁郡孟海公久破济阳于是海内英雄咸来响应封民瞻取平原之境郝孝徳据黎阳之仓李士雄虎视于长平王徳仁鹰扬于上党滑郡公李景考功郎中房孝基发自临渝刘兴祖起于白朔崔伯驹自颕川起房献伯以谯郡来各拥数万之兵俱期牧野之会沧溟之右函谷以东牛酒溢于军前壶浆寜于道左诸君等并衣冠世胄杞梓良材歆神霖泽之秋裂地封侯之始豹变雀起今也其时鼍鸣龟应见机而作各冝鸠率子弟共建功名耿弇之赴光武萧何之奉髙帝当以金章紫绶华盖朱轮富贵以重当年忠贞以传奕叶岂不盛哉若隋代官人同夫桀犬尚荷王莾之恩仍懐蒯聩之禄审配死于袁氏不如张合归曹范増困于项王未若陈平从汉魏公推以赤心当加好爵择木而处幸不自疑脱其猛虎犹豫舟中敌国夙沙之民共縳其主彭宠之仆自杀其君髙官上赏即以相授如暗于成事守迷不返昆冈纵火玉石俱焚尔等噬脐悔将何及黄河帯地明余旦旦之言皎日丽天知我勤勤之志布告天下咸使闻知  

唐徐敬业以武后临朝移诸郡县檄【`骆宾王`】  

伪周武氏者性非和顺地实寒微昔充太宗下陈曾以更衣入侍洎乎晩节秽乱春宫潜隠先帝之私阴图后房之嬖入门见嫉蛾眉不肯让人掩袖工谗狐媚偏能惑主践元后于翚翟陷吾君于聚麀加以虺蜴为心豺狼成性近狎邪僻残害忠良杀姊屠兄弑君鸩母人神之所同嫉天地之所不容犹复包藏祸心窥窃神器君之爱子幽之于别宫贼之宗盟委之以重任呜呼霍子孟之不作朱虚侯之已亡燕啄皇孙知汉祚之将尽龙漦帝后识夏庭之遽衰敬业皇唐旧臣公侯冡子奉先君之成业荷本朝之厚恩宋微子之兴悲良有以也袁君山之流涕岂徒然哉是用气愤风云志安社稷因天下之失望顺宇内之推心爰举义旗以清妖蠥南连百越北尽三河鐡骑成羣玉轴相接海陵红粟仓储之积靡穷江浦黄旗匡复之功何逺班声动而北风起剑气冲而南斗平喑呜则山岳崩颓叱咤则风云变色以此制敌何敌不摧以此图功何功不克公等或居汉地或叶周亲或膺重寄于话言或受顾命于宣室言犹在耳忠岂忘心一坏之土未干六尺之孤何托傥能转祸为福送往事居共立勤王之勲无废大君之命凡诸爵赏同指山河若其眷恋穷城徘徊岐路坐昧先几之兆必贻后至之诛请看今日之域中竟是谁家之天下  

唐狄仁杰檄告西楚覇王文  

唐垂拱四年安抚大使狄仁杰檄告湖州西楚覇王项君将校等其畧曰鸿名不可以谬假神器不可以力争应天者膺乐推之名背时者非见几之主自祖龙御宇横噬诸侯任赵髙以当轴弃蒙恬而齿剑沙丘作祸于前望夷覆灭于后七庙堕圯万姓屠原鸟思静于飞尘鱼岂安于沸水赫矣皇汉受命玄穹膺赤帝之贞符当四灵之钦运俯张地纽彰鳯纪之祥仰缉天网鬰龙兴之兆而君潜逰泽国啸聚水乡矜扛鼎之雄逞拔山之力莫测天符之所会不知厯数之有归遂奋闗中之翼竟垂垓下之翅盖实由于人事非有属于天亡虽驱百万之兵终弃八千之子以为殷监岂不惜哉固当匿魄东峰收魂北极岂合虚承庙食广费牲牢仁杰受命方隅循革攸寄今遣焚燎祠宇削平台室使蕙帏消尽羽帐随烟君冝速迁勿为人患檄到如律令  

## 文章辨体彚选卷四十三

（明）贺复征 编  

○檄二  

臣子盟檄【`宋郑思肖`】  

大宋徳佑二年九月大宋孤臣所南郑思肖作臣子盟檄曰上而天下而地中天地之中立人极焉圣人也为正统为中国彼非正统非中国曾谓长江天险莫掩阳九之厄人力不胜有天理在自古未尝有不亡国茍其亡失天下虽圣智亦莫救我朝未尝一日不仁乱臣贼子夭阏国脉贪官虐吏刳剥民命君上本无失徳今元人愈恣横逆毕力南入际此大乱当不复生吾观吾之身天地之身父母之身中国之身读圣贤书学圣贤事是与圣贤为徒奚敢化为贼而忘吾君吾父吾母也欲弯弓射贼曷能顾母存亡欲偷生事母何以扶国颠覆舍忠不足为孝舍孝不足为忠以是迟迟二三百日间双晴望穿天南之云天道胡为尚未旋蚤夜以思狂而不宁泪苦流胆心赤凝血挺然语孤忠孑然立大义与世相背独立无涯我母龙钟忧愤成疾旦暮无期奚生其生呌日而日未出泣夜而夜何长愈久愈不变愈不可为愈为譬贱隶妇富少年智诱以私彼不肯玷厥夫为烈妇譬贫儒子贵公卿谋迁为后彼不忍舍乃父为孝子茍有异代圣人下举匹夫任以天下事彼不愿背主而相之为忠臣万洁一污非烈妇小从大违非孝子一月不变三月变矣一年不变三年变矣或者虽不甘从贼置大宋已事不可为旦旦惟真主望非忠臣何哉妇无二夫子无二父臣无二君纵周武或兴亦不陈洪范书吾为大宋民吾君之徳不纣彼非周武而蒙古天如之何倾有道之国夷齐不懐殷恶不臣周武之圣汝辈独不思大宋忠厚不怒逢贼惨毒皆乐然媚鬼求长生术畴悟其自促乃死向之喃喃谔谔誓死不变者亦委天命于数伪元人以王胥而为贼反叱吾愚埶方痴谋不与时迁誉其为圣求变冨贵也闻之心裂痛不可言国家大雠未报天下大迷未寤我心大忧未释仰无天俯无地莫人其为人之道学匪词章之谓所以学为人人匪形体之谓所以人其忠孝万世大经不逾忠孝一人忠教百千万人忠一人孝教百千万人孝生非所爱死非所畏生不得其道死则为荣父教于昔母谕于今不得不大一举而殛贼即旧邦新之于以正天地大位于以开日月新光天下忠臣义士耳兹血盟愿相从而兴火徳复炎炎中天乎实父之愿实母之愿表忠臣义士于既往诛乱臣贼子于方来誓大播厥盟与国家其无斁  

后臣子盟檄【`郑思肖`】  

徳佑四年正月作后臣子盟檄曰我被国家仁最深受父母恩最重生长理皇圣徳汪洋之中飞跃道化流行之下诗书理义诚明其心衣冠礼乐光华于躬为三朝太平民一旦罹此凶祸拘苦其形乃食人食得不思大宋乎岂意天下俯首从贼竟忘遽变冠裳居臣妾列乃曰数也势不可为也理无不亡国也然昔之国亡必有太康孔甲桀纣幽厉哀平桓灵昭僖之君酷虐祸乱大壊天下数十年民大怨憝奚而不丧本朝人君万无一焉故愤闷不平思宋者众寜有一祖十四宗至仁中国竟若是而已夫天理必不然也惟我朝徳泽洽人心也深故有李公芾李公庭芝姜公才赵公与择赵公淮陈公文龙赵公卯发王公安节阮公正已辈俱死忠烈大有可观是数人竒哉焕焕乎有光华垂清风于无穷今死守不失节者丞相文公天祥遁身南归武臣张公世杰相与驱驰少傅陈公冝中挟二王而主之三宫狩北未有还期二王奔南未奏肤功上下错乱天怒神怨正臣子报国忠义自见之日虎兕区人域吾与汝皆牛皂同食盍反自思焉古今忠臣义士英壮激烈髙风凛然吾亦人也独不能为之乎虽父母遗体不敢毁伤坐视君上蒙大难不救又弃父母所育之身居臣妾列生不为全人死不得全归终古衔寃痛于罔极何忍负吾君何忍负吾父何忍负吾母不为君子终身忠孝乃本分事一毫悖谬为大恶人父授我语也吾父立节刚洁见理极眀茍在逆知必死于此贼又母氏教以唯学父为法极拳拳深望中兴事期我大有为当世若不殄逆类炳炎图是违父母遗训为不孝子讵不大逆生为吾大宋之民生为吾父母之子实一世良遇也倐遭澒洞腥污社稷泪尽心破安敢有生当与贼大决一胜终其为人臣人子之道或曰子身不过五尺长弓莫挽三斗强言空无实力孤不支宜箝口命余生不然子之肉醢矣嗟夫身可杀心不可杀形可冺理不可冺平生读父书箕而不弓裘而不冶然至刚至大之气则塞乎天地间自反而缩果其一往举中度天地光眀开大宋两中兴之运缉先王万年文眀之治仰拜吾君九天之上俯拜吾父母九京之下臣子之事或庻几乎今云雾晦塞草木凄苦四顾空空舍我其谁臣子盟檄何义臣不敢忘君子不敢忘父母誓吾心不变曰盟劝国人皆忠曰檄作于徳佑二年九月昼夜焦思欲举大事何期含垢隠忍又阅五百日图其大当重其事谋其成不计其日又惧久而或弛复喜勇于决行断断然无负人臣人子之事吾违兹盟雷殛其形理诛其罪人违兹盟惟理所在惟公乃行人心天理克复则明敢率尔旧民羣兴万动协心丕作恭听号令剿兹强丑聿新有宋家邦速观乃有成俾厥今之人各正天伦亦期彼后世咸罔违是盟是年九月复跋之曰我幼愚顽无有慧性凡一毫以上非我父恳切教之今无以明大义长而拙懒不解生理凡一日之生非我母勤俭育之决无以至今日家庭之训歴歴胸中天可穷其髙地可极其厚吾父母之恩大不可而忘也二十二岁无父三十五岁无君三十六岁无母又三十八岁无子今为无君无父无母无子之人伤哉我又闻我父曰生死事小失节事大臣之于君有死无二且谓我祖我父传家惟忠孝而已庸授于汝毋忘父言我屡尝竟夜鳏鳏悲泣哽咽以国以家反复思之君师所教所育我者如此父母所教所望我者又如此今所为乃若彼安乎忍乎此臣子盟檄不容不作既盟之又盟之实有大不可已者誓行臣子当然之事也夫蛰龙一出顷而霈雨壮士长啸剨尔生风前后二檄奚为空言时一诵之心勇气动天日愁变俨若坐云叱空手举沧海净涤大地腥秽顿复清明之天意颇快然故申之以跋淬砺乃志决其必为不然纵累千万篇空文无益也今惟以行之一字痛誓于心终施于事将与天下终始同为大宋民期不渝于初心焉后之览斯文者察其深切痛苦之心亦当为之一下泪也九月望后复诗以盟之曰死亦乌可已殚心阐大猷恭承父母教用剪国家雠日破四洲夜天开六幕秋终当见行事不与世同流时大宋徳佑四年戊寅岁冬至日大宋孤臣三山所南郑思肖亿翁泣血誓心而书  

跋一  

此一卷书凡二千二百三十四字昔先夫子授我曰真竒书也名曰久久书由是行之可以为天地立极为生民立命为万世开太平今未可发其秘久久观之当自通其文比潜心数岁终莫句其辞支离蹇吃罔测何文何义流离颠沛与此书同死生数矣不敢忘先夫子所教故今存焉噫山林禽兽之天江海鱼龙之天君君臣臣父父子子乃吾之天今所闻所见所交所言所行所止所饮所食其吾之天乎其非吾之天乎将与草木归枯朽乎终与日月同光明乎一系于久久书焉行将絶世事委形死志通昼夜寂坐祷于灵台之天必能冥悟其旨吾当为天地立极为生民立命为万世开太平又当大书特书其书以风后世云已夘岁立春后一日三山所南郑思肖亿翁书  

跋二  

我之命受于父母之天我之学得于父母之传纵万万脔其肉亦弗复迁之故不敢与天下人相处于同惟守天理于至久而立于独以我父母不与天下人父母一其立心与天地一与古圣贤一敢为不肖子辱之哉大纪沦斁同风一污知我者惟我而已即我律我而我且不中我乃以我之律而律于众人冝乎与人日益疎背夫今之人吐语无竒气为时所变化叱古直拜冨贵万其心一于利初若剖肝胆相授熟窥于久实不然坐空一世悉莫我之合或相与游终非心于吾之天者也此书实难其托欲碑其一立万山之上函其一沉大海之底明揭大义爰镇覆载间而语话痴错容色稿悴死有日矣形骨固壊然有不可冺灭者在焉兹其位育天地万物于无穷也耶已夘歳旦三山所南郑思肖亿翁复书  

跋三  

厥今三纲五常之道尽废人如土偶尔孤立无朋唯心自语我父刚方纯正行三纲五常之道者也万不肖其一二乌取其为人子念念思之心痛如割今当誓死行其所教终期于肖不然我父教我何事已夘三月望思肖复书  

跋四  

朋友居人伦之一今天下大变风俗一为之污染欲得相与语吾语者竟不可得伐木丽泽之义殆将废矣抑天下果无人乎故出则独逰归则高卧为世嫌骂指以为痴苍天苍天我读我父书者也浩叹激发以手抑胸血渍两眦乾坤若变色凄然欲风雨凛乎其不能目存忽作而言曰天道不常晦冥终有青天白日之时吾何忧哉  

跋五  

我父今逝十八年矣昔在膝下时教我极严随事陈义启其昏顽行坐寝食无一事一时而不教且痛加之鞭挞直欲吐其心纳我胸腹间使其速肖于人譬如种种子于枯塉之上今萌芽者百不一二举其大要则曰不能事亲非孝也不能事君亦非孝也不能立身亦非孝也何也辱于家也故立身为人子之终事孝经曰始于事亲中于事君终于立身此之谓也汝不行吾之言汝则非吾之子我母亦语我曰汝不行汝父之言汝不如死至今歴歴耳间髪立汗下父母之言一出诸口即心服而行之者孝子也今悖父母所训委身污杂为名教罪人愿天下之为人子者悉以我为戒家国其庶几乎况我父遗所著书数帙又注易甫及六十卦而逝夫继志述事实人子之责今天昏昏日茫茫正切切然为天下大事计心梦飞乱卒未暇为我父足其遗书孟子曰不孝有三无后为大我又犯之我父遗书终授之谁耶我知雷霆必诛我矣掩面一恸昊天罔极  

跋六  

人道立则天其所以为天地其所以为地万物其所以为万物人之道茍不然天地万物之道亦几于废矣盖天地万物不能自为天地万物必以人而天地万物之人之道大矣哉日轮西倾覆载咸夜羣生冥涂索行莫知所向可哀也已连吾之帝出乎震开天下晓使昭昭然行大道中人道立则天地万物咸尽其道吾事毕矣右三章皆感叹久久书而作滔滔有懐言之不足故言之而又言焉今并书之已夘冬至前二日所南郑思肖敬书  

跋七  

今之为人父者能生之不能教之惟虑其无财遗其子茍能教以学业不教以仁义曷为父间有不孝者亦诟父曰不遗以财使我终穷至谓天不生我于冨贵家为怨也岂父子之天耶尝思百工之人各知以业授其子冨者知遗财兴其子贵者知延赏与其子人君知以天下与其子独我父以道授我庻乎成人故我父之恩过于人君以天下与其子天下可得而有道不可得而闻以天下与其子歴代人君莫不然以道授其子千百世不一见父欲闻道且不可得奚以授于子世之父不多老■〈日冉〉轮扁也纵有之尚不能喻于子道之难闻如是哉我闻道矣一天下之事皆小之但知我父所授之道为至大白刃加于身实不惧曷以变之昔本大不孝今知改尔得如是者非我能也实我父之力也故生生死死一以久久书为心意悟天还吾道亨矣昔罗仲素论瞽瞍底豫事曰只为天下无不是之父母陈了翁闻而善之我绎思其言直与六经相表里今天下人一之为恶道本无间断彼无知者为时所瞽可痛可悯我有我父之道在了然不惑独立不惧岂易至是益信天下无不是父母之语为至论惜乎生后不得见斯人一拜之世道错倒今兴谁语其惟仰苍苍一叹乎辛巳九月廿四日所南郑思肖亿翁书  

跋八  

吾闻有志者人莫破之鬼神莫破之天地莫破之生死祸福莫破之夫如是我知我久久书必开大明之天终集厥成也志与道一万古如新敢再拜焉敬勒为誓辛巳良月初六日所南郑思肖亿翁书  

跋九  

我书久久书后凡八作犹不能已于已也所以不已者何我父之志未伸也我父气如烈日秋霜其严行如精金粹玉其洁今洞观一世人竟无似其毫髪者我欲学之也自始逮今愈学愈不肖仰而望之巍然其天乎始教我为君子也今小人矣易形革面踯躅兽走得罪天理不齿人类如之何不使我哭泣摧折痛割心肺昼夜悔恨若莫能救人莫不有子其子未尝不肖父谁谓我父有子乃如是为人笑骂直累于先厥罪为大深思我父昔日鞭挞不可复得痛哉痛哉誓自今始心无他思目无他视尽力死行我父所行之涂虽生死祸福来悉不敢避一念动于中天地鬼神昭监在前或敢荐违家法我父终不暝目于空冥间郑思肖盍深思之今耻事虚文此为絶笔之誓辛已阳月初八日所南郑思肖亿翁书  

西汉絶十八年景帝之子长沙定王发五世孙光武兴汉其泒实不出于武昭宣元成哀平诸帝之下东汉絶一年前汉景帝之子中山靖王胜之孙昭烈皇帝兴汉其派亦不出于东汉诸帝之下大宋开中兴之天或不幸而如是亦寜不可乎惟大宋一祖十四宗圣子神孙之后亟图之微臣虽不才敢不尽生尽死以效驱驰决不食言大宋徳佑九年四月七日臣郑思肖敬书  

## 文章辨体彚选卷四十四

（明）贺复征 编  

○露布  

吴讷曰按通典云魏攻战克捷欲天下闻知乃书帛建于漆竿上名为露布此其始也考诸文章縁起则曰汉贾洪为马超伐曹操作露布及世说又载桓温北征令袁宏倚马撰露布是则魏晋以前亦有之矣文心雕龙又云露布者盖露板不封布诸视听近世帅臣奏捷盖本于此然今考之魏晋之文俱无传本唐宋虽有传者然其命辞全用四六未知于体合否西山先生尝云露布贵奋发雄壮少麄无害观者详焉  

前锋都督平兖青州露布【`晋撰人阙`】  

尚书五兵臣元等言臣闻天下之义当混为一我伐用张仁人之兵所存者神无逺弗届廸上帝命付中国民徐方既同而来庭宣王复古齐地悉平而振旅世祖重光整我六师如雷霆植十二郡之旗鼔不图今日载缵武功恭惟皇帝陛下体干粹精位履中正凝江寜神玺之祚至于万年开吴分岁星之祥绥以多福有方行海表之畧无宴安江沱之心惟氐鞠凶至坚孔炽呑燕凉而荐食介鳞易我衣裳闯荆益以长驱蟊贼荒我居圉敢行称乱不戢自焚师克在和虽武骑无所用天助者顺闻风鹤皆为兵一战成淝水之勲三捷取寿阳之境匹马竒轮无反乃灭而亡箪食壶浆以迎曰徯予后讴吟思藻震动附周臣安请乗破竹之机分命采薇之率复旧都在此行也清四海可失时哉臣等以先启行敷奏其勇辟四方彻我土诞将天威奬三军定中原翦此朝食摧锋而造涡颍抗旌而次彭城彗扫星流席卷云彻欲快心于狼望庻举秦若鸿毛虓虎濯征困兽犹闘张崇守兖河而假息苻明据青社以偷生食椹靡懐寝薪莫悟矧河南城堡之皆附寜山东徳化之未孚乃遣刘袭攻鄄城崇弃甲而逺遁复俾髙素向广固明因垒而来降穆如清风丕冐出日齐变至鲁鲁变至道载戢干戈汶逹于济济逹于河底谨财赋遂鼓行于司豫乞荡秽于羌髳时靡争而心载寜君之训而臣何力斯皆帝徳广运圣武布昭归郓讙田用儒无敌扬文武烈图功攸终于以正六龙御天之居岂止保五马浮江之绪臣等共武之服頼天之灵洛邑朝诸侯望翠华之回轸荣丘发嘉号竢玉牒之修封臣等无任庆快激切屛营之至谨遣某官奉露布以闻  

西平王破朱泚露布【`唐于公里`】  

尚书兵部臣闻春司生荣秋主杀伐若终始杀伐则不能成岁功仁则顺成暴则灭絶若一贯邪正则不能建大中是故春秋序行则通元和而充气毋徳刑具举则协王道而经彝伦乱由是除兵不可去尧舜禹汤之徳统元立极之君或制五兵或张九伐盖欲攘削奸冦保乂生灵补雍熙之未洽佐声教之不暨有以然也抑实为何伏惟皇帝陛下溥博化于乾坤贞明侔于日月陶埏六合表正万邦扬髙祖太宗之耿光奉肃宗代宗之丕烈自纂大前绪髙居穆清率土承有截之风懐生无不遂之物边鄙或耸干戈爰设有征无战许蔡傒首领之诛陆梁背诞泾原生肘腋之变逆贼朱泚所以委身凶徳假翮奸徒荧惑我生人僭贼我神器聚为起秽之物腥彼宫闱散作旬始之妖孛于躔次先皇懐柔河朔敷佑下人录其率化之绩优以登贤之礼恩泽汪濊集凡庻之门名位熏灼加阘茸之质冀革桀骜将驯太和殊不知恶木生槎枿之英猰狗吠豢牢之主顷属銮舆顺动郊圻驻跸而泚乃啸凶命丑阻兵安忍长戈指地流矢射天穿髙墉以鼠牙毒王师以虿尾罪踰羿浞恶贯枭獍是以万方愤怒九服嚣腾思砺剑者投袂而兴争淬刃者不期而会属贼伺间衅阴贷凶谋既缓雷霆之诛遂延晷刻之命臣是用祇承睿筭恭行天讨摄衣登坛明君臣之大义禡牙飨社假神祇之幽赞以今月二十五日总领师徒直趋都邑畧灞浐以扬斾瞰苑囿而下营土垈云舒木■〈木崩〉林植养威蓄锐直殄凶渠卧鼔偃旗犹轻小利贼初陵犯已畧芟夷谓其气竭而来归尚敢尸居而作固敌若可纵师多奚为至二十七日会诸将于中权召胜风于大斾未鼓而人心粗厉先庚而军令凝严各懐报国之心争淬伏仇之刃臣知其可用遂此长驱五月二十八日寅时华州镇国君节度使骆元光商州节度使兼御史大夫尚可孤本军副元帅都知兵马使吴诜都虞侯兼御史大夫邢君牙京西行营都知兵马使检校刑部尚书孟涉右镶兵马使郭审全权文成神策行营商州节度都虞侯彭元俊等承命于牙旗之下分麾于辕门之外将士等超乗贾勇免冑唘行夹川陆而左旋右抽扺丘陵而浸滛布濩声塞宇宙气雄钲鼓陈兵于光泰门外尽锐于神■〈鹿外加内〉仓东缭垣摧以成尘滋水涸而为地左广未离于旧垒前偏已交于贼锋若降于天如出于地贼将姚令言张云等志懐■〈犭票〉狡言尚凭陵作忠尽谋力则不及怙乱贼义气如有余势同飙驰众若蠭集横列坚阵旁连髙冈犹张蹭蹬之鳞更举螳蜋之臂衙前兵马使兼御史大夫王佖知衙兼刀斧将兼御史中丞史万顷等自相约誓乂合军声指麾而驱兕作威感激而风云动色遂先登进击深入合攻七擒连发而星驰两翼旁张而云合霜刃交光而霍耀鼍鼓腾声而隠鳞贼方土崩我乃霆击乗其踣藉遂至于上阑取彼鲸鲵直通于中禁叚成諌贼之心膂既已生擒沈厚运贼之羽毛终制死命故其系颈求活投戈乞降崩腾于苍莽之间震慑于旌麾之下臣以其虽染污俗昔实平人推赤心以如初敷王化而如一姚令言等力扞王师退而复合恶鸟将坠尚顾危巢妖狐就擒犹守旧穴自夘以及酉来拒而复攻讙噪之声山倾而河泄鼓辇之气霆鬬而电驰屛翳发向敌之风回禄扇燎原之熖马逸未止士怒未舒既自北而徂南竟舆尸而折首又使决胜军节度使工部尚书唐良臣右军兵马使御史大夫赵光诜义武军兵马使杨万荣左歩军使孟日华马军将田子竒霍去傲郝觐华州左镶兵马使马英右先锋兵马使董■〈礻比〉神策商州节度兵马使贾慎金右都虞候张望都等领马步为副势均波浪攻甚决河虽其恃武库之五兵凭宫垣之万雉及兹剪灭纔欲乗陵曾乏铸刃之锋已失藩篱之固遂生擒伪署侍郎董奉中书侍郎平章事蒋镇右仆射平章事张光晟兵马使李希倩等逆贼朱泚与同恶姚令言张芝等轻骑走出臣已遣兵马使田子竒追蹑计即诛夷臣窃以此贼包藏逆谋参会凶徳祲氛其气豺虎其心背先皇亭育之恩伤陛下玄黙之化汉之莽卓未有如此之大者也或者上天之意申儆于巨唐中兴之期光启于陛下不然何王师奋发势无驻于建瓴丑类抢攘功有轻于折棰犹逃宻网尚返只轮诚当尽敌之时更发追亡之骑且稽分体未即燃脐快亿兆之欢心荡宗社之深耻即当枭戮用申刑典今已肃清宫禁修谒寝园锺虡不移庙貎如故盖宸极之所垂象列圣之所雄都神扶业业之倾天降穰穰之福不然岂免于毁圮之患崩剥之虞者哉此皆上天降监睿虑旁施制兵要于事先规雄图于彀内再造可封之俗固櫜不战之功左武右文销锋铸镝澹乎华胥之梦熙然葛天之风臣谬寄台司幸当统帅乏吉甫之文武缺却縠之诗书此皆诸将协心羣帅宣力非臣庸琐敢自矜大不胜庆快之极谨差某官奉露布以闻  

剑南西川节度彼同中书门下平章事破吐蕃露布【`韦皋`】  

尚书兵部臣皋等言臣闻天讨有辠兵应者胜义者王夷不乱华师直为壮曲为老多助之至四极爰轃贞观则同罗击延佗开元则九姓殄黙啜自商莫不来享犯汉虽逺必诛徳风鴹虖河源武节憺虖月■〈出骨〉率寜人之有指先元戎之启行用信威光祖宗不以贼遗君父恭惟皇帝陛下宣昭义问敉寜武功缵八叶之鸿图畅四征之雄畧懐枭鸱销祲沴禀卬太和翦鲸鲵清郊原扫除羣秽王犹允塞我武惟扬竒干善方各修贡职条支若木咸顺指令邈积石之遐陬有吐蕃之丑类侵败王畧倍奸齐盟乗边将之骋兵瞰戎丘之虚候为蛇豕食上国尽盗河湟帅蟊贼揺我疆震惊畿甸骑■〈土盖〉敢于深入銮跸至于亲屯僴然授兵敢以谋我尚纳污而合垢姑通使以结和清水之盟未干好畤之师已聚指泾灵而徼路闯盐夏以捣虚夷徳无厌勿悔祍金之旤楚氛甚恶辄兴衷甲之谋蠢尔为雠整居匪茹维时南诏慕化中朝先零之质诸羌虽尝并力麋人之率百濮罔不离心顿颡于边受命于吏断匈奴之右臂羁南粤以长缨燕骆输致骑之勤晋戎成掎鹿之势彼既失鐡桥之险我遂克峩和之郛盍窜匿于龙虎复虔刘于麟塞戕我守将堕我陴隍修戈矛与同仇靡室家不遑处臣等请奋其旅以殱乃雠鳯翔振武灵武之骑猎其西邠寜太原泾原之兵震其北率山南熊罴之校暨东川貙虎之师乌蛮挠其腹心回鹘捣其肘腋众素饱矣壹大治之诸将陈洎等统五万军出十一道济师西颢之半策勲北陆之初荡平七城斩馘万级获铠械十五万计燔堡垒百七十余遂贾勇而围昆明将乗胜而定青海释朔方之众援维州之城九攻九却之计穷七纵七擒之威速连连执讯矫矫献囚不然我薪而自焚有如破竹之立解拂庐鱼溃瓯脱兎奔谷静山空行就焉耆之僇区殚域灭汔闻智盛之降斯皆庙谟渊深神断天造明见万里运竒堂上之兵守在四夷制胜目中之虏勒功湏池之柱植表赤岭之碑一怒安民文之勇也三军用命克何力焉臣等承帝之明敌王所忾开逺门揭候坐收西极之旧封紫微殿受俘重覩昆丘之茂绩臣等无任庆快激切屛营之至谨遣某官奉露布以闻  

## 文章辨体彚选卷四十五

（明）贺复征 编  

○教  

徐师曾曰按刘勰云教者效也言出而民效也李周翰云教示于人也秦法王侯称教而汉时大臣亦得用之若京兆尹王尊出教告属县是也故陈绎曾以为大臣告众之辞  

会稽太守下教【`晋蔡兴宗`】  

秩年之贶着自国书饩贫之典有闻令甲况髙柴穷老莱妇屯暮者哉永兴郭原平世禀孝徳洞业储灵深仁絶操追风旷古栖贞处约华耉方严山阴朱伯年道终物表妻孔耋齿孀居窭廹残日钦风抚事嗟慨满懐可以帐下米各饷百斛  

宋公修张良庙教【`宋傅亮`】  

纲纪夫盛徳不冺义存祀典微管之叹抚事弥深张子房道亚黄中照邻殆庻风云玄感蔚为帝师夷项定汉大拯横流固已参轨伊望冠徳如仁若乃神交圯上道契商洛显黙之际窅然难究渊流浩瀁莫测其端矣涂次旧沛伫驾留城灵庙荒顿遗像陈昧抚迹懐人永叹实深过大梁者或伫想于夷门游九原者亦留连于随会拟之若人亦足以云可改构栋宇修饰丹青苹蘩行潦以时致荐抒懐古之情存不刋之烈主者施行  

宋公修楚元王墓教【`传亮`】  

纲纪夫褒贤崇徳千载弥光尊本敬始义隆自逺楚元王积仁基徳启藩斯境素风道业作范后昆本支之祚实隆鄙宗遗芳余烈奋乎百世而丘封翳然坟茔莫翦感逺存徃慨然永懐夫爱人懐树甘棠且犹勿翦追甄墟墓信陵尚或不冺况瓜瓞所兴开源自本者乎可蠲复近墓五家长给洒扫主者施行  

建平王聘隠逸教【`梁江淹`】  

府州国纲纪夫妫夏已没大道不行虽周恵之冨犹有鱼潭之士汉教之隆亦见栖山之夫迹絶云气意负青天皆待绛螭骧首翠虬来仪是以遗风独扇百代余烈激厉后生斯乃王教之助古人之意焉吾税驾旧楚憇乗汀潭挹于陵之操想汉阴之髙而山川遐久流风亡沫养志数人并未征采善操将弃良用慨然冝速详旧礼各遣纁招庻畅此幽襟以旌蓬荜  

勅掾功曹教【`汉王尊`】  

各自底厉助太守为治其不中用趣自避退母久妨贤夫羽翮不修则不可以致千里闑内不理无以整外府丞悉署吏行能分别白之贤为上毋以冨贾人百万不足与计事昔孔子治鲁七日诛少正夘今太守视事已一月矣五官掾张辅懐虎狼之心贪污不轨一郡之钱尽入辅家然适足以塟矣今将辅送狱直符史诣合下从太子受其事丞戒之戒之相随入狱矣  

下贼曹掾张扶教【`薛宣`】  

盖礼贵和人道尚通日至吏以令休所繇来久曹虽有公职事家亦望私恩意掾宜从众归对妻子设酒肴请乡里一笑相乐斯亦可矣  

告髙宻县教【`孔融`】  

昔齐置士乡越有君子军皆异贤之意也郑君好学实懐明徳昔太史公廷尉吴公谒者仆射邓公皆汉之名臣又商山四皓有东园公夏黄公潜光隠耀世加其髙皆悉称公然则公者仁徳之正号不必三事大夫也今郑君乡冝曰郑公乡昔东海于公仅有一节犹或戒乡人侈其门闾矧乃郑公之徳而无驷牡之路可广开门衢令容髙车号为通徳门  

与羣下教二首【`蜀汉诸葛亮`】  

夫参署者集众思广忠益也若逺小嫌难相违覆旷阙损矣违覆而得中犹弃弊蹻而获珠玉然人心苦不能尽惟徐元直处兹不惑乂董幼宰参署七年事有不至至于十反来相启告茍能慕元直之十反幼宰之殷勤有忠于国则亮可少过矣  

其二  

昔初交州平屡闻得失后交元直勤见启诲前参军于幼宰每言则尽后从事于伟度数有諌止虽姿性鄙暗不能悉纳然与此四子终始好合亦足以明其不疑于直言也  

与李丰教【`诸葛亮`】  

吾与君父子戮力以奬汉室此神明所闻非但人知之也表都护典汉中委君于闗东者不与人议也谓至心感动终始可保何图中乖乎昔楚卿屡绌亦乃克复思道则福应自然之数也愿寛慰都护勤追前阙今虽解任形业失故奴婢宾客百数十人君以中郎参军居府方之气类犹为上家若都护思负一意君与公琰推心从事者否可复通逝可复还也详思斯戒明吾用心临书长叹涕泣而已  

## 文章辨体彚选卷四十六

（明）贺复征 编  

○榜  

复征曰榜谓木片以之谕人所以动其观也古今文集不载此体然承上化下非文不行而实入官之所先也故特表而出之  

宋神宗勅榜【`宋王安石`】  

勅交州管内溪峒军民官吏等眷惟安南世受王爵抚纳之厚实自先朝含容厥愆以至今日而乃攻犯城邑杀伤吏民干国之纪刑兹无赦致天之讨师则有名已差吏部员外郎充天章阁侍制赵卨充安南道行营马步军都总管经畧安抚招讨使兼广南安抚使昭宣使嘉州防御使入内内侍省都押班李宪充副使龙卫四镶都总管顺时兴师水陆兼进天示助顺已兆布新之祥人知侮亡咸懐敌忾之气然王师所至弗迓克奔咨尔士庻久沦涂炭如能谕王内附率众自归爵禄赏赐当倍常科旧恶宿负一皆原涤干徳幼稚政非已出造庭之日待遇如初朕言不渝众听无惑比闻编户极困诛求已戒使人具宣恩旨暴征横赋到即蠲除冀我一方永为乐土  

再谕上户榜【`黄震`】  

照对救荒之法惟有劝分劝分者劝冨室以恵小民损有余而补不足天道也国法也冨者种徳贫者感恩乡井盛事也今我抚州不劝分而劝粜者曲体冨室之情也急谋贫民之实也然于冨者贫者太守两有愧色也于冨者何愧愧不能勉其种徳冥冥而徒狥其踊价继冨之私也于贫者何愧愧无以使之感恩冨室而反为此虐惸独畏髙明之举也太守有人心者也事与心违而不布其失于境内是内欺其心外欺其民愧益愧也兴言至此涕泗交横其将何以雪此愧也必欲雪之小民固不能太守亦不能而能之者独冨室也冨室其何以雪之也米价低昂今权在冨室也冨室若曰不抑价者太守待我厚也官不我抑而我自抑之者我自待厚也均此人也小民终岁勤动以有此粟我何修何为乃安坐而奄有此粟静言思之愧也平时而奄有此粟已不免愧今勤动而有此粟者反不得食此粟而死矣我安坐而奄有此粟者犹忍勒此粟而不之发又冝何如其愧也蚕方浴而桑生儿方产而乳生人民徧育于天下而五谷生五糓为民设也民生日死矣而五谷尚忍为我私是犹夺之桑而不以饲蚕夺之乳而不以哺儿其有愧于天何如也生吾乡而长于我者吾父吾兄行也生吾乡而幼于我者吾子吾孙比也鸡犬相闻守望相助疾病相扶持少长聚嬉戱平居诩诩笑语一家均也一旦艰食不思分已以予之而反腾价以困之平日之情何在乡党之义何取其有愧于人何如也自古治日常少乱日常多生于乱者性命之不保又何冨之可安自我艺祖以仁立国吾侪小人世世得生长于春风和气中已未之变亦已岌岌頼我先皇帝及元老大臣再安宇宙我亦遂得再土此土宅此宅田此田日积月累以有此冨是我性命朝廷所生也土田朝廷所保也而冨亦拜朝廷赐也生杀予夺皆朝廷虽贷我粟赋我财或甚而夺我冨其何不可今朝廷遣官厚以待我而我犹忍于自私其有愧于朝廷又何如也愧于天愧于人愧于朝廷冨室而兴言及此恐亦涕泗交横如太守之愧发于中心而不能自已也然则冨室而必欲为太守雪此愧不过自出仁心自抑米价自恵乡井则可愧者立变而为可荣可贺之盛事也官虽劝粜而我自劝分也冨室而果有能此者粜二千石以上太守自旌赏粜一万石以上太守升朝廷补官已有官者升擢此太守所以报徳决不食言也其不听者亦不敢强也其州郡前此劝冨室移粟入城数多者亦断断议赏如前说也  

## 文章辨体彚选卷四十七

（明）贺复征 编  

公移  

徐师曽曰按公移者诸司相移之辞也其名不一故以公移括之唐世凡下逹上其制有六其二曰状百官于其长亦为之其五曰辞庶人言为辞其六曰牒有品已上公文皆称牒诸司自相质问其义有三一曰关谓关通其事也二曰刺谓刺笔之也三曰移谓移其事于他司也宋制宰执帯三省枢宻院事出使者移六部用札六部移宰执帯三省枢宻院事出使者及从官任使副移六部用申状六部相移用公牒今皆不能悉存姑取其着亦列之今制上逮下者曰照会曰札付曰案验曰帖曰故牒下逹上者曰咨呈曰案呈曰牒呈曰呈曰申诸司相移者曰咨曰牒曰关上下通用者曰掲帖大约因前代之制而损益之耳  

○移  

刘勰曰移者易也移风易俗令往而民随者也刘歆之移太常文移之首陆机之移百官武移之要也  

移属县记【`汉宋均`】  

夫虎豹在山鼋鼍在渊物性之所托故江淮之间有猛兽犹江北之有鸡豚今数为民害者咎在贪残居职使然而返逐捕非政之本也坏槛穽勿复课录退贪残进忠良  

移属县【`法雄`】  

凡虎狼之在山林犹人之居城市古者至化之世猛兽不扰皆繇恩信寛泽仁及飞走太守虽不德敢忘斯义记到其毁坏槛穽不得妄捕山林  

移书让太常博士【`刘歆`】  

歆亲近欲建立左氏春秋及毛诗逸礼古文尚书皆列于学官哀帝令歆与五经博士讲论其义诸儒博士或不肯置对歆因移书太常博士责让之曰  

昔唐虞既衰而三代迭兴圣帝明王累起相袭其道甚着周室既微而礼乐不正道之难全也如此是故孔子忧道不行歴国应聘自卫返鲁然后乐正雅颂乃得其所修易序书制作春秋以纪帝王之道及夫子没而微言絶七十子卒而大义乖重遭战国弃笾豆之礼理军旅之阵孔子之道抑而孙吴之术兴陵夷至于暴秦焚经书杀儒士设挟书之法行是古之罪道术由此遂灭汉兴去圣帝明王遐逺仲尼之道又絶法度无所因袭时独有一叔孙通略定礼仪天下惟有易卜未有他书至于孝惠之世乃除挟书之律然公卿大臣绛灌之属咸介胄武夫莫以为意至孝文皇帝始使掌故鼌错从伏生受尚书尚书初出于屋壁朽折散絶今其书见在时师传读而已诗始萌芽天下众书往往颇出皆诸子传说犹广立于学官为置博士在朝之儒惟贾生而巳至孝武皇帝然后邹鲁梁赵颇有诗礼春秋先师皆出于建元之间当此之时一人不能独尽其经或为雅或为颂相合而成泰誓后得博士集而赞之故诏书曰礼坏乐崩书缺简脱朕甚悯焉时汉兴已七八十年离于全经固已逺矣及鲁恭王坏孔子宅欲以为宫而得古文于坏壁之中逸礼有三十九篇书十六篇天汉之后孔安国献之遭巫蛊仓卒之难未及施行及春秋左氏丘明所修皆古文旧书多者二十余通藏于秘府伏而未发孝成帝愍学残文缺稍离其真乃陈发秘藏校理旧文得此三事以考学官所传经或脱简传或间编传问民间则有鲁国柏公赵国贯公胶东庸生之遗学与此同抑而未施此乃有识者之所叹慜士君子之所嗟痛也往者缀学之士不思废絶之阙茍因陋就寡分文析字烦言碎辞学者罢老且不能究其一艺信口说而背传记是末师而非往古至于国家将有大事若立辟雍封禅巡狩之仪则幽冥而莫知其原犹欲保残守缺挟恐见破之私意而无从善服义之公心或怀嫉妬不考情实雷同相从随声是非抑此三学以尚书为不备谓左氏为不传春秋岂不哀哉今圣上德通神明继统扬业亦愍此文教错乱学士若兹虽深照其情犹依违谦让乐与士君子同之故下明诏试左氏可立否遣近臣奉旨衔命将以辅弱扶微与二三君子比意同力冀得废遗今则不然深闭固距而不肯试猥以不诵絶之欲以杜塞余道絶灭微学夫可与乐成难与虑始此乃众庶之所为耳非所望于士君子也且此数家之事皆先帝所亲论今上所考视其古文旧书皆有征验内外相应岂茍而已哉夫礼失求之于野古文不犹愈于野乎往者书有欧阳春秋公羊易则施孟然孝宣皇帝犹广立谷梁春秋梁丘易大小夏侯尚书义虽相反犹并置之何则与其过而废之宁过而立之传曰文武之道未坠于地在人贤者志其大者不贤者志其小者今此数家之言所以包小大之义岂可偏絶哉若必専已守残党同门妬道真违明诏失圣意以陷于文吏之议甚为二三君子不取也  

移成均博士书【`唐皮日休`】  

夫居位而愧道者上则荒其业下则偷其言业而可荒文弊也言而可偷训薄也故圣人惧是寖移其化上自天子下至子男必立庠以化之设序以教之犹歉然不足士有业髙训深必诎礼以延之越爵以贵之俾庠声序音玲珑于珩佩锵訇于金石此圣人之至治也今国家立成均之业其礼盛于周其品广于汉其诎礼越爵又甚于世而未免乎愧道者何哉夫圣人之为文也为经约乎史赞易近乎象诗书止乎删礼乐止乎定春秋止乎修然六籍仪刑乎千万世百王更命迭号莫不由是大也其幽幽于鬼神其妙妙于玄造后之人茍不能行决句释者犹万物但被玄造之化者耶故万物但化而已不知玄造之源也夫六艺之于人又何异于是故诗得毛公书得伏生易得杨何礼得二戴周官得郑康成摫其微言鈲其大义幽者明于日月奥者廓于天地然则今之讲习之功与决释之功不啻半矣其文得不弊乎其训得不薄乎呜呼西域氏之教其徒日以讲习决释其法为事吾之视大学又足为西域氏之羞夫足下出文阃生学世业精前古言髙当今洸洸乎洋洋乎为诸生之蓍龟作后来之绵蕝得不思居其位者不愧其道处于职者不坠其业乎否则市大易负乗之讥招诗人伐檀之刺矣奚不日戒其属月厉其徒年持六籍日决百氏俾诸生于圣学得洞知大晓犹驾车者必知康庄操舟者必知河海既若是矣执其业者精者进而堕者退公者得而私者失非惟大发于儒风抑亦不茍于禄位足下之道被于太学也其利可知矣果行是说则太华之石峨峨于成均之门者吾不颂于他人矣足下听之无忽  

移雨神【`司空图`】  

夏满不雨民前后走神所刳羊豕而跪乞者凡三而后得请民大喜且将报祀愚独以为惑何者天以神乳育百苗谷必时既丰然后民相率以劳神之勤于事而祀焉今始恡其施以愁疲民是神怠天之职也必希民之求而遂应是神玩天之权也既应而俾民输怨于天归惠于已是神攘天之德也推怨何以为义利腥膻之馈何以为仁怠天下之事何以为敬蔑是数者何以为神假曰非吾所得颛然知民之情而不时请于上是亦徒偶于位此愚所以惑也噫天不可终谩民不可久侮窃为神危之奈何  

吴康斋入乡祠文移【`眀丘浚`】  

窃照为政之道风化为先鼓舞之机实存乎上处士吴与弼学者称为康斋先生性本沉濳学惟践履躬耕陇亩不求闻逹监察御史涂谦陈述山西按察司佥事何自学抚州府知府王宇屡荐不起后以忠国公石亨之荐英庙特遣行人曹隆礼聘至京授以春坊谕德不就而还卒老于家至今乡之后进多有闻其风而兴起者其亦可谓有功于风化者矣议者或少其无所著述或议其受知权臣本职以为圣人之教何俟于言语文字之末石亨之荐尤足以验秉彛好德之心及其屡疏求退不受官禄若有逆知亨之必败则其见机明决尤足多者夷考康斋之父古崖先生名溥以礼闱首选歴任国子司业今康斋没未百年而子孙贫无寸土其家世清白不事生产即此一节亦足以亷贪立懦况其反身践履佑启后人之功诚不可冺如此人物而不得専祠于乡何以为劝今虽将已废淫祠呈允改为栖神之所俾有司时一祭享使天下四方咸知为善之人自有身后之益未必无补于圣明之治等因备关具呈到臣查等处士吴与弼江西抚州府崇仁县人幼有异质读书穷理累辟不就谓圣贤可学而至则因淳公之言而发愤谓师道必尊而立则守伊川之法以迪人四方来学之士不纳贽见之仪自食其力一介不茍于取予躬行实践乡人化之天顺间英宗皇帝遣行人曹隆赍勅书束帛造其庐与弼不受官职且辞币帛至京师上召吏部命为左春坊左谕德引见文华殿对云老病不能供职上谓大学士李贤曰此老非迂阔者务令就职与弼终不就屡辞乃允复遣行人王惟善送归诏嘉褒归家进修不倦名誉倾一世虽庸人孺子亦知其贤正所谓圣世之逸民儒者之髙蹈相应崇重以励士风者也再照化民立教惟在于树之风声而举祀建祠正所以昭其德范方其贵近之荐固可以见好德之同心及夫官爵之辞尤足以验其先几之特见葢宣和之疏于龟山亦无嫌而明堂之留在汉儒为多愧若与弼者其出处不至于失已而学术何待于立言人品如此所宜表章其后嗣沦落于闾阎而香火寄栖于道观上无以存先朝礼聘之美下无以启后学仰止之私副使顾应祥欲请道观之田以供其祀事而乡民余■〈艹曳〉爵等欲以祭田之入并恤其遗孤此可见与弼之贤非惟儒者欲宗其道而编氓亦知所向慕矣  

## 文章辨体彚选卷四十八

（明）贺复征 编  

○状  

刘勰曰状者貌也体貌本原取其事实也  

自叙状【`唐骆宾王`】  

伏奉恩旨令通状自叙所能某本江东布衣也幸属犬垆贞观合璧光辉易彼上农叨兹下秩于今三年矣然而进不能谈社稷之略立事寰中退不能扫丞相之门买名天下徒以黄离元吉白贲幽兴沭少海之波澜照重光之丽景虽任能尚齿载弘进善之规而观过知仁异降自媒之旨是用披诚沥恳以抒愚衷若乃忘大易之谦光矜小人之丑行弹冠入仕释褐登朝饰怀禄之心効当年之用莫不矜名养利励朽磨钝自谓身负管乐之资志怀周召之业若斯人者可胜道哉而修誉察能听言观行舍真筌而择士沿虚谈以取才将恐有其语而无其人得其名而丧其实故曰知人不易人不易知抑又闻之知臣莫若君知子莫若父诚能简材试剧考绩求功观其所由察其所以临大节而不可夺处至公而不可干冀斯言之无愧于从政乎何有若乃脂韦其节干没其心说巳之长言身之善腼容冒进贪禄要君上以紊国家之大猷下以渎狷介之髙节此凶人以为耻况吉士之为荣乎所以令衒其能斯不奉令谨状  

归吴状【`五代韩熈载`】  

熙载本贯齐州隐居嵩岳虽叨科第且晦姓名今则慕义来朝假身为贾既及疆境合贡行藏某闻钓巨鳌者不投取鱼之饵断长鲸者非用割鸡之刀是故有经邦治乱之才可以践股肱辅弼之位得之则佐时成绩救万世之焦熬失之则遁世藏名卧一山之苍翠某爰思幼穉便异诸童竹马蒿弓固罔亲于好弄杏坛槐里宁或倦于修身但励志以为文每栖身而学武得麟经于泗水宁怪异圗授豹畧于邳垠方酣勇战占惟奇骨梦以生松敢期坠印之文上媿担簦之路于是撄龙颔编虎须缮献捷之师徒筑受降之城垒争雄笔阵决胜词锋运陈平之六奇飞鲁连之一箭场中劲敌不攻而自立降旗天下鸿儒遥望而尽推坚垒横行四海髙步出羣姓名遽列于烟霄行止遂离于尘俗且口有舌而手有笔腰有剑而袖有锤时方乱离迹犹飘泛徒以术精韬畧气激云霓箕口张而阴电揺怒呼发而暑雷动神驱鬼殿天葢地车鬬劈厯于云中未为蹻捷喝摴蒲于筵上不是酋豪藴机权而自有英雄伏劲节而岂甘贫贱但攘袂叱咤拔剑长嗟不偶良时孰能言志既逄昭代合展壮图伏闻大吴肇基聿修文教联显懿于中土走明恩于外夷万邦咸贞四海如砥燮和天地岩廊有禹稷皋陶洒扫烟尘蕃翰有韩彭卫霍岂独汉称三杰周举十人凝王气于神都吐祥光于丹阙急贤共理侔汉氏之悬科待旦旁求类周人之设学而又邻邦接畛敌境连封一条鸡犬相闻两岸牛马相望彼则待之以力数年而频见倾亡此则礼之以贤一坐而更无骚动由是见盛衰之势审吉凶之机得不上顺天心次量人事且向明背暗舍短从长圣贤所图古今一致然而出青山而褁足渡长淮而弃繻泒遥终赴于天池星逺须环于帝座是携长策来诣天朝伏惟司空楚剑倚天秦松拔地言雄武则平窥绛灌语兵机则髙掩孙吴经受素王书传玄女莫不鞭挞宇宙驱役风雷劳愁积而■〈月坒〉肉生愤气结而臂脔起一怒而豺狼窜摄再呼而神鬼愁惊搥蛮鼓而簸朱旗雷奔电走掉燕锤而挥白刃斗落星飞命将拉龙使兵合虎可以力平鲸海可以拳击鳌山破坚每自于先登敌无不克策马尝时于后殿功乃非矜国家頼如股肱边境用为保障勲藏盟府名镂景钟今则化举六条地方千里示之以寛猛化之以温恭缮甲兵而耀武威缓户口而恤农事漫洒随车之雨洗活嘉田轻揺逐扇之风吹消疹气可谓仁而有断谦而愈光贤豪向义以归心奸宄望风而屏迹伫见秉旄伏钺列土分茅修职贡以勤王控临四海率诸侯而定霸坛压八方遐迩具瞻威名洽着况复设庭燎以待士开雪宫以礼贤前席请论其韬钤危坐愿闻于兴废古今英杰孰可比方某才越通津已观至化及陈上谒罔弃谀才是敢輙述行藏铺尽毫幅况闻鸟有凤鱼有龙草有芝泉有醴斯皆嘉瑞出应昌期某幸处士伦谬知人理足以副明君之奬善恢圣代之乐贤昔娄敬布衣上言于汉祖曹剧草泽陈谋于鲁公失范增而项氏不兴得吕望而周朝遂霸使逺人之来格实至德之克昭谨具行止如前伏请准式顺义六年七月归明进士韩煕载状  

修礼书状【`宋苏洵`】  

右洵先奉敇编礼书后闻臣寮上言以为祖宗所行不能无过差不经之事欲尽芟去无使存录洵窃见议者之说与敇意大异何者前所授敇其意曰纂集故事而使后世无忘之耳非曰制为典礼而使后世遵而行之也然则洵等所编者是史书之类也遇事而记之不择善恶详其曲折而使后世得知而善恶自著者是史之体也若夫存其善者而去其不善则是制作之事而非职之所及也而议者以责泃等不已过乎且又有所不可者今朝廷之礼虽为详备然大抵往往亦有不安之处非特一二事而已而欲有所去焉不识其所去者果何事也既欲去之则其势不得不尽去尽去则礼缺而不备茍独去其一而不去其二则适足以为抵牾龃龉而不可齐一且议者之意不过欲以掩恶讳过以存臣子之义如是而已矣昔孔子作春秋惟其恻怛而不忍言者而后有隐讳葢桓公薨子般卒没而不书其实以为是不可书也至于成宋乱及齐狩跻僖公作丘甲用田赋丹桓宫楹刻桓宫桷若此之类皆书而不讳其意以为虽不善而尚可书也今先世之所行虽小有不善者犹与春秋之所书者甚远而悉使洵等隐讳而不书如此将使后世不知其浅深徒见当时之臣子至于隐讳而不言以为有所大不可言者则无乃欲益而反损欤公羊之说灭纪灭项皆所以为贤者讳然其所谓讳者非不书也书而迂曲其文耳然则其实犹不没也其实犹不没者非以彰其过也以见其过之止于此也今无故乃取先世之事而没之后世将不知而大疑之此大不便者也班固作汉志凡汉之事悉载而无所择今欲如之则先世之小有过差者不足以害其大明而可以使后世无疑之之意且使洵等为得其所职而不至于侵官者谨具状申提举叅政侍郎欲乞备录闻奏  

制置三司条例司论事状【`苏辙`】  

窃见本司近日奏遣使者八人分行天下按求农田水利与徭役利害以为方今职司无可信欲有兴作当别遣使愚陋不逹窃以为国家养材如治民之官碁布海内兴利除害岂待他人今始有事辄特遣使使者一出人人不安能者嫌使者之侵其官不能者畏使者之议其短客主相忌情又不通利害相加事多失实使者既知朝廷方欲造事必谓功効可以立成人怀此心谁肯徒返为国生事渐不可知徒使官有送迎供馈之烦民受更张劳扰之弊得不补失将安用之朝廷必欲兴事以利民辙以为职司守令足矣葢势有所便众有所安今以职司治民虽其贤不肖不可知而众所素服于势为顺稍加选择足以有为是以古之贤君闻选用职司以责其成功未闻遣使以代职司治事者也葢自近世政失其旧均税寛恤每事遣使冠葢相望而卒无丝毫之益谤者至今未息不知今日之使何以异此至于遣使条目亦所未安何者劝课农桑垦辟田野人存则举非有成法诚使职司得人守令各举其事罢非时无益之役去猝暴不急之赋不夺其力不伤其财使人知农之可乐则将不劝而自励今不治其本而遂遣使将使使者何从施之议者皆谓方今农事不修故经界可兴农官可置某官职司以下劝农之号何异于农官嘉佑以来方田之利令何异于经界行之歴年末闻有益此农田之说辙所以未谕也天下水利虽有未兴然而民之劳佚不同国之贫富不等因民之力而用国之富以兴水利则其富先见茍诚知生民之劳佚与国用之贫富则水利之废兴可以一言定矣而况事起无渐人不素讲未知水利之所在而先遣使使者所至必求之官吏官吏有不知者有知而不告者有实无可告者不得于官吏必求于民其势将求于中野兴事至此葢已甚劳此水利之说辙所以未谕也徭役之事议者甚多或欲使乡户助钱而官自雇人或欲使城郭等第之民与乡户均役或欲使品官之家兴齐民并事此三者皆见其利不见其害者也役人之不可不用乡户犹官吏之不可不用士人也有田以为生故无逃亡之忧朴鲁而少诈故无欺慢之患今乃舍此不用而用浮浪不根之人辙恐掌财者必有盗用之奸捕盗者必有窜逸之弊今国家设捕盗之吏有巡检有县尉然较其所获县尉常宻巡检常疎非巡检则愚县尉则智葢弓手乡户之人与屯驻客军异耳今将使雇人捕盗则与独任巡检不殊盗贼纵横必自此始辙观近岁虽使乡户颇得雇人然至于所雇逃亡乡户犹任其责今遂欲于两税之外别立一科谓之庸钱以备官雇乡户旧法革去无余雇人之责官所自任且自唐杨炎废租庸调以为两税取大厯十四年应征赋敛之数以定两税之额则是租庸调与两税既兼之矣今两税如旧奈何复欲租庸葢天下郡县上户常少下户常多少者徭役频多者徭役简是以中下之户每得休闲今不问户之髙低例使出钱助役上户则便下户实难颠倒失宜未见其可然议者皆谓助役之法要使农夫専力于耕辙观三代之间务农最切而战阵田猎皆出于农茍以徭役较之则轻重可见矣城郭人户虽号兼并然而缓急之际郡县所頼饥馑之岁将劝之分以助民盗贼之岁将借其力以捍敌故财之在城郭者与在官府无异也方今虽天下无事而三路刍粟之费多取京师银绢之余配卖之民皆在城郭茍复充役将何以济故不如稍加寛假使得休息此诚国家之利非民之利也品官之家复役已久议者不究其本末徒闻汉世宰相之子不免戍边遂欲使衣冠之人与编户齐役夫一岁之更不过三日三日之雇不过三百今世三大户之役自公卿以下无得免者以三大户之役而较之三日之更则今世既已重矣安可复加哉葢自古太平之世国子俊造将用其材者皆复其身胥史贱吏既用其力者皆复其家圣人旧法皆有深意以为责之以学而夺其力用之于公而病其私人所难兼是以不取奈何至于官户而又将役之且州县差役之法皆以丁口为之髙下今已去乡从官则丁口登降其势难详将使差役之际以何为据必用丁则州县有不能知必不用丁则官户之役比民为重今朝廷所以条约官户如租佃田宅断买坊场废举货财与众争利比于平民皆有常禁茍使之与民皆役则昔之所禁皆当废罢废罢之则其弊必甚不罢则不如为民此徭役之说辙所以未谕也辙又闻发运之职今将改为均输常平之法今将变为青苗愚鄙之人亦所未逹昔汉武外事四夷内兴宫室财用匮竭力不能文用贾人桑弘羊之说买贱卖贵谓之均输虽曰民不加赋而国用饶足然而法术不正吏缘为奸掊克日深民受其病孝昭既立学者争排其说霍光顺民所欲而从之天下归心遂以无事不意今世此论复兴众口纷然皆谓其患必甚于汉何者方今聚敛之臣才智方畧未见弘羊之比而朝廷破坏规矩解纵绳墨使得驰骋自由惟利是嗜以辙观之其害必有不可胜言者矣今立法之初其说甚美徒言徙贵就贱用近易逺茍诚止于此则似亦可为然而假以财货许置官吏事体既大人皆疑之以为虽不明言贩卖然既许之以变易矣变易既行而不与商贾争利者未之闻也夫商贾等事曲折难行其买也先期而与钱其卖也后期而取货多方相济委曲相通倍称之说由此而得然至往往败折亦不可期今官买是物必先设官置吏簿书禄廪为费已厚然后使民各输其所有非良不售非贿不行是以官买之价比民必贵及其卖也弊复如前然则商贾之利何缘可得徒使谤议沸腾商旅不行议者不知虑此至欲捐数百万缗以为均输之法但恐此钱一出不可复还今欲用忠实之人则患其拘滞不通如欲用巧智之士则患其出没难考委任之际尤难得其人此均输之说辙所以未谕也常平条勅纎悉具存患在不行非法之弊必欲修明旧制不过以时敛之以利农以时散之以利末敛散既得物价自平贵贱之间官亦有利今乃改其成法杂以青苖逐路置官号为提举别立赏罚以督増亏法度纷纭何至如此而况钱布于外水旱凶荒有不可知敛之则结怨于民舍之则官将何赖此青苖之说辙所以未谕也凡此数事皆议者之所详论明公之所深究而辙于才性朴拙学问空疎用意不同动成违忤虽欲勉励自効其势无由茍明公见寛谅其不逮特赐敷奏使辙得外任一官茍免罪戾而明公选贤举能以备僚佐两获所欲幸孰厚焉  

得圣语申省状【`真徳秀`】  

证会某今月十二日上殿奏事未出札子先秉笏叙谢蒙恩召除得面清光蒙宣谕曰久闻卿名下有二语偶不记忆读至第一札贴黄口奏自古圣人无不尽伦而舜独为人伦之至者缘其它帝王皆处人伦之常独舜处人伦之变故也处人伦之常者易处人伦之变者难宣谕曰何为人伦之常某奏父慈子孝兄友弟恭此人伦之常也子孝而父不慈兄友而弟或不恭此人伦之变也人孰无父母而舜则父顽母嚚人孰无兄弟舜之弟象则傲人孰无夫妇舜则以匹夫娶天子之女此皆人所难处者而舜能处之各尽其道所以为人伦之至宣谕曰烝烝乂不格奸某奏此乃舜以至诚笃孝感动之效也如象至为不道然舜亲爱之心不为少衰惜陛下之处济王不如舜之处象葢舜不以象欲杀已为怨而封之有庳既不忘友爱之恩又使吏治其国纳其贡税象不得一有所为虽有虐民之心而无所施所谓仁之至义之尽也若陛下所以处济王者亦如此岂不尽善尽美圣上正色宣谕朝廷之待济王亦可谓至矣某奏陛下友爱之心可谓无所不至天下之人莫不知之但若谓此事处置得尽善臣实未敢仰承圣训陛下不必看其它只看舜之处象者如彼陛下之处济王者如此其不及舜明甚大抵人主所为当以二帝三王为师秦汉以下人君举动不皆合理难以为法陛下所以待亲王者既有媿于舜终是欠阙处宣谕曰亦是一时仓猝某又奏此乃既往之咎臣本不当言所以言者只欲陛下知得此是一大欠阙处自此益进圣学益修圣徳凡处人伦之际曲尽其至庶可揜葢前失异时为有宋盛德之君此臣区区之心也且如汉文帝亦不幸有淮南王之事只缘文帝所为可称处多淮南王之死又不出其本意所以不失为汉之贤主然不免有此一玷不如无之为愈今陛下处此一事既有媿于舜自今处他事当益加勉励必无媿于舜可也古之圣人亦不能无过但能补过则其过也如日月之食其更也如日月之复不害其为圣人王色微有喜意读至第二札尾某奏曰人心之所在即天心之所在宣谕曰天视自我民视天听自我民听即此意也读至第三札陛下诚欲收用贤之效臣愿处伯成简于内庭置中行于经幄某奏朝廷之上不可无华髪旧德之臣不独人主頼老成之益朝列新进之士亦得有所矜式又奏陛下方留心典学若召伯咸简中行三人置在朝廷特赐顾问所益必多如臣晩学恐不足仰禆圣德宣谕曰贤者在朝所益非浅又奏伯成简皆年逾八十人谓虽召之必不来臣谓陛下若至诚招徕之岂有不至之理纵使不来必能因囊封以忠言上逹其益亦自不少宣谕二人何处居某奏杨简四明人傅伯成泉南人读至四方长人之官抚字不闻叨懫日甚一段宣谕曰监司郡守如何无一廉者某奏岂可谓全无人但廉者少而贪者多爱民者少而虐民者多耳又宣谕曰然则何以革之某奏若朝廷于用舍黜陟之间示人以意亷者用而贪者黜爱民者用而害民者黜使士大夫知所劝惩则此习何患不革又宣谕卿曽见有何廉吏某奏臣自湖南来所过州郡但见知袁州赵■〈政〉夫一介不取真廉吏也又奏将帅掊克军士因依宣谕曰直恁地又曰军心尤不可失读三札毕蒙玉音温然赐谕卿所陈三札皆忠谠之论当即为施行某奏谢再拜讫退  

## 文章辨体彚选卷四十九

（明）贺复征 编  

○牒  

刘勰曰牒者叶也短简编牒如叶在枝温舒截蒲即其事也  

为裴中丞伐黄贼转牒【`唐桞宗元`】  

当管奉诏与诸管齐进诛讨邕管草贼黄少卿汉军马步等若干人各具兵马数及军将若干前牒奉处分窃以天启昌期大功毕集神开兴运微恶尽除黄少卿等歴稔逋诛举宗肆暴恃狡兎之穴跧伏偷安凭孽狐之丘跳踉见怪以为威弧不射天网可逃侵逼使臣隳犯王畧恣其毒虐速我诛锄敌国尽在于舟中还师已期于席上谓宜投戈顿颡面縳乞身归郡邑于王官效黎献于天吏而乃缮兵补卒増垒闭途正当天讨之辰更积恩诛之罪众轻鬬蚁勇劣怒蛙纎缟当强弩之初孤豚偾肥牛之下事同拾芥力易摧枯杪忽蜂腰虚见辱于齐斧突梯鼠首滥欲寄于旄头剿絶有时不索何获某拱稽致命执锐忘生车甲既备于小戎鲸鲵岂逃于诛僇窃观上畧总制中权战士义激于身心列校势成于臂指蹶张之技尽出于山林拔距之材徧征于川洞赏悬香饵令布疾雷莫不鼔舞戎行虔恭师律投躯不愆于羽檄跂足惟事于牙璋今月某日奏事官米兰回捧受诏命神飞首勇足蹈心驰欢声洽于万夫胜气横于千里国容不入屡且入于寝门家事勿关土已填于左阖即以月日全军出次分道并进所期戮力敢告同心孔大夫贞直冠时清明格物全体许国一心在公兵精食浮为日固久容府杨中丞以义烈为已任勲袭太常安南李中丞以英武为家风业传彝器并膺邦寄克逹皇威南则浮海济师共集堂堂之阵东则横江誓众用成善善之功以此鼓行坐观尽敌刑惟勿喜诛有可哀征侧之勇冠一方竟就伏波之戮吕嘉之威行五岭终摧下瀬之师嗟此陋微自贻擒灭勉成良画速致殊勲虽荒徼之地固不劳于有征而升平之年将自此而何事书之竹帛实为扬名事须移牒邻管以成犄角举牒者  

○关  

刘勰曰关者闭也出入繇门关闭当审庶务在政通寒应详韩非云孙亶回圣相也而关于州郡葢谓此也  

行两广按察司稽查冒滥关文【`明王守仁`】  

准兵部咨云云拟合通行为此仰抄捧回司照依案验备奉钦依内事理即行都布二司一体钦遵仍转行镇守主副叅将等官今后除地方机宻重情应该会奏者各具本共差一人于批文列会奏职衔其余常行事务各自行奏报者必须积至二三起以上方许差人亦于批文开坐朱语以便稽考毋得泛填公务字様若是専为已私假借公干擅便分给符验关文挂号并承委人等越例索要应付定行从公叅究治罪俱毋违错  

○咨  

复征曰按说文谋事曰咨事未成而咨访事既成而咨启是也一作谘左传访问于善为谘也  

征藩功次咨文【`王守仁`】  

准钦差整理兵马粮草等项兵部左侍郎兼都察院左佥都御史王咨内开烦为查照将征剿防守有功官军人等俱照功次分别明白造册咨送以凭查议等因卷查先为飞报地方谋叛重情事本职奉命前往福建公干中途遭遇宁府反叛谋危宗祀系国家大难义不容舍之而往当即保吉安随具本奏闻及星夜行文各府起调兵快召募四方报効义勇适遇巡按两广御史谢源伍希儒回京复命又行具本奏留军前协谋行事各哨官兵俱听监督获有功次俱凭本职送发各官审验纪录去后续督官兵前后攻复省城俘执宸濠并其党与剧贼起觧间随准南京兵部咨开称前事【`云云`】照得江西逆贼既已擒获逆党已经剪平所获功次合行纪验除原差科道官前来外烦将征剿逆贼官军民兵召募义勇及乡官人等所获功次分别奇功头功次功造册覆验等因案经备行江西按察司杳照施行去后今准前因看得征剿宸濠之时止是分布哨道设伏运谋以攻城破敌为重擒斩贼徒为轻且攻城破敌虽系本职督领各哨官兵协谋并力缘任非一人事非一日各官俱系同功一体难以分别等第其擒斩贼徒虽有等级自有下手兵夫难以加于各官之上止将各哨擒斩贼犯送发御史谢源伍希儒审验明白从实直纪缘各官不曽奉有纪功之命但照本职钦奉勅谕便宜事理从权审验纪录难以分别奇功头功次功等项名目止于造册内开写某人擒斩某贼首某贼从轻重多寡据实造册中间等第亦自可见除各官再行查照造册径缴外所擒获功次总数及官军兵快报効人等员名数目合行开造咨报施行  

计开  

一提督领兵官一员提督南赣汀漳等处军务都察院右副都御史王  

一协谋讨贼审验功次官二员廵按两广监察御史谢源伍希儒  

一领哨官十员冲锋破敌吉安府知府伍文定赣州府知府邢珣袁州府知府徐琏临江府知府戴徳孺邀伏截杀赣州卫署都指挥佥事余恩抚州府知府陈槐建昌府知府曽玙饶州府知府林城广信府知府周朝佐瑞州府通判胡尧元  

一分哨官十一员邀伏截杀吉安府泰和县知县李楫临江府新淦县知县李美吉安府万安县知县王冕南康府安义县知县王轼瑞州府通判童琦守把截杀吉安府通判谈储吉安府推官王暐南昌府进贤县知县刘源清南昌府奉新县知县刘守绪南昌府推官徐文英抚州府临川县知县傅南乔  

一随哨官四十六员邀伏截杀吉安府通判杨昉吉安守御千户所指挥同知麻玺赣州府同知夏克义赣州卫指挥佥事孟俊永新守御千户所指挥同知髙睿南昌府通判陈旦南昌府丰城县知县顾佖袁州府推官陈辂南昌府宁州知州汪宪饶州府余干县知县马津瑞州府上髙县知县张淮瑞州府髙安县知县应恩吉安府永新县知县柯相南康府建昌县知县方泽南昌府靖安县知县万士贤守把截杀广信府沿山县知县杜民表广信府永丰县知县谭缙瑞州府同知杨臣瑞州府新昌县知县王廷饶州府安仁县知县杨林广信府通判俞良贵广信府通判安节广信府推官严铠临江府同知奚钺临江府通判张郁广信府同知桂鏊瑞州府推官金鼎赣州府赣县知县宋瑢赣州卫正千户刘镗赣州卫正千户杨基广信守御千户所千户秦逊永新县儒学训导艾珪瑞州府髙安县县丞卢孔光饶州府余干县县丞梅霖南昌府靖安县县丞彭龄吉安府万安县县丞李通南昌府武宁县县丞张翱赣州府兴国县主簿于旺瑞州府髙安县主簿胡鉴饶州府余干县龙津驿驿丞孙天裕南昌府南昌县沛■〈氵乂〉驿驿丞陈文瑞吉安府吉水县致仕县丞龙光赣州府赣县听选官雷济南昌府丰城县省察官文栋材赣州府赣县义官萧庾南安府上犹县义官尹志爵  

一协谋讨贼乡官十二员致仕都御史王懋中养病痊可编修邹守益丁忧御史张鳌山养病郎中曽直养病评事罗侨调用佥事刘蓝致仕按察司刘逊致仕叅政黄绣闲住知府刘昭依亲进士郭持平叅谋驿丞王思叅谋驿丞李中  

一戴罪杀贼官一十七员九江兵备副使曹雷九江府知府汪颕九江府德化县知县何士凤九江府彭泽县知县潘琨九江府湖口县知县章玄梅南康府知府陈霖南康府同知张禄南康府通判俞椿南康府推官王诩南康府星子县主簿杨永禄南康府星子县典史叶昌南昌府知府郑瓛南昌府同知何继周南昌府通判张元澄南昌府南昌县知县陈大道南昌府新建县知县郑公奇南昌府通判蔡让  

一提调各哨官军兵快人等除分布把守外临阵共一万四千二百四十三员名  

一擒斩首从贼人贼级并俘获宫人贼属夺回被胁被虏招抚畏服官民男妇等项共一万一千五百九十六名颗口生擒六千二百七十九名首贼一百零四名从贼六千一百七十五名内审放一千一百九十二名斩获贼级四千四百五十九颗俘获宫人四十三名贼属男妇二百三十八名口夺回被胁被虏官民人等三百八十四员名口招抚畏服投首一百九十三位名  

一夺获诰命符验并各衙门印信关防金银首饰赃伏等物诰命一道符验一道印信关防一百零六颗金并首饰六百二十三两一钱二分银首饰器皿八万三千八百九十七两一钱九分八厘五毫赃伏一千八百九十件器械一千一百九十九件牛三十头马一百零九匹驴骡一十三头鹿三只  

一追获金玺二颗金册二副  

一烧毁贼船七百四十三只一阵亡兵六十八名  

○牌  

行各分巡道督编十家牌【`王守仁`】  

本院奉命廵抚是方惟欲剪除盗贼赡养小民所恨才力短浅智虑不及虽怀爱民之心未有爱民之政父老子弟凡可以匡我之不逮茍有益于民者皆有以告我我当商度其可以次举行今为此牌是亦烦劳尔众中间固多诗书礼义之家吾亦岂忍以狡诈待尔良民便欲防奸革弊以保安尔良善则又不得不然父老子弟其体此意自今各家务要父慈子孝兄爱弟敬夫和妇随长惠幼顺小心以奉官法勤谨以办国课恭俭以守家业谦和以处乡里心要平恕毋得轻意忿争事要含忍毋得辄兴词讼见善互相劝勉有恶互相惩戒务兴礼让之风以成敦厚之俗吾愧德政未敷而徒以言教父老子弟其勉体吾意毋忽  

轮牌人每日仍将告谕省晓各家一畨  

十家牌式  

某县某坊  

某人某籍  

某人某籍  

某人某籍  

某人某籍  

某人某籍  

某人某籍  

某人某籍  

某人某籍  

某人某籍  

某人某籍  

右甲尾某人  

右甲头某人  

此牌十家轮日收掌每日酉牌时分持牌到各家照粉牌查审某家今夜少某人住某处干某事某日当回某家今夜多某人是某姓名从某处来干某事务要审问的确仍通报各家知会若事有可疑即行报官如或隐蔽事发十家同罪  

各家牌式  

某县某坊民户某人  

某坊都里长某下甲首军户则云某所总旗小旗某下匠户则云某里甲下某色匠客户则云原籍某处某里甲下某色人见作何生理当某处差役有寄庄田在本县某都原买某人田亲征保住人某某若官户则云某衙门某官下舍人若官户不报冩庄田在牌者日后来告有庄田皆不准不报冩原籍里甲即系来厯不明即须查究  

一男子几丁  

某【`某项官见任致仕在京听选或在家`】　某【`某处生员吏典`】  

某【`治何生业成丁未成丁或住何处经营`】　某【`见当某差役`】  

某【`有何技能或患废疾`】　某  

见在家几丁　若人丁多者牌许増阔量添行格填写  

一妇女几口  

一门面屋几间【`系自已屋或典赁某人屋`】  

一寄歇客人【`某人系某处人到此作何生理　名名开写浮票写帖客去则掲票无则云无`】  

剿捕漳宼方略牌【`王守仁`】  

据福建广东布按二司叅议等官张简等各呈剿捕事宜已经行仰遵照案验施行所有方略恐致泄露不欲备开案内为此另行牌仰广东岭东福建汀漳等处兵备佥事顾应祥胡琏宻切会同守巡纪功替画等官于公文至日便可扬言本院新有明文谓天气向暖农务方新兼之山路﨑险林木蓊翳若雨水洊至瘴雾骤兴军马深入实亦非便莫若于要紧地方量留打手机兵操练提备其余军马逐渐抽回待秋收之后风气凉冷然后三省会兵齐进或宣示逺近或晓谕下人此声既扬却乃大飨军士阳若犒劳给赏为散军之状实则感激同心作兴士气一面亦将不甚紧关人马抽放一处两处以信其事其实所散人马亦可不远而复预遣间谍探贼虚实有间可乘即便赍糗衔枚连夜速发当此之时却须舍却身家有死无生有进无退若一念转动便成大害劲卒当前重兵继后自至其地鼓噪而入仍戒当先之士惟在摧锋破阵不许斩取首级后继重兵止许另分五六十骑沿途取斩其余亦不得辄乱行次违者就便以军法斩首重兵之后纪功赞画等官各率数队相继而进严整行武务令鼓噪之声连亘不絶使诸贼逃遯山谷间者闻之不得复聚若贼首未尽探其所如分兵连蹑不得稍缓使贼复得为计已获渠魁其余党与平日罪恶不大可招纳者还与招纳不得贪功一槩屠戮乗胜之余尤要振兵肃旅如初遇敌不得恃胜懈弛恐生他虞归途仍将已破贼巢悉与扫荡经过寨堡村落务禁剽剠宜抚恤者即加抚恤宜处分者即与处分毋速一时之归复遗他日之悔本院奉命而来専以节制四省沿边军职为务即今进兵一应机宜悉宜禀听本院庶几事有总领举动齐一授去方畧敢有故违悉以军法论处  

○申  

复征曰按晋志申者身也万物身体皆成就也  

申请审编减泒文【`袁黄`】  

为公采访广忠益以图称塞事蒙宻云道兵备郭叅政案验蒙巡按直隶监察御史孙宪牌前事行本道即将所属地方军民利病加意查访悉心酌议如某事与地方有利在所当兴某事与地方有害在所当革某项裁减太过在所当益某项经费太繁在所当损差徭作何均分钱粮作何征收里甲作何节省驿逓作何调停灾伤作何优恤盗贼作何辑宁务要曲尽事理经久可行备造一册仍通行道属州县掌印官照以前项各罄所见开陈条欵备载书册具呈该道再加复议彚造一册俱限一月内送院以凭采酌施行以后果有卓见不妨另具开报等因备蒙案行到县蒙此该卑职初至本县稽查法制委见经费之外复动里甲条革之外又审均徭实不胜骇愕今蒙前因逐一检校随事讲求乃知弊虽百出总有两端一则立法本善而后官轻变遂颠沛而难支一则时变役増而俗吏惮更遂因循而过取欲含糊迁就随众习非不惟虚文罔上情所未安兼恐实害及民弊将日甚谨据事直陈明白上请极知迂腐不合时宜而志在恤民有如皎日伏愿取其不欺之意特赐准行怜其未谙之才曲为斟酌务使上之所颁布与下之所奉行较若画一不相矛盾庶政有成规而民受实惠矣为此今备前由具申伏乞照详施行须至申者  

申请审录册稿【`袁黄`】  

为遵奉申明律例以禆审录事卑职自六月初九日到任本县审录文册已经署印县丞黄惟中申送讫卑职清理狱囚逐一硏问则见情罪参差深入揑辏服念弥月中心怆然以新官若添成案如山惧茫昧而失情拟因循而待后闰六月初八日蒙钦差整饬宻云等处兵备河南布政司右叅政兼按察司佥事郭案验蒙巡按直隶监察御史孙为推广皇仁申明律例理寃抑以消灾沴事书册到县熟复数过涕泗交零仁人在上奚忍置之本县狱囚凡一十四起而以所颁十六条之例求之则可矜可疑者乃有一十二起焉一夫吁嗟王道为亏而况罗织盛行寃枉过半伤天地之和召灾氛之气恐各州各县未必不尽然也窃闻申理寃抑当急如救焚既遇仁人又复何待因推明德意列四欵于前而以各囚审语附录于后极知愚昧溷渎尊严然闻令遵行犹是部中受教一人之数也敢摅一得之愚少禆五刑之用为此理合造送并具似由文册伏乞照详施行  

计开  

一曰以求生为主康诰曰要囚服念五六日至于旬时蔡传谓服念者为囚求生道也今台端所审录者非所谓要囚乎州县长吏服膺而深念者岂无其人但念之而至于五六日又至于十日之旬三月之时则人情所难也书称皋陶迈种德今人倚刑以作威古人藉刑以种德葢人在死地而吾求其生所可种德者莫大乎是种德而又勇往力行斯之为迈耳前辈谓求其生而不得则吾与死者皆无憾此真长者之言也然校诸皋陶之迈则有愧焉葢真有勇往种德之意则求其生而不得方戚然悲矣安能无憾哉今各州县所录之囚皆在十六条未颁之先矜恤好生孰无是念而良法未布则感触无由合无准令照依近日申明律例重加研审庶美意之不虚而民寃之得雪一方有赖矣  

二曰以原情为据为政规模云律设大法礼顺人情是执法而议者齐之以刑也原情而断者齐之以礼也今谳狱者不惟其情惟其法岂独民受枉屈抑亦非律意矣如谓律之意止于任法则篇首止具一五刑图足矣何必备列八礼图乎唐律释名云礼者民之防刑者礼之表二物相须如口与舌我太祖御制律序云明礼以导民定律以防奸大抵礼刑其初一物失礼则入刑论罪者须顺人情扶礼俗然后可以立刑夫仰手似乞俯手似夺捧手似谢拟手似诉拱臂似自首攘臂似格鬬矜庄似威恬悗似戏喜怒忧惧辨在声色奸贞猛弱候在视息诸如此类非精原其情不能极其理也故先辈谓律法皆拟周易有变通之体焉今不亮其千变之情而惟执其一定之法宜是怨气充塞而灾沴迭至也  

三曰以名义为教天下之事备于六曹今以名例律冠于六曹之首斯何意哉人生大伦名义为重世道相维名教为先以名义名教为例断非俗吏所能窥测也昔卫国大乱孔子救之之术乃先正名其存饩羊惜繁缨皆是重名之意前辈尝言俗吏尚实至人贵名良有以也至于刑之一节则尤贵名不贵实故谓之刑名法立而不犯刑设而不用但以名驱天下而不试其实此圣人之上愿也试检名例律中如八议应议者有犯职官有犯老弱废疾收赎亲属得兼容隐犯罪存留养亲之类皆有维持名义之意编律者以此冠于六曹则用律者亦宜以此意通于六曹可也且一部春秋所以诛乱臣贼子者何尝用斧钺哉不过以名为例耳合无今后审录宜遵律以名例为主如子为父弟为兄而得罪者稍宜矜恤务使纲常与刑法并行斯为上策  

四曰以案牍为迹今日审录所据者案牍耳职谓此粗迹非可据也昔万俟卨断岳飞之狱招词累数千言今尚有传之者岂独髙宗之愚不能察飞之寃煅炼甚工罗织备至即以尧舜之明读之未有不愤然欲杀飞者岂知其大谬不然也本县狱词反复详阅自以为极可据矣及拘集证见虚心研问则前后参差有如苍白之相反者以是知刻吏之不可临民而所遣查盘尤宜精择者也阅马必察于牝牡骊黄之外而后可以得马之神断狱者必不拘成案深文之迹而后可以伸民之枉不然即有仁心且为文法所蔽百死不得一生矣  

○呈  

桂林府崇祀解公缙呈畧【`袁袠`】  

为崇祀名宦以励风教事照得先朝广西叅议解公缙以王佐之才挺名世之运发迹甲科蜚声翰院受知于太祖髙皇帝及成祖文皇帝入掌丝纶独叅机宻嘉谟谠议知无不言一时诸公才气罕比不幸中遭汉庻人之谗萋菲日深而忠荩弥笃百折不回一心无变旋罹斥逐逺窜炎荒始叅藩于广右复投裔于交南孤忠自如劲气愈励竟罗禁岸瘐死幽圄既而天日复明白璧无玷芳名大节久而益彰本道素懐企慕每切叹嗟承乏此邦适求先哲虽风流未冺而崇祀尚阙良用疚然于懐况歴考名宦祠所祀诸公虽政绩风节各有可称然英声茂烈皆未有如解公之比者也仰府即将解公官爵姓氏依式制造木主以礼送入本府儒学名宦祠以称尊崇先哲激励风教之意  

乞为海忠介公题请建祠呈畧【`徐应雷`】  

故南京都察院右都御史前巡抚应天等处地方右副都御史海忠介公抗节忘身藉甚肃皇之世起家总宪简在神庙之心顾惟保障东南之功土人可无崇祀葢兹重地实系天下安危自公下车豁里正赋长之横蠲不经无艺之征布人于敌体衙门朝夕登记设或有不公事件巨细必知白茒躬巡草砾之间乌府口劳耜耒之众给工倚办则猝问州库散寄赃以沙餹为名者黄金用力不劳繇虔祀海神感回风而潮汐不沸者五日适当隆庆已已水滔天之后不减宣德辛亥米铺地之时然终不问催科惟勤抚字夏忠靖之日夜经画而似况守之简约易行周文襄之抚安军民而兼胡卿之祛除民害日常鲑菜必出俸钱驻札衙门不烦供帐羣小侧目奸佞甘心一叶还乡万民挥泪且碑去思者或因以干泽立生祠者或藉以纳交今则楚相极贫莫吊凄凉之馁鬼羊公无后空招寂寞之忠魂伏望题请赐额剏构専祠岂徒一时佥议之公实禆万古风教之大为此具呈云云  

○掲帖  

答抚台龎惺庵掲【`支大纶`】  

蒙檄发洪某不道欵目命职廉之比者诹诸故老质诸闾闬悉无影响而怨家姓氏皆乌有子虚尤无足据过承重委展转思维弥日亘夜谬谓兹举必不可为亦必不能成请借前箸筹之彼献计者类云分宜之贵也竟以反坐讫无后词奚有于卿貮葢分宜柄国乱政中外侧目仆御充多资产狼籍故喑死无词今洪家不过中人门可设雀罗性不近声色左右图史口谈性命亦浊世之矫矫着声者也比淫于色附盗以赇爰书则然乃倚政府结台司诪张变幻炉锤所炼摧方为窳抵金为砾坐反唇以大逆目莞笑为谤讪人命至重鬼神难欺明法幽罚善福恶祸如火就燥如水流湿气类相投而理数有必相值者特善恶之分数有大小故祸福之叅会有久近俗士狃旦夕而不究终始覩眉睫而不叅要领若谓茫茫而徼幸于不必然耳愚闻在昔武安侯以酒过杀灌夫词连魏其俄而武安病呼服谢罪以死车吕希时宰旨诬其师胡舜陟死不数日胡乃白昼执吕杀之罗汝楫附秦桧诬武穆未几楫以遄死而其子愿亦击死于岳祠王士骊希蔡京旨杀一无辜妇士骊陡死而京及攸翛皆伏诛载在汗竹读之凛凛胡可罔也即迩来路楷赵文华阿党分宜以白莲教杀沈錬以失律杀张经以谤讪杀李黙时迁事改身伏杀人之法而分宜亦以叛诛此耳目之所睹记亦不足信乎彼蚩蚩者又妄谓分宜事败乃耳今兹且有无涯之望不次之荣奚呫呫于陈迹为也夫王如之隙于王敦也敦欲杀之而无名乃以意阴授王棱棱即酒中舞剑击如反命王敦其希荣匃遇谓交手可得而敦乃阳惊曰如吾懿戚也而棱杀之因杀棱以谢奸雄欺人背面矛盾彼二心者出死力为奸雄资徒召祸而败名耳何荣之可冀哉故守贞蹈义志遂命立即有不偶天日可明若前数子者当其得志含秽资噱奄奄茍全论定祸丛百丑羣凑唁妻孥而绌词对僮役而赧汗矣彼其之子面承风旨力为从臾葢其心不附仁义目不知古今逐金帛而魂迷竞朱紫而神炫如蝇逐臭如蜣弄丸终身愦愦然声利是凭且不识祸福安问名义此宣尼所以叹鄙夫不可与事君也浮云易散驹隙易驰膏粱文绣终餍蝼蚁肌骨毛爪卒归粪壤独三寸简册皈皈耳目千古不磨奈何污之又闻诸司忿职倔强议且移牒外郡以竟斯狱则又舛矣祖宗设推官非若近日之随巡承委尔也念黎庶非法用乂故设法司以平天下之刑设臬司以平一省之刑设推官以平一郡之刑今之推官溺其职矣台司既视推官为私役而奔走之以快一已之喜怒推官亦奔走唯诺以身为台司之私人而罔敢抵牾然非设官意也身对大廷衔皇命持平一郡辟辟宥宥惟三尺是绳即主上有令义且以死争之岂台司所能他委岂外郡所敢擅行哉天下方广万世方远天命民彛终当显露安能尽涂其耳目也事系纪纲不敢依违附和有累雅化惟卒全之勿致纷纷  

批批请建讲堂呈【`王守仁`】  

建讲堂以便生员肄业者岂虚文哉感发奋励见诸生之有志作兴诱掖实有司之盛心不有藏修之地难成讲习之功况境接诸蛮之界最宜用夏变夷而时当梗化之余尤须敷文来远虽亦俎豆之事实关军旅之机准如所议即行起葢务为经久之计毋饰目前之观  

批提学佥事邵锐乞休呈【`王守仁`】  

据江西按察司呈看得提学佥事邵锐求归诚切坚守考盘之操而按察使伍文定挽留恳至曲尽缁衣之情是亦人各有志可谓两尽其美然求归者虽亦明哲保身使皆洁身而去则君臣之义或几乎息挽留者虽亦为国惜贤使皆腼颜在位则髙尚之风亦日以微况本院自欲求退而未能安可沮人之求退仰该司备行本官再加酌量于去就之间务求尽合于天理之至必欲全身逺害则挂冠东门亦遂听行所志若犹眷顾宗国未忍割情独往且可见危受命同舟共艰稍须弘济却遂初心则临难之义既无茍免于抢攘之日而恬退之节自可求伸于事定之余兴言及此中心怆尔  

批瑞州知府告病申【`王守仁`】  

看得知府胡尧元始以忠义兴讨贼之功继以刚果着及民之政虽获上之诚或未有孚而守身之节初无可议据申告病情由亦似意有所为大抵能挈矩者必推已及人当大任者在动心忍性仰布政司即行本官照旧尽心管理府事毋因一朝之忿遂忘三反之功事如过激欲抗弥卑理茍不渝虽屈匪辱  

○告示  

告示在城官兵【`王守仁`】  

照得宁王造谋作乱神人共愤法所必诛在城宗支郡王仪宾皆被逼胁如锺宁王无罪削爵建安王父子俱死军民人等或覆宗灭族或荡家倾产或勒取子女皆恨入骨髓敢怒而不敢言今日之事岂其本心本院仰仗朝廷威灵调集两广并省狼逹汉土官兵二十余万即日临城亦无非因民之怨惟首恶是问告示至日宗文郡王仪宾各闭门自保商贾买卖如故军民弃甲投戈各归生理无得惊疑该府内臣校尉把守人员开门出首或反兵助顺擒斩首恶一体奏闻升赏其有怀奸稔恶从逆不悛者必杀不赦凡我良善军民即便去恶从善毋陷族灭故示  

抚安百姓告示【`王守仁`】  

示仰逺近城郭乡村军民人等近日倡乱之徒上逆天道下失人心本院驻军于此已有定计勤王之师四面已集仰各安居乐业毋得惊疑敢有擅自搬移因而扇惑扰攘者地方里甲人等绑赴军门治以军法其有忠义豪杰能献计効力愿从义师击反叛者俱赴军门投见  

谕乞休书隶示【`袁黄`】  

水清苦则獭先遁官清苦则民不乐从尔辈曩时争求服役本县有不远千里而来者今纷纷告退岂苦也乎哉吾与若辈约书手告退者勿得补南人老人告退者听择可则留不可则去民壮告退者实时选补皂隶快手告退者里老报补不许私相授受阴阳生告退者不准门子告退者听  

放免见年里长告示【`袁黄`】  

访得本县地洼而瘠田之低者其价亩不过三分而常年里长之费反倍之此穷民所以弃产避役而轻去乡土也本县酌量调剂已将重夫重马银鱼等项悉行申革里长不复差遣无事不须呈县各里钱粮公同十家均催现年之名不须设也葢此名未去则科敛之根未除合行晓谕停革为此示仰槩县现年里长知悉永为遵守毋得紊规以虚体恤之念须至告示者  

## 文章辨体彚选卷五十

（明）贺复征 编  

○判  

吴讷曰按唐制凡选人入选其选之之法有四一曰身体貌丰伟二曰言言辞辨正三曰书楷法遒美四曰判文理优长四事皆可取则先德行德均以才才均以劳葢凡进士登第及诸科出身皆以此筌释若陆宣公既登进士又以书判拔萃补渭南尉是也宋代选人试判三道若二道全通一道稍次而文翰俱优为上一道全通而二道稍次为中三道全次而文翰纰缪为下其上者加级超资中者依资以叙下者殿一选如晦庵登第后诠试入中等始授同安主簿是已国朝设科第二场有判语以律条为题其文亦用四六而以简当为贵今录以备一体云　徐师曽曰判断也古者折狱以五声聴讼致之于刑而已秦人以吏为师专尚刑法汉承其后虽儒吏并进然断狱必贵引经尚有近于先王议制及春秋诛意之微旨其后乃有判词唐制选士判居其一则其用弥重矣故今所传如称某某有姓名者则断狱之词也称甲乙无姓名者则选士之词也要之执法据理叅以人情虽曰弥文而去古意不远矣  

误不下键判【`唐王维`】  

甲司宫门遇晚上直忘下键锁乙告发科罪  

设险守国金城九重迎宾远方朱门四辟将以昼通阡陌宵禁奸非眷彼阍人实司是职当使秦王宫里不失狐白之裘汉后廐中惟通赭马之迹而乃不施金键空下铁关将谓尧人可封固无狗盗之侣王者无外有轻鱼钥之心过自慢生陷兹诖误而抱关为事空欲望于侯嬴或犯门有人将何御于臧纥固当无碍必寘严科  

家僮视天判【`贠椒`】  

甲于庭中作小楼令家僮更直于上视天乙告违法甲云专心候业不伏  

圣人体道虽旁行而不流君子为儒亦博览而多识甲诚不敏尝窥秘文传妙术于青猿得精符于翠凤管公明之好事不寐毎踰于夜分刘子政之多能观星或至于明发固当率由古道仰止先贤既非日御之官当晦风占之迹况门庭之内宾友相趋遂乃别构青楼回披丹槛当牖异红妆之女寓宿乃苍头之仆董舒灾异主人犹且致尤雕语怪神秦帝尚令下狱既私庭窃候罪已良多公宪正词刑其无赦但以考陈生之国志尝有其人征葛公之蜀科未闻斯罪古今异政夫何足疑待更细推方从公议  

为律娶妻判【`周之翰`】  

甲善筭为律娶妻生子人告其妖不伏  

甲道穷灵府艺尽数原探邹衍之幽谷摠洛闳之妙术洞律吕相生之道尚阴阳更配之理推计必究其精微变育乃均乎造化言其孕子如逢兰梦之征语以好逑似叶扬子之庆且智殚风律尚有革于京生况妙极玄穹岂无知于邓道稽之自古尚不为妖察之于今如何结罪告者无理咸从配之  

藏氷不固判【`裴寛`】  

所司藏氷不固诉云采氷户家不依尺样  

正德厚生九功惟叙备物致用十翼斯崇均诸五行废一不可况气移西候日躔北陆深山穷谷涸阴冱寒狐絶听而无疑雁爰飞而向暖风惊千里草木落而云黄氷结三河波澜凝而不动眷言主者则有司存理宜采彼豳诗循芳鲁策献羊无阙宾祭有宜何得慢令致期以速官谤气已昭于发泄罪将犯于刑书虽嫁祸于户家固难免于科罪  

燕弓矢舞判【`萧昕`】  

燕师国子以弓矢舞乐师巡列将挞之曰视瞭诏瞽来皋  

选劳策勲辨乐论德师旷侍晋知崇侑食之仪士会平王颇识殽烝之礼于是小臣戒备大师辨章笙入悬间歌升堂上礼亦异数既加边而称节乐其无筭方及旅而扬觥率礼未见陈弓搢朴固宜行挞国子以行能不着版籍徒编乏周瑜之听音同孔张之失位使仲尼忘味不及在齐吴札观风还同自郐舞师见察而不迷于乐章瞽人妄告请无废于杜举  

四品女乐判【`李仲云`】  

乙有女乐一部御史按之云见任四品清官仰处分  

爵以驭贵乐以报功异其四者昭以声文既比物以饰节亦安德而教和乙也银艾蝉联朱轮焯耀名称贵士位列清班家乃伐氷朝膺食肉二肆未陈于缩溜一部且列于曲房事等马融义符魏绛且窈窕闲淑娥眉丽姿乐则备于伶人礼可嫔于君子功乃系枲舞节铿锵稽命数而合宜在法令而何爽御史纠按无乃深文  

同前【`李应`】  

礼不与奢慎微以从事用过于俭在贵而能贫乙也不愆其义匪懈其位讵闻不击不考同诗人之鼓钟而乃翕如纯如类文侯之冠冕东山逸态事比谢安后庭曲施意齐田蚡法司所举允执厥中倘人跻通班列四备之嘉乐国有成命因五利以和戎理宜舍之以劝能者  

聚徒教授判【`宋少真`】  

甲聚徒教授每春秋享射以素木瓠叶为俎豆  

学以知道行以成德谓修已之不懈则化人而有孚甲括习诗书佩服忠信谈经不同于稷下请益其多强学颇类于关西发蒙斯众既闻讲道亦见习仪且享以训恭射则观德素木瓠叶足表献酬之教桑弧蒿矢方昭揖逊之容学不习而则无礼不行而斯坏刑而诘致何迷邹鲁之风习以见尤其如城阙之刺祭遵施之于军旅尚不云非刘昆列之于家庭且未言失古则可据今何以疑所谓习不违经学无废业告人昧识徒效西邻之责言在甲合仪请遵东观之故事  

父在杖堂判【`晁良真`】  

戊居母丧父在杖于堂上  

居母亲之丧茹茶婴痛踊既无节哭何常声悲在其中形瘠于外口不甘味身不安美潘生园里无复版舆顾氏家中空余画扇仙人白鹤遥投士行之前孺子只鸡远赴林宗之所蔡顺有绕坟之感老莱无衣彩之由乔枝未摧桂树犹茂执椅桐之杖上芝兰之堂循礼制而多违顾刑书而有犯请归司败任便科推  

蜡飨不祀判【`郑岑`】  

岁十二月有司行蜡飨不祀司啬迎猫而祭之御史纠云古之君子使而必报  

大司徒以物地是事小宗伯以人神是图我稼既同则田祖斯飨尔酒既旨故啬夫载驰尧典授时羲氏成于岁职鲁人将事宣父与于蜡宾二三有司是勤执事奚不荐守自以速尤且藏氷以閟犹祭司寒何殒霜既成独遗司啬虽云迎猫而祭其如避马有辞且以德勤人岂三施而无报以庸食鼠将一祭而未忘况主稼则人食田惟兽弃人与兽虽祭何为如或不有是神无足称者【`一作尔`】必也犹能为鬼不其馁而嗟呼主祠何其展事不如林放有问岂得季札无讥卒为汉儒尚见非于齐鲁未闻周礼何谬居于滕薛御史执法愚所谓臧  

清白二渠判【`薛霁`】  

得清白二渠交口不着斗门堰府司科髙陵令罪云是二月一日以前  

导水东流百川归海甘泉北对二渠交错灌注不息黔黎资上善之功奔泻无穷生灵得下润之广郑国创业白公继焉秦兼十倍之资韩得数年之力决渠降雨不待商羊之歌荷锸成云宁假飞龙之气理合克奉时令谨塞堤防水潦盛昌惧有奔突桃花泛溢増修及二月之前瓠子无【`疑作兴`】谣流润安四民之业遵乎令典诚未失时见彼章程不罹其咎有词难罚无滥斯人  

袭代封逃判【`张畴`】  

丁长当袭代封逃主司以有兄不录其弟  

先王有作班氏叙其家风远代无违韦孟陈其祖德是知本支可重宗叶难轻丁胄望素髙勲庸夙着金柯玉叶冠葢之望攸崇青社白茅诸侯之业斯大上林春至花蕚均芳下泽秋归鸿雁齐列既而风枝不静星管屡移何邵承家泫然流涕桓玄袭爵悲不自胜茍怀揖让之风遂有逋逃之迹昔延陵去国今范犹存太伯辞周遗芳未冺必若情深让弟义等脱身请封韦氏之次男无亏太伯之髙节  

子侄承袭判【`席预`】  

武功申将军沛公王伯宜身死无子孙其妻陈氏遂养伯宜再从侄承袭事  

辨方经野天子之畴庸开国承家诸侯之立社盟河誓岳藩屏之任攸归镂鼎铭钟公侯之业为大门驱驷马路拥旛【`一作幡`】旗谋孙寄于众【`一作象`】贤嗣子希于必复伯宜太微叅代登上将之荣阶黄土白茅践通侯之贵族千二百石与羣后而俱朝二十八星共功臣而并列当阳侯之文武空勅髙碑孟尝君之池台终同下泪数奇兴叹殊李广之无封天道何言伤邓攸之不嗣陈氏鸾伤玉镜鹤怨瑶徽分剑匣之沉浮异椅梧之生死崩城一恸非无杞妇之哀染竹千行自有湘妃之泣对霜闺而悯黙徒念平生抚犹子而伤心空思继絶主嫡违法自有全科无后国除宜从甲令  

当袭伪喑判【`汤伯曦`】  

甲从军战亡嗣子当袭伪喑让人告诉病  

天子建国酌畴庸之典诸侯立家重延赏之业甲位居戎旅道在干城观三边之羽书献七纵之奇策阃外之事既受命于瓜时军中之法几申号于葱岭虽王师有征而胡兵尚宼甲第之欢未展庚日之悲已及逝者何追空怨卢龙之塞嗣子克荷爰受白茅之封眷彼雁行同夫鸟啄韦贤之子固是齐芳刘宪之兄宜其等列棣华有训桃李无言不惭孤竹之风愿守延陵之节前史嘉其德让今人胡乃告论即议霜科宁符日用  

投笺获弟判【`杨守纳`】  

河内县荀君林乗氷省舅氷陷而逝兄伦求尸不获遂作笺于河伯经宿氷开获君林执笺出乡人告称妖惑  

风化所行德义为本焕彼经籍形诸典谟君林行着循良道存甥舅比韩君之不别若刘生之酷似秦渭之际宁止康公赠璜晋河之阴非无子犯投璧故使薄氷必履微躯不恡乗逝水而长往咏龙君而久辞兄伦志切鸰原情敦雁序散彼棣【`一作花`】蕚恨盈东注之流【`一作川`】投于笺牒泣下西门之泪惟德降美至诚感神芳声列于缃帙雅誉标于古今执笺而出自可矜于至仁乡人告妖恐或紊于常典  

服丧竞渡判【`康廷芝`】  

扬州申江都县人以五月五日于江津竞渡并设管弦有县人王文身居父丧来预管弦并将钱物赌竞渡因争先逐打舟人臂折日观遥临旁分震泽雷陂回瞰近届邗沟郊连五达之庄地近一都之会人多轻剽俗尚骄奢属以良辰纒丝令节江干可望俱逝白马之涛邑屋相趋并载飞龙之轴泛长波而急浆有类乗毛涌修浪以鸣舸更同浮叶箫吟栁吹疑传塞北之声棹引莲歌即唱江南之曲王文闾阎贱品蓬荜庸流名教非闲礼仪多阙三年巨痛无闻毁节之哀五日佳逰且预管弦之乐重以情存胜负志在雄豪争驰赤马之津竞赌青蚨之贯先后由其不等忿争于是遂兴无思李老之言遂折羊公之臂然其居丧听乐已紊科条在服伤人一何凶险论情抚事深秽皇猷定罪明刑理资丹笔  

索肉决屠判【`张鷟`】  

右金吾郎将韦谦于清化坊屠儿刘忽索肉不得决四十禁经一月忽寓于左台云咆哮无上下礼  

韦谦五霸贵绪三转名家忝司阴识之班谬总朱浮之任不能恪勤守职廉慎当官未悬主簿之鱼频窥亭长之肉贪婪之性无媿于维鹈饕餮之情有同于相鼠庖丁之室屡被侵欺朱亥之门恒遭刻削徐秀才之耿直讵肯庶几韩安国之疎通曽何仰止马防名德虽未可追崔琰芳声去之匪逺天津桥内实归左卫之麾清化坊中岂是西曹之馆越司侵职自有正条不合棰拷非无旧式依检腾凌无验未可全科设令咆哮不虚止从凡鬬宜从犯状据法论刑  

奏事口误判【`张鷟`】  

通事舍人崔暹奏事口误御史弹付法大理断笞三十征铜四斤暹欵奏事虽误不失事意不复征铜  

崔暹风神爽俊词彩抑扬雅调疎通清音朗彻裴楷之英姿肃肃朝野羽仪魏舒之容止堂堂羣寮领袖自可曳裾紫禁伏奏清规助朝廷之光辉赞明时之喉舌芝泥发彩宣凤藻而腾文兰检浮香润龙缣而动色岂容金马之对未被誉称神羊之威俄闻奏劾罚金既罹于疎网辩璧无舍于明珠过误被弹止当笞罪不失事意自合无辜虽触凝霜理宜清雪  

挟私受赃判【`张鷟`】  

御史严宣前任洪洞县尉日被长史田顺鞭之宣为御史弹顺受赃二百贯勘当是实顺诉宣挟私弹事勘问宣挟私有实顺受赃不虚  

田顺提舆晋室让佩汾阳作贰分城叅荣年刺性非卓茂酷甚崔林鞭危寗以振威辱何夏而逞志严宣昔为郊尉雌伏乔玄之班今践宪司雄飞杜林之位祁奚举荐不避亲雠鲍永绳愆宁论贵贱许扬大辟讵顾微嫌振白露之清尘纠黄鸟之浊政贪残有核赃状非虚此乃为国锄凶岂是挟私弹事二百镪坐法有常科三千狱公刑兹罔舍  

支布易绢判【`张鷟`】  

工部员外郎赵务支蒲陜布供渔阳军幽易绢入京百姓诉不便务欵布是麤物将以供军绢是细绢拟贮官库  

赵务鸣鹤登朝含鸡伏奏转箸之敏未见称奇聚米之能无闻播美张苍之美算国用讵肯留情冯勤之巧计军储曽何介意逥长作短异赵逵之精心变近成遥殊顾谈之屈指蒲陜之布却入渔阳幽易之绢返归关陇同北辕之适越类东走之望秦人之情乎繄独无也细绢称以纳库麤布贮以充军非直运者苦劳抑亦兵家贾怨宜从削黜以肃顽愚  

不允放归判【`张鷟`】  

飞骑将军刘恭膂力强羣弓马超众眇其一目恐不堪侍奉欲放归乡里乂惜其身材  

王上股肱是为心膂汉髙之得樊哙廓去妖氛曹公之有典韦克宁寰宇刘恭力齐乌获勇若専诸非无孟恱之材实兼任鄙之状登城断布所向无前荷石投人谁当余勇越稷门之宇俊健有闻举大国之关骁雄可尚昔子夏丧目犹讲授于西河左丘失明亦修书于东鲁殷堪虽眇作牧于江滨丁仪止婚兴嗟于魏帝用大掩小弃短从长川泽纳污山薮藏疾蛇御辉乗不以细颣为嫌虹气连城不以微瑕致损大材可录小疹何伤既要所须宜依旧定  

侄袭不合判【`张鷟`】  

羽林将军王畅薨无嫡子取侄男锡爵庶子告不合承  

父昭子穆千龄不易之仪继祖承祧万代相因之道若骨肉无爽鸤鸠之美克昌血属不同螟蛉之子何寄王畅名叅骁卫职绾羽林俄纒风烛之灾近絶烝尝之嗣弃其庶子収彼侄男意既不保其家神必不歆其祀故荀顗令君子之子珠玉相辉韦玄成丞相之苗芝兰逓茂枚皋孽子不废光门裴秀傍生无妨贵族三鳣之宝银黄所以挺生七貂之门金紫于焉间出侧男自须绍胤犹子不合承宗诈袭者处以徒刑应续者宜从改正  

为子求官判【`张鷟`】  

山阳公主为子求内官亲得侍卫  

山阳分辉若木泒浪咸池七襄之驾既严万金之礼斯盛张敖勲旧窃汤沭之微滋窦固名宗沾脂粉之余润但任人以器有国之大经官不私亲前王之令范拜官床下时闻丞相之男乞卫宫中惟允左师之息燕王之请身入侍竟不从依馆陶之为子求郎终无允许若有言有行胡越可以正除无德无功昆季宁容滥及宜铨其器识察其廉能待得实才方可详择  

诬奏祥瑞判【`张鷟`】  

礼部奏海州奏朱雁集岐州奏白麟见及荐郊庙二项俱无空信州申未知合附与否  

典朕三礼大舜委于姜尼分敕六经成王任于邢伯建兹岁首实曰春官敦叙九睦之亲钦若五常之教祀地郊天之典举其宏纲朝日夕月之仪撮其机要岐州俯邻八水斜瞻鸑鷟之峯海部近控三山回瞰鲸鲵之穴陈敬所奏瑞雁翻朱薛泰申文祥麟孕素絶丹霞于日羽晃若朝轮晶白雪于霜毛皎同秋练既有状验空有奏章寻鸟迹于云空察人形于水镜刻猿猴于荆棘尚且见欺说蚕茧于天宫谁堪辄信语同捕影不可诬神状等系风如何荐庙管窥其事案记为宜  

妖人幻术判【`唐阙名`】  

常州申称钱客毎以种瓜为业遂被伶人洪崖盗食其瓜并尽为客所擒遂作术化出满田是瓜客乃放之去后了复无瓜客诣县告崖是妖贼  

钱客家临白社业在青门米实葱花光浮五色蓝皮蜜理美至三揺长怀洗玉之珍方有致金之望洪崖行乖夔足道契狼心不能李径遗冠翻乃瓜田蹑履循兹猿臂因采掇而全空眷彼龙蹄随指挥而忽见宁劳宋灌自含氷谷之文不假曽锄俄结火山之实钱既迷斯术化洪乃集彼回邪于是释此妖人将殊盗者初观蔕母似逐仙来后察空苗疑因梦失幻人为幻幻已去而无瓜迷者知迷迷既祛而有悟论妖疑切诲盗情深虽陈自口之词莫辨讹言之实洪崖不在丹笔何施钱客空呈真虚莫辩州县更冝寻问方可裁量  

孝女立碑判【`唐阙名`】  

钱塘人孙戬少以迎涛为事因八月迎涛乗船冲涛船覆至死戬女媚容巡江哭以瓜设祭因而自投江水抱父尸出县司以为纯孝欲立碑州司不许乃禁媚容数日  

海水有期三秋必壮江涛可望八月须迎孙戬既曰篙工是称舟子自言习水不虑惊风岂知白马俄奔空邀伍相青鳬坐覆忽访冯夷应同罔象之神颇异吕梁之子媚容悲纒枕草志切投笺忽以祠瓜何殊荐芰衔心似石宁怕海童泣涙如珠即追泉客初均洛媛持弱态以凌波竟学曹娥抱沈骸而出浪论情足为纯孝抚事不媿褒扬未题黄绢之辞先寘玄缧之罪州司滞狱法恐不然县请立碑理应为当  

离任受馈判【`宋余靖`】  

丁去官而受旧属馈与或告其违法诉云家口已离本任  

食蘖养廉执心斯可及瓜受代改撡则非安得因其去官遂不思于洁口丁也才髙有位秩满将迁飞凤衔书亦既荣于宠命解龟罢政遂靡让于好羞谓行迈之有期曽厌私而不惧况古之循吏名列青编挂府丞之鱼诚在莅官之日留寿春之犊实维去任之晨何乃肆贪罔知守节歌邓侯之五鼓曽是遵途持山阴之一钱当思励俗徒欣茍得岂曰能谋重耳受飡葢当于旅食叔鱼返锦益愧于公行如云不尔瑕疵则恐罔知纪极推恩布化未闻画象之遗风黩货启奸遽恣食狼之本性纵离境壤终丧廉隅减三等以定刑乃九章之垂统  

不许立戟判【`余靖`】  

丙为左仆射门立棨戟其子封国公复请立棨戟仪曹不许  

位縻王爵固有彛仪名列子伦所宜降礼既髙闳之共处岂列戟以重施丙鹊印传家蝉联袭宠斗枢踰贵既升八座之荣吐土启封遂及一经之嗣胡为令子罔逹宏规以谓秩视诸公幸列分茅之位勲崇三品请颁立槊之仪展矣攸司详夫大体且乗轩服冕虽同列国之权问寝趋庭岂有异门之制纵未该于今式宜少叶于谋猷况乎尊有压卑之文备昭典册子存避父之礼绰着章程国有人焉古之道也恩荣沓至任旌髙颎之勲制度紊愆宜善栁彧之见必当固执无谓它规戴记传芳车马犹称于不及隋书劝善棨戟宁闻于再颁必采礼卿之词勿贻侯氏之过  

## 文章辨体彚选卷五十一

（明）贺复征 编  

○约  

徐师曾曰按字书云约束也言语要结戒令检束皆是也古无此体汉王褒始作僮约而后世未闻有继者岂以其文无所施用而畧之与愚谓后世如乡约之类亦当仿此为之庶几不失古意故特列之以为一体  

僮约【`汉玉褒`】  

蜀郡王子渊以事到煎上寡妇杨惠舍有一奴名便了倩行酟酒便了捍大杖上冢巅曰大夫买便了时只约守冢不约为他家男子酟酒子渊大怒曰奴宁欲卖耶惠曰奴父许人人无欲者子即决卖劵之奴复曰欲使皆上不上劵便了不能为也子渊曰诺劵文曰神爵三年正月十五日资中男子王子渊从成都安志里女子杨惠买夫时户下髯奴便了决卖万五千奴从百役使不得有二言晨起洒扫食了洗涤居当穿臼縳箒裁盂凿井浚渠縳落鉏园斫陌杜碑地刻大枷屈竹作杷削治鹿卢出入不得骑马载车踑坐大呶下床振头垂钓刈刍结苇腊纑汲水酪佐■〈酉且〉■〈酉莫〉织履作粗黏雀张乌结网捕鱼缴雁弹鳬登山射鹿入水捕龟凌园纵鱼雁鹜百余驱逐鸱鸟持捎牧猪种姜养芋长育豚驹粪除常洁餧食马牛皷四起坐夜半益刍二月春分被堤杜疆落桑披椶种瓜作瓠别茄披葱焚■〈木荖〉发畴垄集破封日中早熭鸡鸣起春调治马驴兼落三重舍中有客提壶行酤汲水作餔涤杯整桉园中拔蒜斵苏切脯筑肉臛芋脍鱼炰鳖烹茶尽具餔已盖藏关门塞窦餧猪纵犬勿与邻里争鬬奴当饭豆饮水不得嗜酒欲饮美酒惟得染唇渍口不得倾盂覆斗不得辰出夜入交关伴偶舍后有树当裁作船上至江州下到煎主为府掾求用钱推舫恶败椶索绵亭买席往来都洛当为妇女求脂泽贩于小市归都担枲转出旁蹉牵犬贩鹅武阳买茶杨氏池中担荷往来市聚慎护奸偷入市不得夷蹲旁卧恶言丑骂多作刀弓持入益州货易牛羊奴自交精慧不得痴愚持斧入山断椠裁辕若残当作爼机木屐及彘盘焚薪作炭礨石薄岸治舍葢屋书削代牍日暮以归当送干薪两三束四月当披五月当获十月收豆多取蒲苎益作绳索雨堕无所为当编蒋织箔植种桃李梨柿柘桑三丈一树八尺为行果类相从纵横相当果熟收敛不得吮尝犬吠当起惊告邻里枨门柱户上楼击皷椅盾曳矛还落三周勤心疾作不得遨游奴老力索种莞织席事讫欲休当舂一石夜半无事浣衣当白若有私敛主给宾客奴不得有奸私事事当关白奴不听教当笞一百读劵文徧讫词穷咋索仡仡扣头两手自搏目涙下落鼻涕长一尺当如王大夫言不如早归黄土陌蚯蚓鑚额早知当尔王大夫酤酒真不敢作恶  

吕氏乡约【`宋吕大忠`】  

凡乡之约四一曰德业相劝二曰过失相规三曰礼俗相交四曰患难相恤众推一人有齿德者为都约正有学行者一人副之约中月轮一人为直月【`都副正不与焉`】置三籍凡愿人约者书于一籍德业可观者书于一籍过失可规者书于一籍直月掌之月终则以告于约正而授于其次  

德业相劝德谓见善必行闻过必改能治其身能治其家能事父兄能教子弟能御僮仆能肃政教能事长上能睦亲故能择交逰能守廉介能广施恵能受寄托能救患难能导人为善能规人过失能为人谋事能为众集事能解鬬争能决是非能兴利除害能居官举职业谓居家则事父兄教子弟待妻妾在外则事长上接朋友教后生御僮仆至于读书治田营家济物畏法令谨租赋好礼乐射御书数之类皆可为之非此之类皆为无益右件德业同约之人各自进修互相劝勉会集之日相与推举其能者书于籍以警其不能者  

过失相规过失谓犯义之过六犯约之过四不修之过五犯义之过一曰酗愽鬬讼【`酗谓纵酒喧竞博谓赌博财物鬬谓鬬殴骂詈讼谓告人罪恶意在害人诬赖争诉得已不已若事干负累及为人侵损而诉之者非`】二曰行止【`踰违踰礼违法众恶皆是`】三曰行不恭逊【`侮慢齿德者持人短长者恃强侵人者知过不改闻谏愈甚者`】四曰言不忠信【`或为人谋事陷人于恶或与人要约退即背之或妄说事端荧惑众听者`】五曰造言诬毁诬【`人过恶以无为有以小为大面是背非或相嘲咏匿名文书及发扬人之私隠无状可求及喜谈人之旧过者`】六曰营私太甚【`与人交易伤于掊克者専务进取不恤余事者无故而好干求假贷者受人寄托而有所欺者`】犯约之过一曰德业不相劝二曰过失不相规三曰礼俗不相成四曰患难不相恤不修之过一曰交非其人【`所交不限士庶但凶恶及游隋无行众所不齿者而已朝夕与之逰处则为交非其人若不得已而暂往还者非`】二曰游戱怠惰【`游谓无故出入及谒见人止务闲适者戏谓游笑无度及意在侵侮或驰马击鞠而不赌财物者怠惰谓不修事业及家事不治门庭不洁者`】三曰动作无仪【`谓进退太疎野及不恭者不当言而言及当言而不言者衣冠太华饰及全不完整者不衣冠而入街市者`】四曰临事不恪【`主事废忘期会后时临事怠慢者`】五曰用度不节【`谓不计有无过为多费者不能安贫非道营求者`】右件过失同约之人各自省察互相规戒小则密规之大则众戒之不听则会集之日直月以告于约正约正以义理诲谕之谢过请改则书于籍以俟其争辩不服与终不能改者皆听其出约  

礼俗相交礼俗之交一曰尊幼辈行二曰造请拜揖三曰请召送迎四曰庆吊赠遗尊幼辈行凡五等曰尊者【`谓长于已三十岁以上在父行者`】曰长者【`谓长于已十岁以上在兄行者`】曰敌者【`谓年上下不满十岁者长者谓稍长少者为稍少`】曰少者【`谓少于已十岁以下者`】曰幼者【`谓少于已二十岁以下者`】造请拜揖凡三条曰凡少者幼者于尊者长者岁首冬至四孟月朔辞且贺谢皆为礼见【`皆具门状用幞头公服腰带靴笏无官具名纸用幞头襕衫腰带系鞋惟四孟通用帽子皂衫腰带凡当行礼而有恙故皆先使人白之或遇雨雪则尊长先使人喻止来者`】此外候问起居质疑白事及赴请召皆为燕见【`深衣凉衫皆可尊长令免即去之`】尊者受谒不报【`岁首冬至具已名榜子令子弟报之如其服`】长者岁首冬至具榜子报之如其服余令子弟以已名榜子代行凡敌者岁首冬至辞见贺谢相往还【`门状名纸同上惟止服帽子`】凡尊者长者无事而至少者幼者之家惟所服【`深衣凉衫道服背子可也敌者燕见亦然`】曰凡见尊者长者门外下马俟于外次乃通名【`凡往见人入门必问主人食否有他客否有他干否度无所妨乃命展刺有妨则少俟或且退后皆放此`】主人使将命者先出迎客客趋入至庑间王人出降阶客趋进主人揖之升堂礼见四拜而后坐燕见不拜【`旅见则旅拜少者幼者自为一列幼者拜则跪而扶之少者拜则跪扶而荅其半若尊者长者齿德殊絶则少者幼者坚请纳拜尊者许则立而受之长者许则跪而扶之拜讫则揖而退主人命之坐则致谢讫揖而坐`】退【`凡相见主人语终不更端则告退或主人有倦色或方干事而有所俟者皆告退可也后皆仿此`】则主人送于庑下若命之上马则三辞许则揖而退出大门乃上马不许则从其命凡见敌者门外下马使人通名俟于庑下或厅侧礼见则再拜【`稍少者先拜旅见则特拜`】退则主人请就阶上马【`徒行则主人送于门外`】凡少者以下则先遣人通名主人具衣冠以俟客入门下马则趋出迎揖升堂来报礼则再拜谢【`客止之则止`】退则就阶上马【`客徒行则迎于大门之外送亦如之仍随其行数步揖之则止望其行逺乃入`】曰凡遇尊长于道皆徒行则趋进揖尊长与之言则对不则立于道侧以俟尊长已过乃揖而行或皆乗马于尊者则回避之于长者则立马道侧揖之俟过乃揖而行若已徒行而尊长乗马则回避之【`凡徒行遇所识乗马皆仿此`】若已乗马而尊长徒行望见则下马前揖已避亦然过既远乃上马若尊长令上马则固辞遇敌者皆乘马则分道相揖而过彼徒行而不及避则下马揖之过则上马遇少者以下皆乗马彼不及避则揖之而过彼徒行不及避则下马揖之【`于幼者则不必下可也`】请召迎送凡四条曰凡请尊长饮食亲往投书【`礼薄则不必投书召他客则不可兼召尊长`】既来赴明日亲往谢之召敌者以书简明日交使相谢召少者用客目明日客亲往谢曰凡聚会皆乡人则坐以齿【`非士类则不`】若有亲则别序若有他客有爵者则坐以爵【`不相妨者犹以齿`】若有异爵者虽乡人亦不以齿【`异爵谓命士大夫以上今升朝官是`】若特请召或迎劳出饯皆以专召者为上客如昏礼则姻家为上客皆不以齿爵为序曰凡燕集初坐别设桌子于两楹间置大杯于其上主人降席立于桌东西向上客亦降席立于桌西东向主人取杯亲洗上客辞主人置杯桌子上亲执酒斟之以器授执事者遂执杯以献上客上客受之复置桌子上主人西向再拜上客东向再拜兴取酒东向跪祭遂饮以杯授赞者遂拜主人答拜【`若少者以下为客饮毕而拜则主人跪受如常`】上客酢主人如前仪主人乃献众宾如前仪惟献酒不拜【`若众宾中有齿爵者则特献如上客之仪不酢`】若婚会姻家为上客则虽少亦荅其拜曰几有远出远归者则送迎之少者幼者不过五里敌者不过三里各期会于一处拜揖如礼有饮食则就饮食之少者以下俟其既归又至其家省之庆吊赠遗凡四条曰凡同约有吉事则庆之【`冠子生子预荐登第进官之属皆可贺婚礼虽曰不贺然礼有曰贺娶妻者葢但以物助其宾客之费而已`】有凶事则吊之【`丧葬水火之类`】毎家只家长一人与同约者俱往其书问亦如之若家长有故或与所庆吊者不相接则其次者当之曰凡庆礼如常仪有赠物【`用币帛酒食菓实之属众议量力定数多不过三五千少至一三百如情分厚薄不同则从其厚薄`】或其家力有不足则同约为之借助器用及为营干曰凡吊礼闻其初丧【`闻丧同`】未易服则率同约者深衣而往哭吊之【`凡吊尊者则为首者致辞而旅拜敌以下则不拜主人拜则荅之少者以下则扶之不识生者则不吊不识死者则不哭`】且助其凡百经营之事主人既成服则相率素幞头素襕衫素带【`皆以白生纱绢为之`】具酒果食物而往奠之【`死者是敌以上则拜而奠以下则奠而不拜主人不易服则亦不易服主人不哭则亦不哭情重则虽主人不变不哭亦变而哭之赙礼用钱帛众议其数如庆礼`】及葬又相率致赗俟发引则素服而送之【`赗如赙礼或以礼食犒其役夫及为之干事`】及卒哭及小祥及大祥皆常服吊之曰凡丧家不可具酒食衣服以待吊客吊客亦不可受曰凡闻所知之丧或逺不能往则遣使致奠就外次衣吊服再拜哭而送之【`惟至亲笃友为然`】过朞年则不哭情重则哭其墓右礼俗相交之事直月主之有朞日者为之朞日当纠集者督其违慢凡不如约者以告于约正而诘之且书于籍患难相恤患难之事七一曰水火【`小则遣人救之甚则亲往多率人救且吊之`】二曰盗贼【`近者同力追捕有力者为告之官司其家贫则为助出募赏`】三曰疾病【`小则遣人问之甚则为访医药贫则助其飬疾之费`】四曰死丧【`阙人则助其干辨乏财则赙赠借贷`】五曰孤弱【`孤遗无依者若能自赡则为之区处稽其出纳或闻于官司或择人教之及为求婚姻贫者协力济之无令失所若有侵欺之者众人力为之辨理若稍长而放逸不检亦防察约束之无令陷之于不义`】六曰诬枉【`有为人诬杜过恶不能自伸者势可以闻于官府则为言之有方畧可以救觧之为觧之或其家因而失所者众共以财济之`】七曰贫乏【`有安贫守分而生计大不足者众以财济之或为之假贷置产以岁月偿之`】右患难相恤之事凡有当救恤者其家告于约长急则同约之近者为之告约正命直月徧告之且为之纠集而程督之凡同约者财物器用车马人仆皆有无相假若不急之用及有所妨者则不必借可借而不借及踰期不还及损坏借物者论如犯约之过书于籍邻里或有缓急虽非同约而先闻知者亦当救助或不能救助则为之告于同约而谋之有能如此者则亦书其善于籍以告约人  

凡预约者月朔皆会【`朔日有故则前期三日别定一日直月报会者所若逺者惟赴孟朔又远者岁一再至可也`】直月率钱具食【`毎人不过一二百孟朔具果酒二行面饭一会余月则去酒果或直设饭可也`】会日夙兴约正副正直月本家行礼若会族罢皆深衣俟于乡校设先圣先师之像于北壁下【`无乡校则别择一寛闲处`】先以长少序拜于东序【`凡拜尊者跪而扶之长者跪而荅其半稍长者俟其俯伏而荅之`】同约者如其服而至【`有故则先一日使人告于直月同约之家子弟虽未能入籍亦许随众序拜未能序拜亦许侍立观礼但不与饮食之会或别率钱畧设点心于他处`】俟于外次既集以齿为序立于门外东向北上约正以下出门西向南上【`约正与齿最尊者正相向`】揖迎入门至庭中北面皆再拜约正升堂上香降与在位者皆再拜【`约正升降皆自阼阶`】揖分东西向立【`如门外之立`】约正三揖客三让约正先升客从之【`约正以下升自阼阶余人升自西阶`】皆北面立【`约正以下西上余人东上`】约正少进西向立副正直月次其右少退直月引尊者东向南上长者西向南上【`皆以约正之年推之后放此西向者其位在约正之右少进余人如故`】约正再拜凡在位者皆再拜【`此拜尊者`】尊者受礼如仪【`惟以约正之年为受礼之节`】退北壁下南向东上立直月引长者东面如初礼退则立于尊者之西东上【`此拜长者拜时惟尊者不拜`】直月又引稍长者东向南上约正与在位者皆再拜稍长者荅拜退立于西序东向北上【`此拜稍长者拜时尊者长者不拜`】直月又引稍少者东面北上拜约正约正荅之稍少者退立于稍长者之南直月以次引少者东北向西北上拜约正约正受礼如仪拜者复位又引幼者亦如之既毕揖各就次【`同列未讲礼者拜于西序如初`】顷之约正揖就坐【`约正坐堂东南上约中年最尊者坐堂西南向副正直月次约正之东南向西上余人以齿为序东西相向以北为上若有异爵者则坐于尊者之西南向东上`】直月抗声读约一过副正推说其意未逹者许其质问于是约中有善者众推之有过者直月纠之约正询其实状于众无异辞乃命直月书之直月遂读记善籍一过命执事以记过籍徧呈在坐各黙观一过既毕乃食食毕少休复会于堂上或说书或习射【`讲论从容讲论须有益之事不得辄道神怪邪僻悖乱之言及私议朝廷州县政事得失及扬人过恶违者直月纠而书之`】至晡乃退  

云社约【`明贺复征`】  

社之号着于礼仅若今之同里云尔顾世之标为名者务广大其声气且或互相援附党人之目适为贤累社云乎哉夫社自不废广大也传曰天下之善士斯友天下之善士然差下焉一国尔一乡尔不哆天下也予犹未免为乡人也则社于乡宜尔亦以遵礼云尔社有约词必质为骨也言必实为宅也行必平为域也毋茍同毋立异业不相訾方员皆絜也文不强律华朴皆饰也宴会不以奢相伐也谈议不以拂相失也望衡对宇欢情日接千里命驾偶一相思所以重聚乐吉不速也如是庶几同心矣心之既同不以穷逹异并不以生死异则他日特立于治乱安危之际可以见天下而质古人亦此心尔徒社云乎哉  

社之有姓氏也所以别异也姓氏之有谱也异而同矣生同乡业同道行同志其天作之合耶谱姓氏第一吴次修赞元行二夏蘧然蘧行一蒋冷生清行一眭修年思永行三杨尔宁志逺行二姜贤聚大纬行三吴襄宗拱辰行六汤愚公愚行二张范我伯骏行一家弟贺鲁缝王醇行二舍侄贺古愚之直行一予不佞复征字仲来行二  

夫士立朝则以贤居乡则以齿社必以年序也序年第二吴次修万厯辛丑年七月二十九日生夏蘧然万厯辛丑年八月十八口生古愚侄万厯癸卯年十二月十九日生蒋冷生万厯甲辰年十一月二十日生鲁缝弟万厯丙午年十月初四日生眭修年万厯已酉年正月十四日生杨尔宁万厯已酉年五月二十六日生姜贤聚万厯辛亥年四月初十日生吴襄宗万厯癸丑年六月初九日生汤愚公万厯甲寅年九月十一日生张范我万厯甲寅年九月二十日生予不佞复征万厯庚子年三月二十六日生而马齿加长矣  

毎月以佳节为期期先十日传一柬期日已刻早赴不待速务在必赴毋爽期订期第三  

中秋仲来重九尔宁迎寒次修长至贤聚上元襄宗花朝愚公上已古愚结夏范我端午鲁缝七夕蘧然冷生修年  

交之有社也以文事起也文章一事寸心千古安得以雕虫少之是日务拈数题有切时务当义理协性情者不拘今文古文诗歌之类彚月长处以便传送互阅征文第四  

会日聚谈不有纪录虽空谷足音亦随响而逝矣或尚论古人或纵谈时事或玄心独证或互有发明各记其语日久成帙亦可觇所得也纪言第五  

学贵下也戒傲心功贵恒也戒怠心入贵巽也戒躁心飬贵静也戒荡心应贵直也戒机心器贵宏也戒褊心欲贵寡也戒贪心用贵节也戒侈心识贵超也戒习心人贵同也戒忌心申戒第六  

登山临水日宴忘归林木翳然会心甚逺或策杖郊垧或放舟湖曲正不必拘拘集斗室也选地第七  

骚人墨卿四方豪杰之士有至止吾乡者不妨邀入以成胜会庻得知新之乐益见大道之宏广类第八  

午食每席晕素六簋夕则两点一汤菓脯之类不过二十器不杀生酒行无算宁损于约内毋溢于约外例供第九  

社友逢初度诸友各具小分送主人主人期以日食俱减半务益简素乡居逺者不必与惟庚寅兮吾以降灵均所以述始生也燕始第十  

## 辨体彚选卷五十二

（明）贺复征 编  

○论谏一  

呉讷曰古者谏无专官自公卿大夫以至百工技艺皆得进谏隆古盛时君臣同德其都俞吁咈见于言语问答之际者考之书可见西山真氏以为圣贤大训不当与后之文辞同录今仅取其春秋所载内外传諌诤论说之言着之于首其战国以下诸臣进说有可以为法戒者间亦采之以附于后  

复征曰按古人敷奏谏论之辞见于尚书春秋内外传者详矣然皆矢口陈言不立篇目故伊训无逸等篇随意命名莫协于一然亦出自史臣之手刘勰所谓言笔未分此其时也今自左国而下数而录之一曰谏二曰请三曰论疏四曰诸臣论说五曰诸贤论说总之曰论谏以为书疏之所始云  

谏征犬戎【`国语`】  

穆王将征犬戎祭公谋父谏曰不可先王耀德不观兵夫兵戢而时动动则威观则玩玩则无震是故周文公之颂曰载戢干戈载櫜弓矢我求懿德肆于时夏允王保之先王之于民也茂正其德而厚其性阜其财求而利其器用明利害之乡以文修之使务利而避害怀德而畏威故能保世以滋大昔我先世后稷以服事虞夏及夏之衰也弃稷弗务我先王不窋用失其官而自窜于戎翟之间不敢怠业时序其德纂修其绪修其训典朝夕恪勤守以敦笃奉以忠信奕世载德不忝前人至于武王昭前之光明而加之以慈和事神保民莫不欣喜商王帝辛大恶于民庻民弗忍欣戴武王以致戎于商牧是先王非务武也勤恤民隠而除其害也夫先王之制邦内甸服邦外侯服侯卫宾服蛮夷要服戎翟荒服甸服者祭侯服者祀宾服者享要服者贡荒服者王日祭月祀时享岁贡终王先王之训也有不祭则修意有不祀则修言有不享则修文有不贡则修名有不王则修德序成而有不至则修刑于是乎有刑不祭伐不祀征不享让不贡告不王于是乎有刑罚之辟有攻伐之兵有征讨之备有威让之令有文告之辞布令陈辞而又不至则又増修于德无勤民于逺是以近无不听逺无不服今自大毕伯仕之终也犬戎氏以其职来王天子曰予必以不享征之且观之兵其无乃废先王之训而王几顿乎吾闻夫犬戎树惇能帅旧德而守终纯固其有以御我矣王不听遂征之得四白狼四白鹿以归自是荒服者不至  

谏监谤【`国语`】  

厉王虐国人谤王召公告王曰民不堪命矣王怒得卫巫使监谤者以告则杀之国人莫敢言道路以目王喜告召公曰吾能弭谤矣乃不敢言召公曰是障之也防民之口甚于防川川壅而溃伤人必多民亦如之是故为川决之使导为民者宣之使言故天子听政自公卿至于列士献诗瞽献典史献书师箴瞍赋蒙诵百工谏庻人传语近臣尽规亲戚补察瞽史敎诲耆艾修之而后王斟酌焉是以事行而不悖民之有口也犹土之有山川也财用于是乎出犹其有原隰衍沃也衣食于是乎生口之宣言也善败于是乎兴行善而备败所以阜财用衣食者也夫民虑之于心而宣之于口成而行之胡可壅也若壅其口其与能几何王弗听于是国人莫敢出言三年乃流王于彘  

谏专利【`国语`】  

厉王说荣夷公芮良夫曰王室其将卑乎夫荣公好专利而不知大难夫利百物之所生也天地之所载也而或专之其害多矣天地百物皆将取焉胡可专也所怒甚多而不备大难以是敎王王能久乎夫王人者将导利而布之上下者也使神人百物无不得其极犹日怵惕惧怨之来也故颂曰思文后稷克配彼天立我蒸民莫匪尔极大雅曰陈锡载周是不布利而惧难乎故能载周以至于今今王学专利其可乎匹夫专利犹谓之盗王而行之其归鲜矣荣公若用周必败既荣公为卿士诸侯不享王流于彘  

谏不藉千畆【`国语`】  

宣王即位不藉千畆虢文公谏曰不可夫民之大事在农上帝之粢盛于是乎出民之蕃庻于是乎生事之共给于是乎在龢协辑睦于是乎兴财用蕃殖于是乎始敦龎纯固于是乎成是故稷为大官古者太史顺时覛土阳瘅愤盈土气震发农祥晨正日月底于天庙土乃脉发先时九日大史告稷曰自今至于初吉阳气俱烝土膏其动弗震弗渝脉其满眚榖乃不殖稷以告王曰史帅阳官以命我司事曰距今九日土其俱动王其祗祓监农不易王乃使司徒咸戒公卿百吏庻民司空除坛于藉命农大夫咸戒农用先时五日瞽告有协风至王即齐宫百官御事各即其齐三日王乃淳濯飨醴及期郁人荐鬯牺人荐醴王祼鬯飨醴乃行百吏庻民毕从及藉后稷监之膳夫农正陈藉礼太史赞王王敬从之王耕一墢班三之庻人终于千畆其后稷省功太史监之司徒省民太师监之毕宰夫陈飨膳宰监之膳夫赞王王歆大牢班尝之庻人终食是日也瞽帅音官以省风土廪于藉东南锺而藏之而时布之于农稷则徧戒百姓纪农协功曰阴阳分布震雷出滞土不备垦辟在司冦乃命其旅曰狥农师一之农正再之后稷三之司空四之司徒五之太保六之太师七之太史八之宗伯九之王则大狥耨获亦如之民用莫不震动恪恭于农修其疆畔日服其镈不解于时财用不乏民用龢同是时也王事唯农是务无有求利于其官以干农功三时务农而一时讲武故征则有威守则有财若是乃能媚于神而龢于民矣则享祀时至而布施优裕也今天子欲修先王之绪而弃其大功匮神乏祀而困民之财将何以求福用民王弗听三十九年战于千畆王师败绩于姜氏之戎  

谏立少【`国语`】  

鲁武公以括与戏见王王立戏樊仲山父谏曰不可立也不顺必犯犯王命必诛故岀令不可不顺也令之不行政之不立行而不顺民将弃上夫下事上少事长所以为顺也今天子立诸侯而建其少是敎逆也若鲁从之而诸侯效之王命将有所壅若不从而诛之是自诛王命也是事也诛亦失不诛亦失天子其图之王卒立之鲁侯归而卒及鲁人杀懿公而立伯御三十二年宣王伐鲁立孝公诸侯从是而不睦  

谏以狄伐郑【`左传僖公二十四年`】  

郑之入滑也滑人听命师还又即卫郑公子士泄堵俞弥帅师伐滑王使伯服游孙伯如郑请滑郑伯怨惠王之入而不与厉公爵也又怨襄王之与卫滑也故不听王命而执二子王怒将以狄伐郑富辰谏曰不可臣闻之太上以德抚民其次亲亲以相及也昔周公吊二叔之不咸故封建亲戚以蕃屏周管蔡郕霍鲁卫毛■〈日冉〉郜雍曹滕毕原酆郇文之昭也邗晋应韩武之穆也凡蒋邢茅胙祭周公之胤也召穆公思周德之不类故纠合宗族于成周而作诗曰常棣之华鄂不韡韡凡今之人莫如兄弟其四章曰兄弟阋于墙外御其侮如是则兄弟虽有小忿不废懿亲今天子不忍小忿以弃郑亲其若之何庸勲亲亲■〈目匿〉近尊贤德之大者也即聋从昧与顽用嚚奸之大者也弃德从奸祸之大者也郑有平惠之勲又有厉宣之亲弃嬖宠而用三良于诸姬为近四德具矣耳不听五声之和为聋目不别五色之章为昧心不则德义之经为顽口不道忠信之言为嚚狄皆则之四奸具矣周之有懿德也犹曰莫如兄弟故封建之其怀柔天下也犹惧有外侮扞御侮者莫如亲亲故以亲屏周召穆公亦云今周德既衰于是乎又渝周召以从诸奸毋乃不可乎民未忘祸王又兴之其若文武何王弗听使颓叔桃子出狄师夏狄伐郑取栎王德狄人将以其女为后富辰谏曰不可臣闻之曰报者倦矣施者未厌狄固贪惏王又启之女德无极妇怨无终狄必为患王又弗听  

国语曰襄王十三年郑人伐滑王使游孙伯请滑郑人执之王怒将以翟伐郑富辰谏曰不可人有言曰兄弟谗阋侮人百里周文公之诗曰兄弟阋于墙外御其侮若是则阋乃内侮而虽阋不败亲也郑在天子兄弟也郑武庄有大勋力于平桓凡我周之东迁晋郑是依子颓之乱又郑之由定今以小忿弃之是以小怨置大德也无乃不可乎且夫兄弟之怨不征于它征于它利乃外矣章怨外利不义弃亲即翟不祥以怨报德不仁夫义所以生利也祥所以事神也仁所以保民也不义则利不阜不祥则福不降不仁则民不至古之明王不失此三德者故能光有天下而龢宁百姓令闻不忘王其不可以弃之玉不听  

谏以翟女为后【`国语`】  

王降翟师以伐郑王德翟人将以其女为后富辰谏曰不可夫婚姻祸福之阶也利内则福由之利外则取祸今王外利矣其毋乃阶祸乎昔挚畴之国也由大任杞缯由大姒齐许申吕由大姜陈由大姬是皆能内利亲亲者也昔鄢之亡也由仲任密须由伯姞郐由叔妘■〈日冉〉由郑姬息由陈妫邓由楚曼罗由季姬庐由荆妫是皆外利离亲者也王曰利何如而内何如而外对曰尊贵明贤庸勋长老爱亲礼新亲旧然则民莫不审固其心力以役上令官不易方而财不匮竭求亡不至动亡不济百姓兆民夫人奉利而归诸上是利之内也若七德离判民乃携贰各以利退上求不暨是其外利也夫翟亡列于王室郑伯甸也王而卑之是不尊贵也翟豺狼之德也郑未失周典王而蔑之是不明贤也平桓庄惠皆受郑劳王而弃之是不庸勲也郑伯捷之齿长矣王而弱之是不长老也翟隗姓也郑出自宣王王而虐之是不爱亲也夫礼新不间旧王以翟女间姜任非礼且弃旧也王一举而弃七德臣故曰外利矣书有之曰必有忍也若能有济也王不忍小忿而弃郑又登叔隗以阶翟翟封豕豺狼也不可厌也王弗聴十八年王黜翟后翟人来诛杀谭伯富辰曰昔吾骤谏王王弗从以及此难若我不出王其以我为怼乎乃以其属死之  

谏壅川【`国语`】  

灵王二十二年糓洛鬬将毁王宫王欲壅之太子晋谏曰不可晋闻古之长民者不堕山不崇薮不防川不窦泽夫山土之聚也薮物之归也川气之导也泽水之锺也夫天地成而聚于高物归于下疏为川谷以导其气陂塘污庳以锺其美是故聚不阤崩而物有所归气不沈滞而亦不散越是以民生有财用而死有所葬然则无天昏札瘥之忧而无饥寒乏匮之患故上下能相固以待不虞古之圣王唯此之慎昔共工弃此道也虞于湛乐滛失其身欲壅防百川堕高堙庳以害天下皇天弗福庻民弗助祸乱并兴共工用灭其在有虞有崇伯鲧播其滛心称遂共工之过尧用殛之于羽山其后伯禹念前之非度厘改制量象画天地比类百则仪之于民而度之于羣生共之从孙四岳佐之高高下下疏川导滞锺水丰物封崇九山决汨九川陂障九泽丰殖九薮汨越九原宅居九隩合通四海故天无伏阴地无散阳水无沈气火无灾燀神无间行民无滛心时无逆数物无害生帅象禹之功度之于轨仪莫非嘉绩克厌帝心皇天嘉之胙以天下赐姓曰姒氏曰有夏谓其能以嘉祉殷富生物也胙四岳国命为侯伯赐姓曰姜氏曰有吕谓其能为禹股肱心膂以养物丰民人者也此一王四伯岂繄多宠皆亡王之后唯能厘举嘉义以有胤在下守祀不替其典有夏虽衰杞鄫犹在申吕虽衰齐许犹在唯有嘉功以命姓受祀迄于天下及其失之也必有慆滛之心间之故亡其氏姓踣弊不振絶后无主堙替隶圉夫亡者岂繄无宠皆黄炎之后也唯不帅天地之度不顺四时之序不度民神之义不仪生物之则以殄灭无胤至于今不祀及其得之也必有忠信之心间之度于天地而顺于时动和于民神而仪于物则故高朗令终显融昭明命姓受氏而附之以令名若启先王之遗训省其典图刑法而观其废兴者盖可知也其兴者必有夏吕之功焉其废者必有共鲧之败焉今吾执政毋乃实有所避而滑夫二川之神使至于争明以妨王宫王而餙之毋乃不可乎  

谏铸大钱【`国语`】  

景王二十一年将铸大钱单穆公曰不可古者天灾降戾于是乎量资币权轻重以振救民民患轻则为之作重币以行之于是乎有母权子而行民皆得焉若不堪重则多作轻而行之亦不废重于是乎有子权母而行小大利之今王废轻而作重民失其资能无匮乎若匮王用将有所乏乏则将厚取于民民不给将有逺志是离民也且夫备有未至而设之有至而后救之是不相入也可先而不备谓之怠可后而先之谓之召灾周固羸国也天未厌祸焉而又离民以佐灾毋乃不可乎将民之与处而离之将灾是备御而召之则何以经国国无经则何以出令令之不从上之患也故圣王树德于民以除之夏书有之曰关石龢均王府则有诗亦有之曰瞻彼旱麓榛楛济济岂弟君子干禄岂弟夫旱麓之榛楛殖故君子得以易乐干禄焉若夫山林匮竭林麓散亡薮泽肆既民力雕尽田畴荒芜资用乏匮君子将险哀之不暇而何易乐之有焉且絶民用以实王府犹塞川原而为潢污也其竭也无日矣若民离而财匮灾至而备亡王其若之何吾周官之于灾备也其所怠弃者多矣而又夺之资以益其灾是去其藏而翳其人也王其图之王不听卒铸大钱  

谏铸无射大林【`国语`】  

二十三年王将铸无射而为之大林单穆公曰不可作重币以絶民资又铸大钟以鲜其继若积聚既丧又鲜其继生何以殖且夫钟不过以动声若无射有林耳不及也夫钟声以为耳也耳所不及非钟声也犹目所不见不可以为目也夫目之察度也不过歩武尺寸之间其察色也不过墨丈寻常之间耳之察龢也在清浊之间其察清浊也不过一人之所胜是故先王之制钟也大不出钧重不过石律度量衡于是乎生小大器用于是乎出故圣人慎之今王作钟也听之弗及比之不度钟声不可以知龢制度不可以岀节无益于乐而鲜民财将焉用之夫乐不过以听耳而美不过以观目若听乐而震观美而眩患莫甚焉夫耳目心之枢机也故必听龢而视正听龢则聪视正则明聪则言听明则德昭听言昭德则能思虑纯固以言德于民民歆而德之则归心焉上得民心以殖义方是以作无不济求无不获然则能乐夫耳内龢声而口出美言以为宪令而布诸民正之以度量民以心力从之不倦成事不贰乐之至也口内味而耳内声声味生气气在口为言在目为明言以信名明以时动名以成政动以殖生政成生殖乐之至也若视听不龢而有震眩则味入不精不精则气佚气佚则不和于是乎有狂悖之言有眩惑之明有转易之名有过慝之度出令不信刑政放纷动不顺时民无据依不知所力各有离心上失其民作则不济求则不获其何以能乐三年之中而有离民之器二焉国其危哉王弗听问之伶州鸠对曰臣之守官弗及也臣闻之琴瑟尚宫钟尚羽石尚角匏竹利制大不踰宫细不过羽夫宫音之主也第以及羽圣人保乐而爱财财以备器乐以殖财故乐器重者从细轻者从大是以金尚羽石尚角瓦丝尚宫匏竹尚议革木一声夫政象乐乐从龢龢从平声以龢乐律以平声金石以动之丝竹以行之诗以道之歌以咏之匏以宣之瓦以赞之革木以节之物得其常曰乐极极之所集曰声声应相保曰龢细大不踰曰平如是而铸之金磨之石系之丝木越之匏竹节之鼔而行之以遂八风于是乎气无滞阴亦无散阳阴阳序次风雨时至嘉生繁祉人民龢利物备而乐成上下不罢故曰乐正今细过其主妨于正用物过度妨于财正害财匮妨于乐细抑大陵不容于耳非龢也听声越逺非平也妨正匮财声不龢平非宗官之所司也夫有龢平之声则有蕃殖之财于是乎道之以中德咏之以中音德音不愆以合神人神是以宁民是以聴若夫匮财用罢民力以逞淫心听之不和比之不度无益于敎而离民怒神非臣之所闻也王不听卒铸大钟二十四年钟成伶人告龢王谓伶州鸠曰钟果龢矣对曰未可知也王曰何故对曰上作器民备乐之则为龢今财亡民罢莫不怨恨臣不知其龢也且民所曹好鲜其不济也其所曹恶鲜其不废也故谚曰众心成城众口铄金今三年之中而害金再兴焉惧一之废也王曰尔老耄矣何知二十五年王崩钟不龢  

## 文章辨体彚选卷五十三

（明）贺复征 编  

○论谏二  

谏宠州吁【`左传隠公三年`】  

卫庄公娶于齐东宫得臣之妹曰庄姜美而无子卫人所为赋硕人也又娶于陈曰厉妫生孝伯早死其娣戴妫生桓公庄姜以为已子公子州吁嬖人之子也有宠而好兵公弗禁庄姜恶之石碏谏曰臣闻爱子教之以义方弗纳于邪骄奢淫泆所自邪也四者之来宠禄过也将立州吁乃定之矣若犹未也阶之为祸夫宠而不骄骄而能降降而不憾憾而能聄者鲜矣且夫贱妨贵少陵长逺间亲新间旧小加大淫破义所谓六逆也君义臣行父慈子孝兄爱弟敬所谓六顺也去顺效逆所以速祸也君人者将祸是务去而速之无乃不可乎公弗听  

谏观鱼【`左传隠公五年`】  

春公将如棠观鱼者臧僖伯谏曰凡物不足以讲大事其材不足以备器用则君不举焉君将纳民于轨物者也故讲事以度轨量谓之轨取材以章物采谓之物不轨不物谓之乱政乱政亟行所以败也故春搜夏苖秋狝冬狩皆于农隙以讲事也三年而治兵入而振旅归而饮至以数军实昭文章明贵贱辨等列顺少长习威仪也鸟兽之肉不登于爼皮革齿牙骨角毛羽不登于器则公不射古之制也若夫山林川泽之实器用之资皂隶之事官司之守非君所及也公曰吾将畧地焉遂徃陈鱼而观之僖伯称疾不从书曰公矢鱼于棠非礼也且言逺地也冬臧僖伯卒公曰叔父有憾于寡人寡人不敢忘葬之加一等  

谏纳郜鼎【`左传桓公二年`】  

夏四月取郜大鼎于宋戊申纳于大庙非礼也臧哀伯諌曰君人者将昭德塞违以临照百官犹惧或失之故昭令德以示子孙是以清庙茅屋大路越席大羹不致粢食不凿昭其俭也衮冕黻珽帯裳幅舄衡紞纮綖昭其度也藻率鞞鞛鞶厉游缨昭其数也火龙黼黻昭其文也五色比象昭其物也钖鸾和铃昭其声也三辰旗旗昭其明也夫德俭而有度登降有数文物以纪之声明以发之以临照百官百官于是乎戒惧而不敢易纪律今灭德立违而寘其赂器于大庙以明示百官百官象之其又何诛焉国家之败繇官邪也官之失德宠赂章也郜鼎在庙章孰甚焉武王克商迁九鼎于雒邑义士犹或非之而况将昭违乱之赂器于大庙其若之何公不聴周内史闻之曰臧孙达其有后于鲁乎君违不忘谏之以德  

谏追楚师【`左传桓公六年`】  

王毁军而纳少师少师归请追楚师随侯将许之季梁止之曰天方授楚楚之羸其诱我也君何急焉臣闻小之能敌大也小道大滛所谓道忠于民而信于神也上思利民忠也祝史正辞信也今民馁而君逞欲祝史矫举以祭臣不知其可也公曰吾牲牷肥腯粢盛丰备何则不信对曰夫民神之主也是以圣王先成民而后致力于神故奉牲以告曰博硕肥腯谓民力之普存也谓其畜之硕大蕃滋也谓其不疾瘯蠡也谓其备腯咸有也奉盛以告曰絜粢丰盛谓其三时不害而民和年丰也奉酒醴以告曰嘉栗旨酒谓其上下皆有嘉德而无违心也所谓馨香无谗慝也故务其三时修其五教亲其九族以致其禋祀于是乎民和而神降之福故动则有成今民各有心而鬼神乏主君虽独丰其何福之有君姑修政而亲兄弟之国庻免于难随侯惧而修政楚不敢伐  

谏观社【`左传庄公二十三年`】  

公如齐观社非礼也曹刿谏曰不可夫礼所以整民也故会以训上下之则制财用之节朝以正班爵之义帅长幼之序征伐以讨其不然诸侯有王王有廵狩以大习之非是君不举矣君举必书书而不法后嗣何观  

谏假道【`左传僖公五年`】  

晋侯复假道于虞以伐虢宫之竒谏曰虢虞之表也虢亡虞必从之晋不可启宼不可翫一之谓甚其可再乎谚所谓辅车相依唇亡齿寒者其虞虢之谓也公曰晋吾宗也岂害我哉对曰太伯虞仲太王之昭也太伯不从是以不嗣虢仲虢叔王季之穆也为文王卿士勲在王室藏于盟府将虢是灭何爱于虞且虞能亲于桓庄乎其爱之也桓庄之族何辠而以为戮不唯偪乎亲以宠偪犹尚害之况以国乎公曰吾享祀丰洁神必据我对曰臣闻之鬼神非人实亲惟德是依故周书曰皇天无亲惟德是辅又曰黍稷非馨明德惟馨又曰民不易物惟德繄物如是则非德民不和神不享矣神所冯依将在德矣若晋取虞而明德以荐馨香神其吐之乎弗听许晋使宫之竒以其族行曰虞不腊矣在此行也晋不更举矣  

谏焚巫尫【`左传僖公二十一年`】  

夏大旱公欲焚巫尫臧文仲曰非旱备也修城郭贬食省用务穑劝分此其务也巫尫何为天欲杀之则如勿生若能为旱焚之滋甚公从之是岁也饥而不害  

谏不备邾【`左传僖公二十二年`】  

邾人以须句故出师公卑邾不设备而御之臧文仲曰国无小不可易也无备虽众不可恃也诗曰战战兢兢如临深渊如履薄氷又曰敬之敬之天惟显思命不易哉先王之明德犹无不难也无不惧也况我小国乎君其无谓邾小蠭虿有毒而况国乎弗听八月丁未及邾师战于升陉我师败绩邾人获公胄悬诸鱼门  

谏去羣公子【`左传文公七年`】  

宋昭公将去羣公子乐豫曰不可公族公室之枝叶也若去之则本根无所庇荫矣葛藟犹能庇其本根故君子以为比况国君乎此谚所谓庇焉而纵寻斧焉者也必不可君其图之亲之以德皆股肱也谁敢携贰若之何去之不听穆襄之族率国人以攻公六卿和公室乐豫舍司马以让公子卭  

谏夏滥渊【`国语`】  

宣公夏滥于泗渊里革断其罟而弃之曰古者大寒降土蛰发水虞于是乎讲罛罶取名鱼登川禽而尝之寝庙行诸国人助宣气也鸟兽孕水虫成兽虞于是乎禁罝罗矠鱼鳖以为夏槁助生阜也鸟兽成水虫孕水虞于是乎禁罝■〈罒鹿〉设穽鄂以实庙庖畜功用也且夫山不槎蘖泽不伐天鱼禁鲲鲕兽长麑■〈鹿外夭内〉鸟翼鷇卵虫舍蚳蝝蕃庻物也古之训也今鱼方别孕不敎鱼长又行网罟贪无艺也公闻之曰吾过而里革匡我不亦善乎是良罟也为我得法使有司藏之使吾无忘谂师存侍曰藏罟不如寘里革于侧之不忘也  

谏县陈【`左传宣公十一年`】  

冬楚子为陈夏氏乱故伐陈谓陈人无动将讨于少西氏遂入陈杀夏征舒轘诸栗门因县陈陈侯在晋申叔时使于齐反复命而退王使让之曰夏征舒为不道弑其君寡人以诸侯讨而戮之诸侯县公皆庆寡人女独不庆寡人何故对曰犹可辞乎王曰可哉曰夏征舒弑其君其罪大矣讨而戮之君之义也抑人亦有言曰牵牛以蹊人之田而夺之牛牵牛以蹊者信有罪矣而夺之牛罚已重矣诸侯之从也曰讨有罪也今县陈贪其富也以讨召诸侯而以贪归之无乃不可乎王曰善哉吾未之闻也反之可乎对曰可哉吾侪小人所谓取诸其怀而与之也乃复封陈乡取一人焉以归谓之夏州故书曰楚子入陈纳公孙宁仪行父于陈书有礼也  

谏讨荀林父【`左传宣公十二年`】  

秋晋师归桓子请死晋侯欲许之士贞子谏曰不可城濮之役晋师三日榖文公犹有忧色左右曰有喜而忧如有忧而喜乎公曰得臣犹在忧未歇也困兽犹鬬况国相乎及楚杀子玉公喜而后可知也曰莫余毒也已是晋再克而楚再败也楚是以再世不竞今天或者大警晋也而又杀林父以重楚胜其无乃久不竞乎林父之事君也进思尽忠退思补过社稷之卫也若之何杀之夫其败也如日月之食焉何损于明晋侯使复其位灭潞晋侯赏桓子亦赏士贞伯曰吾获狄士子之功也微子吾丧伯氏矣  

谏襄公如楚欲还【`国语`】  

襄公如楚及汉闻康王卒欲还叔仲昭伯曰君之来也非为一人也为其名与其众也今王死其名未改其众未败何为还诸大夫皆欲还子服惠伯曰不知所为姑从君乎叔仲曰子之来也非欲安身也为国家之利也故不惮勤逺而听于楚非义楚也畏其名与众也夫义人者固庆其喜而吊其忧况畏而服焉闻畏而徃闻丧而还茍芈姓实嗣其谁代之任丧王大子又长矣执政未改予为先君来死而去之其谁曰不如先君将为丧举闻丧而还其谁曰非侮也事其君而任其政其谁繇已贰求说其侮而亟于前之人其雠不滋大乎说侮不懦执政不贰帅大雠以惮小国其谁云待之若从君而走患则不如违君以避难且夫君子计成而后行二三子计乎有御楚之术而有守国之备乎则可也若未有不如徃也乃遂行  

谏楚子【`左传昭公七年`】  

楚子之为令尹也为王旌以田芋尹无宇断之曰一国両君其谁堪之及即位为章华之宫纳亡人以实之无宇之阍入焉无宇执之有司弗与曰执人于王宫其罪大矣执而谒诸王王将饮酒无宇辞曰天子经畧诸侯正封古之制也封畧之内何非君土食土之毛谁非君臣故诗曰普天之下莫非王土率土之滨莫非王臣天有十日人有十等下所以事上上所以共神也故王臣公公臣大夫大夫臣士士臣皁皁臣舆舆臣隶隶臣僚僚臣仆仆臣台马有圉牛有牧以待百事今有司曰女胡执人于王宫将焉执之周文王之法曰有亡荒阅所以得天下也吾先君文王作仆区之法曰盗所隠器与盗同罪所以封汝也若从有司是无所执逃臣也逃而舍之是无陪台也王事无乃阙乎昔武王数纣之罪以告诸侯曰纣为天下逋逃主萃渊薮故夫致死焉君王始求诸侯而则纣无乃不可乎若以二文之法取之盗有所在矣王曰取而臣以徃盗有宠未可得也遂赦之  

谏晋侯【`左传昭公九年`】  

晋荀盈如齐逆女还六月卒于戏阳殡于绛未葬晋侯饮酒乐膳宰屠蒯趋入请佐公使尊许之而遂酌以饮工曰女为君耳将司聪也辰在子卯谓之疾日君彻宴乐学人舍业为疾故也君之卿佐是谓股肱股肱或亏何痛如之女弗闻而乐是不聪也又饮外嬖嬖叔曰女为君目将司明也服以旌礼礼以行事事有其物物有其容今君之容非其物也而女不见是不明也亦自饮也曰味以行气气以实志志以定言言以出令臣实司味二御失官而君弗命臣之辠也公说彻酒初公欲废知氏而立其外嬖为是悛而止秋八月使荀跞佐下军以说焉  

谏灵王【`国语`】  

灵王虐白公子张骤谏王患之谓史老曰吾欲已子张之谏若何对曰用之实难已之易矣若諌君则曰余左执鬼中右执殇宫凡百箴谏吾尽闻之矣宁闻它言白公又谏王如史老之言对曰昔殷武丁能耸其德至于神明以入于河自河徂亳于是乎三年黙以思道卿士患之曰王言以出令也若不言是无所禀令也武丁于是作书曰以余正于四方余恐德不类兹故不言如是而又使以象夣求四方之贤圣得傅说以来升以为公而使朝夕规谏曰若金用汝作砺若津水用汝作舟若大旱用汝作霖雨启乃心沃朕心若药不暝昡厥疾不瘳若跣不视地厥足用伤若武丁之神明也其圣之叡广也其知之不疚也犹自谓未又故三年黙以思道既得道犹不敢专制使以象旁求圣人既得以为辅又恐其荒失遗忘故使朝夕规诲箴谏曰必交修余无余弃也今君或者未及武丁而恶规谏者不亦难乎齐桓晋文皆非嗣也还轸诸侯不敢滛逸心类德音以得有国近臣谏逺臣谤舆人诵以自诰也是以其入也四封不备一同而至于有畿田以属诸侯至于今为令君桓文皆然君不度忧于二令君而欲自逸也毋乃不可乎周诗有之曰弗躬弗亲庻民弗信臣惧民之不信君也故不敢不言不然何急其以言取辜也王病之曰予复语不糓虽不能用吾慭寘之于耳对曰頼君之用也故言不然巴浦之犀牦兕象其可尽乎其又以规为瑱也遂趋而退归杜门不岀七月乃有干溪之乱灵王死之  

谏诛祝史【`左传昭公二十年`】  

齐侯疥遂痁期而不瘳诸侯之宾问疾者多在梁丘据与裔欵言于公曰吾事鬼神丰于先君有加矣今君疾病为诸侯忧是祝史之罪也诸侯不知其谓我不敬君盍诛于祝固史嚚以辞宾公说告晏子晏子曰日宋之盟屈建问范会之德于赵武赵武曰夫子之家事治言于晋国竭情亡私其祝史祭祀陈信不愧其家事亡猜其祝史不祈建以语康王康王曰神人亡怨冝夫子之光辅五君以为诸侯主也公曰据与欵谓寡人能事鬼神故欲诛于祝史子称是语何故对曰若有德之君外内不废上下亡怨动亡违事其祝史荐信亡愧心矣是以鬼神用飨国受其福祝史与焉其所以蕃祉老寿者为信君使也其言忠信于鬼神其适遇滛君外内颇邪上下怨疾动作辟违从欲厌私高台深池撞钟舞女斩割民力输掠其聚以成其违不恤后人暴虐滛从肆行无度无所还忌不思谤讟不惮鬼神神怒民痛无悛于心其祝史荐信是言罪也其葢失数美是矫诬也进退无辞则虚以求媚是以鬼神不飨其国以祸之祝史与焉所以夭昏孤疾者为暴君使也其言僣慢于鬼神公曰然则若之何对曰不可为也山林之木衡麓守之泽之■〈艹佳〉蒲舟鲛守之薮之薪蒸虞候守之海之盐蜃祈望守之县鄙之人入从其政偪介之关暴征其私承嗣大夫强易其贿布常无艺征敛无度宫室日更滛乐不违内宠之妾肆夺于市外宠之臣僣令于鄙私欲飬求不给则应民人苦病夫妇皆诅祝有益也诅亦有损聊摄以东姑尤以西其为人也多矣虽其善祝岂能胜亿兆人之诅君若欲诛于祝史修德而后可公说使有司寛政毁关去禁薄敛已责  

谏禳彗【`左传昭公二十六年`】  

齐有彗星齐侯使禳之晏子曰无益也祗取诬焉天道不謟不贰其命若之何禳之且天之有彗也以除秽也君无秽德又何禳焉若德之秽禳之何损诗曰惟此文王小心翼翼昭事上帝聿怀多福厥德不回以受方国君无违德方国将至何患于彗诗曰我无所监夏后及商用乱之故民卒流亡若德回乱民将流亡祝史之为无能补也公说乃止  

谏伐鲁【`左传定公九年`】  

阳虎归宝玉大弓奔齐请师以代鲁曰三加必取之齐侯将许之鲍文子谏曰臣尝为隶于施氏矣鲁未可取也上下犹和众庻犹睦能事大国而无天菑若之何取之阳虎欲勤齐师也齐师罢大臣必多死亡已于是乎奋其诈谋夫阳虎有宠于季氏而将杀季孙以不利鲁国而求容焉亲富不亲仁君焉用之君富于季氏而大于鲁国兹阳虎所欲颠覆也鲁免其疾而君又收之无乃害乎齐侯执阳虎将东之适赵氏仲尼曰赵氏其世有乱乎  

谏许越成【`左传哀公元年`】  

呉王夫差败越于夫椒报檇李也遂入越越子以甲楯五千保于会稽使大夫种因呉大宰嚭以行成呉子将许之伍员曰不可臣闻之树德莫如滋去疾莫如尽昔有过浇杀斟灌以伐斟鄩灭夏后相后缗方娠逃出自窦归于有仍生少康焉为仍牧正惎浇能戒之浇使椒求之逃奔有虞为之庖正以除其害虞思于是妻之以二姚而邑诸纶有田一成有众一旅能布其德而兆其谋以收夏众抚其官职使女艾谍浇使季杼诱豷遂灭过戈复禹之绩祀夏配天不失旧物今呉不如过而越大于少康或将丰之不亦难乎句践能亲而务施施不失人亲不弃劳与我同壤而世为仇雠于是乎克而弗取将又存之违天而长寇雠后虽悔之不可食已姬之衰也日可俟也介在蛮夷而长宼雠以是求伯必不行矣弗听退而告人曰越十年生聚而十年敎训二十年之外呉其为沼乎  

国语曰呉王夫差乃告诸大夫曰孤将有大志于齐吾将许越成而无拂吾虑若越既改吾又何求若其不改反行吾振旅焉申胥谏曰不可许也夫越非实中心好呉也又非慑畏吾甲兵之强也大夫种勇而善谋将还玩呉国于股掌之上以得其志夫固知君王之盖威以好胜也故婉约其辞以从逸王志使滛乐于诸夏之国以自伤也使我甲兵钝敝民人离落而日以憔悴然后安受吾烬夫越王好信以爱民四方归之年糓时熟日长炎炎及吾犹可以战也为虺弗摧为蛇将若何呉王曰大夫奚隆于越越曽足以为大虞乎若无越则吾何以春秋曜吾军士乃许之成将盟越王又使诸稽郢辞曰以盟为有益乎前盟口血未干足以结信矣以盟为无益乎君王舍甲兵之威以临使之而胡重于鬼神而自轻也呉王乃许之荒成不盟  

谏伐齐【`左传哀公十一年`】  

呉将伐齐越子率其众以朝焉王及列士皆有馈赂呉人皆喜唯子胥惧曰是豢呉也夫谏曰越在我心腹之疾也壤地同而有欲于我夫其柔服求济其欲也不如早从事焉得志于齐犹获石田也无所用之越不为沼呉其泯矣使医除疾而曰必遗类焉者未之有也盘庚之诰曰乃有颠越不共则劓殄无遗育无俾易种于兹邑是商所以兴也今君易之将以求大不亦难乎弗听使于齐属其子鲍氏为王孙氏反役王闻之使赐之属镂以死将死曰树吾墓槚槚可材也呉其亡乎三年其始弱矣盈必毁天之道也  

谏秦昭王轻韩魏【`秦中期`】  

秦昭王谓左右曰今日韩魏孰与始强对曰弗如也王曰今之如耳魏齐孰与孟尝芒卯之贤对曰弗如也王曰以孟尝芒卯之贤帅强韩魏之兵以伐秦犹无柰寡人何也今以无能之如耳魏齐帅弱韩魏以攻秦其无柰寡人何亦明矣中期推琴而起对曰王之料天下过矣昔者六晋之时智氏最强灭破范中行又帅韩魏以围赵襄子于晋阳决晋水以灌晋阳城不沈者三板耳智伯岀行水韩康子御魏桓子骖乗智伯曰始吾不知水之可亡人之国也乃今知之汾水利以灌安邑绛水利以灌平阳魏桓子肘韩康子康子履魏桓子蹑其踵肘足接于车上而智氏分矣身死国亡为天下笑今秦之强不能过智伯韩魏虽弱尚贤其在晋阳之下也此乃方其用肘足时也愿王之勿易也  

谏秦昭王伐赵【`白起`】  

昭王既息民缮兵复欲伐赵武安君曰不可王曰前年国虚民饥君不量百姓之力求益军粮以灭赵今寡人息民以养士蓄积粮实三军之俸有倍于前而曰不可其说何也武安君曰长平之事秦军大克赵军大破秦人欢喜赵人畏惧秦民之死者厚葬伤者厚养劳者相飨饮食餔馈以靡其财赵人之死者不得收伤者不得疗涕泣相哀戮力同忧耕田疾作以生其财今王发军虽倍其前臣料赵国守备亦以十倍矣赵自长平以来君臣忧惧早朝晏罢卑辞重币四面出嫁结亲燕魏连好齐楚积累并心备秦为务其国内实其交外成当此之时赵未可伐也王曰寡人既以兴师矣乃使五校大夫王陵将而伐赵陵战失利亡五校王欲使武安君武安君称疾不行王乃使应侯徃见武安君责之曰楚地方五千里持戟百万前率数万之众入楚拔鄢郢焚其庙东至竟陵楚人震恐东徙而不敢西向韩魏相率兴兵甚众君所将之卒不能半之而与之战于伊阙大破二国之军流血漂卤斩首二十四万韩魏以故称东藩此君之功天下莫不闻今赵卒之死于长平者已十七八其国虚弱是以寡人大发军人数倍于赵国之众愿使君将必欲灭之矣君常以寡击众取胜如神况以强击弱以众击寡乎武安君曰是时楚王悖其国大不恤其政而羣臣相妬以功谀謟用事良臣斥疎百姓心离城池不修既无良臣又无守备故起所以得引兵深入多倍城邑发梁焚舟以专民掠于郊野以足军食当此之时秦之士卒以军中为家将帅如父母不约而亲不谋而信一心同力死不旋踵楚人自战其地咸顾其家各有散心莫有鬬志是以能有功也伊阙之战韩孤顾魏不欲先用其众魏恃韩之鋭欲推以为锋二君争便之力不同是以臣得设疑兵以持韩阵专军并鋭触魏之不意魏军既败韩军自溃乗胜逐北以是之故能立功皆计利形势自然之理何神之有哉今秦破赵军于长平不遂以此时乗其振惧而灭之畏而释之使得耕稼以益蓄积养孤长幼以益其众缮治兵甲以益其强増城浚池以益其固主折节以下其臣臣推体以下死士至于平原之属皆令妻妾补缝于行伍之间臣人一心上下同力犹句践困于会稽之时也以今伐之赵必固守挑其军战必不肯出围其国都必不可克攻其列城必不可拔掠其郊野必无所得兵出无功诸侯生心外救必至臣见其害未覩其利又病未能行应侯惭而退以言于王王曰微白起吾不能灭赵乎复益发军更使王龁代王陵伐赵围邯郸八九月死伤者众而弗下赵王出轻鋭以寇其后秦数不利武安君曰不听臣计今果何如王闻之怒因见武安君强起之曰君虽病强为寡人卧而将之有功寡人之愿将加重于君如君不行寡人恨君武安君顿首曰臣知行虽无功得免于罪虽不行无罪不免于诛然惟愿大王览臣愚计释赵养民以俟诸侯之变抚其恐惧伐其憍慢诛灭无道以令诸侯天下可定何必以赵为先乎此所谓为一臣屈而胜天下也大王若不察臣愚计必欲快心于赵以致臣罪此亦所谓胜一臣而为天下屈者也夫胜一臣之严焉孰若胜天下之威大邪臣闻明主爱其国忠臣爱其名破国不可复完死卒不复生臣宁复受重诛而死不忍为辱军之将愿大王察之王不答而去  

谏魏王割地讲秦【`战国策`】  

华阳之战魏不胜秦明年将使叚干崇割地而讲孙臣谓魏王曰魏不以败之上割可谓善用不胜矣而秦不以胜之上割可谓不善用胜矣今处期年乃欲割是羣臣之私而王不知也且夫欲玺者叚干子也王因使之割地欲地者秦也而王因使之授玺夫欲玺者制地而欲地者制玺其势必无魏矣且夫奸人固皆欲以地事秦以地事秦譬犹抱薪而救火也薪不尽则火不止今王之地有尽而秦求之无穷是薪火之说也魏王曰善虽然吾已许秦矣不可以革也对曰王独不见夫愽者之用枭耶欲食则食欲握则握今君刼于羣臣而许秦因曰不可革何用智之不若枭耶魏王曰善乃按其行  

谏魏王攻邯郸【`魏季梁`】  

魏王欲攻邯郸季梁闻之中道而反衣焦不申头尘不去徃见王曰今者臣来见人于太行方北面而持其驾告臣曰我欲之楚臣曰君之楚将奚为北面曰吾马良臣曰马虽良此非楚之路也曰吾用多臣曰用虽多此非楚路也曰吾御者善此数者愈善而离楚愈逺耳今王动欲成霸王举欲信于天下恃王国之大兵之精鋭而攻邯郸以广地尊名王之动愈数而离王愈逺耳犹至楚而北行也  

## 文章辨体彚选卷五十四

（明）贺复征 编  

○论谏三  

谏季武子勒功【`左传襄公十九年`】  

季武子以所得于齐之兵作林钟而铭鲁功焉臧武仲谓季孙曰非礼也夫铭天子令德诸侯言时计功大夫称伐今称伐则下等也计功则借人也言时则妨民多矣何以为铭且夫大伐小取其所得以作彛器铭其功烈以示子孙昭明德而惩无礼也今将借人之力以救其死若之何铭之小国幸于大国而昭所获焉以怒之亡之道也  

谏武子【`左传襄公三十一年`】  

公薨于楚宫立敬归之娣齐归之子公子稠穆叔不欲曰太子死有母弟则立之无则立长年钧择贤义钧则卜古之道也非嫡嗣何必娣之子且是人也居丧而不哀在戚而有嘉容是谓不度不度之人鲜不为患若果立之必为季氏忧武子不听卒立之比及葬三易衰衰衽如故衰于是昭公十九年矣犹有童心君子是以知其不能终也  

谏魏献子纳赂【`国语`】  

梗阳人有狱将不胜请纳赂于魏献子献子将许之阎没谓叔寛曰与子谏乎吾主以不贿闻于诸侯今以梗阳之贿殃之不可二人朝而不退献子将食问谁在庭曰阎明叔褒在召之使佐食比已食三叹既饱献子问焉曰人有言曰惟食可以忘忧吾子一食之间而三叹何也同辞对曰吾小人也贪馈之始至惧其不足故叹中食而自咎也曰岂主之食而有不足是以再叹主之既食愿以小人之腹为君子之心属厌而已是以三叹献子曰善乃辞梗阳人  

谏孟尝君逐舍人【`齐鲁连`】  

孟尝君有舍人而弗说欲逐之鲁连谓孟尝君曰猿狝猴错木据水则不若鱼鳖歴险乘危则骐骥不如狐狸曹沬奋三尺之剑一军不能当使曹沬释其三尺之剑而操铫鎒与农人居陇畆之中则不若农夫故物舍其所长之其所短尧亦有所不及矣今使人而不能则谓之不肖敎人而不能则谓之拙拙则罢之不肖则弃之使人有弃逐不相与处而来害相报者岂非世之立敎首也哉孟尝君曰善乃弗逐  

谏平原君攻燕【`赵冯忌`】  

平原君谓冯忌曰吾欲北伐上党岀兵攻燕何如冯忌对曰不可夫以秦将武安君公孙起乘七胜之威而与马服之子战于长平之下大败赵师因以其余兵围邯郸之城赵以亡败之余众收破军之敝守而秦罢于邯郸之下赵守而不可拔然者攻难而守者易也今赵非有七克之威也而燕非有长平之祸也今七败之祸未复而欲以罢赵攻强燕是使弱赵为强秦之所以攻而使强燕为弱赵之所以守而强秦以休兵乘赵之敝此乃强呉之所以亡而弱越之所以霸故臣未见燕之可攻也平原君曰善哉  

## 文章辨体彚选卷五十五

（明）贺复征 编  

○论谏四  

请用冀缺【`左传僖公三十三年`】  

初臼季使过冀见冀缺耨其妻馌之敬相待如宾与之归言诸文公曰敬德之聚也能敬必有德德以治民君请用之臣闻之岀门如宾承事如祭仁之则也公曰其父有罪可乎对曰舜之罪也殛鲧其举也兴禹管敬仲桓之贼也实相以济康诰曰父不慈子不祗兄不友弟不恭不相及也诗曰采葑采菲无以下体君取节焉可也文公以为下军大夫反自箕襄公以三命命先且居将中军以再命命先茅之县赏胥臣曰举郄缺子之功也以一命命郄缺为卿复与之冀  

请归卫田【`左传文公七年`】  

晋伐卫疆戚田却缺言于赵宣子曰日卫不睦故取其地今既睦矣可以归之叛而不讨何以示威服而不柔何以示怀非威非怀何以示德无德何以主盟子为正卿以主诸侯而不务德将若之何夏书曰戒之用休董之用威劝之以九歌勿使坏九功之德皆可歌也谓之九歌六府三事谓之九功水火金木土糓谓之六府正德利用厚生谓之三事义而行之谓之德礼无礼不乐所由叛也若吾子之德莫可歌也其谁来之盍使睦者歌吾子乎宣子说之  

请立赵孤【`左传成公八年`】  

晋赵姬为赵婴之亡故譛之于晋侯曰原屏将为乱栾郄为征晋讨赵同赵括武从姬氏畜于公宫以其田与祁奚韩厥言于晋侯曰成季之勋宣孟之忠而无后为善者其惧矣三代之令王皆数百年保天之禄夫岂无辟主頼前哲以免也周书曰不敢侮鳏寡所以明德也乃立武而反其田焉  

请和戎【`左传襄公四年`】  

无终子嘉父使孟乐如晋因魏庄子纳虎豹之皮以请和诸戎晋侯曰戎狄亡亲而贪不如伐之魏绛曰诸侯新服陈新来和将观于我我德则睦否则携贰劳师于戎而楚伐陈必弗能救是弃陈也诸华必叛戎禽兽也获戎失华毋乃不可乎夏训有之曰有穷后羿公曰后羿何如对曰昔有夏之方衰也后羿自鉏迁于穷石因夏民以代夏政恃其射也不修民事而滛于原兽弃武罗伯因熊髠尨圉而用寒浞寒浞伯明氏之谗子弟也伯明后寒弃之夷羿收之信而使之以为已相浞行媚于内而施赂于外愚弄其民而虞羿于田树之诈慝以取其国家外内咸服羿犹不悛将归自田家众杀而亨之以食其子其子不忍食诸死于穷门靡奔有鬲氏浞因羿室生浇及豷恃其谗慝诈伪而不德于民使浇用师灭斟灌及斟寻氏处浇于过处豷于戈靡自有鬲氏收二国之烬以灭浞而立少康少康灭浇于过后杼灭豷于戈有穷由是遂亡失人故也昔周辛甲之为太史也命百官官箴王阙于虞人之箴曰芒芒禹迹画为九州岛经启九道民有寝庙兽有茂草各有攸处德用不扰在帝夷羿冒于原兽忘其国恤而思其麀牡武不可重用不恢于夏家兽臣司原敢告仆夫虞箴如是可不惩乎于是晋侯好田故魏绛及之公曰然则莫如和戎乎对曰和戎有五利焉戎狄荐居贵货易土土可贾焉一也边鄙不耸民狎其野穑人成功二也戎狄事晋四邻振动诸侯威怀三也以德绥戎师徒不勤甲兵不顿四也鍳于后羿而用德度逺至迩安五也君其图之公说使魏绛盟诸戎修民事田以时  

请辞金石之乐【`左传襄公十一年`】  

郑人赂晋侯以师悝师触师蠲广车軘车淳十五乘甲兵备凡兵车百乘歌钟二肆及其鏄磬女乐二八晋侯以乐之半赐魏绛曰子教寡人和诸戎狄以正诸华八年之中九合诸侯如乐之和无所不谐请与子乐之辞曰夫和戎狄国之福也八年之中九合诸侯诸侯无慝君之灵也二三子之劳也臣何力之有焉抑臣愿君安其乐而思其终也诗曰乐只君子殿天子之邦乐只君子福禄攸同便蕃左右亦是帅从夫乐以安德义以处之礼以行之信以守之仁以厉之而后可以殿邦国同福禄来逺人所谓乐也书曰居安思危思则有备有备无患敢以此规公曰子之教敢不承命抑微子寡人无以待戎不能济河夫赏国之典也藏在盟府不可废也子其受之魏绛于是乎始有金石之乐礼也  

请免叔向【`左传襄公二十一年`】  

栾盈出奔楚宣子杀箕遗黄渊嘉父司空靖邴豫董叔邴师申书羊舌虎叔罴囚伯华叔向籍偃人谓叔向曰子离于罪其为不知乎叔向曰与其死亡若何诗曰优哉游哉聊以卒岁知也乐王鲋见叔向曰吾为子请叔向弗应出不拜其人皆咎叔向叔向曰必祁大夫室老闻之曰乐王鲋言于君无不行求赦吾子吾子不许祁大夫所不能也而曰必由之何也叔向曰乐王鲋从君者也何能行祁大夫外举不弃雠内举不失亲其独遗我乎诗曰有觉德行四国顺之夫子觉者也晋侯问叔向之罪于乐王鲋对曰不弃其亲其有焉于是祁奚老矣闻之乘驿而见宣子曰诗曰惠我无疆子孙保之书曰圣有謩训明征定保夫谋而鲜过惠训不倦者叔向有焉社稷之固也犹将十世宥之以劝能者今壹不免其身以弃社稷不亦惑乎鲧殛而禹兴伊尹放太甲而相之卒无怨色管蔡为戮周公右王若之何其以虎也弃社稷子为譱谁败不勉多杀何为宣子说与之乘以言诸公而免之不见叔向而归叔向亦不告免焉而朝  

请复椒举【`左传襄公二十六年`】  

初楚伍参与蔡太师子朝友其子伍举与声子相善也伍举娶于王子牟王子牟为申公而亡楚人曰伍举实送之伍举奔郑将遂奔晋声子将如晋遇之于郑郊班荆相与食而言复故声子曰子行也吾必复子及宋向戍将平晋楚声子通使于晋还如楚令尹子木与之语问晋故焉且曰晋大夫与楚孰贤对曰晋卿不如楚其大夫则贤皆卿材也如杞梓皮革自楚徃也虽楚有材晋实用之子木曰夫独无族姻乎对曰虽有而用楚材实多归生闻之善为国者赏不僣而刑不滥赏僣则惧及滛人刑滥则惧及善人若不幸而过宁僣无滥与其失善宁其利滛无善人则国从之诗曰人之云亡邦国殄瘁无善人之谓也故夏书云与其杀不辜宁失不经惧失善也商颂有之曰不僭不滥不敢怠皇命于下国封建厥福此汤所以获天福也古之治民者劝赏而畏刑恤民不倦赏以春夏刑以秋冬是以将赏为之加膳加膳则饫赐此以知其劝赏也将刑为之不举不举则彻乐此以知其畏刑也夙兴夜寐朝夕临政此以知其恤民也三者礼之大节也有礼无败今楚多滛刑其大夫逃死于四方而为之谋主以害楚国不可救疗所谓不能也子仪之乱析公奔晋晋人寘诸戎车之殿以为谋主绕角之役晋将遁矣析公曰楚师轻窕易震荡也若多鼓钧声以夜军之楚师必遁晋人从之楚师宵溃晋遂侵蔡袭沈获其君败申息之师于桑隧获申丽而还郑于是不敢南面楚失华夏则析公之为也雍子之父兄譛雍子君与大夫不善是也雍子奔晋晋人与之鄐以为谋主彭城之役晋楚遇于靡角之谷晋将遁矣雍子发命于军曰归老幼反孤疾二人役归一人简兵搜乗秣马蓐食师陈焚次明日将战行归者而逸楚囚楚师宵溃晋降彭城而归诸宋以鱼石归楚失东夷子辛死之则雍子之为也子反与子灵争夏姬而雍害其事子灵奔晋晋人与之邢以为谋主扞御北狄通呉于晋敎呉叛楚敎之乗车射御驱侵使其子狐庸为呉行人焉呉于是伐巢取驾克棘入州来楚罢于奔命至今为患则子灵之为也若敖之乱伯贲之子贲皇奔晋晋人与之苖以为谋主鄢陵之役楚晨压晋军而陈晋将遁矣苖贲皇曰楚师之良在其中军王族而已若塞井夷灶成陈以当之栾范易行以诱之中行二郄必克二穆吾乃四萃于其王族必大败之晋人从之楚师大败王夷师熸子反死之郑叛呉兴楚失诸侯则苖贲皇之为也子木曰是皆然矣声子曰今又有甚于此椒举娶于申公子牟子牟得戾而亡君大夫谓椒举女实遣之惧而奔郑引领南望曰庻几赦余亦弗图也今在晋矣晋人将与之县以比叔向彼若谋害楚国岂不为患子木惧言诸王益其禄爵而复之声子使椒鸣逆之  

请师伐宋【`国语`】  

宋人杀昭公赵宣子请师于灵公以伐宋公曰非晋国之急也对曰大者天地其次君臣所以为明训也今宋人杀其君是反天地而逆民则也天必诛焉晋为盟主而不修天罚将惧及焉公许之乃发令于太庙召军吏而戒乐正令三军之钟鼔必备赵同曰国有大役不镇抚民而备钟鼓何也宣子曰大罪伐之小罪惮之袭侵之事陵也是故伐备钟鼓声其罪也战以錞于丁宁儆其民也袭侵宻声为蹔事也今宋人杀其君罪莫大焉明声之犹恐其不闻也吾备钟鼔为君故也乃使旁告于诸侯治兵振旅鸣钟鼔以至于宋  

请长安君为质【`赵触詟`】  

赵太后新用事秦急攻之赵氏求救于齐齐曰必以长安君为质兵乃出太后不肯大臣强谏太后明谓左右有复言令长安君为质者老妇必唾其面左师触詟愿见太后盛气而揖之入而徐趋至而自谢曰老臣病足曽不能疾走不得见久矣窃自恕恐太后玉体之有所郄也故愿望见太后曰老妇恃辇而行曰日食饮得无衰乎曰恃鬻耳曰老臣今者殊不欲食乃自强歩日三四里少益嗜食和于身曰老妇不能太后之色少解左师公曰老臣贱息舒祺最少不肖而臣衰窃爱怜之愿令补黒衣之数以卫王宫没死以闻太后曰敬诺年几何矣对曰十五岁矣虽少愿及未填沟壑而托之太后曰丈夫亦爱怜其少子乎对曰甚于妇人太后曰妇人异甚对曰老臣窃以为媪之爱燕后贤于长安君曰君过矣不若长安君之甚左师公曰父母之爱子则为之计深逺媪之送燕后也持其踵为之泣念悲其逺也亦哀之矣已行非弗思也祭祀必祝之祝曰必勿使返岂非计久长有子孙相继为王也哉太后曰然左师公曰今三世以前至于赵之为赵赵王之子孙侯者其继有在者乎曰无有曰微独赵诸侯有在者乎曰老妇不闻也此其近者祸及身逺者及其子孙岂人主之子孙则必不善哉位尊而无功奉厚而无劳而挟重器多也今媪尊长安之位而封以膏腴之地多予之重器而不及今令有功于国一旦山陵崩长安君何以自托于赵老臣以媪为长安君计短也故以为其爱不若燕后太后曰诺恣君之所使之于是为长安君约车百乘质于齐齐兵乃出子仪闻之曰人主之子也骨肉之亲也犹不能恃无功之尊无劳之奉以守金玉之重也而况人臣乎  

## 文章辨体彚选卷五十六

（明）贺复征 编  

○论谏五  

论受郑子华【`左传僖公七年`】  

秋盟于寗毋谋郑故也管仲言于齐侯曰臣闻之招携以礼怀逺以德德礼不易无人不怀齐侯修礼于诸侯诸侯官受方物郑伯使太子华听命于会言于齐侯曰泄氏孔氏子人氏三族实违君命君若去之以为成我以郑为内臣君亦无所不利焉齐侯将许之管仲曰君以礼与信属诸侯而以奸终之毋乃不可乎子父不奸之谓礼守命共时之谓信违此二者奸莫大焉公曰诸侯有讨于郑未捷今茍有衅从之不亦可乎对曰君若绥之以德加之以训辞而帅诸侯以讨郑郑将覆亡之暇岂敢不惧若总其罪人以临之郑有辞矣何惧且夫合诸侯以崇德也会而列奸何以示后嗣夫诸侯之会其德刑礼义无国不记记奸之位君盟替矣作而不记非盛德也君其勿许郑必受盟夫子华既为太子而求介于大国以弱其国亦必不免郑有叔詹堵叔师叔三良为政未可间也齐侯辞焉子华由是得罪于郑  

论用人于社【`左传僖公十九年`】  

宋公使邾文公用鄫子于次睢之社欲以属东夷司马子鱼曰古者六畜不相为用小事不用大牲而况敢用人乎祭祀以为人也民神之主也用人其谁飨之齐桓公存三亡国以属诸侯义士犹曰薄德今一会而虐二国之君又用诸滛昏之鬼将以求霸不亦难乎得死为幸  

论岀莒仆【`左传文公十八年`】  

莒纪公生太子仆又生季佗爱季佗而岀仆且多行无礼于国仆因国人以弑纪公以其宝玉来奔纳诸宣公公命与之邑曰今日必授季文子使司冦出诸竟曰今日必达公问其故季文子使太史克对曰先大夫臧文仲敎行父事君之礼行父奉以周旋弗敢失队曰见有礼于其君者事之如孝子之养父母也见无礼于其君者诛之如鹰鹯之逐鸟雀也先君周公制周礼曰则以观德德以处事事以度功功以食民作誓命曰毁则为贼掩贼为藏窃贿为盗盗器为奸主藏之名頼奸之用为大凶德有常无赦在九刑不忘行父还观莒仆莫可则也孝敬忠信为基德盗贼藏奸为凶德夫莒仆则其孝敬则弑君父矣则其忠信则窃宝玉矣其人则盗贼也其器则奸兆也保而利之则主藏也以训则昏民无则焉不度于善而皆在于凶德是以去之昔高阳氏有才子八人苍舒隤敳梼戭大临尨降庭坚仲容叔达齐圣广渊明允笃诚天下之民谓之八恺高辛氏有才子八人伯奋仲堪叔献季仲伯虎仲熊叔豹季狸忠肃共懿宣慈惠和天下之民谓之八元此十六族也世济其美不陨其名以至于尧尧不能举舜臣尧举八恺使主后土以揆百事莫不时序地平天成举八元使布五敎于四方父义母慈兄友弟恭子孝内平外成昔帝鸿氏有不才子掩义隠贼好行凶德丑类恶物顽嚚不友是与此周天下之民谓之浑敦少皥氏有不才子毁信废忠崇餙恶言靖譛庸回服谗搜慝以诬盛德天下之民谓之穷竒颛顼氏有不才子不可敎训不知话言告之则顽舍之则嚚傲狠明德以乱天常天下之民谓之梼杌此三族也世济其凶增其恶名以至于尧尧不能去缙云氏有不才子贪于饮食冒于货贿侵欲崇侈不可盈厌聚敛积实不知纪极不分孤寡不恤穷匮天下之民以比三凶谓之饕餮舜臣尧宾于四门流四凶族浑敦穷竒梼杌饕餮投诸四裔以御魑魅是以尧崩而天下如一同心戴舜以为天子以其举十六相去四凶也故虞书数舜之功曰慎徽五典五典克从无违敎也曰纳于百揆百揆时序无废事也曰宾于四门四门穆穆无凶人也舜有大功二十而为天子今行父虽未获一吉人去一凶矣于舜之功二十之一也庻几免于戾乎  

论代狄【`左传宣公十五年`】  

潞子婴児之夫人晋景公之姊也酆舒为政而杀之又伤潞子之目晋侯将伐之诸大夫皆曰不可酆舒有三儁才不如待后之人伯宗曰必代之狄有五罪儁才虽多何补焉不祀一也嗜酒二也弃仲章而夺黎氏地三也虐我伯姬四也伤其君目五也怙其儁才而不以茂德兹益罪也后之人或者将敬奉德义以事神人而申固其命若之何待之不讨有罪曰将待后后有辞而讨焉毋乃不可乎夫恃才与众亡之道也商纣由之故灭天反时为灾地反物为妖民反德为乱乱则妖灾生故文反正为乏尽在狄矣晋侯从之六月癸卯晋荀林父败赤狄于曲梁辛亥灭潞酆舒奔卫卫人归诸晋晋人杀之  

论三殆【`左传昭公四年`】  

许男如楚楚子止之遂止郑伯复田江南许男与焉使椒举如晋求诸侯二君待之椒举致命曰寡君使举曰日君有惠赐盟于宋曰晋楚之从交相见也以岁之不易寡人愿结驩于二三君使举请间君若茍无四方之虞则愿假宠以请于诸侯晋侯欲勿许司马侯曰不可楚王方侈天或者欲逞其心以厚其毒而降之罚未可知也其使能终亦未可知也晋楚唯天所相不可与争君其许之而修德以待其归若归于德吾犹将事之况诸侯乎若适滛虐楚将弃之吾又谁与争公曰晋有三不殆其何敌之有国险而多马齐楚多难有是三者何乡而不济对曰恃险与马而虞邻国之难是三殆也四岳三涂阳城大室荆山中南九州岛之险也是不一姓冀之北土马之所生无与国焉恃险与马不可以为固也从古以然是以先王务修德音以亨神人不闻其务险与马也邻国之难不可虞也或多难以固其国启其疆土或无难以丧其国失其守宇若何虞难齐有仲孙之难而获桓公至今頼之晋有里平之难而获文公是以为盟主卫邢无难敌亦丧之故人之难不可虞也恃此三者而不修政德亡于不暇又何能济君其许之纣作滛虐文王惠和殷是以陨周是以兴夫岂争诸侯乃许楚使使叔向对曰寡君有社稷之事是以不获春秋时见诸侯君实有之何辱命焉椒举遂请昏晋侯许之  

论辱晋【`左传昭公五年`】  

晋韩宣子如楚送女叔向为介郑子皮子大叔劳诸索氏大叔谓叔向曰楚王汰侈已甚子其戒之叔向曰汰侈已甚身之灾也焉能及人若奉吾币帛慎吾威仪守之以信行之以礼敬始而思终终无不复从而不失仪敬而不失威道之以训辞奉之以旧法考之以先王度之以二国虽汰侈若我何及楚楚子朝其大夫曰晋吾仇敌也茍得志焉无恤其它今其来者上卿上大夫也若吾以韩起为阍以羊舌肸为司宫足以辱晋吾亦得志矣可乎大夫莫对薳启疆曰可茍有其备何故不可耻匹夫不可以无备况耻国乎是以圣王务行礼不求耻人朝聘有珪享俯有璋小有述职大有廵功设机而不倚爵盈而不饮宴有好货飱有陪鼎入有郊劳出有赠贿礼之至也国家之败失之道也则祸乱兴城濮之役晋无楚备以败于邲邲之役楚无晋傋以败于鄢自鄢以来晋不失备而加之以礼重之以睦是以楚弗能报而求亲焉既获姻亲又欲耻之以召冦雠备之若何谁其重此若有其人耻之可也若其未有君亦图之晋之事君臣曰可矣求诸侯而糜至求昏而荐女君亲送之上卿及上大夫致之犹欲耻之君其亦有备矣不然柰何韩起之下赵成中行呉魏舒范鞅知盈羊舌肸之下祁午张趯籍谈女齐梁丙张骼辅跞苖贲皇皆诸侯之选也韩襄为公族大夫韩须受命而使矣箕襄邢帯叔禽叔椒子羽皆大家也韩赋七邑皆成县也羊舌四族皆强家也晋人若丧韩起杨肸五卿八大夫辅韩须杨石因其十家九县长毂九百其余四十县遗守四干奋其武怒以报其大耻伯华谋之中行伯魏舒帅之其蔑不济矣君将以亲易怨实亡礼以速冦而未有其备使羣臣徃遗之禽以逞君心何不可之有王曰不糓之过也大夫无辱厚为韩子礼王欲敖叔向以其所不知而不能亦厚其礼  

论石言【`左传昭公八年`】  

八年春石言于晋魏榆晋侯问于师旷曰石何故言  

对曰石不能言或冯焉不然民听滥也抑臣又闻之曰作事不时怨讟恫于民则有非言之物而言今宫室崇侈民力凋尽怨讟并作莫保其性石言不亦宜乎于是晋侯方筑虒祁之宫叔向日子野之言君子哉君子之言信而有征故怨逺于其身小人之言僣而无征故怨咎及之诗曰哀哉不能言匪古是出唯躬是瘁哿矣能言巧言如流俾躬处休其是之谓乎是宫也成诸侯必叛君必有咎夫子知之矣  

论城陈蔡不羮【`左传昭公十一年`】  

楚子城陈蔡不羮使弃疾为蔡公王问于申无宇曰弃疾在蔡何如对曰择子莫如父择臣莫如君郑荘公城栎而寘子元焉使昭公不立齐桓公城糓而寘管仲焉至于今頼之臣闻五大不在邉五细不在庭亲不在外覊不在内今弃疾在外郑丹在内君其少戒王曰国有大城何如对曰郑京栎实杀曼伯宋萧亳实杀子游齐渠丘实杀无知卫蒲戚实出献公若由是观之则害于国末大必折尾大不掉君所知也  

论与呉【`左传哀公元年`】  

呉之入楚也使召陈怀公怀公朝国人而问焉曰欲与楚者右欲与呉者左陈人从田无田从党逢滑当公而进曰臣闻国之兴也以福其亡也以祸今呉未有福楚未有祸楚未可弃呉未可从而晋盟主也若以晋辞呉若何公曰国胜君亡非祸而何对曰国之有是多矣何必不复小国犹复况大国乎臣闻国之兴也视民如伤是其福也其亡也以民为土芥是其祸也楚虽无德亦不艾杀其民呉日敝于兵暴骨如莽而未见德焉天其或者正训楚也祸之适呉其何日之有陈侯从之  

论傅太子【`国语`】  

文公问于胥臣曰吾欲使阳处父傅讙也而敎诲之其能善之乎对曰是在讙也籧篨不可使俛戚施不可使仰僬侥不可使举侏儒不可使援蒙瞍不可使视嚚瘖不可使言聋瞶不可使听僮昏不可使谋质将善而贤良赞之则济可竢也若有违质敎将不入其何善之为臣闻昔者太任娠文王不变少溲于豕牢而得文王不加病焉文王在母不忧在傅弗勤处师弗烦事王不怒敬友二虢而惠慈二蔡刑于太姒比于诸弟诗云刑于寡妻至于兄弟以御于家邦于是乎用四方之贤良及其即位也询于八虞而咨于二虢度于闳天而谋于南宫诹于蔡原而访于辛尹重之以周召毕荣亿宁百神而柔龢万民故诗曰惠于宗公神罔时恫是则文王非专敎诲之力也公曰然则敎无益乎对曰胡为文益其质故人生而学非学不入公曰柰夫八疾何对曰官师之所材也戚施直鏄籧篨蒙璆侏儒扶卢蒙瞍修声詟瞶司火僮昏嚚瘖僬侥官师所不材也以实裔土夫敎者因体能质而利之者也若川然有原以卭浦而后大  

论傅太子【`国语`】  

庄王使士亹傅太子葴辞曰臣不材无能益焉王曰頼子之善善之也对曰夫善在太子太子欲善善人将至若不欲善善则不用故尧有丹朱舜有商均启有五观汤有太甲文王有管蔡是五王者皆元德也而有奸子夫岂不欲其善不能故也若民烦可敎训蛮夷戎翟其不宾也久矣中国所不能用也王卒使傅之问于申叔时叔时曰敎之春秋而为之耸善而抑恶焉以戒劝其心敎之世而为之昭明德而废幽昏焉以怵惧其动敎之诗而为之道广显德以耀明其志敎之礼使知上下之则敎之乐以疏其秽而镇其浮敎之令使访物官敎之语使明其德而知先王之务用明德于民也敎之故志使知废兴者而戒惧焉敎之训典使知族类行比义焉若是而不从动而不悛则文咏物以行之求贤良以翼之悛而不摄则身勤之多训典刑以纳之务慎敦笃以固之摄而不彻则明施舍以道之忠明久长以道之信明度量以道之义明等级以道之礼明恭俭以道之孝明敬戒以道之事明慈爱以道之仁明昭利以道之文明除害以道之武明精意以道之罚明正德以道之赏明齐肃以耀之临若是而不济不可为也且夫诵诗以辅相之威仪以先后之体貌以左右之明行以宣翼之制节义以动行之恭敬以监临之勤勉以劝之孝顺以纳之忠信以发之德音以扬之敎备而不从者非人也其可兴乎夫子践位则退自退则敬不则赧  

论章华之台【`国语`】  

灵王为章华之台与伍举升焉曰台美夫对曰臣闻国君服宠以为美安民以为乐听德以为聪致逺以为明不闻其以土木之崇高彤镂为美而以金石匏竹之昌大嚣庻为乐不闻其以观大视侈滛色以为明而以察清浊为聪也先君庄王为匏居之台高不过望国氛大不过容宴豆木不妨守备用不烦官府民不废时务官不易朝常问谁宴焉则宋公郑伯问谁相礼则华元驷騑问谁赞事则陈侯蔡侯许男顿子其大夫侍之先君是以除乱克敌而无恶于诸侯今君为此台也国民罢焉财用尽焉年糓败焉百官烦焉举国留之数年乃成愿得诸侯与始升焉诸侯皆距无有至者而后使太宰启疆请于鲁侯惧之以蜀之役而仅得以来使富都那竖赞焉而使长鬛之士相焉臣不知其美也夫美也者上下外内小大逺迩皆无害焉故曰美若于目观则美缩于财用则匮是聚民利以自封而瘠民也胡美之为夫君国者将民之与处民实瘠矣君安得肥且夫私欲弘侈则德义鲜少德义不行则迩者骚离而逺者距违天子之贵也唯其以公侯为官正而以伯子男为师旅其有美名也唯其施令德于逺近而小大安之也若敛民利以成其私欲使民蒿焉忘其安乐而有逺心其为恶也甚矣安用目观故先王之为台榭也榭不过讲军实台不过望氛祥故榭度于大卒之居台度于临观之高其所不夺穑地其为不匮财用其事不烦官业其日不废时务瘠硗之地于是乎为之城守之木于是乎用之官寮之暇于是乎临之四时之隙于是乎成之故周诗曰经始灵台经之营之庻民攻之不日成之经始勿亟庻民子来王在灵囿麀鹿攸伏夫为台榭将以敎民利也不知其以匮之也若君谓此台美而为之正楚其殆矣  

讽齐王纳谏【`齐邹忌`】  

邹忌修八尺有余而形貌昳丽朝服衣冠窥镜谓其妻曰吾孰与城北徐公美其妻曰君美甚徐公何能及君也城北徐公齐国之美丽者也忌不自信而复问其妾曰吾孰与徐公美妾曰徐公何能及君也旦日客从外来与坐谈问之吾与徐公孰美客曰徐公不若君之美也明日徐公来熟视之自以为不如窥镜而自视又弗如逺甚暮寝而思之曰吾妻之美我者私我也妾之美我者畏我也客之美我者欲有求于我也于是入朝见威王曰臣诚知不如徐公美臣之妻私臣臣之妾畏臣臣之客欲有求于臣皆以美于徐公今齐地方千里百二十城宫妇左右莫不私王朝廷之臣莫不畏王四境之内莫不有求于王由此观之王之蔽甚矣王曰善乃下令羣臣吏民能面刺寡人之过者受上赏上书谏寡人者受中赏能谤议于市朝闻寡人之耳者受下赏令初下羣臣进谏门庭若市数月之内时时而间进朞年之后虽欲言无可进者燕赵韩魏闻之皆朝于齐此所谓战胜于朝廷  

论好士【`王斗`】  

先生王斗造门而见齐宣王宣王曰寡人奉先君之宗庙守社稷闻先生直言正谏不讳王斗对曰王闻之过斗生于乱世事乱君焉敢直言正谏宣王忿然作色不说有间王斗曰昔先君桓公所好者五九合诸侯一匡天下天子授籍立为太伯今王有四焉宣王说曰寡人愚陋守齐国唯恐夫抎【`失也`】之焉能有四焉王斗曰先君好马王亦好马先君好狗王亦好狗先君好酒王亦好酒先君好色王亦好色先君好士而王不好士宣王曰当今之世无士寡人何好王斗曰世无骐驎騄耳王之驷已备矣世无东郭逡卢氏之狗王之走狗已具矣世无毛嫱西施王宫已充矣王亦不好士也何患无士宣王谢曰寡人有罪国家于是举士五人任官齐国大治  

论幸臣亡国【`楚庄辛`】  

庄辛谓楚襄王曰君王左州侯右夏侯辇从鄢陵君与寿陵君专滛逸侈靡不顾国政郢都必危矣襄王曰先生老悖乎将以为楚国妖祥乎庄辛曰臣诚见其必然者也非敢以为国妖祥也君王卒幸四子者不衰楚国必亡矣臣请避于赵淹留以观之庄辛去之赵留五月秦果举鄢郢巫上蔡陈之地襄王流揜于成阳于是使人发驺征庄辛于赵庄辛曰诺庄辛至襄王曰寡人不能用先生之言今事至于此为之柰何庄辛对曰臣闻鄙语曰见兎而顾犬未为晩也亡羊而补牢未为迟也臣闻昔汤武以百里昌桀纣以天下亡今楚国虽小絶长续短犹以数千里岂特百里哉王独不见夫蜻蛉乎六足四翼飞翔乎天地之间俛啄蚉■〈亡上虫下〉而食之仰承甘露而饮之自以为无患与人无争也不知夫五尺童子方将调饴胶丝加已乎四仞之上而下为蝼蚁食也夫蜻蛉其小者也黄雀因是以俯噣白粒仰栖茂树鼔翅奋翼自以为无患与人无争也不知夫公子王孙左挟弹右摄丸将加已乎十仞之上以其类为招昼游乎茂树夕调乎酸醎倐忽之间堕于公子之手夫黄雀其小者也黄鹄因是以游乎江海淹乎大沼俯噣鳝鲤仰啮陵衡奋其六翮而凌清风飘揺乎高翔自以为无患与人无争也不知夫射者方将修其碆卢治其矰缴将加已乎百仞之上被■〈监刂〉磻引微缴折清风而抎矣故昼游乎江河夕调乎鼎鼐夫黄鹄其小者也蔡灵侯之事因是以南游乎高陂北临乎巫山饮茹溪流食湘波之鱼左抱幼妾右拥嬖女与之驰骋乎高蔡之中而不以国家为事不知夫子发方受命乎灵王系已以朱丝而见之也蔡灵侯之事其小者也君王之事因是以左州侯右夏侯辇从鄢陵君与寿灵君饭封禄之粟而载方府之金与之驰骋乎云梦之中而不以天下国家为事而不知夫穰侯方受命乎秦王填黾塞之内而投已乎黾塞之外襄王闻之颜色变作身体战栗于是乃以执珪而授之为阳陵君与淮北之地  

论讲秦得失【`赵虞卿`】  

秦攻赵于长平大破之引兵而归因使人索六城于赵而讲赵计未定楼缓新从秦来赵王与楼缓计之曰与秦城何如不与何如楼缓辞让曰此非臣之所能知也王曰虽然试言公之私楼缓曰王亦闻夫公甫文伯母乎公甫文伯官于鲁病死妇人为之自杀于房中者二八其母闻之不肯哭也相室曰焉有子死而不哭者乎其母曰孔子贤人也逐于鲁是人不随今死而妇人为死者十六人若是者其于长者薄而于妇人厚故从母言之为贤母也从妇言之必不免于妬妇也故其言一也言者异则人心变矣今臣新从秦来而言勿与则非计也言与之则恐王以臣之为秦也故不敢对使臣得为王计之不如予之王曰诺虞卿闻之入见王王以楼缓言告之虞卿曰此餙说也王曰何谓也虞卿曰秦之攻赵也倦而归乎王以其力尚能进爱王而不攻乎王曰秦之攻我也不遗余力矣必以倦而归也虞卿曰秦以其力攻其所不能取倦而归王又以其力之所不能攻而资之是助秦自攻也来年秦复攻王王无以救矣王以虞卿之言告楼缓楼缓曰虞卿能尽知秦力之所至乎诚不知秦力之所至此弹丸之地犹不予也令秦来年复攻王得无割其内而讲乎王曰诚听子割矣子能必来年秦之不复攻我乎楼缓对曰此非臣之所敢任也昔者三晋之交于秦相善也今秦释韩魏而独攻王王之所以事秦必不如韩魏也今臣为足下解负亲之攻启关通币齐交韩魏至来年而王独不取于秦王之所以事秦者必在韩魏之后也此非臣之所敢任也王以楼缓之言告虞卿虞卿曰楼缓言不讲来年秦复攻王得无更割其内而讲今讲楼缓又不能必秦之不复攻也虽割何益来年复攻又割其力之所不能取而讲也此自尽之术也不如无讲秦虽善攻不能取六城赵虽不能守亦不至失六城秦倦而归兵必罢我以六城收天下以攻罢秦是我失之于天下而取偿于秦也吾国尚利孰与坐而割地自弱以强秦今楼缓曰秦善韩魏而攻赵者必王之事秦不如韩魏也是使王岁以六城事秦也即坐而地尽矣来年秦复求割地王将予之乎不予则是弃前资而挑秦祸也与之则无地而给之语曰强者善攻而弱者不能自守今坐而听秦秦兵不敝而多得地是强秦而弱赵也以益强之秦而割愈弱之赵其计固不止矣且秦虎狼之国也无礼义之心其求无已而王之地有尽以有尽之地给无已之求其势必无赵矣故曰此餙说也王必勿与王曰诺楼缓闻之入见于王王又以虞卿之言告之楼缓曰不然虞卿得知其一未知其二也夫秦赵构难而天下皆说何也曰我将因强而乘弱今赵兵困于秦天下之贺战胜者则必在于秦矣故不若亟割地求和以疑天下慰秦心不然天下将因秦之怒乘赵之敝而瓜分之赵且亡何秦之图王以此断之勿复计也虞卿闻之又入见王曰危矣楼子之为秦也夫赵兵困于秦又割地为和是愈疑天下而何慰秦心哉不亦大示天下弱乎且臣曰勿予者非固勿予而已也秦索六城于王王以六城赂齐齐秦之深雠也得王六城并力而西击秦也齐之听王不待辞之毕也是王失于齐而取偿于秦一举结三国之亲而与秦易道也赵王曰善因发虞卿东见齐王与之谋秦虞卿未反秦之使者已在赵矣楼缓闻之逃去  

论建信君【`魏公子牟`】  

建信君贵于赵魏公子牟过赵赵王迎之顾反至坐前有尺帛且令工人以为冠工见客来也因避赵王曰公子乃驱后车幸以临寡人愿闻所以为天下魏牟曰王能重王之国若此尺帛则王之国大治矣赵王不说形于颜色曰先王不知寡人不肖使奉社稷岂敢轻国若此魏牟曰王无怒请为王说之曰王有此尺帛何不令前郎中以为冠王曰郎中不知为冠魏牟曰为冠而败之奚亏于王之国而王必待工而后乃使之今为天下之工或非也社稷为虚戾先王不血食而王不以予工乃与幼艾且王之先帝驾犀首而骖马服以与秦角逐秦当时避其锋今王憧憧乃辇建信以与强秦角逐臣恐秦折王之輢也  

论建信君【`赵阙名`】  

客见赵王曰臣闻王之使人买马也有之乎王曰有之何故至今不遣王曰未得买马之工也对曰王何不遣建信君乎王曰建信君有国事又不知相马曰王何不遣纪姬乎王曰纪姬妇人也不知相马对曰买马而善何补于国王曰无补于国买马而恶何危于国王曰无危于国对曰然则买马善而若恶皆无危补于国然而王之买马也必将待工今治天下举错非也国家为虚戾而社稷不血食然而王不待工而与建信君何也赵王未之应也客曰燕郭之法有所谓桑雍者王知之乎王曰未之闻也所谓桑雍者便辟左右之人及夫人优爱孺子也此皆能乘王之醉昏而求所欲于王者也是能得之于内则大臣为之枉法于外矣故日月晖于外其贼在于内谨备其所憎而祸在于所爱  

论取成皋【`韩段规`】  

三晋已破智氏将分其地叚规谓韩王曰分地必取成皋韩王曰成皋石溜之池也寡人无所用之叚规曰不然臣闻百里之厚而动千里之权者地利也千人之众而破三军者不意也王用臣言则韩必取郑矣王曰善果取成皋至韩之取郑也果从成皋始大  

论事君不谕左右【`周苏代`】  

苏代谓燕昭王曰今有人于此孝如曽参孝已信如尾生高亷如鲍焦史鳅兼此三行以事王奚如王曰如是足矣对曰足下以为足则臣不事足下矣臣且处无为之事归耕乎周之上地耕而食之织而衣之王曰何故也对曰孝如曽参孝已则不过飬其亲耳信如尾生高则不过不欺人耳亷如鲍焦史鳅则不过不窃人之财耳今臣为进取者也臣以为亷不与身俱达义不与生俱立仁义者自完之道也非进取之术也王曰自忧不足乎对曰以自忧为足则秦不出殽函齐不出营丘楚不出疏章三王代位五伯改政皆以不自忧故也若自忧而足则臣亦周之负笼耳何为烦大王之廷耶昔者楚取章武诸侯北面而朝秦取西山诸侯西面而朝曩者使燕母去周室之上则诸侯不为别马而朝矣臣闻之善为事者先量其国之大小而揆其兵之强弱故功可成而名可立也不能为事者不先量其国之大小不揆其兵之强弱故功不可成而名不可立也今主有东向伐齐之心而愚臣知之王曰子何以知之对曰矜戟砥剑登丘东向而叹是以愚臣知之今夫乌获举千钧之重行年八十而求扶持故齐虽强国也西劳于宋南罢于楚则齐军可败而河间可取燕王曰善吾请拜子为上卿奉子车百乘子以此为寡人东游于齐何如对曰足下以爱之故与何不与爱子与诸舅叔父负床之孙不得而乃以与亡能之臣何也王之论臣何如人哉今臣之所以事足下者忠信也恐以忠信之故见辠于左右王曰安有为人臣尽其力竭其能而得罪者乎对曰臣请为王譬昔周之上地尝有之其丈夫宦三年不归其妻爱人其所爱者曰子之丈夫来则且奈何乎其妻曰勿忧也吾已为药酒而待其来矣已而其丈夫果来于是令其妾酌药酒而进之其妾知之半道而立虑曰吾以此饮吾主父则杀吾主父以此事告吾主父则逐吾主母与杀吾主父逐吾主母者宁佯踬而覆之于是且佯僵而仆之其妻曰为子之逺行来之故为美酒今妾奉而仆之其丈夫不知縳其妾而笞之故妾所以笞者忠信也今臣为足下使于齐恐忠信不谕于左右也臣闻之曰万乘之主不制于人臣十乘之家不制于众人匹夫徒歩之士不制于妻妾而又况于当时之贤主乎臣请行矣愿足下之无制于羣臣也  

## 文章辨体彚选卷五十七

（明）贺复征 编  

○论谏六  

戒子反慎战【`左传成公十六年`】  

楚子救郑过申子反入见申叔时曰师其何如对曰德刑详义礼信战之器也德以施惠刑以正邪详以事神义以建利礼以顺时信以守物民生厚而德正用利而事节时顺而物成上下和睦周旋不逆求无不具各知其极故诗曰立我烝民莫非尔极是以神降之福时无灾害民生敦龎和同以听莫不尽力以从上命致死以补其阙此战之所繇克也今楚内弃其民而外絶其好渎齐盟而食话言奸时以动而疲民以逞民不知信进退罪也人恤所底其谁致死子其勉之吾不复见子矣  

论诘盗【`左传襄公二十一年`】  

邾庻其以漆闾丘来奔季武子以公姑姊妻之皆有赐于其从者于是鲁多盗季孙谓臧武仲曰子盍诘盗武仲曰不可诘也纥又不能季孙曰我有四封而诘其盗何故不可子为司宼将盗是务去若之何不能武仲曰子召外盗而大礼焉何以止吾盗子为正卿而来外盗使纥去之将何以能庻其窃邑于邾以来子以姬氏妻之而与之邑其从者皆有赐焉若大盗礼焉以君之姑姊与其大邑其次皁牧舆马其小者衣裳剑帯是赏盗也赏之而去其或难焉纥也闻之在上位者洒濯其心壹以待人轨度其信可明征也而后可以治人夫上之所为民之归也上所不为而民或为之是以加刑罚焉而莫敢不惩若上之所为而民亦为之乃其所也又可禁乎  

论尹何为邑【`左传襄公三十一年`】  

子皮欲使尹何为邑子产曰少未知可否子皮曰愿吾爱之不吾叛也使夫徃而学焉夫亦愈知治矣子座曰不可人之爱人求利之也今吾子爱人则以政犹未能操刀而使之割也其伤实多子之爱人伤之而已其谁敢求爱于子子于郑国栋也栋折榱崩侨将厌焉敢不尽言子有美锦不使人学制焉大官大邑身之所庇也而使学者制焉其为美锦不亦多乎侨闻学而后入政未闻以政学者也若果行此必有所害譬如田猎射御贯则能获禽若未尝登车射御则败绩厌覆是惧何暇思获子皮曰善哉虎不敏吾闻君子务知大者逺者小人务知小者近者吾小人也衣服附在吾身吾知而慎之大官大邑所以庇身也吾逺而慢之微子之言吾不知也他日我曰子为郑国我为吾家以庇焉其可也今而后知不足自今请虽吾家听子而行子产曰人心之不同如其面焉吾岂敢谓子面如吾面乎抑心所谓危亦以告也子皮以为忠故委政焉子产是以能为郑国  

戒赵文子【`左传昭公元年`】  

会于虢寻宋之盟也祁午谓赵文子曰宋之盟楚人得志于晋今令尹之不信诸侯之所闻也子弗戒惧又如宋子木之信称于诸侯犹诈晋而驾焉况不信之尤者乎楚重得志于晋晋之耻也子相晋国以为盟主于今七年矣再合诸侯三合大夫服齐狄宁东夏平秦乱城淳于师徒不顿国家不罢民无谤讟诸侯无怨天无大灾子之力也有令名矣而终之以耻午也是惧吾子其不可以不戒文子曰武受赐矣然宋之盟子木有祸人之心武有仁人之心是楚所以驾于晋也今武犹是心也楚又行僣非所害也武将信以为本循而行之譬如农夫是穮是蓘虽有饥馑必有丰年且吾闻之能信不为人下吾未能也诗曰不僭不贼鲜不为则信也能为人则者不为人下矣吾不能是难楚不为患楚令尹围请用牲读旧书加于牲上而已晋人许之  

论费无极【`左传昭公二十七年`】  

郄宛之难国言未已进胙者莫不谤令尹沈尹戍言于子常曰夫左尹与中廐尹莫知其罪而子杀之以兴谤讟至于今不已戍也惑之仁者杀人以掩谤犹弗为也今吾子杀人以兴谤而弗图不亦异乎夫无极楚之谗人也民莫不知去朝呉出蔡侯朱丧太子建杀连尹奢屏王之耳目使不聪明不然平王之温惠共俭有过成庄无不及焉所以不获诸侯迩无极也今又杀三不辜以兴大谤几及子矣子而不图将焉用之夫鄢将师矫子之命以灭三族国之良也而不愆位呉新有君疆埸日骇楚国若有大事子其危哉知者除谗以自安也今子爱谗以自危也甚矣其惑也子常曰是瓦之罪敢不良图子常杀费无极与鄢将师尽灭其族以说于国谤言乃止  

贺韩宣子忧贫【`国语`】  

叔向见韩宣子宣子忧贫叔向贺之宣子曰吾有卿之名而无其实无以从二三子吾是以忧子贺我何故对曰昔栾武子无一卒之田其官不备其宗器宣其德行顺其宪则使越于诸侯诸侯亲之戎狄怀之以正晋国行刑不疚以免于难及桓子骄泰奢侈贪欲无艺略则行志假贷居贿宜及于难而頼武之德以没其身及怀子改桓之行而修武之德可以免于难而离桓之罪以亡于楚夫却昭子其富半公室其家半三军恃其富宠以泰于国其身尸于朝其家灭于绛不然夫八却五大夫三卿其宠大矣一朝而灭莫之哀也唯无德也今吾子有栾武子之贫吾以为能其德矣是以贺若不忧德之不建而患货之不足将吊不暇何贺之有宣子拜稽首焉曰起也将亡頼子存之非起也敢专承之其自桓叔以下嘉吾子之赐  

论垒培【`国语`】  

赵简子使尹铎为晋阳曰必堕其垒培吾将徃焉若见垒培是见寅与吉射也尹铎徃而増之简子如晋阳见垒怒曰必杀铎也而后入大夫辞之不可曰是昭余雠也邮无正进曰昔先主文子少衅于难从姬氏于公宫有孝德以岀在公族有恭德以升在位有武德以羞为正卿有温德以成其名誉失赵氏之典刑而去其师保基于其身以克复其所及景子长于公宫未及教训而嗣立矣亦能纂修其身以受先业无谤于国顺德以学子择言以敎子择师保以相子今吾子嗣位有文之典刑有景之敎训重之以师保加之以父兄子皆疏之以及此难夫尹铎曰思乐而喜思难而惧人之道也委土可以为师保吾何为不増是以修之庻曰可以鉴而鸠赵宗乎若罚之是罚善也罚善必赏恶臣何望焉简子说曰微子吾几不为人矣以免难之赏赏尹铎初伯乐与尹铎有怨以其赏如伯乐氏曰子免吾死敢不归禄辞曰吾为主图非为子也怨若怨焉  

贺赵简子【`国语`】  

赵简子问于壮驰兹曰东方之士孰为愈壮驰兹拜曰敢贺简子曰未应吾问何贺对曰臣闻之国家之将兴也君子自以为不足其亡也若有余今主任晋国之政而问及小人又求贤人吾是以贺  

论智氏之室【`国语`】  

智襄子为室美士茁夕焉知伯曰室美夫对曰美则美矣抑臣亦有惧也知伯曰何惧对曰臣以秉笔事君志有之曰高山峻原不生草木松栢之地其土不肥今土木胜臣惧其不安人也室成三年而智氏亡还自卫三卿宴于蓝台知襄子戏韩康子而侮叚规知伯国闻之諌曰主不备难必至矣曰难将繇我我不为难谁敢兴之对曰异于是夫却氏有车辕之难赵有孟姬之谗栾有叔祁之愬范中行有函治之难皆主之所知也夏书有之曰一人三失怨岂在明不见是图周书有之曰怨不在大亦不在小夫君子能勤小物故无大患今主一宴而耻人之君相又弗备曰不敢兴难毋乃不可乎夫谁不可喜而谁不可惧蜹蛾蠭虿皆能害人况君相乎弗听自是五年乃有晋阳之难叚规反首难而杀知伯于师遂灭知氏晋阳之围张谈曰先主为重器也为国家之难盍姑无爱宝于诸侯乎襄子曰吾无使也张谈曰地也可襄子曰吾不幸有疾不夷于先子不德而贿夫地也求饮吾欲是飬吾疾而干吾禄也吾不与皆毙襄子岀曰吾何走乎从者曰长子近且城厚完襄子曰罢民力以完之又毙以守之其谁与我从者曰邯郸之仓库实襄子曰浚民之膏泽以实之又因而杀之其谁与我其晋阳乎先主之所属也尹铎之所寛也民必和矣乃走晋阳晋师围而灌之沈灶产鼃民无畔意  

规申公【`国语`】  

左史倚相廷见申公子亹子亹不出左史谤之举伯以告子亹怒而岀曰女无亦谓我老耄而舍我而又谤我左史曰唯子老耄故欲见以交儆子若子方壮能经营百事倚相将奔走承序于是不给而何暇得见昔卫武公年数九十有五矣犹箴儆于国曰自卿以下至于师长士茍在朝者无谓我老耄而舍我必恭恪于朝朝夕以交戒我闻一二之言必诵志而纳之以训道我在舆有旅贲之规位守有官师之典倚几有诵训之谏居寝有■〈执上目下〉御之箴临事有瞽史之道宴居有师工之诵史不失书蒙不失诵以训御之于是乎作懿戒以自儆也及其没也谓之叡圣武公子实不叡圣于倚相何害周书曰文王至于日中昃不遑暇食惠于小民唯政之恭文王犹不敢惰今子老楚国而欲自安也以御数者王将何为若常如此楚其难哉子亹惧曰老之过也乃骤见左史  

## 文章辨体彚选卷五十八

（明）贺复征 编  

○论谏七  

论晋君臣【`国语`】  

襄王使召公过及内史过赐晋惠公命吕甥却芮相晋侯不敬晋侯执玉卑拜不稽首内史过归以告王曰晋不亡其君必无后且吕却将不免王曰何故对曰夏书有之曰众非元后何戴后非众无与守邦在汤誓曰予一人有辠无以万夫万夫有辠在予一人在盘庚曰国之臧则维女众国之不臧则维余一人是有逸罚如是则长众使民不可不慎也民之所急在于大事先王之大事之必以众济也故祓除其心以和惠民考中度衷以莅之昭明物则以训之制义庻孚以行之祓除其心精也考中度衷忠也昭明物则礼也制义庻孚信也然则长众使民之道非精不和非忠不立非礼不顺非信不行今晋侯即位而背内外之赂虐其处者弃其信也不敬王命弃其礼也施其所恶弃其忠也以恶实心弃其精也四者皆弃则逺不至而近不和矣将何以守国古者先王既有天下又崇立上帝明神而敬事之于是乎有朝日夕月以敎民事君诸侯春秋受职于王以临其民大夫士日恪位着以儆其官庻民工商各守其业以共其上犹恐有坠失也故为车服旗章以旌之为挚币瑞节以镇之为班爵贵贱以别之为令闻嘉誉以声之犹有散迁觧慢而着在刑辟流在裔土于是乎有夷蛮之国有斧钺刀墨之民而况可以滛纵其身乎夫晋侯非嗣也而得其位亹亹怵愓保任戒惧犹曰未也若将广其心而逺其邻陵其氏而卑其上将何以固守夫执玉卑替其挚也拜不稽首诬其王也替挚无镇诬王无民夫天事恒象任重享大者必速及故晋侯诬王人亦将诬之欲替其挚人亦将替之大臣享其禄弗谏而阿之亦必及焉襄王三年而立晋侯八年而陨于韩十六年而晋人杀怀公无胄秦人杀子金子公  

论陈必亡【`国语`】  

定王使单襄公聘于宋遂假道于陈以聘于楚火朝觌矣道茀不可行也候不在疆司空不视涂泽不陂川不梁野有庾积场功未毕道无列树垦田若蓻膳宰不致饩司里不授馆国无寄寓县无施舍民将筑台于夏氏及陈陈灵公与孔宁仪行父南冠以如夏氏留宾弗见单子归告王曰陈侯不有大咎国必亡王曰何故对曰夫辰角见而雨毕天根见而水涸本见而草木节解驷见而陨霜火见而清风戒寒故先王之敎曰雨毕而除道水涸而成梁草木节解而备藏陨霜而冬裘具清风至而修城郭宫室故夏令曰九月除道十月成梁其时儆曰收而场功偫而畚挶营室之中土功其始火之初见期于司里此先王之所以不用财贿而广施德于天下者也今陈国火朝觌矣而道路若塞野场若弃泽不陂鄣川无舟梁是废先王之敎也周制有之曰列树以表道立鄙食以守路国有郊牧畺有寓望薮有圃草囿有林池所以御灾也其余无非榖土民无县耜野无奥草不夺民时不蔑民功有优无匮有逸无罢国有班事县有序民今陈国道路不可知田在草间功成而不牧民罢于逸乐是弃先王之法制者也周之秩官有之曰敌国宾至关尹以告行理以节逆之候人为导卿岀郊劳门尹除门宗祝执祀司里授馆司徒具徒司空视涂司寇诘奸虞人入材甸人积薪火师监燎水师监濯膳宰致餐廪人献饩司马陈刍工人展车百官各以物至宾入如归是故小大莫不怀爱其贵国之宾至则以班加一等益虔至于王使则皆官正莅事上卿监之若王廵守则君亲监之今虽朝也不才有分族于周承王命以为过宾于陈而司事莫至是蔑先王之官也先王之令有之曰天道赏善而罚滛故凡我造国无从非彛无即慆滛各守尔典以承天休今陈侯不念胤续之常弃其伉俪妃嫔而帅其卿佐以滛于夏氏不亦渎姓矣乎陈我大姬之后也弃衮冕而南冠以岀不亦简彛乎是又犯先王之令也昔先王之敎茂率其德也犹恐陨越若废其敎而弃其制蔑其官而犯其令将何以守国居大国之间而无此四者其能久乎六年单子如楚八年陈侯杀于夏氏九年楚子入陈  

论鬬伯比【`左传桓公十三年　附论楚子`】  

楚屈瑕伐罗鬬伯比送之还谓其御曰莫敖必败举趾高心不固矣遂见楚子曰必济师楚子辞焉入告夫人邓曼邓曼曰大夫其非众之谓其谓君抚小氏以信训诸司以德而威莫敖以刑也莫敖狃于蒲骚之役将自用也必小罗君若不镇抚其不设备乎夫固谓君训众而好镇抚之召诸司而劝之以令德见莫敖而告诸天之不假易也不然夫岂不知楚师之尽行也楚子使頼人追之不及莫敖使狥于师曰谏者有刑及鄢乱次以济遂无次且不设备及罗罗与卢戎両军之大败之莫敖缢于荒谷羣帅囚于冶父以听刑楚子曰孤之罪也皆免之春王三月楚武王荆尸授师孑焉以伐随将齐入告夫人邓曼曰余心荡邓曼叹曰王禄尽矣盈而荡天之道也先君其知之矣故临武事将发大命而荡王心焉若师徒无亏王薨于行国之福也王遂行卒于樠木之下令尹鬬祁莫敖屈重除道梁溠营军临随随人惧行成莫敖以王命入盟随侯且请为会于汉汭而还济汉而后发丧  

论兵【`左传庄公十年`】  

春齐师伐我公将战曹刿请见其乡人曰肉食者谋之又何间焉刿曰肉食者鄙未能逺谋乃入见问何以战公曰衣食所安弗敢专也必以分人对曰小惠未徧民弗从也公曰牺牲玉帛弗敢加也必以信对曰小信未争神弗福也公曰小大之狱虽不能察必以情对曰忠之属也可以一战战则请从公与之乗战于长勺公将鼓之刿曰未可齐人三鼔刿曰可矣齐师败绩公将驰之刿曰未可下视其辙登轼而望之曰可矣遂逐齐师师既克公问其故对曰夫战勇气也一鼓作气再而衰三而竭彼竭我盈故克之夫大国难测也惧有伏焉吾视其辙乱望其旗靡故逐之  

论卫出君【`左传襄公十四年`】  

师旷侍于晋侯晋侯曰卫人出其君不亦甚乎对曰或者其君实甚良君将赏善而刑滛养民如子盖之如天容之如地民奉其君爱之如父母仰之如日月敬之如神明畏之如雷霆其可出乎夫君神之主而民之望也若困民之主匮神乏祀百姓絶望社稷无主将安用之弗去何为天生民而立之君使司牧之勿使失性有君而为之贰使师保之勿使过度是故天子有公诸侯有卿卿置侧室大夫有贰宗士有朋友庻人工商皂隶牧圉皆有亲昵以相辅佐也善则赏之过则匡之患则救之失则革之自王以下各有父兄子弟以补察其政史为书瞽为诗工诵箴谏大夫规诲士传言庻人谤商旅于市百工献艺故夏书曰遒人以木铎狥于路官师相规工执艺事以谏孟春正月于是乎有之谏失常也天之爱民甚矣岂其使一人肆于民上以从其滛而弃天地之性必不然矣  

论威仪【`左传襄公三十一年`】  

卫侯在楚北宫文子见令尹围之威仪言于卫侯曰令尹似君矣将有他志虽获其志不能终也诗云靡不有初鲜克有终终之实难令尹其将不免公曰子何以知之对曰诗云敬慎威仪维民之则令尹无威仪民无则焉民所不则以在民上不可以终公曰善哉何谓威仪对曰有威而可畏谓之威有仪而可象谓之仪君有君之威仪其臣畏而爱之则而象之故能有其国家令闻长世臣有臣之威仪其下畏而爱之故能守其官职保族宜家顺是以下皆如是是以上下能相固也卫诗曰威仪棣棣不可选也言君臣上下父子兄弟内外大小皆有威仪也周诗曰朋友攸摄摄以威仪言朋友之道必相教训以威仪也周书数文王之德曰大国畏其力小国怀其德言畏而爱之也诗云不识不知顺帝之则言则而象之也纣囚文王七年诸侯皆从之囚纣于是乎惧而归之可谓爱之文王伐崇再驾而降为臣蛮夷帅服可谓畏之文王之功天下诵而歌舞之可谓则之文王之行至今为法可谓象之有威仪也故君子在位可畏施舍可爱进退可度周旋可则容止可观作事可法悳行可象声气可乐动作有文言语有章以临其下谓之有威仪也  

论晋侯之疾【`左传昭公元年`】  

晋侯求医于秦秦伯使医和视之曰疾不可为也是为近女室疾如蛊非鬼非食惑以丧志良臣将死天命不佑公曰女不可近乎对曰节之先王之乐所以节百事也故有五节迟速本末以相及中声以降五降之后不容弹矣于是有烦手滛声慆滛心耳乃忘平和君子弗听也物亦如之至于烦乃舍也已无以生疾君子之近琴瑟以仪节也非以慆心也天有六气降生五味发为五色征为五声滛生六疾六气曰阴阳风雨晦明也分为四时序为五节过则为菑阴滛寒疾阳滛热疾风滛末疾雨滛腹疾晦滛惑疾明滛心疾女阳物而晦时滛则生内热蛊惑之疾今君不节不时能无及此乎出告赵孟赵孟曰谁当良臣对曰主是谓矣主相晋国于今八年晋国无乱诸侯无阙可谓良矣和闻之国之大臣荣其宠禄任其大节有菑祸兴而无改焉必受其咎今君至于滛而生疾将不能图恤社稷祸孰大焉主不能御焉吾是以云也赵孟曰何谓蛊对曰滛溺惑乱之所生也于文皿蛊为蛊糓之飞亦为蛊在周易女惑男风落山谓之蛊皆同物也赵孟曰良医也厚其礼而归之  

论鲁侯不知礼【`左传昭公五年`】  

公如晋自郊劳至于赠贿无失礼晋侯谓女叔齐曰鲁侯不亦善于礼乎对曰鲁侯焉知礼公曰何为自郊劳至于赠贿礼无违者何故不知对曰是仪也不可谓礼礼所以守其国行其政令无失其民者也今政令在家不能取也有子家覊弗能用也奸大国之盟陵虐小国利人之难不知其私公室四分民食于他思莫在公不图其终为国君难将及身不恤其所礼之本末将于此乎在而屑屑焉习仪以亟言善于礼不亦逺乎君子谓叔侯于是乎知礼  

论梁丘据【`左传昭公二十年`】  

齐侯至自田晏子侍于遄台子犹驰而造焉公曰唯据与我和夫晏子对曰据亦同也焉得为和公曰和与同异乎对曰异和如羮焉水火酰醢盐梅以烹鱼肉燀之以薪宰夫和之齐之以味济其不及以泄其过君子食之以平其心君臣亦然君所谓可而有否焉臣献其否以成其可君所谓否而有可焉臣献其可以去其否是以政平而不干民无争心故诗曰亦有和羮既戒既平鬷嘏无言时靡有争先王之济五味和五声也以平其心成其政也声亦如味一气二体三类四物五声六律七音八风九歌以相成也清浊大小长短疾徐哀乐刚柔迟速高下岀入周疏以相济也君子听之以平其心心平德和故诗曰德音不瑕今据不然君所谓可据亦曰可君所谓否据亦曰否若以水济水谁能食之若琴瑟之专一谁能听之同之不可也如是  

论礼可为国【`左传昭公二十六年`】  

齐侯与晏子坐于路寝公叹曰美哉室其谁有此乎晏子曰敢问何谓也公曰吾以为在德对曰如君之言其陈氏乎陈氏虽无大德而有施于民豆区釜钟之数其取之公也薄其施之民也厚公厚敛焉陈氏厚施焉民归之矣诗曰虽无德与女式歌且舞陈氏之施民歌舞之矣后世若少惰陈氏而不亡则国其国也已公曰善哉是可若何对曰唯礼可以已之在礼家施不及国民不迁农不移工贾不变士不滥官不滔大夫不收公利公曰善哉吾不能矣吾今而后知礼之可以为国也对曰礼之可以为国也久矣与天地并君令臣共父慈子孝兄爱弟敬夫和妻柔姑慈妇听礼也君令而不违臣共而不贰父慈而敎子孝而箴兄爱而友弟敬而顺夫和而义妻柔而正姑慈而从妇听而婉礼之善物也公曰善哉寡人今而后闻此礼之上也对曰先王所禀于天地以为其民也是以先王上之  

论晋君臣【`国语`】  

柯陵之会单襄公见晋厉公视远歩高晋郄锜见单子其语犯却犨见其语迃郄至见其语伐齐国佐见其语尽鲁成公见言及晋难及却犨之谮单子曰君何患焉晋将有乱其君与三却其当之乎鲁侯曰寡人愳不免于晋今君曰将有乱敢问天道乎抑人故也对曰吾非瞽史焉知天道吾见晋君之容而听三郄之语矣殆必祸者也夫君子目以定体足以从之是以观其容而知其心矣目以处义足以歩目今晋侯视远而足高目不存体而足不歩目其心必异矣目体不相从何以能久夫合诸侯国之大事也于是乎观存亡故国将无咎其君在会歩言视听必皆无谪则可以知悳矣视远日絶其义足高日弃其德言爽日反其信听滛日离其名夫目以处义足以践德口以庇信耳以听名者也故不可不慎也偏丧有咎既丧则国从之晋侯爽二吾是以云夫郄氏晋之宠人也三卿而五大夫可以戒惧矣高位实疾偾厚味实腊毒今郄伯之语犯叔迃季伐犯则陵人迃则诬人伐则掩人有是宠也而益之以三怨其谁能忍之虽齐国子亦将与焉立于滛乱之国而好尽言以招人过怨之本也唯善人能受尽言齐其有乎吾闻之国德而邻于不修必受其福今君偪于晋而邻于齐齐晋有祸可以取伯无德之患何忧于晋  

论重黎【`国语`】  

昭王问于观射父曰周书所谓重黎实使天地不通者何也若无然民将能登天乎对曰非此之谓也古者民神不杂民之精爽不■〈忄巂〉贰者而又能齐肃衷正其知能上下比义其圣能光远宣朗其明能光照之其聪能听彻之如是则明神降之在男曰觋在女曰巫是使制神之处位次主而为之牲器时服而后使先圣之后之有光烈而能知山川之号高祖之主宗庙之事昭穆之世齐敬之勤礼节之宜威仪之则容貌之崇忠信之质禋洁之服而敬恭明神者以为之祝使名姓之后能知四时之生牺牲之物王泉之类采服之仪彛器之量次主之度屏摄之位坛场之所上下之神氏姓之出而心率旧典者为之宗于是乎有天地神民类物之官谓之五官各司其序不相乱也民是以能有忠信神是以能有明德氏神异业敬而不渎故神降之嘉生民以物享祸灾不至求用不匮及少皥之衰也九黎乱德民神杂糅不可方物夫人作享家为巫史无有要质民匮于祀而不知其福烝享无度民神同位民渎齐盟无有严威神狎民则不蠲其为嘉生不降无物以享祸灾荐臻莫尽其气颛顼受之乃命南正重司天以属神命火正黎司地以属民使复旧常无相侵渎是谓絶地天通其后三苗复九黎之德尧复育重黎之后不忘旧者使复典之以至于夏商故重黎氏世叙天地而别其分主者也其在周程伯休父其后也当宣王时失其官守而为司马氏宠神其祖以取威于民曰重实上天黎实下地遭世之乱而莫之能御也不然夫天地成而不变何比之有  

论伐蜀【`秦司马错`】  

司马错与张仪争论于秦惠王前司马错欲伐蜀张仪曰不如伐韩王曰请闻其说对曰亲魏善楚下兵三川塞轘辕缑氏之口当屯留之道魏絶南阳楚临南郑秦攻新城宜阳以临二周之郊诛周主之罪侵楚魏之地周自知不救九鼎宝器必出据九鼎按图籍挟天子以令天下天下莫敢不听此王业也今夫蜀西僻之国而戎狄之长也敝兵劳众不足以成名得其地不足以为利臣闻争名者于朝争利者于市今三川周室天下之市朝也而王不争焉顾争于戎狄去王业远矣司马错曰不然臣闻之欲富国者务广其地欲强兵者务富其民欲王者务博其德三资者备而王随之矣今王之地小民贫故臣愿从事于易夫蜀西僻之国也而戎狄之长也而有桀纣之乱以秦攻之辟如使豺狼逐羣羊也取其地足以广国也得其财足以富民缮兵不伤众而彼已服矣故拔一国而天下不以为暴利尽四海诸侯不以为贪是我一举而名实両附而又有禁暴正乱之名今攻韩刼天子刼天子恶名也而未必利也又有不义之名而攻天下之所不欲危矣臣请谒其故周天下之宗室也齐韩周之与国也周自知失九鼎韩自知亡三川则必将二国并力合谋以因乎齐赵而求解乎楚魏以鼎与楚以地与魏王不能禁此臣所谓危不如伐蜀之完也惠王曰善寡人听子卒起兵伐蜀十月取之遂定蜀蜀主更号为侯而使陈庄相蜀蜀既属秦益强富厚轻诸侯  

论忧社稷之臣【`楚莫敖子华`】  

威王问于莫敖子华曰自从先君文王以至不糓之身亦有不为爵劝不为禄勉以忧社稷者乎莫敖子华对曰如华不足以知之矣王曰不于大夫无所闻之莫敖子华对曰君王将何问者也彼有亷其爵贫其身以忧社稷者有崇其爵丰其禄以忧社稷者有断脰决腹一瞑而万世不视不知所益以忧社稷者有劳其身愁其思以忧社稷者亦有不为爵劝不为禄勉以忧社稷者王曰大夫此言将何为也莫敖子华对曰昔令尹子文缁帛之衣以朝鹿裘以处未明而立于朝日晦而归食朝不谋夕无一日之积故彼亷其爵贫其身以忧社稷者令尹子文是也昔者叶公子高身获于表薄而财于柱国定白公之祸宁楚国之事恢先君以揜方城之外四封不亷名不挫于诸侯当此之时也天下莫敢以兵南乡叶公子高食田六百畛故彼崇其爵丰其禄以忧社稷者叶公子高是也昔者呉与楚战于栢举両军之间夫卒交莫敖大心抚其御之手顾而太息曰嗟乎子乎楚国亡之日至矣吾将深入呉军若扑一人若捽一人以与大心者也社稷其庻几乎故断脰决腹一瞑而万世不视不知所益以忧社稷者莫敖大心是也昔呉与楚战于栢举三战入郢寡君身出大夫悉属百姓离散棼冒勃苏曰吾被坚执锐赴强敌而死此犹一卒也不若奔诸侯于是赢粮潜行上峥山踰深溪跖穿膝暴七日而薄秦王之朝雀立不转昼吟宵哭七日不得告水浆无入口瘨而殚闷旄不知人秦王闻而走之冠帯不相及左奉其首右濡其口勃苏乃苏秦王身问之子孰谁也棼冒勃苏对曰臣非异楚使新造■〈执上皿下〉棼冐勃苏呉与楚人战于栢举三战入郢寡君身出大夫悉属百姓离散使下臣来告亡且求救秦王顾令之起寡人闻之万乗之君得罪一士社稷其危今此之谓也遂岀革车千乗卒万人属之子满与子虎下塞以东与呉人战于浊水而大败之亦闻于遂蒲故劳其身愁其思以忧社稷者棼冒勃苏是也呉与楚战于栢举三战入郢君王身出大夫悉属百姓离散蒙糓结鬬于宫唐之上舍鬬奔郢曰若有孤楚国社稷其庻几乎遂入大宫负离次之典以浮于江逃于云夣之中昭王反郢五官失法百姓昏乱蒙糓献典五官得法而百姓大治此蒙糓之功多与存国相若封之执珪田六百畛蒙糓怒曰糓非人臣社稷之臣茍社稷血食余岂患无君乎遂自弃于磨山之中至今无冒故不为爵劝不为禄勉以忧社稷者蒙糓是也王乃太息曰此古之人也今之人焉能有之耶莫敖子华对曰昔者先君灵王好小腰楚士约食冯而能立式而能起食之可欲忍而不入死之可恶然而不避华闻之其君好发者其臣决拾君王直不好若君王诚好贤此五臣者皆可得而致之  

谋不与齐东地【`慎子`】  

楚襄王为太子之时质于齐怀王薨太子辞于齐王而归齐王隘之予我东地五百里乃归子子不予我不得归太子曰臣有傅请退而问傅傅慎子曰献之地所以为身也爱地不送死父不义臣故曰献之便太子入致命齐王曰敬献地五百里齐王归楚太子太子归即位为王齐使车五十乗来取东地于楚楚王告慎子曰齐使来求东地为之柰何慎子曰王明日朝羣臣皆令献其计上柱国子良入见王曰寡人之得求反主坟墓复羣臣归社稷也以东地五百里许齐齐令使来求地为之柰何子良曰王不可不与也王身出玉声许强万乘之齐而不与则不信后不可以约结诸侯请与而复攻之与之信攻之武臣故曰与之子良出昭常入见王曰齐使来求东地五百里为之柰何昭常曰不可与也万乗者以地大为万乗今去东地五百里是去战国之半也有万乗之号而无千乗之用也不可臣故曰勿与常请守之昭常出景鲤入见王曰齐使来求东地五百里为之柰何景鲤曰不可与也虽然楚不能独守王身岀玉声许万乗之强齐也而不与负不义于天下楚亦不能独守臣请西索救于秦景鲤出慎子入王以三大夫计告慎子曰子良见寡人曰不可不与也与而复攻之常见寡人曰不可与也常请守之鲤见寡人曰不可与也虽然楚不能独守也臣请索救于秦寡人谁用于三子之计慎子对曰王皆用之王怫然作色曰何谓也慎子曰臣请效其说而王且见其诚然也王发上柱国子良车五十乗而北献地五百里于齐发子良之明日遣昭常为大司马令徃守东地遣昭常之明日遣景鲤车五十乗西索救于秦王曰善乃遣子良北献地于齐遣子良之明日立昭常为大司马使守东地又遣景鲤西索救于秦子良至齐齐使人以甲受东地昭常应齐使曰我典主东地且与死生悉五尺至六十三十余万敝甲钝兵愿承下尘齐王谓子良曰大夫来献地今常守之何如子良曰臣身受命敝邑之主是常矫也王攻之齐王大兴兵攻东地伐昭常未渉强秦以五十万临齐右壤曰夫隘楚太子弗出不仁又欲夺之东地五百里不义其缩甲则可不然则愿待战齐王恐焉乃请子良南道楚西使秦解齐患士卒不用东地复全  

论讲秦【`赵虞卿`】  

秦赵战于长平赵亡一都尉赵王召楼昌与虞卿曰军战不胜尉系死寡人使卷甲而趋之何如楼昌曰无益也不如发重使而为讲虞卿曰夫言讲者以为不讲军必破而制讲者在秦且王之论秦也欲破王之军乎其不邪王曰秦不遗余力矣必且破赵军虞卿曰王聊听臣发使出重宝以附楚魏楚魏欲得王之重宝必入吾使赵使入楚魏秦必疑天下合从也且必恐如此则讲乃可为也赵王不听与平阳君为讲发郑朱入秦秦内之赵王召虞卿曰寡人使平阳君讲秦秦已纳郑朱矣子以为奚如虞卿曰王必不得讲军必破矣天下之贺战胜者皆在秦矣郑朱赵之贵人也而入于秦秦王与应侯必显重以示天下楚魏以赵为讲必不救王秦知天下不救王则讲不可得成也赵卒不得讲军果大败王入秦秦留赵王而后许之讲  

论相【`魏李克`】  

魏文侯谓李克曰先生尝敎寡人曰家贫则思良妻国乱则思良相今所置非成则璜二子何如李克对曰臣闻之卑不谋尊踈不谋戚臣在阙门之外不敢当命文侯曰先生临事勿让李克曰君不察故也居视其所亲富视其所与达视其所举穷视其所不为贫视其所不取五者足以定之矣何待克哉文侯曰先生就舍寡人之相定矣李克趋而岀过翟璜之家翟璜曰今者闻君召先生而卜相果谁为之李克曰魏成子为相矣翟璜忿然作色曰以耳目之所覩记臣何负于魏成子西河之守臣之所进也君内以邺为忧臣进西门豹君谋欲伐中山臣进乐羊中山已拔无使守之臣进先生君之子无傅臣进屈侯鲋臣何以负于魏成子李克曰且子之言克于子之君者岂特比周以求大官哉君问而置相非成则璜二子何如克对曰君不察故也居视其所亲富视其所与达视其所举穷视其所不为贫视其所不取五者所以定之矣何待克哉是以知魏成子之为相也且子安得与魏成子比乎魏成子以食禄千钟什九在外什一在内是以东得卜子夏田子方叚干木此三人者君皆师之子之所进五人者君皆臣之子恶得与魏成子比也翟璜逡廵再拜曰璜鄙人也失对愿卒为弟子  

论留楚太子【`周苏秦`】  

楚王死太子在齐质苏子谓薛公曰君何不留楚太子以市其下东国薛公曰不可我留太子郢中立王然则是我抱空质而行不义于天下也苏子曰不然郢中立王君因谓其新王曰与我下东国吾为王杀太子不然吾将与三国共立之然则下东国必可得也苏子之事可以请行可以令楚王亟入下东国可以益割于楚可以忠太子而使楚益入地可以为楚王走太子可以忠太子使之亟去可以恶苏子于薛公可以为苏子请封于楚可以使人说薛公以善苏子可以使苏子自解于薛公苏子谓薛公曰臣闻谋泄者事无功计不决者名不成今君留楚太子者以市下东国也非亟得下东国者则楚之计变变则是君抱空质而负名于天下也薛公曰善为之柰何对曰臣请为君之楚使亟入下东国之地楚得成则君无败矣薛公曰善因遣之故曰可以请行也谓楚王曰齐欲奉太子而立之臣观薛公之留太子者以市下东国也今王不亟入下东国则太子且倍王之割而使齐奉已楚王曰谨受命因献下东国故曰可以使楚亟入地也谓薛公曰楚之势可多割也薛公曰柰何请告太子其故使太子谒之君以忠太子使楚王闻之可以益入地故曰可以益割于楚谓太子曰齐奉太子而立之楚王请割地以留太子齐少其地太子何不倍楚之割地而资齐齐必奉太子太子曰善倍楚之割而延齐楚王闻之恐益割地而献之尚恐事不成故曰可以使楚益入地也谓楚王曰齐之所以多割地者挟太子也今已得地而求不止者以太子权王也故臣能去太子太子去齐无辞必不倍于王也王因驰强齐而为交齐辞必听王然则是王去雠而得齐交也楚王大说曰请以国因故曰可以为楚王使太子亟去也谓太子曰夫剬楚者王也以空名市者太子也齐未必信太子之言也而楚功见矣楚交成太子必危矣太子其图之太子曰谨受命乃约车而暮出故曰可以使太子亟去也苏子使人谓薛公曰夫劝留太子者苏子也苏子非诚以为君也且以便楚也苏子恐君之知之故多割楚以灭迹也今劝太子去者又苏子也而君弗知也臣窃为君疑之薛公大怒于苏子故曰可以使人恶苏子于薛公也又使人谓楚王曰夫使薛公留太子者苏子也奉王而代立楚太子者又苏子也割地因约者又苏子也忠王而走太子者又苏子也今人恶苏子于薛公之以其为齐薄而为楚厚也愿王之知之楚王曰谨受命因封苏子为武贞君故曰可以为苏子请封于楚也又使景鲤请薛公曰君之所以重于天下者以能得天下之士而有齐权也今苏子天下之辩士也世与少有君因不善苏子则是围塞天下士而不利说途也夫不善君者且奉苏子而于君之事殆矣今苏子善于楚王而君不蚤亲则是与楚为雠也故君不如因而亲之贵而重之是君有楚也薛公因善苏子故曰可以为苏子说薛公以善苏子  

## 文章辨体彚选卷五十九

（明）贺复征 编  

○论谏八  

论晋穆侯【`左传桓公二年`】  

初晋穆侯之夫人姜氏以条之役生太子命之曰仇其弟以干畆之战生命之曰成师师服曰异哉君之名子也夫名以制义义以出礼礼以体政政以正民是以政成而民听易则生乿嘉耦曰妃怨耦曰仇古之命也今君命太子曰仇弟曰成师始兆乿矣兄其替乎晋乿封桓叔于曲沃靖侯之孙栾宾傅之师服曰吾闻国家之立也本大而末小是以能固故天子建国诸侯立家卿置侧室大夫有贰宗士有隶子弟庻人工商各有分亲皆有等衰是以民服事其上而下无觊觎今晋甸侯也而建国本既弱矣其能久乎  

论阳处父不没【`左传文公五年`】  

晋阳处父聘于卫反过寗寗嬴从之及温而还其妻问之嬴曰以刚商书曰沈渐刚克高明柔克夫子壹之其不没乎天为刚德犹不干时况在人乎且华而不实怨之所聚也犯而聚怨不可以定身余惧不获其利而离其难是以去之  

论齐侯无礼【`左传文公十五年`】  

齐侯侵我西鄙谓诸侯不能也遂伐曹入其郛讨其来朝也季文子曰齐侯其不免乎已则无礼而讨于有礼者曰女何故行礼礼以顺天天之道也已则反天而又以讨人难以免矣诗曰胡不相畏不畏于天君子之不虐幼贱畏于天也在周颂曰畏天之威于时保之不畏于天将何能保以乱取国奉礼以守犹惧不终多行无礼弗能在矣  

论赏仲叔于奚【`左传成公二年`】  

卫侯使孙良夫石稷将侵齐与齐师遇石子欲还孙子曰不可以师伐人遇其师而还将谓君何若知不能则如无出今既遇矣不如战也夏战于新筑师败将尽新筑人仲叔于奚救孙桓子桓子是以免既卫人赏之以邑辞请曲县繁缨以朝许之仲尼闻之曰惜也不如多与之邑惟器与名不可以假人君之所司也名以出信信以守器器以藏礼礼以行义义以生利利以平民政之大节也若以假人与人政也政亡则国家从之弗可止也已  

论成子不敬【`左传成公十三年`】  

刘康公成肃公会晋侯伐秦成子受赈于社不敬刘子曰吾闻之民受天地之中以生所谓命也是以有动作礼义威仪之则以定命也能者养之以福不能者败以取祸是故君子勤礼小人尽力勤礼莫如致敬尽力莫如敦笃敬在养神笃在守业国之大事在祀与戎祀有执膰戎有受脤神之大节也今成子惰弃其命矣其不反乎  

论不朽【`左传襄公二十四年`】  

穆叔如晋范宣子逆之问焉曰古人有言曰死而不朽何谓也穆叔未对宣子曰昔匄之祖自虞以上为陶唐氏在夏为御龙氏在商为豕韦氏在周为唐杜氏晋主夏盟为范氏其是之谓乎穆叔曰以豹所闻此之谓世禄非不朽也鲁有先大夫曰臧文仲既没其言立其是之谓乎豹闻之大上有立德其次有立功其次有立言虽久不废此之谓不朽若夫保姓受氏以守宗祊世不絶祀无国无之禄之大者不可谓不朽  

论死君难【`左传襄公二十五年`】  

崔氏杀鬷蔑于平阴晏子立于崔氏之门外其人曰死乎曰独吾君也乎哉吾死也曰行乎曰吾罪也乎哉吾亡也曰归乎曰君死安归君民者岂以陵民社稷是主臣君者岂为其口实社稷是养故君为社稷死则死之为社稷亡则亡之若为已死而为已亡非其私■〈目匿〉谁敢任之且人有君而弑之吾焉得死之而焉得亡之将庸何归门启而入枕尸股而哭兴三踊而出人谓崔子必杀之崔子曰民之望也舍之得民  

论向戍去兵【`左传襄公二十七年`】  

宋左师请赏曰请免死之邑公与之邑六十以示子罕子罕曰凡诸侯小国晋楚所以兵威之畏而后上下慈和慈和而后能安靖其国家以事大国所以存也无威则骄骄则乱生乱生必灭所以亡也天生五材民并用之废一不可谁能去兵兵之设久矣所以威不轨而昭文德也圣人以兴乱人以废废兴存亡昏明之术皆兵之由也而子求去之不亦诬乎以诬道蔽诸侯罪莫大焉纵无大讨而又求赏无厌之甚也削而投之左师辞邑向氏欲攻司城左师曰吾将亡夫子存我德莫大焉又可攻乎君子曰彼已之子邦之司直乐喜之谓乎何以恤我我其收之向戍之谓乎  

论寗喜置君【`左传襄公二十五年`】  

卫献公自夷仪使与寗喜言求复国也寗喜许之太叔文子闻之曰呜乎诗所谓我躬不阅遑恤我后者寗子可谓不恤其后矣将可乎哉殆必不可君子之行思其终也思其复也书曰慎始而敬终终以不困诗曰夙夜匪懈以事一人今寗子视君不如奕棋其何以免乎奕者举棋不定不胜其耦而况置君而弗定乎必不免矣九世之卿族一举而灭之可哀也  

与子尾论富【`左传襄公二十八年`】  

崔氏之乱丧羣公子及庆氏亡皆召之与晏子■〈比阝〉殿其鄙六十弗受子尾曰富人之所欲也何独弗欲对曰庆氏之邑足欲故亡吾邑不足欲也益之以■〈比阝〉殿乃足欲足欲亡无日矣在外不得宰吾一邑不受■〈比阝〉殿非恶富也恐失富也且夫富如布帛之有幅焉为之制度使无迁也夫民生厚而用利于是乎正德以幅之使无黜嫚谓之幅利利过则为败吾不敢贪多所谓幅也  

论公子围【`左传襄公三十年`】  

楚公子围杀大司马蒍掩而取其室申无宇曰王子必不免善人国之主也王子相楚国将善是封殖而虐之是祸国也且司马令尹之偏而王之四体也絶民之主去身之偏艾王之体以祸其国无不祥大焉何以得免  

论不毁乡校【`左传襄公三十一年`】  

郑人游于乡校以论执政然明谓子产曰毁乡校如何子产曰何为夫人朝夕退而游焉以议执政之善否其所善者吾则行之其所恶者吾则改之是吾师也若之何毁之我闻忠善以损怨不闻作威以防怨岂不遽止然犹防川大决所犯伤人必多吾不克救也不如小决使道不如吾闻而药之也然明曰蔑也今而后知吾子之信可事也小人实不才若果行此其郑国实頼之岂唯二三臣仲尼闻是语也曰以是观之人谓子产不仁吾不信也  

论诸大夫讥公子围【`左传昭公元年`】  

楚公子围设服离卫叔孙穆子曰楚公子美矣君哉郑子皮曰二执戈者前矣蔡子家曰蒲宫有前不亦可乎楚伯州犂曰此行也辞而假之寡君郑行人挥曰假不反矣伯州犂曰子姑忧子晳之欲背诞也子羽曰当璧犹在假而不反子其无忧乎齐国子曰吾代二子愍矣陈公子招曰不忧何成二子乐矣卫齐子曰茍或知之虽忧何害宋合左师曰大国令小国共吾知共而已晋乐王驸曰小是之卒章善矣吾从之退会子羽谓子皮曰叔孙绞而婉宋左师简而礼乐王驸字而敬子与子家持之皆保世之主也齐卫陈大夫其不免乎国子代人爱子招乐忧齐子虽忧弗害夫弗及而忧与可忧而乐与忧而弗害皆取忧之道也忧必及之太誓曰民之所欲天必从之三大夫兆忧忧能无至乎言以知物其是之谓矣  

论晋侯疾【`左传昭公元年`】  

晋侯有疾郑伯使公孙侨如晋聘且问疾叔向问焉曰寡君之疾病卜人曰实沈台骀为祟史莫之知敢问此何神也子产曰昔高辛氏有二子伯曰阏伯季曰实沈居于旷林不相能也日寻干戈以相征讨后帝不臧迁阏伯于商丘主辰商人是因故辰为商星迁实沈于大夏主参唐人是因以服事夏商其季世曰唐叔虞当武王邑姜方震大叔梦帝谓已余命而子曰虞将与之唐属诸参而蕃育其子孙及生有文在其手曰虞遂以命之及成王灭唐而封大叔焉故参为晋星由是观之则实沈参神也昔金天氏有裔子曰昧为玄冥师生允格台骀台骀能业其官宣汾洮障大泽以处太原帝用嘉之封诸汾川沈姒蓐黄实守其祀今晋主汾而灭之矣由是观之则台骀汾神也抑此二者不及君身山川之神则水旱疠疫之灾于是乎禜之日月星辰之神则雪霜风雨之不时于是乎禜之若君身则亦出入饮食哀乐之事也山川星辰之神又何为焉侨闻之君子有四时朝以听政昼以访问夕以修令夜以安身于是乎节宣其气勿使有所壅闭湫底以露其体兹心不爽而昏乱百度今无乃壹之则生疾矣侨又闻之内官不及同姓其生不殖美先尽矣则相生疾君子是以恶之故志曰买妾不知其姓则卜之违此二者古之所慎也男女辨姓礼之大司也今君内实有四姬焉其无乃是也乎若由是二者弗可为也已四姬有省犹可无则必生疾矣叔向曰善哉肹未之闻也此皆然矣叔向出行人挥送之叔向问郑故焉且问子晳对曰其与几何无礼而好陵人恬冨而卑其上弗能久矣晋侯闻子产之言曰博物君子也重贿之  

与叔向论齐晋【`左传昭公三年`】  

齐侯使晏婴请继室于晋既成昏晏子受礼叔向从之宴相与语叔向曰齐其如何晏子曰此季世也吾弗知齐其为陈氏矣公弃其民而归于陈氏齐旧四量豆区釡锺四升为豆各自其四以登于釡釡十则锺陈氏三量皆登一焉锺乃大矣以家量贷而以公量收之山木如市弗加于山鱼盐蜃蛤弗加于海民参其力二入于公而衣食其一公聚朽蠧而三老冻馁国之诸市屦贱踊贵民人痛疾而或燠休之其爱之如父母而归之如流水欲无获民将焉辟之箕伯直柄虞遂伯戏其相胡公大姬已在齐矣叔向曰然虽吾公室今亦季世也戎马不驾卿无军行公乗无人卒列无长庻民罢敝而宫室滋侈道殣相望而女冨溢尤民闻公命如逃冦雠栾却胥原狐续庆伯降在皂隶政在家门民无所依君日不悛以乐慆忧公室之卑其何日之有谗鼎之铭曰昧旦丕显后世犹怠况日不悛其能久乎晏子曰子将若何叔向曰晋之公族尽矣肹闻之公室将卑其宗族枝叶先落则公从之肹之宗十一族唯羊舌氏在而已肹又无子公室无度幸而得死岂其获祀  

论伯有为厉【`左传昭公七年`】  

郑人相惊以伯有曰伯有至矣则皆走不知所徃铸刑书之岁二月或夣伯有介而行曰壬子余将杀帯也明年壬寅余又将杀叚也及壬子驷帯卒国人益惧齐燕平之月壬寅公孙叚卒国人愈惧其明月子产立公孙泄及良止以抚之乃止子太叔问其故子产曰鬼有所归乃不为厉吾为之归也太叔曰公孙泄何为子产曰说也为身无义而图说从政有所反之以取媚也不媚不信不信民不从也及子产适晋赵景子问焉曰伯有犹能为鬼乎子产曰能人生始化曰魄既生魄阳曰魂用物精多则魂魄强是以有精爽至于神明匹夫匹妇强死其魂魄犹能冯依于人以为滛厉况良霄我先君穆公之胄子良之孙子耳之子敝邑之卿从政三世矣郑虽无腆抑谚曰蕞尔国而三世执其政柄其用物也弘矣其取精也多矣其族又大所冯厚矣而强死能为鬼不亦宜乎  

论楚克蔡【`左传昭公十一年`】  

楚子在申召蔡灵侯灵侯将徃蔡大夫曰王贪而无信唯蔡于感今币重而言甘诱我也不如无徃蔡侯不可三月丙申楚子伏甲而飨蔡侯于申醉而执之夏四月丁已杀之刑其士七十人公子弃疾帅师围蔡韩宣子问于叔向曰楚其克乎对曰克哉蔡侯获罪于其君而不能其民天将假手于楚以毙之何故不克然肹闻之不信以幸不可再也楚王奉孙呉以讨于陈曰将定而国陈人听命而遂县之今又诱蔡而杀其君以围其国虽幸而克必受其咎弗能久矣桀克有缗以丧其国纣克东夷而陨其身楚小位下而亟暴于二王能无咎乎天之假助不善非祚之也厚其凶恶而降之罚也且譬之如天其有五材而将用之力尽而敝之是以无拯不可没振  

论楚子干得国【`左传昭公十三年`】  

子干归韩宣子问于叔向曰子干其济乎对曰难宣子曰同恶相求如市贾焉何难对曰无与同好谁与同恶取国有五难有宠而无人一也有人而无主二也有主而无谋三也有谋而无民四也有民而无德五也子干在晋十三年矣晋楚之从不闻达者可谓无人族尽亲叛可谓无主无衅而动可谓无谋为覊终世可谓无民亡无爱征可谓无德王虐而不忌楚君子干渉五难以弑旧君谁能济之有楚国者其弃疾乎君陈蔡城外属焉苛慝不作盗贼伏隠私欲不违民无怨心先神命之国民信之芈姓有乱必季实立楚之常也获神一也有民二也令德三也宠贵四也居常五也有五利以去五难谁能害之子干之官则右尹也数其贵宠则庻子也以神所命则又远之其贵亡矣其宠弃矣民无怀焉国无与焉将何以立宣子曰齐桓晋文不亦是乎对曰齐桓卫姬之子也有宠于僖有鲍叔牙宾须无隰朋以为辅佐有莒卫以为外主有国高以为内主从善如流下善齐肃不藏贿不从欲施舍不倦求善不厌是以有国不亦宜乎我先君文公狐季姬之子也有宠于献好学而不贰生十七年有士五人有先大夫子余子犯以为腹心有魏犫贾佗以为股肱有齐宋秦楚以为外主有栾郄狐先以为内主亡十九年守志弥笃惠怀弃民民从而与之献无异亲民无异望天方相晋将何以代文此二君者异于子干共有宠子国有奥主无施于民无援于外去晋而不送归楚而不逆何以冀国  

与昭子论官【`左传昭公十七年`】  

郯子来朝公与之宴昭子问焉曰少皥氏鸟名官何故也郯子曰吾祖也我知之昔者黄帝时以云纪故为云师而云名炎帝时以火纪故为火师而火名共工氏以水纪故为水师而水名大皡氏以龙纪故为龙师而龙名我高祖少皥挚之立也鳯鸟适至故纪于鸟为鸟师而鸟名鳯鸟氏厯正也玄鸟氏司分者也伯赵氏司至者也青鸟氏司启者也丹鸟氏司闭者也祝鸠氏司徒也鴡鸠氏司马也鸣鸠氏司空也爽鸠氏司寇也鹘鸠氏司事也五鸠鸠民者也五雉为五工正利器用正度量夷民者也九扈为九农正扈民无滛者也自颛顼以来不能纪远乃纪于近为民师而命以民事则不能故也仲尼闻之见于郯子而学之既而告人曰吾闻之天子失官学在四夷犹信  

论政寛猛【`左传昭公二十年`】  

郑子产有疾谓子太叔曰我死子必为政唯有德者能以寛服民其次莫如猛夫火烈民望而畏之故鲜死焉水懦弱民狎而翫之则多死焉故寛难疾数月而卒大叔为政不忍猛而寛郑国多盗取人于■〈艹佳〉苻之泽大叔悔之曰吾早从夫子不及此兴徒兵以攻■〈艹佳〉苻之盗尽杀之盗少止仲尼曰善哉政寛则民慢慢则纠之以猛猛则民残残则施之以寛寛以济猛猛以济寛政是以和诗曰民亦劳止汔可小康惠此中国以绥四方施之以寛也毋从诡随以谨无良式遏冦虐惨不畏明纠之以猛也柔远能迩以定我王平之以和也又曰不竞不絿不刚不柔敷政优优百禄是遒和之至也及子产卒仲尼闻之出涕曰古之遗爱也  

论子常城郢【`左传昭公二十三年`】  

楚囊瓦为令尹城郢沈尹戍曰子常必亡郢茍不能卫城无益也古者天子守在四夷天子卑守在诸侯诸侯守在四邻诸侯卑守在四境慎其四境结其四援民狎其野三务成功民无内忧而又无外惧国焉用城今呉是惧而城于郢守已小矣卑之不获能无亡乎昔梁伯沟其公宫而民溃民弃其上不亡何待夫正其疆埸修其土田险其走集亲其民人明其伍候信其邻国慎其官守守其交礼不僣不贪不懦不耆完其守备以待不虞又何畏矣诗曰无念尔祖聿修厥德无亦监乎若敖蚡冐至于武文上不过同慎其四境犹不城郢今土数圻而郢是城不亦难乎  

与赵简子论礼【`左传昭公二十五年`】  

子太叔见赵简子简子问揖让周旋之礼焉对曰是仪也非礼也简子曰敢问何谓礼对曰吉也闻诸先大夫子产曰夫礼天之经也地之义也民之行也天地之经而民实则之则天之明因地之性生其六气用其五行气为五味发为五色章为五声滛则昏乱民失其性是故为礼以奉之为六畜五牲三牺以奉五味为九文六采五章以奉五色为九歌八风七音六律以奉五声为君臣上下以则地义为夫妇外内以经二物为父子兄弟姑娣甥舅昏媾姻亚以象天明为政事庸力行务以从四时为刑罚威狱使民畏忌以类其震曜杀戮为温慈惠和以效天之生殖长育民有好恶喜怒哀乐生于六气是故审则宜类以制六志哀有哭泣乐有歌舞喜有施舍怒有战鬬喜生于好怒生于恶是故审行信令祸福赏罚以制死生生好物也死恶物也好物乐也恶物哀也哀乐不失乃能叶于天地之性是以长久简子曰甚哉礼之大也对曰礼上下之纪天地之经纬也民之所以生也是以先王尚之故人之能自曲直以赴礼者谓之成人大不亦宜乎简子曰鞅也请终身守此言也  

与叔向论娶【`左传昭公二十八年`】  

初叔向欲娶于申公巫臣氏其母欲娶其党叔向曰吾母多而庻鲜吾惩舅氏矣其母曰子灵之妻杀三夫一君一子而亡一国両卿矣可无惩乎吾闻之甚美必有甚恶是郑穆少妃姚子之子子貉之妹也子貉早死无后而天锺美于是将必以是大有败也且三代之亡其子之废皆是物也女何以为哉夫有尤物足以移人茍非德义则必有祸叔向惧不敢取平公强使取之生伯石伯石始生子容之母走谒诸姑曰长叔姒生男姑视之及堂闻其声而还曰是豺狼之声也狼子野心非是莫丧羊舌氏矣遂弗视  

论铸刑鼎【`左传昭公二十九年`】  

晋赵鞅荀寅帅师城汝滨遂赋晋国一鼓铁以铸刑鼎着范宣子所为刑书焉仲尼曰晋其亡乎失其度矣夫晋国将守唐叔之所受法度以经纬其民卿大夫以序守之民是以能尊其贵贵是以能守其业贵贱不愆所谓度也文公是以作执秩之官为被庐之法以为盟主今业是度也而为刑鼎民在鼎矣何以尊贵贵何业之守贵贱无序何以为国且夫宣子之刑夷之搜也晋国之乱制也若之何以为法  

论季氏出君【`左传昭公三十二年`】  

赵简子问于史墨曰季氏出其君而民服焉诸侯与之君死于外而莫之或辠也对曰物生有両有三有五有陪贰故天有三辰地有五行体有左右各有配耦王有公诸侯有卿皆有贰也天生季氏以贰鲁侯为日久矣民之服焉不亦宜乎鲁君世从其失季氏世修其勤民忘君矣虽死于外其谁矜之社稷无常奉君臣无常位自古以然故诗曰高岸为谷深谷为陵三后之姓于今为庻主所知也在易卦震乗干曰大壮震干天之道也昔成季友桓之季也文姜之爱子也始震而卜卜人谒之曰生有嘉闻其名曰友为公室辅及生如卜人之言有文在其手曰友遂以名之既而有大功于鲁受费以为上卿至于文子武子世増其业不废旧绩鲁文公薨而东门遂杀适立庻鲁君于是乎失国政在季氏于此君也四世矣民不知君何以得国是以为君慎器与名不可以假人  

论夫差【`左传哀公元年`】  

呉师在陈楚大夫皆惧曰阖庐惟能用其民以败我于栢举今闻其嗣又甚焉将若之何子西曰二三子恤不相睦无患呉矣昔阖庐食不二味居不重席室不崇坛器不彤镂宫室不观舟车不饰衣服财用择不取费在国天有菑疠亲廵孤寡而共其乏困在军熟食者分而后敢食其所甞者卒乗与焉勤恤其民而与之劳逸是以民不罢劳死知不旷吾先大夫子常易之所以败我也今闻夫差次有台榭陂池焉宿有妃嫱嫔御焉一日之行所欲必成玩好必从珍异是聚观乐是务视民如雠而用之日新夫先自败也已安能败我  

论用田赋【`左传哀公十一年`】  

季孙欲以田赋使冉有访诸仲尼仲尼曰丘不识也三发卒曰子为国老待子而行若之何子之不言也仲尼不对而私于冉有曰君子之行也度于礼施取于厚事举其中敛从其薄如是则以丘亦足矣若不度于礼而贪冒无厌则虽以田赋将又不足且子季孙若欲行而法则周公之典在若欲茍而行又何访焉弗听  

## 文章辨体彚选卷六十

（明）贺复征 编  

○论谏九  

论三川震【`国语`】  

幽王三年西周三川皆震伯阳父曰周将亡矣夫天地之气不失其序若过其序民之乱也阳伏而不能出阴遁而不能烝于是有地震今三川实震是阳失其所而镇阴也阳失而在阴源必塞源塞国必亡夫水土演而民用也水土无演民乏财用不亡何待昔伊洛竭而夏亡河竭而商亡今周德若二代之季矣其川源又塞塞必竭夫国必依山川山崩川竭亡之征也川竭山必崩若国亡不过十年数之纪也夫天之所弃不过其纪是岁也三川竭岐山崩十一年幽王乃灭周乃东迁  

论郄氏必亡【`国语`】  

晋既克楚于鄢使郄至告庆于周未将事王叔简公饮之酒交酬好货皆厚饮酒宴语相说也明日王叔子誉诸朝郄至见召桓公与之语召公以告单襄公曰王叔子誉温季以为必相晋国相晋国必大得诸侯劝二三君子必先导焉可以树今夫子见我以晋国之克也为已实谋之曰微我晋不战矣楚有五败晋不知乗我则强之背宋之盟一也薄德而以地赂诸侯二也弃壮之良而用幼弱三也建立卿士而不用其言四也夷郑从之三陈而不整五也辠不由晋晋得其民四军之帅膂力方刚卒伍治整诸侯与之是有五胜也有辞一也得民二也军帅强御三也行列治整四也诸侯辑睦五也有一胜犹足用也有五胜以伐五败而避之者非人也不可以不战栾范不欲我则强之战而胜是吾力也且夫战也微谋吾有三伐勇而有礼反之以仁吾三逐楚君之卒勇也见其君必下而趋礼也能获郑伯而赦之仁也若是而知晋国之政楚越必朝吾曰子则贤矣抑晋国之举也不失其次吾惧政之未及子也谓我曰夫何次之有昔先大夫荀伯自下军之佐以政赵宣子未有军行而以政今栾伯自下军徃是三子也吾又过于四之无不及若佐新军而升为政不亦可乎将必求之是其言也君以为奚若襄公曰人有言曰兵在其颈其却至之谓乎君子不自称也非以让也恶其盖人也夫人性陵上者也不可盖也求盖人其抑下滋甚故圣人贵让且谚曰兽恶其网民恶其上书曰民可近也而不可上也诗曰岂弟君子求福不回在礼敌必三让是则圣人知民之不可加也故王天下者必先诸民然后庇焉则能长利今郄至在七人之下而欲上之是求盖七人也其亦有七怨怨在小丑犹不可堪而况在侈卿乎其何以待之晋之克也天有恶于楚也故儆之以晋而却至佻天以为已力不亦难乎佻天不祥乗人不义不祥则天弃之不义则民畔之且郄至何三伐之有夫仁礼勇皆民之为也以义死用为之勇奉义顺则谓之礼畜义丰功谓之仁奸仁为佻奸礼为羞奸勇为贼夫战尽敌为上守和同尽义为上故制戎以果毅制朝以序成畔战而擅舍郑君贼也弃毅行容羞也畔国即雠佻也有三奸以求替其上逺于得政矣以吾观之兵在其颈不可久也虽吾王叔未能违难在大誓曰民之所欲天必从之王叔欲郄至能勿从乎郄至归明年死难及伯舆之狱王叔陈生奔晋  

论祀爰居【`国语`】  

海鸟曰爰居止于鲁东门之外三日臧文仲使国人祭之展禽曰越哉臧孙之为政也夫祀国之大节也而节政之所成也故慎制祀以为国典今亡故而加典非政之宜也夫圣王之制祀也法施于民则祀之以死勤事则祀之以劳定国则祀之能御大灾则祀之能扞大患则祀之非是族也不在祀典昔烈山氏之有天下也其子曰柱能殖百糓百蔬夏之兴也周弃继之故祀以为稷共工氏之伯九有也其子曰后土能平九土故祀之以为社黄帝能成命百物以明民共财颛顼能修之帝喾能序三辰以固民尧能单均刑法以仪民舜勤民事而野死鲧鄣洪水而殛死禹能以德修鲧之功契为司徒而民辑冥勤其官而水死汤以寛治民而除其邪稷勤百糓而山死文王以文昭武王去民之秽故有虞氏禘黄帝而祖颛顼郊尧而宗舜夏后氏禘黄帝而祖颛顼郊鲧而宗禹商人禘舜而祖契郊冥而宗汤周人禘喾而郊稷祖文王而宗武王幕能帅颛顼者也有虞氏报焉杼能帅禹者也夏后氏报焉上甲微能帅契者也商人报焉高圉太王能帅稷者也周人报焉凡禘郊宗祖报此五者国之典祀也加之以社稷山川之神皆有功烈于民者也及前哲令德之人所以为民质也及天之三辰民所以瞻仰也及地之五行所以生殖也及九州岛名山川泽所以出财用也非是不在祀典今海鸟至已不知而祀之以为国典难以为仁且知矣夫仁者讲功而知者处物亡功而祀之非仁也不知而不问非知也今兹海其有灾乎夫广川之鸟兽恒知而避其灾也是岁也海多大风冬煗文仲闻栁下季之言曰信吾过也季子之言不可不法也使书以为三筴  

论却氏多怨【`国语`】  

子叔声伯如晋谢季文子郄犨欲与之邑弗受也归鲍国谓之曰子何辞苦成叔之邑欲信让邪抑知其不可乎对曰吾闻之不厚其栋不能任重重莫如国栋莫如德夫苦成叔家欲任両国而无大德其不存也亡无日矣譬之如疾余恐易焉苦成氏有三亡少德而多宠位下而欲上政无大功而欲大禄皆怨府也其君骄而多私胜敌而归必立新家立新家不因民不能去旧因民非多怨民无所始为怨三府可谓多矣其身之不能定焉能与人邑  

论妾与马【`国语`】  

季文子相宣成无衣帛之妾无食粟之马仲孙它谏曰子为鲁上卿相二君矣妾不衣帛马不食粟人其以子为爱且不华国乎文子曰吾亦愿之然吾观国人其父兄之食麤而衣恶者犹多矣吾是以不敢人之父兄食麤衣恶而我美妾与马无乃非相人者乎且吾闻以德荣为国华不闻以妾与马文子以告孟献子献子囚之七日自是子服之妾衣不过七升之布马饩不过稂莠文子闻之曰过而能改者民之上也使为上卿大夫  

论劳逸【`国语`】  

公父文伯退朝朝其母其母方绩文伯曰以歜之家而主犹绩惧千季孙之怒也其以歜为不能事主乎其母叹曰鲁其亡乎使僮子备官而未之闻耶居吾语汝昔圣王之处民也择瘠土而处之劳其民而用之故长王天下夫氏劳则思思则善心生逸则滛滛则忘善忘善则恶心生沃土之民不材滛也瘠土之民莫不向义劳也是故天子大采朝日与三公九卿祖识地德日中考政与百官之政事师尹惟旅牧相宣序民事少采夕月与太史司载纠虔天刑日入监九御使洁奉禘郊之粢盛而后即安诸侯朝修天子之业命昼考其国职夕省其典刑夜儆百工使无慆滛而后即安卿大夫朝考其职昼讲其庻政夕序其业夜庀其家事而后即安士朝而受业昼而讲贯夕而习复夜而计过无憾而后即安自庻人以下明而动晦而休无日以怠王后亲织玄紞公侯之夫人加之以纮綖卿之内子为大帯命妇成祭服列士之妻加之以朝服自庻士以下皆衣其夫社而赋事烝而献功男女效绩愆则有辟古之制也君子劳心小人劳力先王之训也自上而下谁敢滛心舎力今我寡也尔又在下位朝夕处事犹恐忘先人之业况有怠惰其何以避辟吾冀而朝夕修我曰必无废先人尔今曰胡不自安以是承君之官余惧穆伯之絶祀也仲尼闻之曰弟子志之季氏之妇不滛矣  

论骊姬败国【`国语`】  

献公伐骊戎克之灭骊子获骊姬以归立以为夫人生奚齐其娣生卓子骊姬请使申生处曲沃以速县重耳处蒲城夷吾处屈奚齐处绛以儆亡辱之故公许之史苏朝告大夫曰二三大夫其戒之乎乱本生矣日君以骊姬为夫人民之疾心固皆至矣昔者之伐也起百姓以为百姓也是以民能欣之故莫不尽忠极劳以致死今君起百姓以自封也民外不得其利而内恶其贪则上下既有叛矣然而又生男其天道也天强其毒民疾其态其乱生哉吾闻君子好好而恶恶乐乐而安安是以能有常伐木不自其本必复生塞水不自其源必复流灭祸不自其基必复乱今君灭其父而畜其子祸之基也畜其子又从其欲子思报父之耻而信其欲虽好色必恶心不可谓好好其色必授之情彼得其情以厚其欲从其恶心必败国且深乱乱必自女戎三代皆然骊姬果作难杀太子而逐二公子君子曰知难本矣  

论伐翟柤【`国语`】  

献公田见翟柤之氛归寝不寐却叔虎朝公语之对曰床笫之不安邪抑骤姬之不存侧邪公辞焉出遇士蒍曰今夕君不寐必为翟柤也夫翟柤之君好专利而不忌其臣竞謟以求媚其进者壅塞其退者距违其上贪以忍其下偷以幸有纵君而亡谏臣有冒上而亡忠下君臣上下各餍其私以纵其回民各有心亡所据依以是处国不亦难乎君若伐之可克也吾不言子必言之士蒍以告公说乃伐翟柤  

与诸大夫论战【`国语`】  

鄢陵之役晋伐郑荆救之栾武子将上军范文子将下军栾武子欲战范文子不欲曰吾闻之唯厚德者能受多福无德而服者众必自伤也称晋之德诸侯皆叛国可以少安唯有诸侯故扰扰焉凡诸侯难之本也且非圣人能无外患又无内忧距非圣人不有外患必有内忧盍姑释荆与郑以为外患乎诸臣之内相与必将辑睦今我战又胜荆与郑吾君将伐知而多力怠敎而重敛大其私昵而益妇人田不夺诸大夫田则焉取以益此诸臣之委室而徒5退者将与几人战若不胜则晋国之福也战若胜乱地之秩者也其产将害大盍姑无战乎栾武子曰昔韩之役惠公不复舍邲之役三军不振旅箕之役先轸不复命晋国固有大耻三今我任晋国之政不损晋耻又以违蛮夷以重之虽有后患非吾所知也范文子曰择福莫如重择祸莫若轻福无所用轻祸无所用重晋国固有大耻与其君臣不相耻以为诸侯笑也盍姑以违蛮夷为耻乎栾武子不听遂与荆人战于鄢陵大胜之于是乎君伐知而多力怠敎而重敛大其私■〈目匿〉杀三却而尸诸朝纳其室以分媍人于是乎国人弗蠲遂杀诸翼葬之翼东门之外以车一乗厉公之所以死者唯无德而功烈多服者众也  

论事君【`国语`】  

赵宣子言韩献子于灵公以为司马河曲之役赵孟使人以其乗车干行献子执而戮之众咸曰韩厥必不没矣其主朝升之而莫戮其车其谁安之宣子召而礼之曰吾闻事君者比而不党夫周以举义比也举以其私党也夫军事无犯犯而不隠义也吾言汝于君惧汝不能也举而不能党孰大焉事君而党吾何以从政吾故以是观汝汝勉之茍从是行也临长晋国者非汝其谁皆告诸大夫曰二三子可以贺我矣吾举厥也而中吾乃今知免于罪矣  

论诸大夫【`国语`】  

赵文子冠见栾武子武子曰美哉昔吾逮事庄主华则荣矣实之不知请务实乎见中行宣子宣子曰美哉惜也吾老矣见范文子文子曰而今可以戒矣夫贤者宠至而益戒不足者为宠骄故兴王赏谏臣逸王罚之吾闻古之王者政德既成又听于民于是乎使工诵谏于朝在列者献诗使勿兠风听胪言于市辩妖祥于謡考百事于朝问谤誉于路有邪而正之尽戒之术也先王疾是骄也见却驹伯驹伯曰美哉然而壮不若老者多矣见韩献子献子曰戒之此为成人成人在始与善始与善善进善不善蔑繇至矣始与不善不善进不善善亦蔑繇至矣如草木之产也各以其物人之有冠犹宫室之有墙屋也粪除而已何又加焉见知武子武子曰吾子勉之成宣之后而老为大夫非耻乎成子之文宣子之忠其可忘乎夫成子道前志以佐先君道法而卒以政可不谓文乎夫宣子尽谏于襄灵以谏取恶不惮死进也可不谓忠乎吾子勉之有宣子之忠而纳之以成子之文事君必济见苦成叔子叔子曰抑年少而执官者众吾安容子见温季子季子曰谁之不如可以求乎见张老而语之张老曰善矣从栾伯之言可以滋范叔之敎可以大韩子之戒可以成物备矣志在子若夫三却亡人之言也何称述焉知子之道善矣是先主覆露子也  

论入化【`国语`】  

赵简子叹曰雀入于海为蛤雉入于淮为蜃鼋鼍鱼鳖莫不能化唯人不能哀夫窦犨侍曰臣闻之君子哀无人不哀无贿哀无德不哀无宠哀名之不令不哀年之不登夫中行范氏不恤庻难而欲擅晋国今其子孙将耕于齐宗庙之牺为畎畆之勤人之化也何日之有  

论良臣【`国语`】  

赵简子叹曰吾愿得范中行之良臣史黯侍曰将焉用之简子曰良臣人之所愿也又何问焉对曰臣以为不良故也夫事君者谏过而赏善荐可而替不献能而进贤择才而荐之朝夕诵善败而纳之道之以文行之以顺勤之以力致之以死听则进不则退今范中行氏之臣不能匡相其君使至于难君出在外又不能定而弃之则何良之为若弗弃则主焉得之夫二子之良将勤营其君使复立于外死而后止何日以来若来乃非良臣也简子曰善吾言实过矣  

论子常必亡【`国语`】  

鬬且廷见令尹子常子常与之语问蓄货聚马归以语其弟曰楚其亡乎不然令尹其不免乎吾见令尹令尹问畜聚积实如饿豺狼焉殆必亡者也夫古者聚货不妨氏衣食之利聚马不害民之财用国马足以行军公马足以称赋不是过也公货足以宾献家货足以共享不是过也夫货马邮则阙于民民多阙则有离畔之心将何以封矣昔鬬子文三舍令尹无一日之积恤民之故也成王闻子文之朝不及夕也于是乎每朝设脯一束糗一筐以羞子文至于今令尹秩之成王每出子文之禄必逃王止而后复人谓文子曰人生求富而子逃之何也对曰夫从政者以庇民也民多旷者而我取富焉是勤民以自封也死无日矣我逃死非逃富也故庄王之世灭若敖氏唯子文之后在至于今处郧为楚良臣是不先恤民而后已之富乎今子常先大夫之后也而相楚君无令名于四方民之羸馁日日已甚四境盈垒道殣相望盗贼司目民无所放是之不恤而蓄聚不厌其速怨于民多矣积货滋多蓄怨滋厚不亡何待夫民心之愠也若防大川焉溃而所犯必大矣子常其能贤于成灵乎成不礼于穆愿食熊蟠不获而死灵王不顾于民一国弃之如遗迹焉子常为政而无礼不顾甚于成灵其独何力以待之期年乃有栢举之战子常奔郑昭王奔随  

论呉将亡【`国语`】  

子西叹于朝蓝尹亹曰吾闻君子唯独居思念前世之崇替与哀殡丧于是有叹其余则不君子临政思义饮食思礼同宴思乐在乐思善无有难焉今吾子临政而叹何也子西曰阖闾能败吾师阖闾即世其嗣又甚焉吾是以叹对曰子患政德之不修无患呉矣夫阖闾口不贪嘉味耳不乐逸声目不滛于色身不怀于安朝夕勤志恤民之羸闻一善若惊得一士若赏有过必悛有不善必惧是故得民以济其志今吾闻夫差好罢民力以成私好纵过而翳諌一夕之宿台榭陂池必成六畜玩好必从夫先自败也已焉能败人子修德以待呉呉将毙矣  

论管燕轻士【`齐田需`】  

管燕得罪齐王谓其左右曰子孰而与我赴诸侯乎左右黙然莫对管燕连然流涕曰悲夫士何其易得而难用也田需对曰士三食不得餍而君鹅鹜有余食下宫糅罗纨曳绮縠而士不得以为缘且财者君之所轻死者士之所重君不肯以所轻与士而责士以所重事君非士易得而难用也  

论不可帝秦【`鲁连`】  

赵孝成王时秦王使白起破赵长平之军前后四十余万秦兵遂东围邯郸赵王恐诸侯之救兵莫敢击秦军魏安厘王使将军鄙救赵畏秦止于荡阴不进魏王使客将军新垣衍间入邯郸因平原君谓赵王曰秦所为急围赵者前与齐愍王争强为帝已而复归帝今齐愍王已益弱方今唯秦雄天下此非必贪邯郸其意欲复求为帝赵诚发使尊秦昭王为帝秦必喜罢兵去平原君犹豫未有所决此时鲁仲连适游赵会秦围赵闻魏将欲令赵尊秦为帝乃见平原君曰事将柰何平原君曰胜也何敢言事前亡四十万之众于外今又内围邯郸而不能去魏王使客将军新垣衍令赵帝秦今其人在是胜也何敢言事鲁仲连曰吾始以君为天下之贤公子也吾乃今然后知君非天下之贤公子也梁客新垣衍安在吾请为君责而归之平原君曰胜请为绍介而见之于先生平原君遂见新垣衍曰东国有鲁仲连先生者今其人在此胜请为绍介交之于将军新垣衍曰吾闻鲁仲连先生齐国之高士也衍人臣也使事有职吾不愿见鲁仲连先生平原君曰胜既已泄之矣新垣衍许诺鲁仲连见新垣衍而无言新垣衍曰吾视居此围城之中者皆有求于平原君者也今吾观先生之玉貌非有求于平原君者也曷为久居此围城之中而不去鲁仲连曰世以鲍焦为无从容而死者皆非也众人不知则为一身彼秦者弃礼义而上首功之国也权使其士虏使其民彼即肆然而为帝过而为政于天下则连有蹈东海而死耳吾不忍为之民也所为见将军者欲以助赵也新垣衍曰先生助之将柰何鲁连曰吾将使梁及燕助之齐楚则固助之矣新垣衍曰燕则吾请以从矣若乃梁者则吾乃梁人也先生恶能使梁助之鲁连曰梁未覩秦称帝之害故耳使梁覩秦称帝之害则必助赵矣新垣衍曰秦称帝之害何如鲁连曰昔者齐威王尝为仁义矣率天下诸侯而朝周周贫且微诸侯莫朝而齐独朝之居岁余周烈王崩齐后徃周怒赴于齐曰天崩地拆天子下席东藩之臣田婴齐后至则斮齐威王勃然怒曰叱嗟而母婢也卒为又下笑故生则朝周死则叱之诚不忍其求也彼天子固然其亡足怪新垣衍曰先生独不见夫仆乎十人而从一人者宁力不胜而智不若耶畏之也鲁仲连曰呜呼梁之比于秦若仆耶新垣衍曰然鲁仲连曰吾将使秦王烹醢梁王新垣衍怏然不悦曰噫嘻亦太甚矣先生之言也先生又恶能使秦王烹醢梁王鲁仲连曰固也吾将言之昔者九侯鄂侯文王纣之三公也九侯有子而好献之于纣纣以为恶醢九侯鄂侯争之强辨之疾故脯鄂侯文王闻之喟然而叹故拘之羑里之库百日欲令之死曷为与人俱称王卒就脯醢之地齐愍王将之鲁夷维子为执策而从谓鲁人曰子将何以待吾君鲁人曰吾将以十太牢待子之君夷维子曰子安取礼而来待吾君彼吾君者天子也天子廵狩诸侯辟舍纳筦钥摄袵抱机视膳于堂下天子已食乃退而听朝也鲁人投其钥不果纳不得入于鲁将之薛假途于邹当是邹君死愍王欲入吊夷维子谓邹之孤曰天子吊主人必将倍殡柩设北面于南方然后天子南面吊也邹之羣臣曰必若此吾将伏剑而死固不敢入于邹邹鲁之臣生则不得事养死则不得饭含然且欲行天子之礼于邹鲁邹鲁之臣不果纳今秦万乗之国也梁亦万乗之国也俱据万乗之国各有称王之名睹其一战而胜欲从而帝之是使三晋之大臣不如邹鲁之仆妾也且秦无已而帝则且变易诸侯之大臣彼将夺其所不肖而与其所贤夺其所憎而与其所爱彼又将使其子女谗妾为诸侯妃姬处梁之宫梁王安得晏然而已乎而将军又何以得故宠乎于是新垣衍起再拜谢曰始以先生为庸人吾乃今日知先生为天下之士也吾请出不敢复言帝秦  

与田单论兵【`赵奢`】  

平都君田单问赵奢曰吾非不说将军之兵法也所以不服者独将军之用众用众者使民不得耕作粮食挽赁不可给也此坐而自破之道也非单之所为也单闻之帝王之兵所用不过三万而天下服矣今将军必负十万二十万之众乃用之此单之所不服也马服君曰君非徒不达于兵也又不明其时势夫呉千之剑肉试则断牛马金试则截盘匜薄之柱上而击之则折为三质之石上而击之则碎为百今以三万之众而应强国之兵是薄柱击石之谓也且夫呉干之剑材难夫无瘠之厚而锋不入无脾之薄而刃不断兼有是両者无钩竿镡蒙须之便操其刃而刺则未入而手断君无十万二十万之众而为此钩竿镡蒙须之便而徒以三万行于天下君焉能乎且古者四海之内分为万国城虽大无过三百丈者人虽众无过三千家者而以集兵三万距此奚难哉今取古之为万国者分以为战国七不能具数十万之兵旷日持久数岁即君之齐已齐以二十万之众攻荆五年乃罢赵以二十万之众攻中山五年乃归今者齐韩相方而国围攻焉岂有敢曰我其以三万救是者乎哉今千丈之城万家之邑相望也而索以三万之众围千丈之城不存其一角而野战不足用也君将以此何之平都君喟然太息曰单不至也  

## 文章辨体彚选卷六十一

（明）贺复征 编  

○说一  

刘勰曰说者恱也兑为口舌故言咨悦怿过恱必伪故舜惊谗说凡说之枢要必使时利而义贞进有契于成务退无阻于荣身自非谲敌则唯忠与信披肝胆以献主飞文敏以济辞此说之本也  

说秦惠王【`周苏秦`】  

苏秦始将连横说秦惠王曰大王之国西有巴蜀汉中之利北有胡貉代马之用南有巫山黔中之限东有殽函之固田肥美民殷冨战车万乗奋击百万沃埜千里畜积饶多地势形便此所谓天府天下之雄国也以大王之贤士民之众车骑之用兵法之教可以并诸侯吞天下称帝而治愿大王少留意臣请奏其効秦王曰寡人闻之毛羽不丰满者不可以髙飞文章不成者不可以诛罚道德不厚者不可以使民政教不顺者不可以烦大臣今先生俨然不逺千里而庭教之愿以异日苏秦曰臣固疑大王之不能用也昔者神农伐补遂黄帝伐涿鹿而禽蚩尤尧伐驩兜舜伐三苗禹伐共工汤伐有夏文王伐崇武王伐纣齐桓任战而覇天下由此观之恶有不战者乎古者使车毂击驰言语相结天下为一约从连横兵革不藏文士并饬诸侯乱惑万端俱起不可胜理科条既备民多伪态书策稠浊百姓不足上下相愁民亡所聊明言章理兵甲愈起辩言伟服战攻不息繁称文辞天下不治舌敝耳聋不见成功行义约信天下不亲于是乃废文任武厚飬死士缀甲厉兵効胜于战场夫徒处而致利安坐而广地虽古五帝三王五伯明主贤君常欲坐而致之其势不能故以战续之寛则两军相攻廹则杖戟相撞然后可建大功是故兵胜于外义强于内威立于上民服于下今欲并天下凌万乗诎敌国制海内子元元臣诸侯非兵不可今之嗣主忽于至道皆惽于教乱于治迷于言惑于语沉于辨溺于辞以此论之王固不能行也说秦王书十上而说不行黒貂之裘敝黄金百斤尽资用乏絶去秦而归赢縢履蹻负书担嚢形容枯槁面目黧黒状有愧色归至家妻不下纴嫂不为炊父母不与言苏秦喟然叹曰妻不以我为夫嫂不以我为叔父母不以我为子是皆秦之罪也乃夜发书陈箧数十得太公阴符之谋伏而诵之简练以为揣摩读书欲睡引锥自刺其股血流至足曰安有说人主不能出其金玉锦绣取卿相之尊者乎期年揣摩成曰此真可以说当世之君矣于是乃摩燕乌集阙见说赵王于华屋之下抵掌而谈赵王大恱封为武安君受相印革车百乗锦绣千纯白璧百双黄金万镒以随其后约从散横以抑强秦故苏秦相于赵而关不通当此之时天下之大万民之众王侯之威谋臣之权皆欲决于苏秦之策不费斗粮未烦一兵未战一士未絶一弦未折一矢诸侯相亲贤于兄弟夫贤人在而天下服一人用而天下从故曰式于政不式于勇式于廊庙之内不式于四境之外当秦之隆黄金万镒为用转毂连骑炫熿于道山东之国从风而服使赵大重且夫苏秦特穷巷掘门桑户桊枢之士耳伏轼撙衔横歴天下庭说诸侯之主杜左右之口天下莫之伉将说楚王路过洛阳父母闻之清宫除道张乐设饮郊迎三十里妻侧目而视侧耳而听嫂蛇行匍伏四拜自跪而谢苏秦曰嫂何前倨而后卑也嫂曰以季子位尊而多金苏秦曰嗟乎贫穷则父母不子冨贵则亲戚畏惧人生世上势位冨厚葢可以忽乎哉  

说燕文侯【`苏秦`】  

苏秦将为从北说燕文侯曰燕东有朝鲜辽东北有林胡楼烦西有云中九原南有呼沲易水地方二千里带甲数十万车七百乗骑六千匹粟支十年南有碣石鴈门之饶北有枣栗之利民虽不田作枣栗之实足食于民矣此所谓天府也夫安乐亡事不见覆军杀将之忧亡过燕矣大王知其所以然乎夫燕之所以不犯冦被兵者以赵之为蔽于其南也秦赵五战秦再胜而赵三胜秦赵相敝而王以全燕制其后此燕之所以不犯难也且夫秦之攻燕也踰云中九原过代上谷弥地踵道数千里虽得燕城秦计固不能守也秦之不能害燕亦明矣今赵之攻燕也发号出令不至十日而数十万之众军于束垣矣度呼沲渉易水不至四五日而距国都矣故曰秦之攻燕也战于千里之外赵之攻燕也战于百里之内夫不忧百里之患而重千里之外计无过于此者是故愿大王与赵从亲天下为一则国必亡患矣燕王曰寡人国小西迫强秦促近齐赵齐赵强国今主君幸教诏之合从以安燕敬以国从于是赍苏秦车马金帛以至赵  

说赵王【`苏秦`】  

苏秦从燕之赵始合从说赵王曰天下之卿相人臣乃至布衣之士莫不髙贤大王之行义皆愿奉教陈忠于前之日乆矣虽然奉阳君妬大王不得任事是以外宾客游谈之士亡敢尽忠于前者今奉阳君捐馆舍大王乃今然后得与士民相亲臣故敢进其愚忠为大王计莫若安民亡事请亡庸有为也安民之本在于择交择交而得则民安择交不得则民终身不得安请言外患齐秦为两敌而民不得安倚秦攻齐而民不得安倚齐攻秦而民不得安故夫谋人之王伐人之国常苦出辞断絶人之交愿大王慎亡出于口也请屏左右曰言所以异阴阳而已矣大王诚能聴臣燕必致毡裘狗马之地齐必致海隅鱼盐之地楚必致橘柚云梦之地韩魏皆可使致封地汤沐之邑贵戚父兄皆可以受封侯夫割地效实五伯之所以覆军禽将而求也封侯贵戚汤武之所以放杀而争也今大王垂拱而两有之是臣之所以为大王愿也大王与秦则秦必弱韩魏与齐则齐必弱楚魏魏弱则割河外韩弱则効宜阳宜阳効则上郡絶河外割则道不通楚弱则亡援此三策者不可不熟计也夫秦下轵道则南阳动刼韩包周则赵自销铄据卫取淇则齐必入朝秦欲已得行于山东则必举甲而向赵秦甲渉河踰漳据番吾则兵必战于邯郸之下矣此臣之所以为大王患也当今之时山东之建国莫如赵疆赵地方三千里帯甲数十万车千乗骑万匹粟支十年西有常山南有河漳东有清河北有燕国燕固弱国不足畏也且秦之所畏害于天下者莫如赵然而秦不敢举兵甲而伐赵者何也畏韩魏之议其后也然则韩魏赵之南蔽也秦之攻韩魏也则不然亡有名山大川之限稍蚕食之傅之国都而止矣韩魏不能支秦必入臣于秦秦亡韩魏之隔祸必中于赵矣此臣之所以为大王患也臣闻尧亡三夫之分舜亡咫尺之地以有天下禹亡百人之聚以王诸侯汤武之卒不过三千人车不过三百乗而为天子诚得其道也是故明主外料其敌国之强弱内度其士卒之众寡贤与不肖不待两军相当而胜败存亡之机节固已见于胸中矣岂掩于众人之言而以冥冥决事哉臣窃以天下地圗按之诸侯之地五倍于秦料诸侯之卒十倍于秦六国并力为一西面而攻秦秦破必矣今西面而事之见臣于秦夫破人之与破于人也臣人之与臣于人也岂可同日而言之哉夫横人者皆欲割诸侯之地以与秦成与秦成则髙台榭美宫室聴竽笙琴瑟之音察五味之和前有轩辕后有长庭美人巧笑卒有秦患而不与其忧是故横人日夜务以秦权恐喝诸侯以求割地愿大王之熟计之也臣闻明王絶疑去谗屏流言之迹塞朋党之门故尊主广地强兵之计臣得陈忠于前矣故窃为大王计莫如一韩魏齐楚燕赵六国从亲以傧畔秦令天下之将相相与会于洹水之上通质刑白马以盟之约曰秦攻楚齐魏各出锐师以佐之韩絶食道赵渉河漳燕守常山之北秦攻韩魏则楚絶其后齐出锐师以佐之赵渉河漳燕守云中秦攻齐则楚絶其后韩守成皋魏塞午道赵渉河漳博关燕出锐师以佐之秦攻燕则赵守常山楚军武关齐渉渤海韩魏出锐师以佐之秦攻赵则韩军冝阳楚军武关魏军河外齐渉渤海燕出锐师以佐之诸侯有先背约者五国共伐之六国从亲以傧秦秦必不敢出兵于函谷关以害山东矣如是则覇业成矣赵王曰寡人年少莅国之日浅未尝得闻社稷之长计今上客有意存天下安诸侯寡人敬以国从乃封苏秦为武安君饬车百乗黄金千镒白璧百双锦绣千纯以约诸侯  

说韩王【`苏秦`】  

苏秦为赵合从说韩王曰韩北有巩洛成皋之用西有宜阳常阪之塞东有宛穰洧水南有陉山地方千里帯甲数十万天下之强弓劲弩皆自韩出溪子少府时力距来皆射六百歩之外韩卒超足而射百发不暇止逺者达胸近者掩心韩卒之劔戟皆出于冥山棠溪墨阳合伯邓师宛冯龙渊太阿皆陆断马牛水击鹄鴈当敌即斩坚甲盾鞮鍪铁幕革决■〈口犮〉苪亡不毕具以韩卒之勇被坚甲跖劲弩帯利劔一人当百不足言也夫以韩之劲与大王之贤乃欲西面事秦称东籓筑帝宫受冠帯祠春秋交臂而服焉夫羞社稷而为天下笑无过此者矣是故愿大王之熟计之也大王事秦秦必求冝阳成皋今兹効之明年又益求割地与之即无地以给之不与则弃前功而后更受其祸且夫大王之地有尽而秦之求无已夫以有尽之地而逆无已之求此所谓市怨而贾祸者也不战而地已削矣臣闻鄙语曰寜为鸡口无为牛后今大王西面交臂而臣事秦何以异于牛后乎夫以大王之贤挟强韩之兵而有牛后之名臣窃为大王羞之韩王忿然作色攘臂按劔仰天太息曰寡人虽死必不能事秦今主君以赵王之教诏之敬奉社稷以从  

说魏王【`苏秦`】  

苏秦为赵合从说魏王曰大王之地南有鸿沟陈汝许鄢昆阳邵陵舞阳新郪东有淮颕沂黄煮枣无疎西有长城之界北有河外卷衍燕酸枣地方千里名虽小然而庐田庑含曽亡所刍牧牛马之地人民之众车马之多日下行不休已亡以异于三军之众臣窃料之大王之国不下于楚然横人訹谋王外交强虎狼之秦以侵天下卒有国患不被其祸夫挟强秦之势以内刼其主罪亡过此者且魏天下之强国也大王天下之贤主也今乃有意西面而事秦称东藩筑帝宫受冠帯祠春秋臣窃为大王愧之臣闻越王句践以散卒三千禽夫差于干遂武王卒三千人革车三百乗斩纣于牧之野岂其士卒众哉诚能振其威也今窃闻大王之卒武力二十余万苍头二十万奋击二十万厮徒十万车六百乗骑五千匹此其过越王句践武王逺矣今乃刼于羣臣之说而欲臣事秦夫事秦必割地効质故兵未用而国已亏矣凡羣臣之言事秦者皆奸臣非忠臣也夫为人臣割其主之地以外交偷取一旦之功而不顾其后破公家而成私门外挟强秦之势以内刼其主以求割地愿大王之熟察之也周书曰绵绵不絶蔓蔓若何毫毛不拔将成斧柯前虑不定后有大患将柰之何大王诚能聴臣六国从亲专心并力则必亡强秦之患故敝邑赵王使使臣献愚计奉明约在大王诏之魏王曰寡人不肖未尝得闻明教今主君以赵王之诏诏之敬以国从  

说齐宣王【`苏秦`】  

苏秦为赵合从说齐宣王曰齐南有太山东有琅邪西有清河北有渤海此所谓四塞之国也齐地方二千里帯甲数十万粟如丘山齐车之良五家之兵疾如锥矢战如雷电觧如风雨即有军役未尝倍太山絶清河渉渤海也临淄之中七万户臣窃度之下户三男子三七二十一万不待发于逺县而临淄之卒固已二十一万矣临淄甚冨而实其民亡不吹竽鼓瑟击筑弹琴鬪鸡走犬六博蹹鞠者临淄之途车毂击人肩摩连袵成帏举袂成幙挥汗成雨家敦而冨志髙而扬夫以大王之贤与齐之强天下不能当今乃西面事秦窃为大王羞之且夫韩魏所以畏秦者以与秦接界也兵出而相当不至十日而战胜存亡之机决矣韩魏战而胜秦则兵半折四竟不守战而不胜以亡随其后是故韩魏之所以重与秦战而轻为之臣也今秦攻齐则不然倍韩魏之地至卫阳晋之道径亢父之险车不得方轨马不得并行百人守险千人不能过也秦虽欲深入则狼顾恐韩魏之议其后也是故恫疑虗喝髙跃而不敢进则秦不能害齐亦明矣夫不料秦之不奈我何也而欲西面事秦是羣臣之计过今臣无事秦之名而有强国之实臣固愿大王之少留计齐王曰寡人不敏今主君以赵王之教诏之敬奉社稷以从  

说楚威王【`苏秦`】  

苏秦为赵合从说楚威王曰楚天下之强国也大王天下之贤王也楚地西有黔中巫郡东有夏州海阳南有洞庭苍梧北有■〈坙阝〉塞郇阳地方五千里帯甲百万车千乗骑万匹粟支十年此霸王之资也夫以楚之强大王之贤天下莫能当也今乃欲西面而事秦则诸侯莫不南面而朝于章台之下矣秦之所害于天下莫如楚楚强则秦弱楚弱则秦强此其势不两立故为大王计莫如从亲以孤秦大王不从亲秦必起两军一军出武关一军下黔中若此则鄢郢动矣臣闻之治之其未乱为之其未有也患至而后忧之则无及矣故愿大王之早计之大王诚能听臣臣请令山东之国奉四时之献以承大王之明制委社稷宗庙练士厉兵在大王之所用之大王诚能听臣之愚计则韩魏齐燕赵之妙音美人必充后宫矣赵代良马槖驼必实于外廐故从合则楚王横成则秦帝今释霸王之业而有事人之名窃为大王不取也夫秦虎狼之国也有吞天下之心秦天下之仇雠也横人皆欲割诸侯之地以事秦此所谓养仇而奉雠者也夫为人臣而割其主之地以外交强虎狼之秦以侵天下卒有秦患不顾其祸夫外挟强秦之威以内刼其主以求割地大逆不忠无过此者故从亲则诸侯割地以事楚横合则楚割地以事秦此两策者相去逺矣有亿兆之数两者大王何居焉故敝邑赵王使臣効愚计奉明约在大王命之楚王曰寡人之国西与秦接境秦有举巴蜀并汉中之心秦虎狼之国不可亲也而韩魏廹于秦患不可与深谋与深谋恐反人以入于秦故谋未发而国已危矣寡人自料以楚当秦未见胜焉内与羣臣谋不足恃也寡人卧不安席食不甘味心揺揺如悬旌而无所终薄今君欲一天下安诸侯存危国寡人谨奉社稷以从  

说齐闵王【`苏秦`】  

苏秦说齐闵王曰臣闻用兵而喜先天下者忧约结而喜主怨者孤夫后起者藉也而逺怨者时也是以圣人从事必藉于权而务兴于时夫权藉者万物之率也而时势者百事之长也故无权藉倍时势而能事成者寡矣今虽干将莫邪非得人力则不能割刿矣坚箭利金不得弦机之利则不能逺杀矣矢非不铦而劔非不利也何则权藉不在焉何以知其然也昔者赵氏袭卫车舍人不休传卫国城割平卫八门土而二门堕矣此亡国之形也卫君跣行告遡于魏魏王身被甲底劔挑赵索战邯郸之中骛河山之间乱卫得是藉也亦収余甲而北面残刚平堕中牟之郭卫非强于赵也譬之卫矢而魏弦机也藉力魏而有河东之地赵氏惧楚人救赵而伐魏战于州西出梁门军舍林中马饮于大河赵得是藉也亦袭魏之河北烧棘蒲坠黄城故刚平之残也中牟之堕也黄城之坠也棘蒲之烧也此皆非赵魏之欲也然二国劝行之者何也卫明于时权之藉也今世之为国者不然矣兵弱而好敌强国罢而好众怨事败而好鞠之兵弱而憎下人地狭而好敌大事败而好长诈行此六者而求霸则逺矣臣闻善为国者顺民之意而料兵之能然后从于夫下故约不为人主怨伐不为人挫强如此则兵不费权不轻地可广欲可成也昔者齐之与韩魏伐楚也战非甚疾也分地又非多韩魏也然而天下独归咎于齐者何也以其为韩魏主怨也且天下徧用兵矣齐燕战而赵氏兼中山秦楚战韩魏不休而宋越専用其兵此十国者皆以相敌为意而独举心于齐者何也约而好主怨伐而好挫强也且夫强大之祸常以王人为意也夫弱小之殃常以谋人为利也是以大国危小国灭也大国之计莫若后起而重伐不义夫后起之藉与多而兵劲则是以众强敌罢寡也兵必立也事不塞天下之心则利必附矣大国行此则名号不攘而至霸王不为而立矣小国之情莫如谨静而寡信诸侯谨静则四邻不反寡信诸侯则天下不卖外不卖内不反则稸积朽腐而不用币帛矫蠧而不服矣小国道此则不祠而福矣不贷而见足矣故曰祖仁者王立义者霸用兵穷者亡何以知其然也昔吴王夫差以强大为天下先袭郢而栖越身从诸侯之君而卒身死国亡为天下戮者何也此夫差平居而谋王强大而喜先天下之祸也昔者莱莒好谋陈蔡好诈莒恃越而灭蔡恃晋而亡此皆内长诈外信诸侯之殃也由此观之则强弱大小之祸可见于前事矣语曰骐骥之衰也驽马先之孟贲之倦也女子胜之夫驽马女子筋力骨劲非贤于骐骥孟贲也何则后起之藉也今天下之相与也不并灭有能案兵而后起寄怨而诛不直微用兵而寄于义则亡天下可局足而须也明于诸侯之故察于地形之理者不约亲不相质而固不趋而疾众事而不反交割而不相憎俱强而加以亲何则形同忧而其趋利也何以知其然也昔者燕齐战于桓之曲燕不胜十万之众尽胡人袭燕楼烦数县取其牛马夫胡之与齐非素亲也而用兵又非约质而谋燕也然而甚于相趋者何也形同忧而兵趋利也由此观之约于同形则利长后起则诸侯可趋役也故明主察相诚欲以霸王为志则战攻非所先战者国之残也而都县之费也残费已先而能从诸侯者寡矣彼战者之为残也士闻战则输私财而冨军市输饮食而待死士令折辕而炊之杀牛而觞士则是路君之道也中人祷祀君翳醸通都小县置社有市之邑莫不正事而奉王则此虗中之计也夫战之明日尸死扶伤虽若有功也军出费中哭泣则伤主心矣死者破家而塟夷伤者空财而共药完者内酺而华乐故其费与死伤者钧故民之所费也十年之田而不偿也军之所出矛戟折镮铉絶伤弩破车罢马亡矢之太半甲兵之具宫之所私出也士大夫之所匿厮养士之所窃十年之田而不偿也天下有此再费者而能从诸侯者寡矣攻城之费百姓理襜蔽举冲橹家杂総身窟穴中罢于刀金而士困于土功将不释甲期数而能拔城者为亟耳上倦于教士断于兵故三下城而能胜敌者寡矣故曰彼战攻者非所先也何以知其然也昔智伯瑶攻范中行氏杀其君灭其国又西围晋阳吞并二国而忧一主此用兵之盛也然而智伯卒身死国亡为天下笑者何谓也兵先战攻而灭二子之患也昔者中山悉起而迎燕赵南战于长子败赵氏北战于中山克燕军杀其将夫中山千乗之国也而攻万乗之国二再战比胜此用兵之上节也然而国遂亡君臣于齐者何也不啬于战攻之患也由此观之则战攻之败可见于前事矣今世之所谓善用兵者终战比胜而守不可拔天下称为善一国得而保之则非国之利也臣闻战大胜者其士多死而兵益弱守而不可拔者其百姓罢而城郭露夫士死于外民残于内而城郭露于境则非王之乐也今夫鹄的非咎罪于人也便弓引弩而射之中者则善不中则愧少长贵贱则同心于贯之者何也恶其示人以难也今穷战比胜而守必不拔则是非徒示人以难也又且害人者也然则天下仇之必矣夫罢士露国而多与天下为仇则明君不居也素用强兵而弱之则察相不事彼明君察相者则五兵不动而诸侯从辞譲而重赂至矣故明君之攻战也甲兵不出于军而敌国胜冲橹不施而邉城降士民不知而王业至矣彼明君之从事也用财少旷日逺而利长者故曰兵后起则诸侯可趋役也臣之所闻攻战之道非师者虽有百万之军比之堂上虽有阖闾吴起之将禽之户内千丈之城拔之尊爼之间百尺之冲折之袵席之上故钟鼔竽瑟之音不絶地可广而欲可成和乐倡优侏儒之笑不乏诸侯可同日而致也故名配天地不为尊利制海内不为厚故夫善为王业者在劳天下而自逸乱天下而自安诸侯亡成谋则其国亡宿忧也何以知其然也佚治在我劳乱在天下则王之道也锐兵来则拒之患至则趋之使诸侯亡成谋则其国无宿忧矣何以知其然也昔者魏王拥土千里帯甲三十六万恃其强而拔邯郸西围定阳又从十二诸侯朝天子以西谋秦秦王患之寝不安席食不甘味令于境内尽堞中为战具竟为守偹为死士置将以待魏氏卫鞅谋于秦王曰夫魏氏其功大而令行于天下有十二诸侯而朝天子其与必众故以一秦而敌大魏恐不如王何不使臣见魏王则臣请必北魏矣秦王许诺卫鞅见魏王曰大王之功大矣令行于天下矣今大王之所从十二诸侯非宋卫也则邹鲁陈蔡此固大王之所以鞭棰使也不足以王天下大王不若北取燕东伐齐则赵必从矣西取秦南伐楚则韩必从矣大王有伐齐楚心而从天下之志则玉业成矣大王不如先行王服然后圗齐楚魏王说于卫鞅之言也故身广公宫制丹衣柱建九斿从七星之旟此天子之位也而魏王处之于是齐楚怒诸侯奔齐齐人伐魏杀其太子覆其十万之军魏王大恐跣行按兵于国而东次于齐然后天下乃舍之当是时秦王垂拱而受西河之外而不以德魏王故卫鞅之始与秦王计也谋约不下席言于尊爼之间谋成于堂上而魏将已禽于齐矣冲橹未施而西河之外已入于秦矣此臣之所谓比之堂上禽将户内拔贼于尊爼之间折冲席上者也  

## 文章辨体彚选卷六十二

（明）贺复征 编  

○说二  

说韩王【`周张仪`】  

张仪为秦连横说韩王曰韩地险恶山居五榖所生非麦而豆民之所食大抵豆饭藿羮一岁不收民不餍糟糠地方不满九百里无二岁之所食料大王之卒悉之不过三十万而厮徒负飬在其中矣为除守徼亭障塞见卒不过二十万而已秦帯甲百余万车千乗骑万匹虎挚之士跿跔科头贯頥奋戟者至不可胜计也秦马之良戎兵之众探前蹶后蹄间三寻者不可胜数也山东之卒被甲冐胄以会战秦人捐甲徒裎以趋敌左挈人头右挟生虏夫秦卒之与山东之卒也犹孟贲之与怯夫也以重力相压犹乌获之与婴儿也夫战孟贲乌获之士以攻不服之弱国无以异于堕千钧之重集于鸟卵之上必无幸矣诸侯不料兵之弱食之寡而聴从人之甘言好辞比周以相餙也皆奋曰聴吾计则可以强伯天下夫不顾社稷之长利而聴须臾之说诖误人主者无过于此者矣大王不事秦秦下甲据冝阳断絶韩之上地东取成皋宜阳则鸿台之宫桑林之苑非王之有已夫塞成皋絶上地则王之国分矣先事秦则安矣不事秦则危矣夫造祸而求福计浅而怨深逆秦而顺楚虽欲无亡不可得也故为大王计莫如事秦秦之所欲莫如弱楚而能弱楚者莫如韩非以韩能强于楚也其地势然也今大王西面而事秦以攻楚敝邑秦王必喜夫攻楚而私其地转祸而说秦计无便于此者也是故秦王使使臣献书大王御史须以决事韩王曰客幸而教之请比郡县筑帝宫祠春秋称东藩効冝阳  

说楚王【`张仪`】  

张仪为秦破从连横说楚王曰秦地半天下兵敌四国被山帯河以为固虎贲之士百余万车千乗骑万匹粟如丘山法令既明士卒安难乐死主严以明将智以武虽无出兵甲席卷常山之险折天下之脊天下后服者先亡且夫为从者无以异于驱羣羊而攻猛虎也夫虎之与羊不格明矣今大王不与猛虎而与羣羊窃以为大王之计过矣凡天下强国非秦而楚非楚而秦两国敌侔交争其势不两而大王不与秦秦下甲兵据冝阳韩之上地不通下河东取成皋韩必入臣于秦韩入臣魏则从风而动秦攻楚之西韩魏攻其北社稷岂得无危哉且夫约从者聚羣弱而攻至强也夫以弱攻强不料敌而轻战国贫而骤举兵此危亡之术也臣闻之兵不如者勿与挑战粟不如者勿与持乆夫从人者餙辩虗辞髙主之节行言其利而不言其害卒有楚祸无及为已是故愿大王之熟计之也秦西有巴蜀方船积粟起于汶山循江而下至郢三千余里舫船载卒一舫载五十人与三月之粮下水而浮一日行三百余里里数虽多不费汗马之劳不至十日而距扞关扞关惊则从竟陵以东尽城守矣黔中巫郡非王之有已秦举甲出之武关南面而攻则北地絶秦兵之攻楚也危难在三月之内而楚恃诸侯之救在半岁之外此其势不相及也夫恃弱国之救而忘强秦之祸此臣所以为大王之患也且大王尝与吴人五战三胜而亡之陈卒尽矣有偏守新城而居民苦矣臣闻之攻大者易危而民敝者怨于上夫守易危之功而逆强秦之心臣窃为大王危之且夫秦之所以不出甲于函谷关十五年以攻诸侯者阴谋有吞天下之心也楚尝与秦构难战于汉中楚人不胜通侯执珪死者七十余人遂亡汉中楚王大怒兴师袭秦与秦战于蓝田又却此所谓两虎相搏者也夫秦楚相敝而韩魏以全制其后计无过于此者矣是故愿大王之熟计之也秦下兵攻卫阳晋必关扄天下之匈大王悉起兵以攻宋不至数月而宋可举举宋而东指则泗上十二诸侯尽王之有已凡天下所信约从亲坚者苏秦封为武安君而相燕即阴与燕王谋一作危破齐共分其地乃佯有罪出奔入齐齐王因受而相之居二年而觉齐王大怒车裂苏秦于市夫以一诈伪反复之苏秦而欲经营天下混一诸侯其不可成也亦明矣今秦之与楚也接境壤界固形亲之国也大王诚能聴臣臣请秦太子入质于楚楚太子入质于秦请以秦女为大王箕帚之妾效万国之都以为汤沭之邑长为昆弟之国终身亡相攻击臣以谓计无便于此者故敝邑秦王使使臣献书之从车下风须以决事楚王曰楚国僻陋托东海之上寡人年幼不习国家之长计今上客幸教以明制寡人闻之敬以国从乃遣使车百乗献鸡骇之犀夜光之璧于秦王  

说魏王【`张仪`】  

张仪为秦连横说魏王曰魏地方不至千里卒不过三十万人地四平诸侯四通条达辐凑亡有名山大川之限从郑至梁不过百里从陈至梁二百余里马驰人骤不待倦而至梁南与楚境西与韩境北与赵境东与齐境卒戍四方守亭障者参列粟粮漕庾不下十万魏之地势故战场也魏南与楚而不与齐则齐攻其东东与齐而不与赵则赵攻其北不合于韩则韩攻其西不亲于楚则楚攻其南此所谓四分五裂之道也且夫诸侯之为从者以安社稷尊主强兵显名也合从者一天下约为兄弟刑白马以盟于洹水之上以相坚也夫亲昆弟同父母尚有争钱财而欲恃诈伪反复苏秦之余谋其不可以成亦明矣大王不事秦秦下兵攻河外拔卷衍燕酸枣刼卫取晋阳则赵不南赵不南则魏不北魏不北则从道絶则大王之国欲求无危不可得也秦挟韩而攻魏韩刼于秦不敢不聴秦韩为一国魏之亡可立而须也此臣之所为大王患也为大王计莫如事秦事秦则楚韩必不敢动无楚韩之患则大王髙枕而卧国必无忧矣且夫秦之所欲弱莫如楚而能弱楚者莫如魏楚虽有冨大之名其实空虗其卒虽众多然而轻走易北不敢坚战患魏之兵南面而伐胜楚必矣夫亏楚而益魏攻楚而适秦内嫁祸安国此善事也大王不聴臣秦甲出而东伐虽欲事秦而不可得也且夫从人多奋辞而寡可信说一诸侯之王出而乗其车约一国而成反而取封侯之基是故天下之游士莫不日夜搤腕瞋目切齿以言从之便以说人主人主覧其辞牵其说乌得无眩哉臣闻积羽沉舟羣轻折轴众口铄金故愿大王之熟计之也魏王曰寡人惷愚前计失之请称东藩筑帝宫受冠带祠春秋効河外  

说齐王【`张仪`】  

张仪为秦连横说齐王曰天下强国无过齐者大臣父兄殷众富乐无过齐者然而为大王计者皆为一时说而不顾万世之利从人说大王者必谓齐西有强赵南有韩魏负海之国也地广人众兵强士勇虽有百秦将无柰我何大王覧其说而不察其至实夫从人朋党比周莫不以从为可臣闻之齐与鲁三战而鲁三胜国以危亡随其后虽有胜名而有亡之实是何故也齐大而鲁小今赵之与秦也犹齐之与鲁也秦赵战于河漳之上再战而再胜秦战于番吾之下再战而再胜秦四战之后赵亡卒数十万邯郸仅存虽有胜秦之名而国破矣是何故也秦强而赵弱也今秦楚嫁子取妇为昆弟之国韩献宜阳魏效河外赵入朝黾池割河间以事秦大王不事秦秦驱韩魏攻齐之南地悉赵渉河关指博关临淄即墨非王之有也国一日被攻虽欲事秦不可得也是故愿大王熟计之齐王曰齐僻陋隐居托于东海之上未甞闻社稷之长利今大客幸而教之请奉社稷以事秦献鱼盐之地三百于秦  

说赵王【`张仪`】  

张仪为秦连横说赵王曰敝邑秦王使臣敢献书于大王御史大王收率天下以傧秦秦兵不敢出函谷关十五年矣大王之威行于天下山东敝邑恐惧慑伏缮甲厉兵餙车骑习驰射力田积粟守四封之内愁居慑处不敢动揺唯大王有意督过之也今秦以大王之力西举巴蜀并汉中东收两周而西迁九鼎守白马之津秦虽僻逺然而心忿悁含怒之日久矣今寡君有微甲钝兵军于渑池愿渡河踰漳据番吾迎战邯郸之下愿以甲子之日合战以正殷纣之事敬使臣先以闻于左右凡大王之所信以为从者恃苏秦之计秦荧惑诸侯以是为非以非为是欲反复齐国而不能自令车裂于齐之市夫天下之不可一亦明矣今楚与秦为昆弟之国而韩魏称于东藩齐献鱼盐之地此断赵之右臂也夫断右臂而求与人鬬失其党而孤居求欲无危岂可得哉今秦发三将军一军塞午道告齐使兴师渡清河军于邯郸之东一军军于成皋驱韩魏而军于河外一军军于渑池约曰四国为一以攻赵破赵而四分其地是故不敢匿意隠情先以闻于左右臣窃为大王计莫如与秦遇于渑池面相见而身相结也臣请按兵无攻愿大王之定计赵王曰先王之时奉阳君相专权擅势蔽晦先王独制官事寡人宫居属于师傅不得与国谋先王弃羣臣寡人年少奉祠祭之日浅私心固窃疑焉以为一从不事秦非国之长利也乃且愿变心易虑剖地谢前过以事秦方将约车趋行而适闻使者之明诏于是乃以车二百乗入朝渑池割河间以事秦  

说燕王【`张仪`】  

张仪为秦破从连横谓燕王曰大王之所亲莫如赵昔赵王以其姊为代王妻欲并代约与代王遇于勾注之塞乃令工人作为金斗长其尾令之可以击人与代王饮而阴告厨人曰即酒酣乐进热歠即因反斗击之于是酒酣乐进取热歠厨人进斟羮因及斗而击代王杀之王脑涂地其姊闻之摩笄以自刺也故至今有摩笄之山天下莫不闻夫赵王之狼戾亡亲大王之所明见知也且以赵王为可亲邪赵兴兵而攻燕再围燕都而刼大王大王割十城乃却以谢赵王已入朝渑池効河间以事秦今大王不事秦秦下甲云中九原驱赵而攻燕则易水长城非王之有也且今时赵之于秦犹郡县也不敢妄兴师以征伐今大王事秦秦王必喜而赵不敢妄动矣是西有强秦之援而南无齐赵之患是故愿大王之熟计之也燕王曰寡人蛮夷僻处虽大男子裁如婴児言不足以求正谋不足以决事今上客幸而教之请奉社稷西面而事秦献常山之尾五城  

说秦攻魏【`张仪`】  

张仪说秦王曰臣闻之弗知而言为不智知而不言为不忠为人臣不忠当死言不审亦当死虽然臣愿悉言所闻大王裁其罪臣闻天下阴燕阳魏连荆固齐收余韩成从将西南以与秦为难臣窃笑之世有三亡而天下得之其此之谓乎臣闻之曰以乱攻治者亡以邪攻正者亡以逆攻顺者亡今天下之府库不盈囷仓空虗悉其士民张军数千百万白刄在前斧质在后而皆去之不能死非其百姓不能死也言赏则不与言罚则不行赏罚不行故民不死也今秦出号令而行赏罚不攻耳无相攻事也出其父母懐袵之中生未尝见冦也闻战■〈去页〉足徒裼犯白刄蹈煨炭断死于前者比比是也夫断死与断生也不同而民为之者是贵奋也一可以合十十可以合百百可以合千千可以合万万可以胜天下矣今秦地形断长续短方数千里名师数百万秦之号令赏罚地形利害天下莫如也以此与天下天下不足兼而有也是知秦战未尝不胜攻未尝不取所当未尝不破也开地数千里此甚大功也然而甲兵顿士民病蓄积索田畴荒囷仓虚四邻诸侯不服伯王之名不成此无异故谋臣皆不尽其忠也臣敢言徃昔昔者齐南破荆中破宋西服秦北破燕中使韩魏之君地广而兵强战胜攻取诏令天下济清河浊足以为限长城巨防足以为塞齐五战之国也一战不胜而无齐故由此观之夫战者万乗之存亡也且臣闻之曰削株掘根无与祸邻祸乃不存秦与荆人战大破荆袭郢取洞庭五都江南荆玉亡走东伏于陈当是之时随荆以兵则兵可举举荆则其民足贪也地足利也东以强齐燕中陵三晋然则是一举而伯王之名可成也四邻诸侯可朝也而谋臣不为引军而退与荆人和令荆人収亡国聚散民立社主【`为木`】置宗庙令率天下西面以与秦为难此固已无霸王之道一矣天下有比志而军蕐下大王以诈破之兵至梁都围梁数旬则梁可拔拔梁则魏可举举魏则荆赵之志絶荆赵之志絶则赵危赵危而荆孤东以强齐燕中陵三晋然则是一举而霸王之名可成也四邻诸侯可朝也而谋臣不为引军而退与魏氏和令魏氏收亡国取散民立社主置宗庙此固已无覇王之道二矣前者穰侯之治秦也用一国之兵而欲以成两国之功是故兵终身暴露于外士民潞病于内覇王之名不成此固已无覇王之道三矣赵氏中央之国也杂民之所居也其民轻而难用也号令不治赏罚不信地形不便上非能尽其民力彼固亡国之形也而不忧民氓悉其士民军于长平之下以争韩之上党大王以诈破之拔武安当是时赵氏上下不相亲也贵贱不相信也然则是邯郸不守拔邯郸完河间引军而去西攻修武踰羊肠降代上党代三十六县上党十七县不用一领甲不苦一民皆秦之有也代上党不战而已为秦矣东阳河外不战而已反为齐矣中呼沱池以北不战而已为燕矣然则是举赵则韩必亡韩亡则荆魏不能独立则是一举而坏韩蠧魏挟荆以东弱齐燕决白马之口以流魏氏一举而三晋亡从者败大王拱手以须天下徧随而伏覇王之名可成也而谋臣不为引军而退与赵氏为和以大王之明秦兵之强覇王之业地尊不可得乃取欺于亡国是谋臣之拙也且夫赵当亡不亡秦当覇不覇天下固量秦之谋臣一矣乃复悉以攻邯郸不能拔也弃甲兵怒战栗而却天下固量秦力二矣军乃引退并于李下大王又并军而致与战非能厚胜之也又交罢却天下固量秦力三矣内者量吾谋臣外者极吾兵力由是观之臣以天下之从岂其难矣内者吾甲兵顿士民病蓄积索田畴荒囷仓虚外者天下比志甚固愿太王有以虑之也且臣闻之战战栗栗日慎一日茍慎其道天下可有也何以知其然也昔者纣为天子帅天下将百万左饮于淇谷右饮于洹水淇水竭而洹水不流以与周武为难武王将素甲三千领战一日破纣之国禽其身据其地而有其民天下莫不伤智伯帅三国之众以攻赵襄王于晋阳决水灌之三年城且拔矣襄主错龟数策占兆以视利害何国可降而使张孟谈于是潜行而出反智伯之约得两国之众以攻智伯之国擒其身以成襄子之功今秦地断长续短方数千里名师数百万秦国号令赏罚地形利害天下莫如也以此与天下天下可兼而有也臣昧死望见大王言所以举破天下之从举赵亡韩臣荆魏亲齐燕以成覇王之名朝四邻诸侯之道大王试聴其说一举而天下之从不破赵不举韩不亡荆魏不臣齐燕不亲覇王之名不成四邻诸侯不朝大王斩臣以狥于国以主不忠于国者  

## 文章辨体彚选卷六十三

（明）贺复征 编  

○说三  

说齐合三晋【`秦陈轸`】  

秦伐魏陈轸合三晋而东谓齐王曰古之王者之伐也欲以正天下而立功名以为后世也今齐楚燕赵韩梁六国之逓甚也不足以立功名适足以强秦而自弱也非山东之上计也能危山东者强秦也不忧强秦而逓相罢弱而两归其国于秦此臣之所以为山东之患天下为秦相割秦曽不出刀天下为秦相烹秦曽不出薪何秦之智而山东之愚耶愿大王之察也古之五帝三王五覇之伐也伐不道者今秦之伐天下不然必欲反之主必死辱民必死虏今韩梁之目未尝干而齐民独不也非齐亲而韩梁疏也齐逺秦而韩梁近今齐将近矣今秦欲攻梁绛安邑秦得绛安邑以东下河必表里河山而东攻齐举齐属之海南面而孤楚韩梁北向而孤燕赵齐无所出其计矣愿王熟虑之今三晋已合矣复为兄弟约而出锐师以戍梁绛安邑此万世之计也齐非急以锐师合三晋必有后忧三晋合秦必不敢攻梁必南攻楚楚秦构难三晋怒齐不与已也必东攻齐此臣之所谓齐必有大忧不如急以兵合于三晋齐王敬诺果以兵合于三晋  

说赵合韩魏【`陈轸`】  

谓赵王曰三晋合而秦弱三晋离而秦强此天下之所明见也秦之有燕而伐赵有赵而伐燕有梁而伐赵有赵而伐梁有楚而伐韩有韩而伐楚此天下之所明见也然山东不能易其路兵弱也弱而不能相一是何秦之智山东之愚也是臣所谓山东之忧也虎将即禽禽不知虎之即已也而相斗两罢而归其死于虎故使禽知虎之即已决不相鬬矣今山东之主不知秦之即已也而尚相斗两敝而归其国于秦智不如禽逺矣愿王熟虑之也今事有可急者秦之欲伐韩梁东窥于周室甚惟寐忘之今南攻楚者恶三晋之大合也今攻楚休而复之已五年矣攘地千余里今谓楚王茍来举玉趾而见寡人必与楚为兄弟之国必为楚攻韩梁反楚之故地楚王美秦之语怒韩梁之不救已必入于秦秦有谋故发使之赵以燕饵赵而离三晋今王美秦之言而欲攻燕攻燕食未饱而祸已及矣楚王入秦秦楚为一东面而攻韩韩南无楚北无赵韩不待伐割挈马兎而西走秦与韩为上交秦祸安移于梁矣以秦之强有楚韩之用梁不待伐割挈马兎而西走秦与梁为上交秦祸案环中赵矣以强秦之有韩梁楚与燕之怒割必深矣国之举此臣之所为来臣故曰事有可急为者及楚王之未入也三晋相亲相坚出锐师以戍韩梁西邉楚王闻之必不入秦秦必怒而循攻楚是秦祸不离楚也便于三晋若楚王入秦秦见三晋之大合而坚也必不出楚王即多割是秦祸不离楚也有利于三晋愿王之熟计之也急赵王因起兵南伐山戎戍韩梁之西邉秦见三晋之坚也果不出楚王而多求地  

为楚说秦【`陈轸`】  

楚絶齐齐举兵伐楚陈轸谓楚王曰王不如以地东觧于齐西讲于秦王使陈轸之秦秦王谓轸曰子秦人也寡人与子故也寡人不佞不能亲国事也故子弃寡人事楚王今齐楚相伐或谓救之便或谓救之不便子独不可以忠为子主计以其余为寡人乎陈轸曰王独不闻呉人之逰楚者乎楚王甚爱之病故使人问之曰诚病乎意亦思乎左右曰臣又知其思与不思诚思则将呉吟今轸将为王呉吟王不闻夫管与之说乎有两虎争人而闘管庄子将刺之管与止之曰虎者戾虫人者甘饵今两虎争人而鬪小者必死大者必伤子待伤虎而刺之则是一举而兼两虎也无刺一虎之劳而有刺两虎之名齐楚今战战必败败王起兵救之有救齐之利而无伐楚之害计聴知覆逆者唯王可也计者事之本也聴者存亡之机也计失而聴过能有国者寡矣故曰计有一二者难悖聴无失本末者难惑  

为韩说秦【`周苏代`】  

韩人攻宋秦王大怒曰吾爱宋与新城阳晋同也韩珉与我交而攻我所甚爱何也苏代为韩说秦王曰韩珉之攻宋所以为王也以韩之强辅之以宋楚魏必恐恐必西面事秦王不折一兵不杀一人无事而割安邑此韩珉之所以祷于秦也秦王曰吾固患韩之难知一从一横此其说何也对曰天下固令韩可知矣韩固已攻宋矣其西事秦以万乗自辅不西事秦则宋地不安矣中国白头游敖之士皆积智欲离秦韩之交伏轼结靷西驰者未有一人言善韩者也伏轼结靷东驰者未有一人言善秦者也皆不欲韩秦之合者何也则晋楚智而韩秦愚也晋楚合必伺韩秦韩秦合必圗晋楚请以决事秦王曰善  

为信安君说秦【`苏代`】  

秦召魏相信安君信安君不欲徃苏代为说秦王曰臣闻之忠不必党党不必忠今臣愿为大王陈臣之愚意恐其不忠于下吏自使有要领之辠愿大王察之今大王令人执事于魏以完其交臣恐魏交之益疑也将以塞赵也臣又恐赵之益劲也夫魏王之爱习魏信也甚矣其智能而任用之也厚矣其畏恶严尊秦也明矣今王之使人入魏而不用则王之使人入魏亡益也若用魏必舍所爱习而用所畏恶此魏王之所不安也夫舍万乗之事而退此魏信之所难行也夫令人之君处所不安令人之相行所不能以此为亲则难乆矣臣故恐魏交之益疑也且魏信舍事则赵之谋者必曰舎于秦秦必令其所爱信者用赵是赵存而我亡也赵安而我危也则上有埜战之气下有坚守之心臣故恐赵之益劲也大王欲完魏之交而使赵小心乎不如用魏信而尊之以名魏信事王国安而名尊离王国危而权轻然则魏信之事王也上所以为其主者忠矣下所以自为者厚矣彼其事王必完矣赵之用事者必曰魏氏之名族不髙于我土地之实不厚于我魏信以魏事秦秦甚善之国得安焉身得尊焉今我构难于秦兵为招质国处削危之形非得计也结怨于外生患于中身处死亡之地非完事也彼将伤其前事而悔过其行冀其利必多割地以深下王则是大王垂拱多割地以为利重尭舜之所求而不能得也臣愿大王察之  

说齐王不称帝【`苏代`】  

苏代自燕来入齐见于章华东门齐王曰嘻善子来秦使魏冉致帝子以为何如对曰王之问臣也卒而患之所从来微愿王受之而勿备称也秦称之天下安之王乃称之无后也且譲争帝名无伤也秦称之天下恶之王因勿称以収天下此大资也且天下立两帝王以天下为尊齐乎尊秦乎王曰尊秦曰释帝天下爱齐乎爱秦乎王曰爱齐而憎秦曰两帝立约伐赵孰与伐桀宋之利王曰伐桀宋利对曰夫约钧然与秦为帝而天下独尊秦而轻齐释帝则天下爱齐而憎泰伐赵不如伐桀宋之利故愿王明释帝以收天下倍约傧秦无争重而王以其间举宋夫有宋卫之阳地危有济西赵之阿东国危有淮北楚之东国危有陶平陆梁门不开释帝而贷之以伐桀宋之事国重而名尊燕楚所以形服天下莫敢不聴此汤武之举也敬秦以为名而后使天下憎之此所谓以卑为尊者也愿王熟虑之于是齐去帝复为王秦亦去帝位  

说魏王无讲于秦【`苏代`】  

五国伐秦无功而还其后齐欲伐宋而秦禁之齐令宋郭之秦请合而以伐宋秦王许之魏王畏齐秦之合也欲讲于秦苏代谓魏王曰秦王谓宋郭曰分宋之城服宋之强者六国也乗宋之敝而与王争得者楚魏也请为王毋禁楚之伐魏也而王独举宋王之伐宋也请刚柔而皆用之如宋者欺之不为逆杀之不为雠者也王无与之讲以取地既已得地又以力攻之期于啖宋而已矣臣闻此言而窃为王患秦必且用此于王矣又必且刼王以求地既已得地又且以力攻王又必谓王使王轻齐齐魏之交已丑又且収齐以东索于王秦尝用此于楚矣又尝用此于韩矣愿王之深计之也秦善魏不可知也已故为王计太上伐秦其次宾秦其次坚约而详讲与国无相雠也秦齐合国不可为也已王其聴臣也必无与讲秦权重魏魏冉明熟是故有谓足下伤秦者不敢显也天下可令伐秦则阴劝而弗敢圗也见天下之伤秦也则先鬻与国而以自觧也天下可令宾秦则为刼于与国而不得已者天下不可则先去而以秦为上交以自重也如是人者鬻王以为资者也而焉能免国于患免国于患者必穷三节而行其上上不可则行其中中不可则行其下下不可则明不与秦而生以残秦使秦皆无百怨百利惟已之曽安无令天下鬻之以合于秦是免国于患者之计也臣何足以当之虽然愿足下之论臣之计也燕齐雠国也秦兄弟之交也合雠国以伐婚姻臣为之苦矣黄帝战于涿鹿之野而西戎之兵不至禹攻三苗而东夷之民不赴以燕齐伐秦黄帝之所难也而臣已致燕甲而起齐兵矣臣又徧事三晋之吏奉阳君孟尝君韩珉周最韩余为徒从而下之恐其伐秦之疑也又身自丑于秦扮之请焚天下之秦符者臣也次传焚符之约者臣也欲使五国约闭秦关者臣也奉阳君韩余为既和矣苏修朱婴皆阴在邯郸臣又说齐王而徃败之天下共讲因使苏修游天下之语而以齐为上交兵请伐魏臣又争之以死而果西因苏修重报臣非不知秦权之重也然而所以为之者为足下也  

说燕昭王无入秦而为从【`苏代`】  

秦召燕王燕王欲徃苏代约燕王曰楚得枳而国亡齐得宋而国亡齐楚不得以有枳宋事秦者何也是则有功者秦之深雠也秦取天下非行义也暴也秦之行暴正告于天下告楚曰蜀地之甲轻舟浮于汶乗夏水下江五日而至郢汉中之甲轻舟出于巴乗夏水下汉四日而至五渚寡人积甲宛东下随智者不及谋勇者不及怒寡人如射隼矣王乃待天下之攻函谷不亦逺乎楚王为是之故十七年事秦秦正告韩曰我起乎少曲一日而断太行我起乎宜阳而触平阳二日而莫不尽繇我离两周而触郑五日而国举韩氏以为然故事秦秦正告魏曰我举安邑塞女戟韩氏太原卷下轵道道南阳封冀兼包两周乗夏水浮轻舟强弩在前铦戟在后决荥口魏无大梁决白马之口魏无济阳决宿胥之口魏无虚■〈击页〉丘陆攻则击河内水攻则灭大梁魏以为然故事秦秦欲攻安邑恐齐据之则以宋委于齐曰宋王无道为木人以象寡人射其面寡人地絶兵逺不能攻也王茍能破宋有之寡人如自得之已得安邑塞女戟因以破宋为齐罪秦欲攻韩恐天下救之则以齐委于天下曰齐王四与寡人约四欺寡人必率天下以攻寡人者三有齐无秦无齐有秦必伐之必亡之已得冝阳少曲致蔺离石因以破齐为天下罪秦欲攻魏重楚则以南阳委于楚曰寡人固与韩且絶矣残均陵塞黾隘茍利于楚寡人如自有之魏弃与国而合于秦因以塞黾隘为楚罪兵困于林中重燕赵以胶东委于燕以济西委于赵已得讲于魏质公子延因犀首属行而攻赵兵伤于离石遇败于马陵而重魏则以叶蔡委于魏已得讲于赵则刼魏魏不为割困则使太后穰侯为和赢则兼欺舅与母适燕者曰以胶东适赵者曰以济西适魏者曰以叶蔡适楚者曰以塞鄳阨适齐者曰以宋必令其言如循环用兵如刺蜚母不能知舅不能约龙贾之战岸门之战封陵之战髙商之战赵庄之战秦之所杀三晋之民数百万今其生者皆死秦之孤也西河之外上雒之地三川晋国之祸三晋之半秦祸如此其大而燕赵之秦者皆以争事秦说其主此臣之所大患燕昭王不行苏代复重于燕燕反约诸侯从亲如苏秦时或从或否而天下由此宗苏氏之从约代厉皆以寿死名显诸侯  

说韩王谋秦【`或人`】  

或谓韩王曰秦王欲出事于梁而欲攻降安邑韩计将安出矣秦之欲伐韩以东窥周室甚唯寐忘之今韩不察因欲与秦必为山东大祸矣秦之欲攻梁也欲得梁以临韩恐梁之不聴也故欲痛之以固交也王不察因欲中立梁必怒于韩之不与已必折为秦用韩必举矣愿王熟虑之也不如急发重使之赵梁约复为兄弟使山东皆以锐师戍韩梁之西邉非为此也山东无以救亡此万世之计也秦之欲并天下而王之也不与古同事之虽如子之事父犹将亡之也行虽如伯夷犹将亡之也行虽若桀纣犹将亡之也虽善事之无益不可以为存适足以自令亟亡也然则山东非能从亲合而相坚如一者必皆亡矣  

说韩尊秦【`或人`】  

谓郑王曰昭厘侯一世之明君也申不害一世之贤士也韩与魏敌侔之国也申不害与昭厘侯执圭而见梁君非好卑而恶尊也非虑过而议失也申不害之计事曰我执珪于魏魏君必得志于韩必外靡于天下矣是魏敝矣诸侯恶魏必事韩是我俛于一人之下而伸于万人之上也夫弱魏之兵而重韩之权莫如朝魏昭厘侯聴而行之明君也申不害虑事而言之忠臣也今之韩弱于始之韩今之秦强于始之秦今秦有梁君之心矣而王与诸臣不事为尊秦以定韩者臣窃以为王之明为不如昭厘侯而王之诸臣莫如申不害也昔者秦穆公一胜于韩原而覇西州晋文公一胜于城濮而定天子此皆以一胜立尊令成功名于天下今秦数世强矣大胜以十数小胜以百数大之不王小之不覇名尊无所立制令无所行然而春秋用兵者非以求主尊成王于天下耶昔先王之攻有为名者有为实者为名者攻其心为实者攻其形昔者吴与越战越人大败保于会稽之上吴人入越而户抚之越王使大夫种行成于吴请男为臣女为妾身执禽而随诸御吴人果聴其辞与成而不盟此攻其心者也其后越与吴战吴人大败亦请男为臣女为妾反以越事吴之礼事越越人不聴也遂残吴国而禽夫差此攻其形者也今将攻其心乎宜使如吴攻其形乎宜使如越夫攻形不如越而攻心不如吴而君臣上下少长贵贱毕呼覇王臣窃以为犹之井中而谓曰我将为尔求火也东孟之会聂政阳坚刺相兼君许异蹙列侯而殪之立以为郑君韩氏之众无不聴令者则许异为之先也是故列侯为君而许异终身相焉而韩氏之尊许异也犹其尊列侯也今日郑君不可得而为也虽然身相之焉然而吾弗为云者岂不为过谋哉昔齐桓公九合诸侯未尝不以周襄王之命然则虽尊襄王桓公亦定覇矣九合诸侯之尊桓公也犹其尊襄王也今日天子不可得而为也虽为桓公然而吾弗为云者岂不为过谋而不知尊哉韩氏之士数十万皆戴列侯以为君而许异独取相焉者无他也诸侯之君无不任事于周室也而桓公独取覇者亦无他也今强国将有帝王之舋而以国先者此桓公许异之类也岂可为不善谋哉夫先与强国之利强国能王则我必为之覇强国不能王则可以避其兵使之无伐我然则强国事成则我立帝而覇强国之事不成犹之厚德我也今与强国强国之事成则有福不成则无患然则先与强国者圣人之计也  

## 文章辨体彚选卷六十四

（明）贺复征 编  

○说四  

说秦昭王【`楚黄歇`】  

物至而反冬夏是也致至而危絫棊是也今大国之地半天下有二垂此从生民以来万乗之地未尝有也先帝文王武王王之身三世而不接地于齐以絶从亲之要今王使成桥守事于韩成桥已北入燕是王不用甲不伸威而出百里之地王可谓能矣王又举甲兵而攻魏杜大梁之门举河内拔燕酸枣虚桃人楚燕之兵云翔而不敢校王之功亦多矣王休甲息众二年然后复之又取蒲衍首垣以临平丘小黄济阳婴城而魏氏服矣王又割濮磨之北属之燕断齐秦之要絶楚魏之脊天下五合六聚而不敢救也王之威亦单矣王若能持功守威省攻伐之心而肥仁义之诫使亡复后患三王不足四五伯不足六也王若负人徒之众恃甲兵之强毁魏氏之威而欲以力臣天下之主臣恐有后患诗云靡不有初鲜克有终易曰狐濡其尾此言始之易终之难也何以知其然也智氏见伐赵之利而不知榆次之祸也吴见伐齐之便而不知干隧之散也此二国者非亡大功也没利于前而易患于后也吴之信越也从而伐齐遂攻齐人于艾陵还为越王禽于三江之浦智氏信韩魏从而伐赵攻晋阳之城胜有日矣韩魏反之杀智伯瑶于凿台之上今王妬楚之不毁也而忘毁楚之强魏也臣为大王虑而不取诗云大武逺宅不渉从此观之楚国援也邻国敌也诗云他人有心予忖度之跃跃毚兎遇犬获之今王中道而信韩魏之善王也此正吴信越也臣闻敌不可易时不可失臣恐韩魏之卑辞虑患而实欺大国也王既亡重世之德于韩魏而有累世之怨焉夫韩魏父子兄弟接踵而死于秦者百世矣本国残社稷壊宗庙隳刳腹折頥首身分离暴骨草泽头颅僵仆相望于境父子老弱系虏相随于路鬼神狐祥亡所食百姓不聊生族类离散流亡为臣妾满海内矣韩魏之不亡秦社稷之忧也今王之攻楚不亦失乎是王攻楚之日则恶出兵王将藉路于仇雠之韩魏乎兵出之日而王忧其不反也是王以兵资于仇雠之韩魏必攻随阳右壤此皆广川大水山林溪谷不食之地王虽有之不为得地是王有毁楚之名亡得地之实也且王攻楚之日四国必悉起应王秦楚之兵构而不离魏氏将出兵而攻留方与铚胡陵砀萧相故宋必尽齐人南面泗北必举此皆平原四达膏腴之地也而王使之独攻王破楚于以肥韩魏于中国而劲齐韩魏之强足以校于秦矣而齐南以泗为境东负海北倚河而无后患天下之国莫强于齐齐魏得地葆利而详事下吏一年之后为帝若未能于以禁王之为帝有余夫以王壤土之愽人徒之众兵革之强而注地于楚诎令韩魏归帝重于齐是王失计也臣为王虑莫若善楚秦楚合而为一以临韩韩必授首王襟以山东之险带以河曲之利韩必为关中之侯若是王以十万戍郑梁氏寒心许鄢陵婴城上蔡召陵不徃来也如此而魏亦闗内侯矣王一善楚而闗内二万乗之主注地于齐齐之右壤可拱手而取也是王之地一经两海要絶天下也是燕赵无齐楚齐楚无燕赵也然后危动燕赵持齐楚此四国者不待痛而服矣  

说燕赵救魏【`齐田文`】  

秦将伐魏魏王闻之夜见孟尝君告之曰秦且攻魏子为寡人谋奈何孟尝君曰有诸侯之救则国可存也王曰寡人愿子之行也重为之约车百乗孟尝君之赵谓赵王曰文愿借兵以救魏赵王曰寡人不能孟尝君曰夫敢借兵者以忠王也王曰可得闻乎孟尝君曰夫赵之兵非能强于魏之兵魏之兵非能弱于赵也然而赵之地不歳危而民不歳死而魏之地歳危而民歳死者何也以其西为赵蔽也今赵不救魏魏歃盟于秦是赵与强秦为界也地亦且歳危民亦且歳死矣此文之所以忠于大王也赵王许诺为起兵十万车三百乗又北见燕王曰先日公子尝约两主之交矣今秦且攻魏愿大王之救之燕王曰吾歳不熟二年矣今又行数千里而以助魏且奈何田文曰夫行数千里而救人者此国之利也今魏王出国门而望见军虽欲行数千里而助人可得乎燕王尚未许也田文曰臣効便计于王王不用臣之忠计文请行矣恐天下之将有大变也王曰大变可得闻乎曰秦攻魏未能克之也而台已燔游已夺矣而燕不救魏魏王折节割地以国之半与秦秦必去矣秦已去魏魏王悉韩魏之兵又西借秦兵以因赵之众以四国攻燕王且何利利行数千里而助人乎利出燕南门而望见军乎则道里近而输又易矣王何利燕王曰子行矣寡人聴子乃为之起兵八万车三百乗以从田文  

以弋说顷襄王【`楚阙名`】  

楚人有好以弱弓微缴加鳬鴈之上者顷襄王闻召而问之对曰小臣之好射鶀鴈罗鸗小矢之发也何足为大王道也且称楚之大因大王之贤所弋非直此也昔者三代以弋道德五伯以弋战国故秦魏燕赵者鶀鸟也齐鲁韩卫者青首也邹费郯邳者罗鸗也外其余则不足射者见鸟六双以王何取王何不以圣人为弓以勇士为缴时张而射之此六双者可得而嚢载也其乐非特朝夕之乐也其获非特鳬鴈之实也王朝张弓而射魏之大梁之南加其右臂而径属之于韩则中国之路絶而上蔡之郡壊矣还射圉之东觧魏左肘而外击定陶则魏之东外弃而大宋方与二郡者举矣且魏断二臂颠越矣膺击郯国大梁可得而有也王綪缴兰台饮马西河定魏大梁此一发之乐也若王之于弋诚好而不厌则出寳弓碆新缴射噣乌于东海还葢长城以为防朝射东莒夕发浿丘夜加即墨顾据午道则长城之东収而太山之北举矣西结境于赵而北达于燕三国布■〈羽氐〉则从不待约而可成也北游目于燕之辽东而南登望于越之会稽此再发之乐也若夫泗上十二诸侯左萦而右拂之可一旦而尽也今秦破韩以为长忧得列城而不敢守也伐魏而亡功击赵顾病则秦魏之勇力屈矣楚之故地汉中析郦可得而复有也王出寳弓碆新缴渉鄳塞而待秦之倦也山东河内可得而一也劳民休众南面称王矣故曰秦为大鸟负海内而处东面而立左臂据赵之西南右臂傅楚鄢郢膺击韩魏垂头中国处既形便势有地利奋翼鼔■〈羽氐〉方三千里则秦未可得独招而夜射也欲以激怒襄王故对以此言襄王因召与语遂言曰夫先王为秦所欺而客死于外怨莫大焉今以匹夫有怨尚有报万乗白公子胥是也今楚之地方五千里带甲百万犹足以踊跃中埜也而坐受困臣窃为大王弗取也于是顷襄王遣使于诸侯复为从欲以伐秦  

欲为齐王说魏事齐【`齐阙名`】  

齐欲攻宋秦令起贾禁之齐乃援赵以伐秦秦王怒属怨于赵李兊约五国以伐秦无功留天下之兵于成皋而阴讲于秦又欲以秦攻魏以觧其怨而取封焉魏王不恱之齐人谓齐王曰臣为足下谓魏王曰三晋皆有秦患今之攻秦也为赵也五国伐赵赵必亡矣齐逐李兊李兊必死今之伐秦也以救李子之死也今赵留天下之甲于成皋而阴鬻之于秦已讲则令秦攻魏以成其私封王之事赵也何得矣且王尝济于漳而身朝于邯郸抱阴成负蒿葛孽为赵蔽而赵无为王行也今又以河阳姑宻封其子而乃令秦攻王以便取阴人比然而后知贤不如王若用所以事赵之半収齐天下有敢谋王者乎王之事齐也无入朝之辱无割地之费齐为王之故虚国于燕赵之前用兵于二千里之外故攻城野战未尝不为王先被矢石也得二都割河东尽効之于王自是以后秦攻魏齐未尝不歳至于王之境也请问王之所以报齐者可乎韩珉处于赵去齐三千里王以此疑齐曰有秦阴今王又挟故薛公以为相善韩徐以为上交尊虞商以为大客王顾可以反疑于齐乎于是魏王聴此言也甚诎其欲事王也甚循其怨于赵臣愿王之亟闻魏而无庸见恶也臣请为王推其怨于赵愿王之阴重赵而无使秦之见王之重赵也秦见之且亦重赵齐秦交重赵臣必见燕与韩魏亦且重赵也且皆无敢与赵治三国事赵赵从亲以合于秦必为王髙矣臣故欲王之徧刼天下而皆私甘之也王使臣以韩魏与燕刼赵使丹也甘之以赵刼韩魏使臣也甘之以三晋刼秦使顺也甘之以天下刼楚使珉也甘之则天下皆偪秦以事王而不敢相私也交定而后王择焉  

说应侯辞位【`秦蔡泽`】  

蔡泽闻应侯任郑安平王稽皆负重罪于秦应侯内惭蔡泽乃西入秦将见昭王使人宣言以感怒应侯曰燕客蔡泽天下雄俊弘辩智士也彼一见秦王秦王必困君而夺君之位应侯闻曰五帝三代之事百家之说吾既知之众口之辨吾皆摧之是恶能困我而夺我位乎使人召蔡泽蔡泽入则揖应侯应侯固不快及见之又倨应侯因让之曰子尝宣言欲代我相秦寜有之乎对曰然应侯曰请闻其说蔡泽曰吁君何见之晚也夫四时之序成功者去夫人生百体坚强手足便利耳目聡明而心圣智岂非士之愿与应侯曰然蔡泽曰质仁秉义行道施德得志于天下天下懐乐敬爱而尊慕之皆愿以为君王岂不辨智之期与应侯曰然蔡泽复曰富贵显荣成理万物使各得其所性命寿长终其天年而不夭伤天下继其统守其业传之亡穷名实纯粹泽流千里世世称之而无絶与天地终始岂非道之符而圣人所谓吉祥善事者与应侯曰然蔡泽曰若夫秦之商君楚之吴起越之大夫种其卒然亦可愿与应侯知蔡泽之欲困已以说复谬曰何为不可夫公孙鞅之事孝公也极身无贰虑尽公而不顾私设刀锯以禁奸邪信赏罚以致治披腹心示情素蒙怨咎欺旧友夺魏公子卬安秦社稷利百姓卒为秦禽将破敌攘地千里吴起之事悼王也使私不得害公谗不得蔽忠言不取茍合行不取茍容不为危易行行义不辟难然为覇主强国不辞祸凶大夫种之事越王也主虽困辱悉忠而不觧主虽絶亡尽能而弗离成功而弗矜贵冨而不骄怠若此三子者固义之至也忠之节也是故君子以义死难视死如归生而辱不如死而荣士固有杀身以成名唯义之所在虽死无所恨何为不可哉蔡泽曰主圣臣贤天下之盛福也君明臣直国之福也父慈子孝夫信妻贞家之福也故比千忠而不能存殷子胥智而不能完吴申生孝而晋国乱是皆有忠臣孝子而国家灭乱者何也无明君贤父以聴之故天下以其君父为僇辱而怜其臣子今商君吴起大夫种之为人臣是也其君非也故世称三子致功而不见德岂慕不遇世死乎夫待死而后可以立忠成名是微子不足仁孔子不足圣管仲不足大也夫人之立功岂不期于成全邪身与名俱全者上也名可法而身死者其次也名在僇辱而身全者下也于是应侯称善蔡泽少得间因曰夫商君吴起大夫种其为人臣尽忠致功则可愿矣闳夭事文王周公辅成王也岂不亦忠圣乎以君臣论之商君吴起大夫种其可愿孰与闳夭周公旦哉应侯曰商君吴起大夫种弗若也蔡泽曰然则君之主慈仁任忠惇厚旧故其贤智与有道之士为胶漆义不倍功臣孰与秦孝公楚悼王越王乎应侯曰未知何如也蔡泽曰今主亲忠臣不过秦孝公楚悼王越王君之设智能为主安危修政治乱强兵批患折难广地植糓冨国足家强主尊社稷显宗庙天下莫敢欺犯其主主之威盖震海内功彰万里之外声名光辉传于千世君孰与商君吴起大夫种应侯曰不若蔡泽曰今主之亲忠臣不忘旧故不若孝公悼王勾践而君之功绩爱信亲幸又不若商君吴起大夫种然而君之禄位贵盛私家之冨过于三子而身不退者恐患之甚于三子窃为君危之语曰日中则移月满则亏物盛则衰天地之常数也进退盈缩与时变化圣人之常道也故国有道则仕国无道则隐圣人曰飞龙在天利见大人不义而富且贵于我如浮云今君之怨已雠而德已报意欲至矣而无变计窃为君不取也且夫翠鹄犀象其处势非不逺死也而所以死者惑于饵也苏秦智伯之智非不足以辟辱逺死也而所以死者惑于贪利不止也是以圣人制礼节欲取于民有度使之以时用之有止故志不溢行不骄常与道俱而不失故天下承而不絶昔者齐桓公九合诸侯一匡天下至于葵丘之会有骄矜之志畔者九国吴王夫差兵无敌于天下勇强以轻诸侯陵齐晋故遂以杀身亡国夏育太史敫叱呼骇三军然而身死于庸夫此皆乗至盛而不返道理不居卑退处俭约之患也夫商君为秦孝公明法令禁奸本尊爵必赏有罪必罚平权衡正度量调轻重决裂阡陌以静生民之业而一其俗劝民耕农利土一室无二事力田稸积习战陈之事是以兵动而地广兵休而国冨故秦无敌于天下立威诸侯成秦国之业功已成矣而遂以车裂楚地方数千里持戟百万白起率数万之师以与楚战一战举鄢郢以烧夷陵再战南并蜀汉又越韩魏而攻强赵北坑马服诛屠四十余万之众尽之于长平之下流血成川沸声若雷遂入围邯郸使秦有帝业楚赵天下之强国而秦之仇敌也自是之后楚赵皆慑伏不敢攻秦者白起之势也身所服者七十余城功已成矣而遂赐剑死于杜邮吴起为楚悼王立法卑减大臣之威重罢无能废无用损不急之官塞私门之请一楚国之俗禁游客之民精耕战之士南收扬越北并陈蔡破横散从使驰说之士无所开其口禁朋党以厉百姓定楚国之政兵震天下威服诸侯功已成矣而卒枝觧大夫种为越王深谋逺计免会稽之危以亡为存因辱为荣垦草入邑辟地殖糓率四方之士专上下之力辅勾践之贤报夫差之雠卒擒劲吴令越成霸功已彰而信矣勾践终负而杀之此四子者功成不去祸至于此此所谓信而不能诎徃而不能返者也范蠡知之超然辟世长为陶朱公君独不观夫博者乎或欲大投或欲分功此皆君之所明知也今君相秦计不下席谋不出廊庙坐制诸侯利施三川以实宜阳决羊肠之险塞太行之道又斩范中行之涂六国不得合从栈道千里通于蜀汉使天下皆畏秦秦之欲得矣君之功极矣此亦秦之分功之时也如是而不退则商君白公吴起大夫种是也吾闻之鉴于水者见面之容鉴于人者知吉与凶书曰成功之下不可乆处四子之祸君何居焉君何不以此归相印譲贤者而授之退而岩居川观必有伯夷之亷长为应侯世世称孤而有许由延陵季子之让乔松之寿孰与以祸终哉即君何居焉忍不能自离疑不能自决必有四子之祸矣易曰亢龙有悔此言上而不能下信而不能诎徃而不能自反者也愿君熟计之应侯曰善吾闻欲而不知止失其所以欲有而不知足失其所以有先生幸教睢敬受命  

说商君【`赵良`】  

商君相秦十年宗室贵戚多怨望者赵良见商君商君曰鞅之得见也从孟兰皋今鞅请得交可乎赵良曰仆弗敢愿也孔丘有言曰推贤而戴者进聚不肖而王者退仆不肖故不敢受命仆闻之曰非其位而居之曰贪位非其名而有之曰贪名仆聴君之义则恐仆贪位贪名也故不敢闻命商君曰子不说吾治秦与赵良曰反聴之谓聪内视之谓明自胜之谓强虞舜有言曰自卑也尚矣君不若道虞舜之道无为问仆矣商君曰始秦戎翟之教父子无别同室而居今我更制其教而为其男女之别大筑冀阙营如鲁卫矣子观我治秦也孰与五羖大夫贤赵良曰千羊之皮不如一狐之掖千人之诺诺不如一士之谔谔武王谔谔以昌殷纣墨墨以亡君若不非武王乎则仆请终日正言而无诛可乎商君曰语有之矣貌言华也正言实也苦言药也甘言疾也夫子果肯终日正言鞅之药也鞅将事子子又何辞焉赵良曰夫五羖大夫荆之鄙人也闻秦穆公之贤而愿望见行而无资自鬻于秦客被褐食牛期年穆公知之举之牛口之下而加之百姓之上秦国莫敢望焉相秦六七年而东伐郑三置晋国之君一救荆国之祸发教封内而巴人致贡施德诸侯而八戎来服由余闻之欵关请见五羖大夫之相秦也劳不坐乗暑不张葢行于国中不从车乗不操干戈功名藏于府库德行施于后世五羖大夫死秦国男女流涕童子不歌謡舂者不相杵此五羖大夫之德也今君之见秦王也因嬖人景监以为主非所以为名也相秦不以百姓为事而大筑冀阙非所以为功也刑黥太子之师傅残伤民以峻刑是积怨畜祸也教之化民也深于命民之效上也捷于令今君又左建外易非所以为教也君又南面而称寡人日绳秦之贵公子诗曰相鼠有体人而无礼人而无礼胡不遄死以诗观之非所以为寿也公子虔杜门不出已八年矣君又杀祝欢而黥公孙贾诗曰得人者兴失人者崩此数事者非所以得人也君之出也后车十乗从车载甲多力而骈胁者为骖乗持矛而操闟戟者旁车而趋此一物不具君固不出书曰恃德者昌恃力者亡君之危若朝露尚将欲延年益寿乎则何不归十五都灌园于鄙劝秦王显岩穴之士养老存孤敬父兄序有功尊有德可以少安君尚将贪商于之冨宠秦国之政畜百姓之怨秦王一旦捐宾客而不立朝秦国之所以收君者岂其微哉亡可翘足而待商君弗从  

说归赵王【`赵厮飬卒`】  

赵王与张耳陈余北略地燕界赵王间出为燕军所得燕将囚之欲与分赵地半乃归王使者徃燕辄杀之以求地张耳陈余患之有厮养卒谢其舍中曰吾为王说燕与赵王载归舍中皆笑曰使者徃十余軰辄死若何以能得王乃走燕壁燕将见之问燕将曰知臣何欲燕将曰若欲得赵王耳曰君知张耳陈余何如人也燕将曰贤人也曰知其志何欲曰欲得其王耳赵养卒乃笑曰君未知此两人所欲也夫武臣张耳陈余杖马棰下赵数十城此亦各欲南面而王岂欲为卿相终已邪夫臣与主岂可同日而道哉顾其势初定未敢参分而王且以少长先立武臣为王以持赵心今赵地已服此两人亦欲分赵而王时未可耳今君乃囚赵王此两人名为求赵王实欲燕杀之此两人分赵自立夫以一赵尚易燕况以两贤王左提右挈而责杀王之罪灭燕易矣燕将以为然乃归赵王养卒为御而归  

## 文章辨体彚选卷六十五

（明）贺复征 编  

○说五  

说高祖都关中【`汉娄敬`】  

陛下都雒阳岂欲与周室比隆哉上曰然敬曰陛下取天下与周异周之先自后稷尧封之邰积德累善十余世公刘避桀居豳太王以狄伐故去豳杖马棰去居岐国人争归之及文王为西伯断虞芮讼始受命吕望伯夷自海濵来归之武王伐纣不期而会孟津上八百诸侯遂灭殷成王即位周公之属傅相焉乃营成周都雒以为此天下中诸侯四方纳贡职道里钧矣有德则易以王无德则易以亡凡居此者欲令务以德致人不欲阻险令后世骄奢以虐民也及周之衰分而为二天下莫朝周周不能制非德薄形势弱也今陛下起丰沛収卒三千人以之径徃卷蜀汉定三秦与项籍战荥阳大战七十小战四十使天下之民肝脑涂地父子暴骸中埜不可胜数哭泣之声不絶伤夷者未起而欲比隆成康之时臣窃以为不侔矣且夫秦地被山帯河四塞以为固卒然有急百万之众可具因秦之故资甚美膏腴之地此所谓天府陛下入关而都之山东虽乱秦故地可全而有也夫与人斗不搤其吭拊其背未能全胜今陛下入关而都按秦之故此亦搤天下之吭而拊其背也  

说淮南王布【`随何`】  

汉王使使臣敬进书大王御者窃怪大王与楚何亲也淮南王曰寡人北向而臣事之随何曰大王与项王俱列为诸侯北向而臣事之必以楚为强可以托国也项王伐齐身负版筑以为士卒先大王宜悉淮南之众身自将为楚军先锋今乃发四千人以助楚夫北面而臣事人者固若是乎夫汉王战于彭城项王未出齐也大王宜扫淮南之众日夜会战彭城下今抚万人之众无一人渡淮者阴拱而观其孰胜夫托国于人者固若是乎大王提空名以乡楚而欲厚自托臣窃为大王不取也然大王不背楚者以汉为弱也夫楚兵虽强天下负之以不义之名以其背盟约而杀义帝也然而楚王特以战胜自强汉王収诸侯还守成皋荥阳下蜀汉之粟深沟壁垒分卒守徼乗塞楚人还兵间以梁地深入敌国八九百里欲战则不得攻城则力不能老弱转粮千里之外楚兵至荥阳成皋汉坚守而不动进则不得攻退则不能觧故曰楚兵不足恃也使楚胜汉则诸侯自危惧而相救夫楚之强适足以致天下之兵耳故楚不如汉其势易见也今大王不与万全之汉而自托于危亡之楚臣窃为大王惑之臣非以淮南之兵足以亡楚也夫大王发兵而背楚项王必留留数月汉之取天下可以万全臣请与大王杖剑而归汉王汉王必裂地而分大王又况淮南淮南必大王有也故汉王敬使使臣进愚计愿大王之留意也  

说韩信【`蒯通`】  

蒯通以相人说韩信曰仆尝受相人之术韩信曰先生相人何如对曰贵贱在于骨法忧喜在于容色成败在于决断以此叅之万不失一韩信曰善先生相寡人何如对曰愿少间信曰左右去矣通曰相君之面不过封侯又危不安相君之背贵乃不可言韩信曰何谓也蒯通曰天下初发难也俊雄豪杰建号一呼天下之士云合雾集鱼鳞杂沓熛至风起当此之时忧在亡秦而已今楚汉分争使天下无罪之人肝胆涂地父子暴骸骨于中野不可胜数楚人起彭城转斗逐北至于荥阳乗利席卷威振天下然兵困于京索之间迫西山而不能进者三年于此矣汉王将数十万之众距巩雒阻山河之险一日数战无尺寸之功折北不救败荥阳伤成皋遂走宛叶之间此所谓智勇俱困者也夫锐气挫于险塞而粮食竭于内府百姓罢极怨望容容无所倚以臣料之其势非天下之贤圣固不能息天下之祸当今两主之命悬于足下足下为汉则汉胜为楚则楚胜臣愿披腹心输肝胆效愚计恐足下不能用也诚能聴臣之计莫若两利而俱存之三分天下鼎足而居其势莫敢先动夫以足下之贤圣有甲兵之众据强齐从燕赵出空虚之地而制其后因民之欲西乡为百姓请命则天下风走而响应矣孰敢不聴割大弱强以立诸侯诸侯已立天下服聴而归德于齐案齐之故有胶泗之地懐诸侯之德深拱揖譲则天下之君王相率而朝于齐矣葢闻天与弗取反受其咎时至不行反受其伤愿足下熟虑之韩信曰汉王遇我甚厚载我以其车衣我以其衣食我以其食吾闻之乗人之车者载人之患衣人之衣者懐人之忧食人之食者死人之事吾岂可以乡利倍义乎蒯生曰足下自以为善汉王欲建万世之业臣窃以为误矣夫常山王成安君为布衣时相与为刎颈之交后争张黡陈泽之事二人相怨常山王背项王奉项婴头而窜逃归于汉王汉王借兵而东下杀成安君泜水之南头足异处卒为天下笑此二人相与天下至驩也然而卒相禽者何也患生于多欲而人心难测也今足下欲行忠信以交于汉王必不能固于二君之相与也而事多大于张黡陈泽故臣以为足下必汉王之不危已亦误矣大夫种范蠡存亡越覇勾践立功成名而身死亡野兽已尽而猎狗烹夫以交友言之则不如张耳之与成安君者也以忠信言之则不过大夫种范蠡之于勾践也此二人者足以观矣愿足下深虑之且臣闻勇略震主者身危而功葢天下者不赏臣请言大王功畧足下渉西河虏魏王禽夏说引兵下井陉诛成安君狥赵胁燕定齐南摧楚人之兵二十万东杀龙且西乡以报此所谓功无二于天下而畧不世出者也今足下戴震主之威挟不赏之功归楚楚人不信归汉汉人震恐足下欲持是安归乎夫势在人臣之位而有震主之威名髙天下窃为足下危之韩信谢曰先生且休矣吾将念之后数日蒯通复说曰夫聴者事之候也计者事之机也聴过计失而能乆安者鲜矣聴不失一二者不可乱以言计不失本末者不可纷以辞夫随厮养之役者失万乗之权守儋石之禄者阙卿相之位故知者决之断也疑者事之害也审毫厘之小计遗天下之大数智诚知之决弗敢行者百事之祸也故曰猛虎之犹豫不若蜂虿之致螫骐骥之局躅不如驽马之安歩孟贲之狐疑不如庸夫之必至也虽有舜禹之智吟而不言不如瘖聋之指麾也此言贵能行之夫功者难成而易败时者难得而易失也时乎时乎不再来愿足下详察之韩信犹豫不忍倍汉又自以为功多终不夺我齐遂谢蒯通蒯通说不聴已徉狂为巫  

说吴王【`枚乗`】  

昔者秦西举胡戎之难北偹榆中之关南距羌筰之塞东当六国之从六国乗信陵之藉明苏秦之约厉荆轲之威并力一心以备秦然秦卒禽六国灭其社稷而并天下是何也则地利不同而民轻重不等也今汉据全秦之地兼六国之众修戎狄之义而南朝羌筰此其与秦地相什而民相百大王之所明知也今夫谄谀之臣为大王计者不论骨月之义民之轻重国之大小以为吴祸此臣所以为大王患也夫举吴兵以訾于汉譬犹蝇蚋之附羣牛腐肉之齿利剑锋接必无事矣天子闻吴率失职诸侯愿责先帝之遗约今汉亲诛其三公以谢前过是大王之威加于天下而功越于汤武也夫吴有诸侯之位而实富于天子有隠匿之名而居过于中国夫汉并二十四郡十七诸侯方输错出运行数千里不絶于道其珍怪不如东山之府转粟西乡陆行不絶水行满河不如海陵之仓修治上林杂以离宫积聚玩好圏守禽兽不如长洲之苑游曲台临上道不如朝夕之池深壁高垒副以关城不如江淮之险此臣之所为大王乐也今大王还兵疾归尚得十半不然汉知吴之有呑天下之心也赫然加怒遣羽林黄头循江而下袭大王之都鲁东海絶吴之饟道梁王饬车骑习战射积粟固守以偹荥阳待吾之饥大王虽欲反都亦不得已夫三淮南之计不负其约齐王杀身以灭其迹四国不得出兵其郡赵囚邯郸此不可掩亦已明矣大王已去千里之国而制于千里之内矣张韩将北地弓高宿左右兵不得下壁军不得下息臣窃哀之愿大王熟察焉  

说王凤论九女【`杜钦`】  

礼壹娶九女所以极阳数广嗣重祖也必乡举求窈窕不问华色所以助德理内也娣侄虽缺不复补所以养寿塞争也故后妃有贞淑之行则胤嗣有贤圣之君制度有威仪之节则人君有寿考之福废而不由则女德不厌女德不厌则寿命不究于高年书云或四三年言失欲之生害也男子五十好色未衰妇人四十容貌改前以改前之容待于未衰之年而不以礼为制则其原不可救而后倈异态后倈异态则正后自疑而支庻有间适之心是以晋献被纳谗之谤申生蒙亡罪之辜今圣主冨于春秋未有适嗣方乡术入学未亲后妃之议将军辅政冝因始初之隆建九女之制详择有行义之家求淑女之质毋必有声色音技能为万世大法夫少戒之在色小弁之作可为寒心惟将军常以为忧  

说王凤论罽宾【`杜钦`】  

前罽宾王阴末赴本汉所立后卒畔逆夫德莫大于有国子民罪莫大于执杀使者所以不报恩不愳诛者自知絶逺兵不至也有求则卑辞亡欲则娇嫚终不可懐服凡中国所以为通厚蛮夷惬快其求者为壤比而为寇今县度之阸非罽宾所能越也其乡慕不足以安西域虽不附不能危城郭前亲逆节恶暴西域故絶而不通今悔过来而亡亲属贵人奉献者皆行贾贱人欲通货市买以献为名故烦使者送至县度恐失实见欺凡遣使送客者欲为防护冦害也起皮山南更不属汉之国四五斥候士百余人五分夜击刁斗自守尚时为所侵盗驴畜负粮须诸国禀食得以自赡国或贫小不能食或桀黠不肯给拥汉之节馁山谷之间乞匄亡所得离一二旬则人畜弃捐旷埜而不反又歴大头痛小头痛之山赤土身热之阪令人身热亡色头痛呕吐驴畜尽然又有三池盘石阪道陿者尺六七寸长者径三十里临峥嵘不测之深行者骑歩相持绳索相引二千余里乃到县度畜队未半阮谷尽靡碎人堕势不得相収视险阻危害不可胜言圣王分九州岛制五服务盛内不求外今遣使者承至尊之命送蛮夷之贾劳吏士之众渉危难之路罢敝所恃以事亡用非乆长计也使者业已受节可至皮山而还  

说孙权【`诸葛亮`】  

海内大乱将军起兵据有江东刘豫州亦収众汉南与曹操共争天下今操芟夷大难畧已平矣遂破荆州威震四海英雄无所用武故豫州遁逃至此将军量力而处之若能以吴越之众与中国抗衡不如早与之絶若不能当何不案兵束甲北面而事之今将军外托服従之名而内懐犹豫之计事急而不断祸至无日矣权曰茍如君言刘豫州何不遂事之乎亮曰田横齐之壮士耳犹守义不辱况刘豫州王室之胄英才葢世众士仰慕若水之归海若事之不济此乃天也安能复为之下乎权勃然曰吾不能举全吴之地十万之众受制于人吾计决矣非刘豫州莫可以当曹操者然豫州新败之后安能抗此难乎亮曰豫州军虽败于长坂今战士还者及关某水军精甲万人刘琦合江夏战士亦不下万人曹操之众逺来疲敝闻追豫州一日一夜三百余里此所谓强弩之末势不能穿鲁缟也故兵法忌之曰必蹶上将且北方之人不习水战又荆州之民附操者逼兵势耳非心服也将军诚能命猛将统兵数万与豫州协规同力破操军必矣操军破必北还如此则荆吴之势强鼎足之形成成败之机在于今日权大恱即遣周瑜程普鲁肃等水军三万随亮诣左将军并力拒操遂破操于赤壁  

## 文章辨体彚选卷六十六

（明）贺复征 编  

○上书一  

刘勰曰按扬雄曰言心声也书心画也声画形君子小人可见矣故书者舒也舒布其言陈之简牍也徐师曾曰按战国时言事于王皆称上书秦汉而下古制犹存萧统文选欲其别于臣下之书也故以上书自为一体其它章表奏疏之属则别以类列焉  

复征曰书之见于左传者晋魏绛授仆人书及郑子家告赵宣子子产与宣子论重币书数则而已今录魏绛上晋侯书为上书之首  

上书晋侯【`晋魏绛`】  

晋侯之弟扬干乿行于曲梁魏绛戮其仆晋侯怒谓羊舌赤曰合诸侯以为荣也扬干为僇何辱如之必杀魏绛无失也对曰绛无贰志事君不避难有罪不逃刑其将来辞何辱命焉言终魏绛至授仆人书将伏剑士鲂张老止之公读其书跣而出曰寡人之言亲爱也吾子之讨军礼也寡人有弟弗能教训使干大命寡人之过也子无重寡人之过敢以为请晋侯以魏绛为能以刑佐民矣反役与之礼食使佐将军  

日君乏使使臣斯司马臣闻师众以顺为武军事有死无犯为敬君命诸侯臣敢不敬君师不武执事不敬罪莫大焉臣惧其死以及扬干无所逃罪不能致训至于用钺臣之罪重敢有不从以怒君心请归死于司冦  

上魏王书【`魏无忌`】  

魏王以秦救之故欲亲秦而伐韩以求故地无忌谓魏王曰秦与戎翟同俗有虎狼之心贪戾好利而无信不识礼义德行茍有利焉不顾亲戚兄弟若禽兽耳此天下之所同知也非所施厚积德也故太后母也而以忧死穰侯舅也功莫大焉而竟逐之两弟无罪而再夺之国此其为亲戚兄弟若此而又况于仇雠之敌国乎今大王与秦伐韩而益近秦臣甚惑之而王弗识也则不明矣羣臣知之而莫以此谏则不忠矣今夫韩氏以一女子承一弱主内有大乱外安能支强秦魏之兵王以为不破乎韩亡秦有郑地与大梁邻王以为安乎欲得故地而今负强秦之祸也王以为利乎秦非无事之国也韩亡之后必且更事更事必就易与利就易与利必不伐楚与赵矣是何也夫越山踰河絶韩之上党而攻强赵则是复阏与之事也秦必不为也若道河内倍邺朝歌絶漳滏之水而以与赵兵决胜于邯郸之郊是受智伯之祸也秦又不敢伐楚道渉山谷行三千里而攻危隘之塞所行者甚远而所攻者甚难秦又弗为也若道河外背大梁而右上蔡召陵以与楚兵决于陈郊秦又不敢也故曰秦必不伐楚与赵矣又不攻卫与齐矣韩亡之后兵出之日非魏无攻矣秦故有怀地邢丘安城垝津而以之临河内河内之共汲莫不危矣秦有郑地得垣雍决荥泽而水大梁大梁必亡矣王之使者大过矣乃恶安陵氏于秦秦之欲诛之久矣秦叶阳昆阳与舞阳高陵邻听使者之恶也随安陵氏而亡之秦绕舞阳之北以东临许则南国必危矣南国虽无危则魏国岂得安哉且夫憎韩不爱安陵氏可也夫不患秦之不爱南国非也异日者秦乃在河西晋国之去梁也千里有余有河山以阑之有周韩以间之从林乡军以至于今秦十攻魏五入国中边城尽拔文台堕垂都焚林木伐麋鹿尽而国继以围又长驱梁北东至陶卫之郊北至平阚所亡乎秦者山北河外河内大县数百名都数十秦乃在河西晋国之去大梁也尚千里而祸若是矣又况于使秦无韩而有郑地无河山以阑之无周韩以间之去大梁百里祸必百此矣异日者从之不成也楚魏疑而韩不可得而约也今韩受兵三年矣秦挠之以讲韩知亡犹弗听投质于赵而请为天下鴈行顿刃以臣之愚观之则楚赵必与之攻矣此何也则皆知秦欲之无穷也非尽亡天下之兵而臣海内之民必不休矣是故臣愿以从事乎王王速受楚赵之约而挟韩之质以存韩为务因求故地于韩韩必効之如此则士民不劳而故地得其功多于与秦共伐韩然而无与强秦邻之祸夫存韩安魏而利天下此亦王之大时已通韩之上党于共宁使道已通因而关之出入者赋之是魏重质韩以其上党也共有其赋足以富国韩必德魏爱魏重魏畏魏韩必不敢反魏是韩则魏之县也魏得韩以为县则卫大梁河外必安矣今不存韩则二周必危安陵必易楚赵大破卫齐甚畏天下之西向而驰秦入朝为臣之日不久  

遗燕王书【`周苏代`】  

齐伐宋宋急苏代乃遗燕昭王书曰夫列在万乘而寄质于齐名卑而权轻奉齐助之伐宋民劳而实费破宋残楚淮北肥大齐雠强而国弱也此三者皆国之大败也而足下行之将欲以除害取信于齐也而齐未加信于足下而忌燕也愈甚矣然则足下之事齐也失所为矣夫民劳而实费又亡尺寸之功破宋肥雠而世负其祸矣足下以宋加淮北强万乘之国也而齐并之是益一齐也北夷方七百里加之以鲁卫此所谓强万乘之国也而齐并之是益二齐也夫一齐之强而燕犹不能支也今乃以三齐临燕其祸必大矣虽然臣闻智者之举事也转祸而为福因败而成功者也齐人紫败素也而贾十倍越王勾践栖于会稽而后残吴霸天下此皆转祸而为福因败而为功者也今王若欲转祸而为福因败而为功乎则莫如遥霸齐而厚尊之使之盟于周室尽焚天下之秦符约曰夫上计破秦其次长宾客秦秦挟宾客以待破秦王必患之秦五世以结诸侯今为齐下秦王之志茍得穷齐不惮以一国都为功然而王何不使布衣之人以穷齐之说说秦谓秦王曰燕赵破宋肥齐尊齐而为之下者燕赵非利之也弗利而势为之者何也以不信秦王也今王何不使可以信者接收燕赵令泾阳君若高陵君先于燕赵秦有变因以为质则燕赵信秦矣秦为西帝赵为中帝燕为北帝立为三帝而令诸侯韩魏不听则秦伐之齐不听则燕赵伐之天下孰敢不听天下服听因驱韩魏以攻齐曰必反宋地而归楚之淮北夫反宋地而归楚之淮北燕赵之所同利也并立三帝燕赵之所同愿也夫实得所利名得所愿则燕赵之弃齐也犹释敝躧今王之不收燕赵则齐霸必成矣诸侯戴齐而王独弗从也是国伐也诸侯戴齐而王从之是名卑也王不收燕赵名卑而国危王收燕赵名尊而国宁夫去尊宁而就卑危智者不为也秦王闻若说也必如刺心然则王何不务使智士以若此言说秦秦伐齐必矣夫取秦上交也伐齐正利也尊上交务正利圣王之事也  

约燕昭王书【`苏代`】  

秦召燕王燕王欲往苏代约燕王曰楚得枳而国亡齐得宋而国亡齐楚不得以有枳宋事秦者何也是则有功者秦之深雠也秦取天下非行义也暴也秦之行暴正告天下告楚曰蜀地之甲轻舟浮于汶乘夏水而下江五日而至郢汉中之甲轻舟出于巴乘夏水下汉四日而至五渚寡人积甲宛东下随智者不及谋勇者不及怒寡人如射隼矣王乃待天下之攻函谷不亦远乎楚王为是之故十七年事秦秦正告韩曰我起乎少曲一日而断太行我起乎宜阳而触平阳二日而莫不尽繇我离两周而触郑五日而国举韩氏以为然故事秦秦正告魏曰我举安邑塞女戟韩氏太原卷下轵道道南阳封冀兼包两周乘夏水浮轻舟强弩在前铦戟在后决荥口魏亡大梁决白马之口魏亡济阳决宿胥之口魏亡虚顿丘陆攻则击河内水攻则灭大梁魏以为然故事秦秦欲攻安邑恐齐据之则以宋委于齐曰宋王无道为木人以象寡人射其面寡人地絶兵远不能攻也王茍能破宋有之寡人如自得之已得安邑塞女戟因以破宋为齐罪秦欲攻韩恐天下救之则以齐委于天下曰齐人四与寡人约四欺寡人必率天下以攻寡人者三有齐无秦无齐有秦必伐之必亡之已得宜阳少曲致蔺离石因以破齐为天下罪秦欲攻魏重楚则以南阳委于楚曰寡人固与韩且絶矣残均陵塞黾隘茍利于楚寡人如自有之魏弃与国而合于秦因以塞黾隘为楚罪兵困于林中重燕赵以胶东委于燕以济西委于赵已得讲于魏质公子延因犀首攻赵兵伤于离石遇败于马陵而重魏则以叶蔡委于魏已得讲于赵则刼魏魏不为割困则使太后穰侯为和赢则兼欺舅与母适燕者曰以胶东适赵者曰以济西适魏者曰以叶蔡适楚者曰以塞鄳阨适齐者曰以宋必令其言如循环用兵如刺蜚母不能知舅不能约龙贾之战岸门之战封陵之战高商之战赵庄之战秦之所杀三晋之民数百万今其生者皆死秦之孤也西河之外上雒之地三川晋国之祸三晋之半秦祸如此其大而燕赵之秦者皆以争事秦说其主此臣之所大患  

献书燕王【`燕阙名`】  

或献书燕王曰王而不能自恃不恶卑名以事强事强可以令国安长久万世之善计也以事强而不可以为万世则不如合弱将柰何合弱而不能如一此臣之所以为山东苦也比目之鱼不相得则不能行故古人称之以其合两而如一也今山东合弱而不能如一是山东之智不如鱼也又譬如车士之引车也三人不能行索二人五人而车因行矣今山东三国弱而不能敌秦索二国因能胜秦矣然而山东不知相索者智故不如车士矣胡与越人言语不相知志意不相通同舟而凌波至其相救助如一也今山东之相与也如同舟而济秦之兵至不能相救助如一智又不如胡越之人矣三物者人之所能为也山东主遂不悟此臣之所为山东苦也愿大王之熟虑之也山东相合出士以戍韩梁之西边此燕之上计也不急为此国必危矣王必大忧今韩梁赵三国已合矣秦见三晋之坚也必南伐楚赵见秦之伐楚也必攻燕物固有势异而患同者秦之伐韩故中山亡今秦之伐楚燕必亡臣窃为王计不如以兵南合三晋约戍韩梁之西边山东不能坚为此此必皆亡燕果以兵南合三晋也  

报燕惠王书【`乐毅`】  

臣不佞不能奉承王命以顺左右之心恐伤先王之明有害足下之义故遁逃走赵今足下数之以罪臣恐侍御者不察先王之所以蓄幸臣之理又不白臣之所以事先王之心故敢以书对臣闻贤圣之君不以禄私亲其功多者赏之其能当者处之故察能而授官者成功之君也论行而结交者立名之士也臣窃观先王之举也见有高世主之心故假节于魏以身得察于燕先王过举厕之宾客之中立之羣臣之上不谋父兄以为亚卿臣窃不自知自以为奉令承教可幸无罪故受命而不辞先王命之曰我有积怨深怒于齐不量轻弱而欲以齐为事臣曰夫齐霸国之余业而最胜之遗事也练于兵甲习于战攻王若欲伐之必与天下图之与天下图之莫若结于赵且又淮北宋地楚魏之所欲也赵若许而约四国攻之齐可大破也先王以为然具节南使臣于赵顾反命发兵击齐以天之道先王之灵河北之地随先王而举之济上济上之军受命击齐大败齐人轻卒锐兵长驱至国齐王遁而走莒仅以身免珠玉财寳车甲珍器尽收入于燕齐器设于宁台大吕陈于元英故鼎反乎磨室蓟丘之植植于汶篁自五霸以来功未有及先王者也先王以为慊于志故裂地而封之使得比小国诸侯臣窃不自知自以为奉令承教可幸无罪是以受命不辞臣闻贤圣之君功立而不废故着于春秋蚤知之士名成而不毁故称于后世若先王之报怨雪耻夷万乗之强国收八百岁之蓄积及至弃羣臣之日余教未衰执政任事之臣修法令愼庶孽施及乎萌隶皆可以教后世臣闻之善作者不必善成善始者不必善终昔伍子胥说听于阖闾而吴王远迹至郢夫差弗是也赐之鸱夷而浮之江吴王不寤先论之可以立功故沈子胥而不悔子胥不蚤见主之不同量是以至于入江而不化夫免身立功以明先王之迹臣之上计也离毁辱之诽谤堕先王之名臣之所大恐也临不测之罪以幸为利义之所不敢出也臣闻古之君子交絶不出恶声忠臣去国不洁其名臣虽不佞数奉教于君子矣恐侍御者之亲左右之说不察疏远之行故敢献书以闻唯君王之留意焉  

上赵王书【`周苏厉`】  

赵收天下且以伐齐苏厉为齐上书说赵王曰臣闻古之贤君德行非施于海内也教顺慈爱非布于万民也祭祀时享非当于鬼神也甘露降风雨时农夫登年谷丰盈众人善之而贤主恶之今足下功力非数痛加于秦国而怨毒积恶非曾深陵于韩也臣窃外闻大臣及下吏之议皆言主前专据以秦为爱赵而憎韩臣窃以事观之秦岂得爱赵而憎韩哉欲亡韩呑两周之地故以韩为饵先出声于天下欲邻国闻而观之也恐其事不成故出兵以佯示赵魏恐天下之惊觉故微伐韩以贰之恐天下疑已故出质以为信声德于与国而实伐空韩臣窃观其图之也议秦以谋计必出于是且夫说士之计皆曰韩亡三川魏灭晋国是韩未穷而祸及于赵且物固有势异而患同者又有势同而患异者昔者楚人久伐而中山亡今燕尽韩之河南距沙丘而至巨鹿之界三百里距于扞关至于榆中千五百里秦尽韩魏之上党则地与国都邦属而壤挈者七百里秦以三军强弩坐羊肠之上即地去邯郸二十里且秦以三军攻王之上党而危其北则勾注之西非王之有也今踰勾注禁常山而守三百里通于唐曲逆此代马胡驹不东而昆山之玉不出也此三寳者又非王之有也今从于强秦与之伐齐臣恐其祸出于是矣五国之王尝合从而谋伐赵三分赵国壤地着之盘盂属之雠柞五国之兵有日矣齐乃西师以禁秦国使秦发令素服而听反温轵高平于魏反三水什清于赵此王之明知也夫齐魏事赵宜为上交今乃以邸罪取伐臣恐其后事王不敢自必也今王收齐天下必以王为得齐齐抱社稷以事王天下必重王然则齐义王以天下就之下至齐慕王以天下收之是一世之命至于王已臣愿大王深与左右羣臣卒计而重谋先事成虑而熟图之也  

## 文章辨体彚选卷六十七

（明）贺复征 编  

○上书二  

上秦昭王书【`楚黄歇`】  

天下莫强于秦楚今闻大王欲伐楚此犹两虎相与斗两虎相与斗而驽犬受其弊不如善楚臣请言其说臣闻物至则反冬夏是也致至则危累棊是也今大国之地徧天下有其二垂此从生民已来万乘之地未尝有也先帝文王武王之身三世不忘接地于齐以絶从亲之要今王使盛桥守事于韩盛桥以其地入秦是王不用甲不信威而得百里之地王可谓能矣王又举甲而攻魏杜大梁之门举河内拔燕酸枣虚桃人邢魏之兵云翔而不敢捄王之功亦多矣王休甲息众三年而后复之又并蒲衍首垣以临仁平丘黄济阳婴城而魏氏服王又割濮磨之北注齐秦之要絶楚赵之脊天下五合六聚而不敢救王之威亦单矣王若能持功守威绌攻取之心而肥仁义之地使无后患三王不足四五伯不足六也王若负人徒之众伏兵革之强乘毁魏之威而欲以力臣天下之主臣恐其有后患也诗曰靡不有初鲜克有终易曰狐渉水濡其尾此言始之易终之难也何以知其然也昔智氏见伐赵之利而不知榆次之祸吴见伐齐之便而不知干隧之败此二国者非无大功也没利于前而易患于后也吴之信越也从而伐齐既胜齐人于艾陵还为越王禽三渚之浦智氏之信韩魏也从而伐赵攻晋阳城胜有日矣韩魏畔之杀智伯瑶于凿台之下今王妬楚之不毁也而忘毁楚之强韩魏也臣为王虑而不取也诗曰大武远宅而不渉从此观之楚国援也邻国敌也诗云趯趯毚兔遇犬获之他人有心予忖度之今王中道而信韩魏之善王也此正吴之信越也臣闻之敌不可假时不可失臣恐韩魏卑辞除患而实欲欺大国也何则王无重世之德于韩魏而有累世之怨焉夫韩魏父子兄弟接踵而死于秦者将十世矣本国残社稷坏宗庙毁刳腹絶膓折颈折頥身首分离暴骸骨于草泽头颅僵仆相望于境父子老弱系脰束手为羣虏者相及于路鬼神孤伤无所血食人民不聊生族类离散流亡为仆妾者盈满海内矣故韩魏之不亡秦社稷之忧也今王资之与攻楚不亦过乎且王攻楚将恶出兵王将借路于仇雠之韩魏乎兵出之日而王忧其不返也是王以兵资于仇雠之韩魏也王若不借路于仇雠之韩魏必攻随水右壤随水右壤此皆广川大水山林溪谷不食之地也王虽有之不为得地是王有毁楚之名而无得地之实也且王攻楚之日四国必悉起兵以应王秦楚之兵构而不离魏氏将出而攻留方与铚湖陵砀萧相故宋必尽齐人南面攻楚泗上必举此皆平原四达膏腴之地而使独攻王破楚以肥韩魏于中国而劲齐韩魏之强足以校于秦齐南以泗水为境东负海北倚河而无后患天下之国莫强于齐魏齐魏得地葆利而详事下吏一年之后为帝未能其于禁王之为帝有余矣夫以王壤土之博人徒之众兵革之强一举事而树怨于楚迟令韩魏归帝重于齐是王失计也臣为王虑莫如善楚秦楚合而为一以临韩韩必敛手王施以山东之险带以河曲之利韩必为关内之侯若是而王以十万戍郑梁氏寒心许鄢陵婴城而上蔡召陵不往来也如此而魏亦关内侯矣王一善楚而关内两万乘之主注地于齐齐右壤可拱手而取也王之地一经两海要约天下是燕赵无齐楚齐楚无燕赵也然后危动燕赵直揺齐楚此四国者不待痛而服矣  

献秦昭王书【`魏范睢`】  

臣闻明主莅政有功者不得不赏有能者不得不官劳大者其禄厚功多者其爵尊能治众者其官大故不能者不敢当其职焉能者亦不得蔽隐使以臣之言为可则行而益利其道若将弗行则久留臣无谓也语曰人主赏所爱而罚所恶明主则不然赏必加于有功刑必断于有罪今臣之胸不足以当椹质要不足以待斧钺岂敢以疑事尝试于王乎虽以臣为贱而轻辱臣独不重任臣者后无反复于前者耶臣闻周有砥厄宋有结绿梁有悬黎楚有和璞此四寳者工之所失也而为天下名器然则世主之所弃者独不足厚国家乎臣闻善厚家者取之于国善厚国者取之于诸侯天下有明主则诸侯不得擅厚矣是何也为其凋荣也良医知病人之死生圣主明于成败之事利则行之害则舍之疑则少尝之虽尧舜禹汤复生弗能改已语之至者臣不敢载之于书其浅者又不足听也意者臣愚而不槩于王心邪亡其言臣者将贱而不足听耶自非然者则臣之志愿少赐游观之间望见颜色一语无效请伏斧质书上秦王说之因谢王稽使人持车召之  

初见秦王上书【`韩韩非`】  

臣闻之弗知而言为不智知而不言为不忠为人臣不忠当死言不审亦当死虽然臣愿悉言所闻大王裁其罪臣闻天下阴燕阳魏连荆固齐收余韩成从将西面以与秦为难臣窃笑之世有三亡而天下得之其此之谓乎臣闻之曰以乱攻治者亡以邪攻正者亡以逆攻顺者亡今天下之府库不盈囷仓空虚悉其士民张军数十百万白刃在前斧质在后而皆怯而却走不能死也非其百姓不能死也言赏则不与言罚则不行赏罚不行故民不死也今秦出号令而行赏罚不攻耳无相攻事也出其父母怀袵之中生未尝见冦也闻战顿足徒裼犯白刃蹈煨炭断死于前者比比是也夫断死与断生也不同而民为之者是贵奋也一可以合十十可以合百百可以合千千可以合万万可以胜天下矣今秦地形断长续短方数千里名师数百万秦之号令赏罚地形利害天下莫如也以此与天下天下不足兼而有也是知秦战未尝不胜攻未尝不取所当未尝不破也开地数千里此甚大功也然而甲兵顿士民病蓄积索田畴荒囷仓虚四邻诸侯不服霸王之名不成此无异故谋臣皆不尽其忠也臣敢言往昔昔者齐南破荆中破宋西服秦北破燕中使韩魏之君地广而兵强战胜攻取诏令天下清济浊河足以为限长城巨防足以为塞齐五战之国也一战不胜而无齐故由此观之夫战者万乘之存亡也且臣闻之曰削株掘根无与祸邻祸乃不存秦与荆人战大破荆袭郢取洞庭五都江南荆王亡走东伏于陈当是之时随荆以兵则荆可举举荆则其民足食也地足利也东以弱齐燕中陵三晋然则是一举而霸王之名可成也四邻诸侯可朝也而谋臣不为引军而退与荆人和令荆人收亡国聚散民立社主置宗庙令帅天下西面以与秦为难此固已无霸王之道一矣天下有比志而军华下大王以诈破之兵至梁都围梁数旬则梁可拔拔梁则魏可举举魏则荆楚之志絶荆楚之志絶则赵危赵危而荆孤东以弱齐燕中陵三晋然则是一举而霸王之名可成也四邻诸侯可朝也而谋臣不为引军而退与魏氏和令魏氏收亡国取散民立社主置宗庙此固已无霸王之道二矣前者穰侯之治秦也用一国之兵而欲以成两国之功是故兵终身暴露于外士民潞病于内霸王之名不成此固已无霸王之道三矣赵氏中央之国也杂民之所居也其民轻而难用也号令不治赏罚不信地形不便上非能尽其民力彼固亡国之形也而不忧民氓悉其士民军于长平之下以争韩之上党大王以诈破之拔武安当是时赵氏上下不相亲也贵贱不相信也然则是邯郸不守拔邯郸筦河间引军而去西攻修武踰羊肠降代上党代三十六县上党十七县不用一领甲不苦一民皆秦之有也代上党不战而已为秦矣东阳河外不战而已反为齐矣中山呼沱以北不战而已为燕矣然则是举赵则韩必亡韩亡则荆魏不能独立则是一举而壤韩蠧魏挟荆以东弱齐燕决白马之口以流魏氏一举而三晋亡从者败大王拱手以须天下徧随而伏霸王之名可成也而谋臣不为引军而退与赵氏为和以大王之明秦兵之强霸王之业地曾不可得乃取欺于亡国是谋臣拙也且夫赵当亡不亡秦当霸不霸天下固量秦之谋臣一矣乃复悉士卒以攻邯郸不能拔也弃甲兵怒战栗而却天下固量秦力二矣军乃引退并于李下大王又并军而致与战非能厚胜之也又交罢却天下固量秦力三矣内者量吾谋臣外者极吾兵力由是观之臣以天下之从岂其难矣内者吾甲兵顿士民病蓄积索田畴荒困仓虚外者天下比志甚固愿大王有以虑之也且臣闻之战战栗栗日愼一日茍愼其道天下可有也何以知其然也昔者纣为天子帅天下甲百万左饮于淇谷右饮于洹水淇水竭而洹水不流以与周武为难武王将素甲三千领战一日破纣之国禽其身据其地而有其民天下莫伤智伯帅三国之众以攻赵襄主于晋阳决水灌之三年城且拔矣襄主错龟数策占兆以视利害何国可降而使张孟谈于是潜行而出反智伯之约得两国之众以攻智伯之国禽其身以成襄子之功今秦地絶长续短方数千里名师数百万秦国号令赏罚地形利害天下莫如也以此与天下天下可兼而有也臣昧死望见大王言所以举破天下之从举赵亡韩臣荆魏亲齐燕以成霸王之名朝四邻诸侯之道大王试听其说一举而天下之从不破赵不举韩不亡荆魏不臣齐燕不亲霸王之名不成四邻诸侯不朝大王斩臣以徇于国以主不忠于国者  

上秦王谏逐客书【`秦李斯`】  

臣闻吏议逐客窃以为过矣昔缪公求士西取由余于戎东得百里奚于宛迎蹇叔于宋求丕豹公孙枝于晋此五子者不产于秦而缪公用之并国二十遂霸西戎孝公用商鞅之法移风易俗民以殷盛国以富强百姓乐用诸侯亲服获楚魏之师举地千里至今治强惠王用张仪之计拔三川之地西并巴蜀北收上郡南取汉中抱九夷制鄢郢东据成皋之险割膏腴之壤遂散六国之从使之西面事秦功施到今昭王得范雎废穰侯逐华阳强公室杜私门蚕食诸侯使秦成帝业此四君者皆以客之功由此观之客何负于秦哉向使四君却客而不内疏士而不用是使国无富利之实而秦无强大之名也今陛下致昆山之玉有隋和之寳垂明月之珠服太阿之剑乗纎离之马建翠鳯之旗树灵鼍之鼓此数寳者秦不生一焉而陛下说之何也必秦国之所生然后可则是夜光之璧不饰朝廷犀象之器不为玩好郑卫之女不充后宫而骏良駃騠不实外廐江南金锡不为用西蜀丹青不为采所以饰后宫充下陈娱心意说耳目者必出于秦然后可则是宛珠之簪传玑之珥阿缟之衣锦绣之饰不进于前而随俗雅化佳冶窈窕赵女不立于侧也夫击瓮叩缶弹筝拊髀而歌呼呜呜快耳者眞秦之声也郑卫桑间韶虞舞象者异国之乐也今弃击瓮叩缶而就郑卫退弹筝而取韶虞若是者何也快意当前适观而已矣今取人则不然不问可否不论曲直非秦者去为客者逐然则是所重者在乎色乐珠玉而所轻者在乎人民也此非所以跨海内制诸侯之术也臣闻地广者粟多国大者人众兵强则士勇是以泰山不让土壤故能成其大河海不择细流故能就其深王者不却众庶故能明其德是以地无四方民无异国四时充美鬼神降福此五帝三王之所以无敌也今不能然弃黔首以资敌国却宾客以业诸侯使天下之士退而不敢西向裹足不入秦此所谓藉冦兵而赍盗粮者也夫物不产于秦可寳者多士不产于秦而愿忠者众今逐客以资敌国损民以益雠内自虚而外树怨于诸侯求国无危不可得也  

说二世行督责之术书【`李斯`】  

李斯子由为三川守羣盗吴广等西略地过去弗能禁章邯已破逐广等兵使者覆案三川相属诮让斯居三公位如何令盗如此李斯恐惧重爵禄不知所出乃阿二世意欲求容故以书对  

夫贤主者必且能全道而行督责之术者也督责之则臣不敢不竭能以狥其主矣此臣主之分定上下之义明则天下贤不肖莫敢不尽力竭任以狥其君矣是故主独制于天下而无所制也能穷乐之极矣贤明之主也可不察焉故申子曰有天下而不恣睢命之曰以天下为桎梏无他焉不能督责而顾以其身劳于天下之民若尧禹然故谓之桎梏也夫不能修申韩之明术行督责之道专以天下自适也而徒务苦形劳神以身狥百姓则是黔首之役非畜天下者也何足贵哉夫以人狥已则已贵而人贱以已狥人则已贱而人贵故狥人者贱而人所狥者贵自古及今未有不然者也凡古之所为尊贤者为其贵也而所为恶不肖者为其贱也而尧禹以身狥天下者也因随而尊之则亦失所为尊贤之心矣夫可谓大谬矣谓之为桎梏不亦宜乎不能督责之过也故韩子曰慈母有败子而严家无格虏者何也则能罚之加焉必也故商君之法刑弃灰于道者夫弃灰薄罪也而被刑重罚也彼惟明主为能深督轻罪夫罪轻且督深而况有重罪乎故民不犯也是故韩子曰布帛寻常庸人不释铄金百镒盗跖不搏者非庸人之心重寻常之利深而盗跖之欲浅也又不以盗跖之行为轻百镒之重也搏必随手刑则盗跖不搏百镒而罚不必行也则庸人不释寻常是故城高五丈而楼季不轻犯也泰山之高百仞而跛■〈牜羊〉牧其上夫楼季也而难五丈之限岂跛■〈牜羊〉也而易百仞之高哉峭壍之势异也明主圣王之所以能久处尊位长执重势而独擅天下之利者非有异道也能独断而审督责必深罚故天下不敢犯也今不务所以不犯而事慈母之所以败子也则亦不察于圣人之论矣夫不能行圣人之术则舍为天下役何事哉可不哀耶且夫节俭仁义之人立于朝则荒肆之乐辍矣陈说论理之臣开于侧则流漫之志诎矣烈士死节之行显于世则淫康之虞废矣故明主能废外此三者而独操主术以制听从之臣而修其明法故身尊而势重也凡贤主者必将能拂世摩俗而废其所恶立其所欲故生则有尊重之势死则有贤明之谥也是以明君独断故权不在臣也然后能灭仁义之涂揜驰说之口困烈士之行塞聪揜明内独视听故外不可倾以仁义烈士之行而内不可夺以谏说忿争之辨故能荦然独行恣睢之心而莫之敢逆者若此然后可谓能明申韩之术而修商君之法法修术明而天下乱者未之闻也故曰王道约而易操也唯明主为能行之若此则谓督责之诚则臣无邪臣无邪则天下安天下安则主严尊主严尊则督责必督责必则所求得所求得则国家富国家富则君乐丰故督责之术设则所欲无不得矣羣臣百姓救过不给何变之敢图若此则帝道备而可谓能明君臣之术矣虽申韩复生不能加也  

狱中上书【`秦李斯`】  

臣为丞相治民三十余年矣逮秦地之陜隘先王之时秦地不过千里兵数十万臣尽薄材谨奉法令阴行谋臣资之金玉使游说诸侯阴修甲兵饰政教官斗士尊功臣盛其爵禄故终以胁韩弱魏破燕赵夷齐楚卒兼六国虏其王立秦为天子罪一矣地非不广又北逐胡貉南定百越以见秦之强罪二矣尊大臣顺其爵位以固其亲罪三矣立社稷修宗庙以明主之贤罪四矣更克画平斗斛度量文章布之天下以树秦之名罪五矣治驰道兴游观以见主之得意罪六矣缓刑罚薄赋敛以遂主得众之心万民戴主死而不忘罪七矣若斯之为臣者罪足以死固久矣上幸尽其能力乃得至今愿陛下察之  

## 文章辨体彚选卷六十八

（明）贺复征 编  

○上书三  

言兵事书【`汉晁错`】  

臣闻汉兴以来胡虏数入边地小入则小利大入则大利高后时再入陇西攻城屠邑驱略畜产其后复入陇西杀吏卒大冦盗窃闻战胜之威民气百倍败兵之卒没世不复自高后以来陇西三困于匈奴矣民气破伤亡有胜意今兹陇西之吏赖社稷之神灵奉陛下之明诏和辑士卒底厉其节起破伤之民以当乘胜之匈奴用少击众杀一王败其众而有大利非陇西之民有勇怯乃将吏之制巧拙异也故兵法曰有必胜之将无必胜之民繇此观之安边境立功名在于良将不可不择也臣又闻用兵临战合刃之急者三一曰得地形二曰卒服习三曰器用利兵法曰五丈之沟渐车之水山林积石经川丘阜草木所在此歩兵之地也车骑二不当一土山丘陵曼衍相属平原旷野此车骑之地也歩兵十不当一平陵相远川谷居间仰高临下此弓弩之地也短兵百不当一两阵相近平地浅草可前可后此长戟之地也剑楯三不当一萑苇竹萧草木蒙茏支叶茂接此矛鋋之地也长戟二不当一曲道相伏险阨相薄此剑楯之地也弓弩三不当一士不选练卒不服习起居不精动静不集趋利弗及避难不毕前击后觧与金鼓之音相失此不习勒卒之过也百不当十兵不完利与空手同甲不坚宻与袒裼同弩不可以及远与短兵同射不能中与亡矢同中不能入与亡镞同此将不省兵之祸也五不当一故兵法曰器械不利以其卒予敌也卒不可用以其将予敌也将不知兵以其主予敌也君不择将以其国予敌也此四者兵之至要也臣又闻小大异形强弱异势险易异备夫卑身以事强小国之形也合小以攻大敌国之形也以蛮夷攻蛮夷中国之形也今匈奴地形技艺与中国异上下山阪出入溪涧中国之马弗与也险道倾仄且驰且射中国之骑弗与也风雨罢劳饥渴不困中国之人弗与也此匈奴之长技也若夫平原易地轻车突骑则匈奴之众易挠乱也劲弩长戟射疏及远则匈奴之弓弗能格也坚甲利刃长短相杂游弩往来什伍俱前则匈奴之兵弗能当也材官驺发矢道同的则匈奴之革笥木荐弗能支也下马驰斗剑戟相接去就相薄则匈奴之足弗能给也此中国之长技也以此观之匈奴之长技三中国之长技五陛下又兴数十万之众以诛数万之匈奴众寡之计以一击十之术也虽然兵凶器战危事也以大为小以强为弱在俛仰之间耳夫以人之死争胜跌而不振则悔之亡及也帝王之道出于万全今降胡义渠蛮夷之属来归谊者其众数千饮食长技与匈奴同可赐之坚甲絮衣劲弓利矢益以边郡之良骑令明将能知其习俗和辑其心者以陛下之明约将之即有险阻以此当之平地通道则以轻车材官制之两军相为表里各用其长技衡加之以众此万全之术也传曰狂夫之言而明主择焉臣错愚陋昧死上狂言惟陛下财择  

上守边备书【`晁错`】  

臣闻秦时北攻胡貉筑塞河上南攻杨粤置戍卒焉其起兵而攻胡粤者非以卫边地而救民死也贪戾而欲广大也故功未立而天下乱且夫起兵而不知其势战则为人禽屯则卒积死夫胡貉之地积阴之处也木皮三寸冰厚六尺食肉而饮酪其人宻理鸟兽毳毛其性能寒扬粤之地少阴多阳其人疏理鸟兽希毛其性能暑秦之戍卒不能其水土戍者死于边输者偾于道秦民见行如往弃市因以谪发之名曰谪戍先发吏有谪及赘壻贾人后以尝有市籍者又后以大父母父母尝有市籍者后入闾取其左发之不顺行者深怨有背畔之心凡民守战至死而不降北者以计为之也故战胜守固则有拜爵之赏攻城屠邑则得其财卤以富家室故能使其众蒙矢石赴汤火视死如生今秦之发卒也有万死之害而亡铢两之报死事之后不得一算之复天下明知祸烈及已也陈胜行戍至于大泽为天下先倡天下从之如流水者秦以威刼而行之之敝也胡人衣食之业不着于地其势易以扰乱边境何以明之胡人食肉饮酪衣皮毛非有城郭田宅之归居如飞鸟走兽于广埜美草甘水则止草尽水竭则移以是观之往来转徙时至时去此胡人之生业而中国之所以离南亩也今使胡人数处转牧行猎于塞下或当燕代或当上郡北地陇西以候备塞之卒卒少则入陛下不救则边民絶望而有降敌之心救之少发则不足多发远县纔至则胡又已去聚而不罢为费甚大罢之则胡复入如此连年则中国贫苦而民不安矣陛下幸忧边境遣将吏发卒以治塞甚大惠也然令远方之卒守塞一岁而更不知胡人之能不如选常居者家室田作且以备之以便为之高城深堑具蔺石布渠荅复为一城其内城间百五十歩要害之处通川之道调立城邑毋下千家为中周虎落先为室屋具田器乃募罪人及免徒复作令居之不足募以丁奴婢赎罪及输奴婢欲以拜爵者不足乃募民之欲往者皆赐高爵复其家予冬夏衣廪食能自给而止郡县之民得买其爵以自增至卿其亡夫若妻者县官买与之人情非有匹敌不能久安其处塞下之民禄利不厚不可使久居危难之地胡人入驱而能止其所驱者以其半予之县官为赎其民如是则邑里相救助赴胡不避死非以德上也欲全亲戚而利其财也此与东方之戍卒不习地势而心畏胡者功相万也以陛下之时徙民实边使远方亡屯戍之事塞下之民父子相保亡系虏之患利施后世名称圣明其与秦之行怨民相去远矣  

募民徙塞下书【`晁错`】  

陛下幸募民相徙以实塞下使屯戍之事益省输将之费益寡甚大惠也下吏诚能称厚意奉明法存恤所徙之老弱善遇其壮士和辑其心而勿侵刻使先至者安乐而不思故乡则贫民相募而劝往矣臣闻古之徙远方以实广虚也相其阴阳之和尝其水泉之味审其土地之宜观其草木之饶然后营邑立城制里割宅通田作之道正阡陌之界先为筑室家有一堂二内门户之闭置器物焉民至有所居作有所用此所以轻去故乡而劝之新邑也为置医巫以救疾病以修祭祀男女有昏生死有恤坟墓相从种树畜长室屋完安此所以使民乐其处而有长居之心也臣又闻古之制边县以备敌也使五家为伍伍有长十长一里里有假士四里一连连有假五百十连一邑邑有假候皆择其邑之贤材有护习地形知民心者居则习民于射法出则教民于应敌故卒伍成于内则军政定于外服习以成勿令迁徙幼则同游长则共事夜战声相知则足以相救昼战目相见则足以相识驩爱之心足以相死如此而劝以厚赏威以重罚则前死不还踵矣所徙之民非壮有材力但费衣粮不可用也虽有材力不得良吏犹亡功也陛下絶匈奴不与和亲臣窃意其冬来南也壹大治则终身创矣欲立威者始于折胶来而不能困使得气去后未易服也愚臣亡识唯陛下财察  

说上削吴书【`晁错`】  

昔高帝初定天下昆弟少诸子弱大封同姓故孽子悼惠王王齐一十二城庶弟元王王楚四十城兄子王吴五十余城封三庶孽分天下半今吴王前有太子之隙诈称病不朝于古法当诛文帝不忍因赐几杖德至厚也不改过自新乃益骄恣公即山铸钱煮海为盐诱天下亡人谋作乱逆今削之亦反不削亦反削之其反亟祸小不削之其反迟祸大  

称臣书【`南粤王佗`】  

蛮夷大长老夫臣佗昧死再拜上书皇帝陛下老夫故粤吏也高皇帝幸赐臣佗玺以为南粤王使为外臣时内贡职孝惠皇帝即位义不忍絶所以赐老夫者甚厚高后自临用事近细士信谗臣别异蛮夷出令曰毋予蛮夷外粤金铁田器马牛羊即予予牡毋予牝老夫处辟马牛羊齿已长自以祭祀不修有死罪使内史籓中尉高御史平凡三辈上书谢过皆不反又风闻老夫父母坟墓已坏削兄弟宗族已诛论吏相与议曰今内不得振于汉外亡以自高异故更号为帝自帝其国非敢有害于天下也高皇后闻之大怒削去南粤之籍使使不通老夫窃疑长沙王谗臣故敢发兵以伐其边且南方卑湿蛮夷中西有西瓯其众半羸南面称王东有闽粤其众数千人亦称王西北有长沙其半蛮夷亦称王老夫故敢妄窃帝号聊以自娱老夫身定百邑之地东西南北数千万里带甲百万有余然北面而臣事汉何也不敢背先人之故老夫处粤四十九年于今抱孙焉然夙兴夜寐寝不安席食不甘味目不视靡曼之色耳不听钟鼔之音者以不得事汉也今陛下幸哀怜复故号通使汉如故老夫死骨不腐改号不敢为帝矣谨北面因使者献白璧一双翠鸟千犀角十紫贝五百桂蠧一器生翠四十双孔雀二双昧死再拜以闻皇帝陛下谏  

伐闽越书【`淮南王安`】  

陛下临天下布德施惠缓刑罚薄赋敛哀鳏寡恤孤独养耆老赈匮乏盛德上隆和泽下洽近者亲附远者怀德天下摄然人安其生自以没身不见兵革今闻有司举兵将以诛越臣安窃为陛下重之越方外之地劗髪文身之民也不可以冠带之国法度理也自三代之盛胡越不与受正朔非强弗能服威弗能制也以为不居之地不牧之民不足以烦中国也故古者封内甸服封外侯服侯卫宾服蛮夷要服戎狄荒服远近势异也自汉初定已来七十二年吴越人相攻击者不可胜数然天子未尝举兵而入其地也臣闻越非有城郭邑里也处溪谷之间篁竹之中习于水斗便于用舟地深昧而多水险中国之人不知其势阻而入其地虽百不当其一得其地不可郡县也攻之不可暴取也以地图察其山川要塞相去不过寸数而间独数百千里阻险林丛弗能尽着视之若易行之甚难天下赖宗庙之灵方内大宁戴白之老不见兵革民得夫妇相守父子相保陛下之德也越人名为藩臣贡酬之奉不输大内一卒之用不给上事自相攻击而陛下发兵救之是反以中国而劳蛮夷也且越人愚戅轻薄负约反复其不用天下之法度非一日之积也一不奉诏举兵诛之臣恐后兵革无时得息也间者数年岁比不登民待卖爵赘子以接衣食赖陛下德泽振救之得毋转死沟壑四年不登五年复蝗民生未复今发兵行数千里资衣粮入越地舆轿而隃岭拕舟而入水行数百千里夹以深林丛竹水道上下击石林中多蝮蛇猛兽夏月暑时呕泄霍乱之病相随属也曾未施兵接刃死伤者必众矣前时南海王反陛下先臣使将军间忌将兵击之以其军降处之上淦后复反会天暑多雨楼船卒水居击棹未战而疾死者过半亲者涕泣孤子啼号破家散业迎尸千里之外裹骸骨而归悲哀之气数年不息长老至今以为记曾未入其地而祸已至此矣臣闻军旅之后必有凶年言民之合以其愁苦之气薄阴阳之和感天地之精而灾气为之生也陛下德配天地明象日月恩至禽兽泽及草木一人有饥寒不终其天年而死者为之凄怆于心今方内无狗吠之警而使陛下甲卒死亡暴露中原沾渍山谷边境之民为之早闭晏开鼌不及夕臣安窃为陛下重之不习南方地形者多以越为人众兵强能难边城淮南全国之时多为边吏臣窃闻之与中国异限以高山人迹所絶车道不通天地所以隔外内也其入中国必下领水领水之山峭峻漂石破舟不可以大船载食粮下也越人欲为变必先田余于界中积食粮乃入伐材治船边城守候诚谨越人有入伐材者辄收捕焚其积聚虽百越柰边城何且越人绵力薄材不能陆战又亡车骑弓弩之用然而不可入者以保地险而中国之人不能其水土也臣闻越甲卒不下数十万所以入之五倍乃足挽车奉饟者不在其中南方暑湿近夏瘅热暴露水居蝮蛇蠚生疾疢多作兵未血刃而病死者什二三虽举越国而虏之不足以偿所亡臣闻道路言闽越王弟甲弑而杀之甲以诛死其民未有所属陛下若欲来内处之中国使重臣临存施德垂赏以招致之此必携幼扶老以归圣德若陛下无所用之则继其絶世存其亡国建其王侯以为畜越此必委质为藩臣世共贡职陛下以方寸之印丈二之组镇抚方外不劳一卒不顿一戟而威德并行今以兵入其地此必震恐以有司为欲屠灭之也必雉兔逃入山林险阻背而去之则复相羣聚留而守之歴岁经年则士卒罢勌食粮乏絶男子不得耕稼树种妇人不得纺绩织纴丁壮从军老弱转饷居者亡食行者亡粮民苦兵事亡逃者必众陆而诛之不可胜尽盗贼必起臣闻长老言秦之时尝使尉屠睢击越又使监禄凿渠通道越人逃入深山林丛不可得攻留人屯守空地旷日持久士卒劳倦越出击之秦兵大破乃发适戍以备之当此之时外内骚动百姓靡敝行者不还往者莫返皆不聊生亡逃相从羣为盗贼于是山东之难始兴此老子所谓师之所处荆棘生之者也兵者凶事一方有急四面皆从臣恐变故之生奸邪之作由此始也易曰高宗伐鬼方三年而克之鬼方小蛮夷高宗殷之盛天子也以盛天子伐小蛮夷三年而后克言用兵之不可不重也臣闻天子之兵有征而无战言莫敢校也如使越人蒙死徼幸以逆执事之颜行厮舆之卒有一不备而归者虽得越王之首臣窃为大汉羞之陛下以四海为境九州岛为家八薮为囿江汉为池生民之属皆为臣妾人徒之众足以奉千官之共租税之收足以给乗舆之御玩心神明秉执圣道负黼依冯玉几南面而听断号令天下四海之内莫不向应陛下垂德惠以覆露之使元元之民安生乐业则泽被万世传之子孙施之亡穷天下之安犹泰山而四维之也夷狄之地何足以为一日之间而烦汗马之劳乎诗云王犹允塞徐方既来言王道甚大而远方怀之也臣闻之农夫劳而君子养焉愚者言而智者择焉臣安幸得为陛下守藩以身为障蔽人臣之任也边境有警爱身之死而不毕其愚非忠臣也臣安窃恐将吏之以十万之师为一使之任也  

与淮南王书【`薄昭`】  

窃闻大王刚直而勇慈惠而厚贞信多断是天以圣人之资奉大王也甚盛不可不察今大王所行不称天资皇帝初即位易侯邑在淮南者大王不肯皇帝卒易之使大王得三县之实甚厚大王以未尝与皇帝相见求入朝见未毕昆弟之欢而杀列侯以自为名皇帝不使吏与其间赦大王甚厚法二千石缺辄言汉补大王逐汉所置而请自置相二千石皇帝骫天下正法而许大王甚厚大王欲属国为布衣守冢真定皇帝不许使大王毋失南面之尊甚厚大王宜日夜奉法度修贡职以称皇帝之厚德今乃轻言恣行以负谤于天下甚非计也夫大王以千里为宅居以万民为臣妾此高皇帝之厚德也高帝蒙霜露沭风雨赴矢石野战攻城身被创痍以为子孙成万世之业艰难危苦甚矣大王不思先帝之艰苦日夜怵惕修身正行养牺牲丰粢盛奉祭祀以无忘先帝之功德而欲属国为布衣甚过且夫贪让国土之名轻废先帝之业不可以言孝父为之基而不能守不贤不求守长陵而求之眞定先母后父不谊数逆天子之令不顺言节行以高兄无礼幸臣有罪大者立断小者肉刑不仁贵布衣一剑之任贱王侯之位不知不好学问大道触情妄行不祥此八者危亡之路也而大王行之弃南面之位奋诸贲之勇常出入危亡之路臣之所见高皇帝之神必不庙食于大王之手明矣昔者周公诛管叔放蔡叔以安周齐桓杀其弟以反国秦始皇杀两弟迁其母以安秦韩王亡代高帝夺之国以便事济北举兵皇帝诛之以安汉故周齐行之于古秦汉用之于今大王不察古今之所以安国便事而欲以亲戚之意望于太上不可得也亡之诸侯游宦事人及舍匿者论皆有法其在王所吏主者坐今诸侯子为吏者御史主为军吏者中尉主客出入殿门者卫尉大行主诸从蛮夷来归谊及以亡名数自占者内史县令主相欲委下吏无与其祸不可得也王若不改汉系大王邸论相以下为之柰何夫堕父大业退为布衣所哀幸臣皆伏法而诛为天下笑以羞先帝之德甚为大王不取也宜急改操易行上书谢罪曰臣不幸早失先帝少孤吕氏之世未尝忘死陛下即位臣怙恩德骄盈行多不轨追念罪过恐惧伏地待诛不敢起皇帝闻之必喜大王昆弟欢欣于上羣臣皆得延寿于下上下得宜海内常安愿熟计而疾行之行之有疑祸如发矢不可追已  

上吴王书【`邹阳`】  

臣闻秦倚曲台之宫悬衡天下画地而人不犯兵加胡越至其晩节末路张耳陈胜连从兵之据以叩函谷咸阳遂危何则列郡不相亲万室不相救也今胡数渉北河之外上覆飞鸟下不见伏兔斗城不休救兵不至死者相随辇车相属转粟流输千里不絶何则强赵责于河间六齐望于惠后城阳顾于卢博三淮南之心思坟墓大王不忧臣恐救兵之不专胡马遂进窥于邯郸越水长沙还舟青阳虽使梁并淮阳之兵下淮东越广陵以遏越人之粮汉亦折西河而下北守漳水以辅大国胡亦益进越亦益深此臣之所为大王患也臣闻蛟龙骧首奋翼则浮云出流雾雨咸集圣王砥节修德则游谈之士归义思名今臣尽智毕议易精极虑则无国而不可干饰固陋之心则何王之门不可曵长裾乎然臣所以歴数王之朝背淮千里而自致者非恶臣国而乐吴民也窃高下风之行尤说大王之义故愿大王毋忽察听其至臣闻鸷鸟累百不如一鹗夫全赵之时武力鼎士袨服丛台之下者一旦成市不能止幽王之沈患淮南连山东之侠死士盈朝不能还厉王之西也然则计议不得虽诸贲不能安其位亦明矣故愿大王审画而已始孝文皇帝据关入立寒心销志不明求衣自立天子之后使东牟朱虚东褒仪父之后深割婴儿王之壤子王梁代益以淮阳卒仆济北囚弟于雍者岂非象新垣等哉今天子新据先帝之遗业左规山东右制关中变权易势大臣难知大王弗察臣恐周鼎复起于汉新垣过计于朝则我吴遗嗣不可期于世矣高皇帝烧栈道灌章邯兵不留行收弊民之倦东驰函谷西楚大破水攻则章邯以亡其城陆击则荆王以失其地此皆国家之不几者也愿大王熟察之  

狱中上梁王书【`邹阳`】  

臣闻忠无不报信不见疑臣常以为然徒虚语耳昔者荆轲慕燕丹之义白虹贯日太子畏之卫先生为秦画长平之事太白蚀昴昭王疑之夫精诚变天地而信不谕两主岂不哀哉今臣尽忠竭诚毕议愿知左右不明卒从吏讯为世所疑是使荆轲卫先生复起而燕秦不悟也愿大王熟察之昔者玉人献寳楚王诛之李斯竭忠胡亥极刑是以箕子徉狂接舆避世恐遭此患也愿大王察玉人李斯之意而后楚王胡亥之听无使臣为箕子接舆所笑臣闻比干剖心子胥鸱夷臣始不信乃今知之愿大王熟察少加怜焉语曰白头如新倾盖如故何则知与不知也故樊于期逃秦之燕藉荆轲首以奉丹之事王奢去齐之魏临城自刭以却齐而存魏夫王奢樊于期非新于齐秦而故于燕魏也所以去二国而死两君者行合于志而慕义无穷也是以苏秦不信于天下为燕尾生白圭战亡六城为魏取中山何则诚有以相知也苏秦相燕人恶之于燕王燕王按剑大怒食以駃騠白圭显于中山中山人恶之于魏文侯文侯投以夜光之璧何则两主二臣剖心析肝相信岂移于浮词哉故女无美恶入宫见妬士无贤不肖入朝见嫉昔者司马喜膑脚于宋卒相中山范雎折胁折齿于魏卒为应侯此二人者皆信必然之画捐朋党之私挟孤独之交故不能自免于嫉妬之人也是以申徒狄蹈雍之河徐衍负石入海不容于世义不茍取比周于朝以移人主之心故百里奚乞食于道路缪公委之以政宁戚饭牛于车下而桓公任之以国此二人者岂素宦于朝借誉于左右然后二主用之哉感于心合于意坚如胶漆昆弟不能离岂惑于众口哉故偏听生奸独任成乱昔鲁听季孙之说逐孔子宋信子冉之计囚墨翟夫以孔墨之辩不能自免于谗谀而二国以危何则众口铄金积毁销骨是以秦用戎人由余而霸中国齐用越人子臧而强威宣此二国岂拘于俗牵于世系奇偏之辞哉公听并观垂名当世故意合则胡越为昆弟由余子臧是也不合则骨肉为敌雠朱象管蔡是也今人主诚能用齐秦之明后宋鲁之听则五伯不足侔而三王易为比也是以圣王觉悟捐子之之心而不说田常之贤封比干之后修孕妇之墓故功业覆于天下何则欲善无厌也夫晋文公亲其雠而强霸诸侯齐桓公用其雠而一匡天下何则慈仁殷勤诚加于心此不可以虚辞借也至夫秦用商鞅之法东弱韩魏立强天下而卒车裂之越用大夫种之谋禽劲吴而覇中国遂诛其身是以孙叔敖三去相而不悔于陵仲子辞三公为人灌园今人主诚能去骄傲之心怀可报之意披心腹见情素隳肝胆施德厚终与之穷达无爱于士则桀之犬可使吠尧而跖之客可使刺由何况因万乘之权假圣王之资乎然则荆轲湛七族要离燔妻子岂足为大王道哉臣闻明月之珠夜光之璧以暗投人于道众莫不按剑相盻者何则无因而至前也蟠木根柢轮囷离奇而为万乘器者何则以左右先为之容也故无因而至前虽出随侯之珠夜光之璧祗足结怨而不见德故有人先谈则枯木朽株树功而不忘今天下布衣穷居之士身在贫贱虽蒙尧舜之术挟伊管之辩怀龙逄比干之意欲尽忠当世之君而素无根柢之容虽竭精神欲开忠信辅人主之治则人主必袭按剑相眄之迹矣是使布衣之士不得为枯木朽株之资也是以圣王制世御俗独化于陶钧之上而不牵乎卑乱之语不夺乎众多之口故秦皇帝任中庶子蒙嘉之言信荆轲之说而匕首窃发周文王猎泾渭载吕尚而归以王天下秦信左右而亡周用乌集而王何则以其能越挛拘之语驰域外之议独观于昭旷之道也今人主沈于谄谀之词牵于帷墙之制使不覊之士与牛骥同皁此鲍焦所以忿于世而不留富贵之乐也臣闻盛饰入朝者不以私污义砥砺名号者不以利伤行故里名胜毋曾子不入邑号朝歌墨子回车今欲使天下恢廓之士诱于威重之权胁于位势之贵回面污行以事谄谀之人而求亲近于左右则士有伏死堀穴巗薮之中耳安有尽忠信而趋阙下者哉  

上谏猎书【`司马相如`】  

臣闻物有同类而殊能者故力称乌获捷言庆忌勇期贲育臣之愚窃以为人诚有之兽亦宜然今陛下好临险阻射猛兽卒然遇轶才之兽骇不存之地犯属车之清尘与不及还辕人不暇施巧虽有乌获逄蒙之伎力不得用枯木朽株尽为难矣是胡越起于毂下而羌夷接轸也岂不殆哉虽万全无患然本非天子所宜近也且夫清道而后行中路而驰犹时有衔橛之变而况乎渉丰草骋丘墟前有利兽之乐而内无存变之意其为害也不难矣夫轻万乗之重不以为安而乐出万有一危之涂以为娱臣窃为陛下不取也盖闻明者远见于未萌而智者避危于无形祸故多藏于隐微而发于人所忽者也故鄙谚曰家累千金坐不垂堂此言虽小可以喻大臣愿陛下留意幸察  

谏吴王书【`枚乗`】  

臣闻得全者昌失全者亡舜无立锥之地以有天下禹无十户之聚以王诸侯汤武之土不过百里上不絶三光之明下不伤百姓之心者有王术也故父子之道天性也忠臣不避重诛以直谏则事无遗策功流万世臣乘愿披心腹而效愚忠惟大王少加意念恻怛之心于臣乘言夫以一缕之任系千钧之重上悬之无极之高下垂之不测之渊虽甚愚之人犹知哀其将絶也马方骇鼔而惊之系方絶又重镇之系絶于天不可复结坠入深渊难以复出其出不出间不容髪能听忠臣之言百举必脱必若所欲为危于累卵难于上天变所以欲为易于反掌安于泰山今欲极天命之上寿敝无穷之乐究万乘之势不出反掌之易居泰山之安而欲乘累卵之危走上天之难此愚臣之所大惑也人性有畏其景而恶其迹却背而走迹逾多景逾疾不如就阴而止景灭迹絶欲人勿闻莫若勿言欲人弗知莫若勿为欲汤之沧一人炊之百人扬之无益也不如絶薪止火而已不絶之于彼而救之于此譬犹抱薪而救火也养由基楚之善射者去杨叶百歩百发百中杨叶之大加百中焉可谓善射矣然其所止乃百歩之内耳比于臣乗未知操弓持矢也福生有基祸生有胎纳其基絶其胎祸何自来哉泰山之溜穿石殚极之■〈糹亢〉断干水非石之钻索非木之锯渐靡使之然也夫铢铢而称之至石必差寸寸而度之至丈必过石称丈量径而寡失夫十围之木始生而蘖足可搔而絶手可擢而抜据其未生先其未形也磨礲砥砺不见其损有时而尽种树畜养不见其益有时而大积德累行不见其善有时而用弃义背理不知其恶有时而亡臣愿王熟计而身行之此百代不易之道也  

上书重谏吴王【`枚乗`】  

昔秦西举胡戎之难北备榆中之关南距羌笮之塞东当六国之从六国乗信陵之藉明苏秦之约厉荆轲之威并力一心以备秦然秦卒禽六国灭其社稷而并天下者何也则地利不同而民轻重不等也今汉据全秦之地兼六国之众修戎狄之义而南朝羌笮此其与秦地相什而民相百大王之所明知也今夫谗谀之臣为大王计者不论骨肉之义民之轻重国之大小以为吴祸此臣所以为大王患也夫举吴兵以訾于汉譬犹蝇蚋之附羣牛腐肉之齿利剑锋接必无事矣天子闻吴率失职诸侯愿责先帝之遗约今汉亲诛其三公以谢前过是大王之威加于天下而功越于汤武也夫吴有诸侯之位而富实于天下有隐匿之名而居过于中国夫汉并二十四郡十七诸侯方输错出军行数千里不絶于郊其珍怪不如东山之府转粟西向陆行不絶水行满河不如海陵之仓修治上林杂以离宫积聚玩好圏守禽兽不如长洲之苑游曲台临上路不如朝夕之池深壁高垒副以关城不如江淮之险此臣之所为大王乐也今大王还兵疾归尚得十半不然汉知吴之有呑天下之心赫然加怒遣羽林黄头循江而下袭大王之都鲁东海絶吴之饟道梁王饰车骑习战射积谷固守以备荥阳待吴之饥大王虽欲反都亦不得已夫三淮南之计不负其约齐王杀身以灭其迹四国不得出兵其郡赵囚邯郸此不可掩亦已明矣今大王已去千里之国而制于千里之内矣张韩将北地弓高宿左右兵不得下壁军不得太息臣窃哀之愿大王熟察焉  

## 文章辨体彚选卷六十九

（明）贺复征 编  

○上书四  

谏伐匈奴书【`主父偃`】  

臣闻明主不恶切谏以博观忠臣不避重诛以直谏是故事无遗策而功流万世今臣不敢隐忠避死以效愚计愿陛下幸赦而少察之司马法曰国虽大好战必亡天下虽平忘战必危天下既平天子大恺春搜秋狝诸侯春振旅秋治兵所以不忘战也且怒者逆德也兵者凶器也争者末节也古之人君一怒必伏尸流血故圣王重行之夫务战胜穷武事未有不悔者也昔秦皇帝任战胜之威蚕食天下并呑战国海内为一功齐三代务胜不休欲攻匈奴李斯谏曰不可夫匈奴无城郭之居无委积之守迁徙鸟举难得而制轻兵深入粮食必絶运粮以行重不及事得其地不足为利得其民不可调而守也胜必弃之非民父母靡敝中国甘心匈奴非完计也秦皇帝不听遂使蒙恬将兵而北攻胡却地千里以河为境地固泽卤不生五榖然后发天下丁男以守北河暴兵露师十有余年死者不可胜数终不能踰河而北是岂人众之不足兵革之不备哉势不可也又使天下飞刍挽粟起于黄腄琅邪负海之郡转输北河率三十锺而致一石男子疾耕不足于粮饷女子纺绩不足于帷幕百姓靡敝孤寡老弱不能相养道死者相望盖天下始叛也及高皇帝定天下畧地于边闻匈奴聚代谷之外而欲击之御史成谏曰不可夫匈奴兽聚而鸟散从之如搏景今以陛下盛德攻匈奴臣窃危之高帝不听遂至代谷果有平城之围高帝悔之乃使刘敬往结和亲然后天下无干戈之事故兵法曰兴师十万日费千金秦尝积众数十万人虽有覆军杀将系虏单于适足以结怨深雠不足以偿天下之费夫匈奴行盗侵驱所以为业天性固然上自有虞夏殷周固不程督覉縻待之不足为较夫不上观虞夏殷周之统而下循近世之失此臣之所以大恐百姓所疾苦也且夫兵久则变生事苦则虑易使边境之民靡敝愁苦将吏相疑而外市故尉佗章邯得成其私而秦政不行权分二子此得失之效也周书曰安危在出令存亡在所用愿陛下熟计之而加察焉  

言世务书【`严安`】  

臣闻邹子曰政教文质者所以云救也当时则用过则舍之有易则易之故守一而不变者未覩治之至也今天下人民用财侈靡车马衣裘宫室皆竞修饰调五声使有节族杂五色使有文章重五味方丈于前以观欲天下彼民之情见美则愿之是教民以侈也侈而无节则不可赡民离本而徼末矣末不可以徒得故搢绅者不惮为诈带剑者夸杀人以矫夺而世不知媿故奸轨浸长夫佳丽珍怪固顺于耳目故养失而泰乐失而淫礼失而采教失而伪伪采淫泰非所以范民之道也是以天下人民逐利无已犯法者众臣愿为民制度以防其淫使贫富不相耀以和其心心既和平其性恬安恬安不营则盗贼销盗贼销则刑罚少刑罚少则阴阳和四时正风雨时草木畅茂五谷蕃熟六畜遂字民不夭厉和之至也臣闻周有天下其治三百余岁成康其隆也刑措四十余年而不用及其衰亦三百余年故五伯更起伯者常佐天子兴利除害诛暴禁邪匡正海内以尊天子五伯既没圣贤莫续天下孤弱号令不行诸侯恣行强凌弱众暴寡田常簒齐六卿分晋并为战国此民之始苦也于是强国务攻弱国修守合从连衡驰车毂击介胄生虮虱民无所告愬及至秦王蚕食天下并呑战国称号皇帝一海内之政坏诸侯之城销其兵铸以为钟虡示不复用元元黎民得免于战国逄明天子人人自以为更生乡使秦缓刑罚薄赋敛省繇役贵仁义贱权利上笃厚下佞巧变风易俗化于海内则世世必安矣秦不行是风循其故俗为智巧权利者进笃厚忠正者退法严令苛谄谀者众日闻其美意广心逸欲威海外使蒙恬将兵以北攻强胡辟地进境戍于北河飞刍挽粟以随其后又使尉屠睢将楼船之士攻越使监禄凿渠运粮深入越地越人逃遁旷日持久粮食乏絶越人击之秦兵大败秦乃使尉佗将卒以戍越当是时秦祸北构于胡南挂于越宿兵于无用之地进而不得退行十余年丁男被甲丁女转输苦不聊生自经于道树死者相望及秦皇帝崩天下大畔陈胜吴广举陈武臣张耳举赵项梁举吴田儋举齐景驹举郢周市举魏韩广举燕穷山通谷豪士并起不可胜载也然本皆非公侯之后非长官之吏无尺寸之势起闾巷杖棘矜应时而动不谋而俱起不约而同会壤长地进至乎伯王时教使然也秦贵为天子富有天下灭世絶祀穷兵之祸也故周失之弱秦失之强不变之患也今狥南夷朝夜郎降羌僰略薉州建城邑深入匈奴燔其龙城议者美之此人臣之利非天下之长策今中国无狗吠之警而外累于远方之备靡敝国家非所以子民也行无穷之欲甘心快意结怨于匈奴非所以安边也祸拏而不觧兵休而复起近者愁苦远者惊骇非所以持久也今天下鍜甲磨剑矫箭控弦转输军粮未见休时此天下所共忧也夫兵久而变起事烦而虑生今外郡之地或几千里列城数十形束壤制带胁诸侯非宗室之利也上观齐晋所以亡公室卑削六卿大盛也下览秦之所以灭刑严文刻欲大无穷也今郡守之权非特六卿之重也地几千里非特闾巷之资也甲兵器械非特棘矜之用也以逄万世之变则不可胜讳也  

论土崩瓦解书【`徐乐`】  

臣闻天下之患在于土崩不在瓦解古今一也何谓土崩秦之末世是也陈渉无千乗之尊尺土之地身非王公大人名族之后乡曲之誉非有孔曾墨子之贤陶朱猗顿之富也然起穷巷奋棘矜偏袒大呼天下从风此其故何也由民困而主不恤下怨而上不知俗已乱而政不修此三者陈渉之所以为资也此之谓土崩故曰天下之患在乎土崩何谓瓦解吴楚齐赵之兵是也七国谋为大逆号皆称万乘之君带甲数十万威足以严其境内财足以劝其士民然不能西攘尺寸之地而身为禽于中原者此其故何也非权轻于匹夫而兵弱于陈渉也当是之时先帝之德未衰而安土乐俗之民众故诸侯无境外之助此之谓瓦解故曰天下之患不在瓦解由此观之天下诚有土崩之势虽布衣穷处之士或首难而危海内陈渉是也况三晋之君或存乎天下虽未治也诚能无土崩之势虽有强国劲兵不得还踵而身为禽吴楚是也况羣臣百姓能为乱乎此二体者安危之明要贤主之所留意而深察也间者关东五谷岁不登年岁未复民多穷困重之以边境之事推数循理而观之民宜有不安其处者矣不安故易动易动者土崩之势也故贤主独观万化之原明于安危之机修之庙堂之上而销未形之患也其要期使天下无土崩之势而已矣故虽有强国劲兵陛下逐走兽射飞鸟宏游燕之囿淫纵恣之观极驰骋之乐自若金石丝竹之声不絶于耳帷幄之私俳优侏儒之笑不乏于前而天下无宿忧名何必夏商俗何必成康虽然臣窃以为陛下天然之质寛仁之资而诚以天下为务则禹汤之名不难侔而成康之俗未必不复兴也此二体者立然后处尊安之实扬广誉于当世亲天下而服四夷余恩遗德为数世隆南面背依摄袂而揖王公此陛下之所服也臣闻图王不成其敝足以安安则陛下何求而不得何威而不成奚征而不服哉  

讼太子书【`令狐茂`】  

臣闻父者犹天母者犹地子犹万物也故天平地安阴阳和调物乃茂成父慈母爱室家之中子乃孝顺阴阳不和则万物夭伤父子不和则室家丧亡故父不父则子不子君不君则臣不臣虽有粟吾岂得而食诸昔者虞舜孝之至也而不中于瞽瞍孝已被谤伯奇放流骨肉至亲父子相疑何者积毁之所生也由是观之子无不孝而父有不察今皇太子为汉嫡嗣承万世之业体祖宗之重亲则皇帝之宗子也江充布衣之人闾阎之隶臣耳陛下显而用之衔至尊之命以迫蹵皇太子造饰奸诈羣邪错缪是以亲戚之路隔塞而不通太子进则不得上见退则困于乱臣独寃结而亡告不忍忿忿之心起而杀充恐惧逋逃子盗父兵以救难自免耳臣窃以为无邪心诗曰营营青蝇止于藩岂弟君子无信谗言谗言罔极交乱四国往者江充谗杀赵太子天下莫不闻其罪固宜陛下不省察深过太子发盛怒举大兵而求之三公自将智者不敢言辨士不敢说臣窃痛之臣闻子胥尽忠而忘其号比干尽仁而遗其身忠臣竭诚不顾斧钺之诛以陈其愚志在匡君安社稷也诗云取彼谗人投畀豺虎唯陛下寛心慰意少察所亲毋患太子之非亟罢甲兵无令太子久亡臣不胜惓惓出一旦之命待罪建章阙下  

谏击匈奴书【`魏相`】  

臣闻之救乱诛暴谓之义兵义兵者王敌加于已不得已而起者谓之应兵兵应者胜争恨小故不忍愤怒者谓之忿兵兵忿者败利人土地货寳者谓之贪兵兵贪者破恃国家之大矜民人之众欲见威于敌者谓之骄兵兵骄者灭此五者非但人事乃天道也间者匈奴尝有善意所得汉民辄奉归之未有犯于边境虽争屯田车师不足致意中今闻诸将军欲兴兵入其地臣愚不知此兵何名者也今边郡困乏父子共牛羊之裘食草莱之实常恐不能自存难以动兵军旅之后必有凶年言民以其愁苦之气伤阴阳之和也出兵虽胜犹有后忧恐灾害之变因此以生今郡国守相多不实选风俗尤薄水旱不时案今年计子弟杀父兄妻杀夫者凡二百二十二人臣愚以为此非小变也今左右不忧此乃欲发兵报纎介之忿于远夷殆孔子所谓吾恐季孙之忧不在颛臾而在萧墙之内也愿陛下与平昌侯乐昌侯平恩侯及有议者详议乃可  

尚德缓刑书【`路温舒`】  

臣闻齐有无知之祸而桓公以兴晋有骊姬之难而文公用伯近世赵王不终诸吕作乱而孝文为太宗繇是观之祸乱之作将以开圣人也故桓文扶微兴坏尊文武之业泽加百姓功润诸侯虽不及三王天下归仁焉文帝永思至德以承天心崇仁义省刑罚通关梁一远近敬贤如大宾爱民如赤子内恕情之所安而施之于海内是以囹圄空虚天下太平夫继变化之后必有异旧之恩此圣贤所以昭天命也往者昭帝即世而无嗣大臣忧戚焦心合谋皆以昌邑尊亲援而立之然天不授命淫乱其心遂以自亡深察祸变之故乃皇天之所以开至圣也故大将军受命武帝股肱汉室披肝胆决大计黜亡义立有德辅天而行然后宗庙以安天下咸宁臣闻春秋正即位大一统而愼始也陛下初登至尊与天合符宜改前世之失正始受命之统涤繁文除民疾存亡继絶以应天意臣闻秦有十失其一尚存治狱之吏是也秦之时羞文学好武勇贱仁义之士贵治狱之吏正言者谓之诽谤遏过者谓之妖言故盛服先生不用于世忠良切言皆郁于胸誉谀之声日满于耳虚美薫心实祸蔽塞此乃秦之所以亡天下也方今天下赖陛下恩厚亡金革之危饥寒之患父子夫妻戮力安家然太平未洽者狱乱之也夫狱者天下之大命也死者不可复生绝者不可复属书曰与其杀不辜宁失不经今治狱吏则不然上下相驱以刻为明深者获公名平者多后患故治狱之吏皆欲人死非憎人也自安之道在人之死是以死人之血流离于市被刑之徒比肩而立大辟之计岁以万数此仁圣之所以伤也太平之未洽凡以此也夫人情安则乐生痛则思死棰楚之下何求而不得故人不胜痛则饰辞以视之吏治者利其然则指道以明之上奏畏却则锻炼而周内之盖奏当之成虽咎繇听之犹以为死有余辜何则成炼者众文致之罪明也是以狱吏专为深刻残贼而无极偷为一切不顾国患此世之大贼也故俗语曰画地为狱议不入刻木为吏期不对此皆疾吏之风悲痛之辞也故天下之患莫深于狱败法乱正离亲塞道莫甚乎治狱之吏此所谓一尚存者也臣闻乌鸢之卵不毁而后鳯凰集诽谤之罪不诛而后良言进故古人有言山薮藏疾川泽纳污瑾瑜慝恶国君含诟惟陛下除诽谤以招切言开天下之口广箴谏之路扫亡秦之失尊文武之德省法制寛刑罚以废治狱则太平之风可兴于世永履和乐与天亡极天下幸甚  

谏胶东太后游猎书【`张敞`】  

臣闻秦王好淫声华阳后为不听郑卫之乐楚庄好田猎樊姬为不食鸟兽之肉口非恶旨甘耳非憎丝竹也所以抑心意絶耆欲者将以率二君而全宗祀也礼君母出门则乘辎軿下堂则从傅母进退则鸣玉佩内饰则结绸缪此言尊贵所以自敛制不从恣之义也今太后资质淑美慈爱寛仁诸侯莫不闻而少以田猎纵欲为名于以上闻亦未宜也唯观览于往古全行乎来今令后姬得有所法则臣下有所称诵臣敞幸甚  

自请治盗贼书【`张敞`】  

臣闻忠孝之道退家则尽心于亲进宦则竭力于君夫小国中君犹有奋不顾身之臣况于明天子乎今陛下游意于太平劳精于政事亹亹不舍昼夜羣臣有司宜各竭力致身山阳郡户九万三千口五十万以上讫计盗贼未得者七十七人它课诸事亦畧如此臣敞愚驽既无以佐思虑久处间郡身逸乐而忘国事非忠孝之节也伏闻胶东渤海左右郡岁数不登盗贼并起至攻官寺簒囚徒搜市朝刼列侯吏失纲纪奸宄不禁臣敞不敢爱身避死唯明诏之所处愿尽力摧挫其暴虐存抚其孤弱事即有业所至郡条奏其所由废及所以兴之状  

上书陈兵利害【`赵充国`】  

臣窃见骑都尉安国前幸赐书择羌人可使之■〈罒干〉谕告以大军当至汉不诛■〈罒干〉以解其谋恩泽甚厚非臣下所能及臣独私美陛下盛德至计亡已故遣开豪雕库宣天子至德■〈罒干〉开之属皆闻知明诏今先零羌杨玉此羌之首帅名王将骑四千及煎巩骑五千阻石山木候便为冦■〈罒干〉羌未有所犯今置先零先击■〈罒干〉释有罪诛亡辜起一难就两害诚非陛下本计也臣闻兵法攻不足者守有余又曰善战者致人不致于人今■〈罒干〉羌欲为敦煌酒泉冦宜饬兵马练战士以须其至坐得致敌之术以逸击劳取胜之道也今恐二郡兵少不足以守而发之行攻释致虏之术而从为虏所致之道臣愚以为不便先零羌虏欲为背畔故与■〈罒干〉开解仇结约然其私心不能亡恐汉兵至而■〈罒干〉开背之也臣愚以为其计常欲先赴■〈罒干〉开之急以坚其约先击■〈罒干〉羌先零必助之今虏马肥粮食方饶击之恐不能伤害适使先零得施德于■〈罒干〉羌坚其约合其党虏交坚党合精兵二万余人迫胁诸小种附着者稍众莫须之属不轻得离也如是虏兵寖多诛之用力数倍臣恐国家忧累繇十年数不二三岁而已臣得蒙天子厚恩父子俱为显列臣位至上卿爵列侯犬马之齿七十六为明诏塡沟壑死骨不朽亡所顾念缘思惟兵利害至熟悉也以臣之计先诛先零已则■〈罒干〉开之属不烦兵而服矣先零已诛而■〈罒干〉开不服渉正月击之得利之理又其时也以今进兵诚不见其利唯陛下裁察  

言钱币书【`贡禹`】  

古者不以金钱为币专意于农故一夫不耕必有受其饥者今汉家铸钱及诸铁官皆置吏卒徒攻山取铜铁一岁功十万人已上中农食七人是七十万人常受其饥也凿地数百丈消阴气之精地藏空虚不能含气出云斩伐林木亡有时禁水旱之灾未必不繇此也自五铢钱起已来七十余年民坐盗铸钱被刑者众富人积钱满室犹亡厌足民心动揺商贾求利东西南北各用智巧好衣美食岁有十二之利而不出租税农夫父子暴露中野不避寒暑捽草杷土手足胼胝已奉榖租又出槀税乡部私求不可胜供故民弃本逐末耕者不能半贫民虽赐之田犹贱卖以贾穷则起为盗贼何者末利深而惑于钱也是以奸邪不可禁其原皆起于钱也疾其末者絶其本宜罢采珠玉金银铸钱之官亡复以为币市井勿得贩卖除其租铢之律租税禄赐皆以布帛及榖使百姓一归于农复古道便  

言风俗书【`贡禹`】  

孝文皇帝时贵廉洁贱贪污贾人赘壻及吏坐臧者皆禁铜不得为吏赏善罚恶不阿亲戚罪白者伏其诛疑者以与民亡赎罪之法故令行禁止海内大化天下断狱四百与刑错亡异武帝始临天下尊贤用士辟地广境数千里自见功大威行遂从耆欲用度不足乃行一切之变使犯法者赎罪入谷者补吏是以天下奢侈官乱民贫盗贼并起亡命者众郡国恐伏其诛则择便巧史书习于计簿能欺上府者以为右职奸轨不胜则取勇猛能操切百姓者以苛暴威服下者使居大位故亡义而有财者显于世欺谩而善书者尊于朝誖逆而勇猛者贵于官故俗皆曰何以孝弟为财多而光荣何以礼义为史书而仕宦何以谨愼为勇猛而临官故黥劓而髠钳者犹复攘臂为政于世行虽犬彘家富埶足目指气使是为贤耳故谓居官而置富者为雄桀处奸而得利者为壮士兄劝其弟父勉其子俗之坏败乃至于是察其所以然者皆以犯法得赎罪求士不得眞贤相守崇财利诛不行之所致也今欲兴至治致太平宜除赎罪之法相守选举不以实及有臧者辄行其诛亡但免官则争尽力为善贵孝弟贱贾人进眞贤举实廉而天下治矣孔子匹夫之人耳以乐道正身不解之故四海之内天下之君微孔子之言亡所折中况乎以汉地之广陛下之德处南面之尊秉万乗之权因天地之助其于变世易俗调和阴阳陶冶万物化正天下易于决流抑队自成康以来几且千岁欲为治者甚众然而太平不复兴者何也以其舍法度而任私意奢侈行而仁义废也陛下诚深念高祖之苦醇法大宗之治正已以先下选贤以自辅开进忠正致诛奸臣远放讇佞放出园陵之女罢倡乐絶郑声去甲乙之帐退伪薄之物修节俭之化驱天下之民皆归于农如此不解则三王可侔五帝可及唯陛下留意省察天下幸甚  

讼盖寛饶书【`郑昌`】  

宣帝时盖寛饶为司隶校尉举刺无所回避是时帝方用刑法信任中尚书宦官寛饶上封事切谏又引韩氏易传言五帝官天下三王家天下家以传子官以传贤若四时之运成功者去不得其人则不居其位书奏帝怒执金吾议以为寛饶欲求禅大逆不道谏大夫郑昌上书讼之曰  

臣闻山有猛兽藜藿为之不采国有忠臣奸邪为之不起司隶校尉寛饶居不求安食不求饱进有忧国之心退有死节之义上无许史之属下无金张之托职在司察直道而行多仇少与上书陈国事有司劾以大辟臣幸得从大夫之后官以谏为名不敢不言  

谢上书【`诸葛丰`】  

臣丰驽怯文不足以劝善武不足以执邪陛下不量臣能否拜为司隶校尉未有以自効复秩臣为光禄大夫官尊责重非臣所当处也又迫年岁衰暮常恐卒塡沟渠无以报厚德使论议士讥臣无补长获素餐之名故常愿捐一旦之命不待时而断奸臣之首县于都市编书其罪使四方明知为恶之罚然后却就鈇钺之诛诚臣所甘心也夫以布衣之士尚犹有刎颈之交今以四海之大曽无伏节死谊之臣率尽茍合取容阿党相为念私门之利忘国家之政邪秽浊溷之气上感于天是以灾变数见百姓困乏此臣下不忠之效也臣诚耻之亡已凡人情莫不欲安存而恶危亡然忠臣直士不避患害者诚为君也今陛下天覆地载物无不容使尚书令尧赐臣丰书曰夫司隶者刺举不法善善恶恶非得颛之也勉处中和顺经术意恩深德厚臣丰顿首幸甚臣窃不胜愤懑愿赐清宴唯陛下裁幸  

复上书自陈【`诸葛丰`】  

臣闻伯奇孝而弃于亲子胥忠而诛于君隐公慈而杀于弟叔武弟而杀于兄夫以四子之行屈平之材然犹不能自显而被刑戮岂不足以观哉使臣杀身以安国蒙诛以显君臣诚愿之独恐未有云补而为众邪所排令谗夫得遂正直之路壅塞忠臣沮心智士杜口此愚臣之所惧也  

讼王尊书【`公乗兴`】  

尊治京兆功效日着住者南山盗贼阻山横行剽刼良民杀奉法吏道路不通城门至以警戒歩兵校尉使逐捕暴师露众旷日烦费不能禽制二卿坐黜羣盗寖强吏气伤沮流闻四方为国家忧当此之时有能捕斩不爱金爵重赏关内侯寛中使问所征故司隶校尉王尊捕羣盗方畧拜为谏大夫守京辅都尉行京兆尹事尊尽节劳心夙夜思职卑体下士厉奔北之吏起沮伤之气二旬之间大党震坏渠率效首贼乱蠲除民反农桑拊循贫弱鉏耘豪强长安宿豪大猾东市贾万城西萭章翦张禁酒赵放杜陵杨章等皆通邪结党挟养奸轨上干王法下乱吏治并兼役使侵渔小民为百姓豺狼更数二千石二十年莫能禽讨尊以正法案诛皆伏其辜奸邪销释吏民说服尊拨剧整乱诛暴禁邪皆前所稀有名将所不及虽拜为眞未有殊絶褒赏加于尊身今御史大夫奏尊伤害阴阳为国家忧无承用诏书之意静言庸违象恭滔又原其所以出御史丞杨辅故为尊书佐素行阴贼恶口不信好以刀笔陷人于法辅尝醉过尊大奴利家利家捽搏其颊兄子闳拔刀欲刭之辅以故深怨疾毒欲伤害尊疑辅内怀怨恨外依公事建画为此议傅致奏文浸润加诬以复私怨昔白起为秦将东破韩魏南抜郢都应侯谮之赐死杜邮吴起为魏守西河而秦韩不敢犯谗人间焉斥逐奔楚秦听浸润以诛良将魏信谗言以逐贤守此皆偏听不聪失人之患也臣等窃伤痛尊修身洁已砥节首公刺讥不惮将相诛恶不避豪强诛不制之贼解国家之忧功着职修威信不废诚国家爪牙之吏折冲之臣今一旦无辜制于仇人之手伤于诋欺之文上不得以功除罪下不得蒙棘木之听独掩怨雠之偏奏被共工之大恶无所陈怨愬罪尊以京师废乱羣盗并兴选贤征用起家为卿贼乱既除豪猾伏辜即以佞巧废黜一尊之身三期之间乍贤乍佞岂不甚哉孔子曰爱之欲其生恶之欲其死是惑也浸润之谮不行焉可谓明矣愿下公卿大夫博士议郎定尊素行夫人臣而伤害阴阳死诛之罪也静言庸违放殛之刑也审如御史章尊乃当伏观阙之诛放于无人之域不得茍免及任举尊者当获选举之辜不可但已即不如章饰文深诋以愬无罪亦宜有诛以惩谗贼之口絶诈欺之路惟明主叅详使白黑分别  

请复丙吉后爵邑书【`士伍尊`】  

臣少时为郡邸小吏窃见孝宣皇帝以皇曾孙在郡邸狱是时治狱使者丙吉见皇曾孙遭离无辜吉仁心感动涕泣凄恻选择复作胡组养视皇孙吉常从臣尊日再侍卧庭上后遭条狱之诏吉扞拒大难不避严刑竣法既遭大赦吉谓守丞谁如皇孙不当在官使谁如移书京兆尹遣与胡组俱送京兆尹不受复还及组日满当去皇孙思慕吉以私钱顾组令留与郭征卿并养数月乃遣组去后少内啬夫白吉曰食皇孙无诏令时吉得食米肉月月以给皇孙吉实时病辄使臣尊朝夕请问皇孙视省席蓐燥湿候伺组征卿不得令晨夜去皇孙敖荡数奏甘毳食物所以拥全神灵成育圣躬功德已无量矣时岂豫知天下之福而徼其报哉诚其仁恩内结于心也虽介子推割肌以存君不足以比孝宣皇帝时臣上书言状幸得下吉吉谦谦不敢自伐删去臣辞专归美于组征卿组征卿皆以受田宅赐钱吉封为博阳侯臣尊不得比组征卿臣年老居贫死在旦暮欲终不言恐使有功不着吉子显坐微文夺爵为关内侯臣愚以为宜复其爵邑以报先人功德  

## 文章辨体彚选卷七十

（明）贺复征 编  

○上书五  

上元帝书【`汉谷吉`】  

中国与夷狄有覊縻不絶之义今既养全其子十年德泽甚厚空絶而不送近从塞还示弃捐不畜使亡乡从之心弃前恩立后怨不便议者见前江乃始亡应敌之数知勇俱困以致耻辱即豫为臣忧臣幸得建强汉之节承明圣之诏宣谕厚恩不宜敢桀若怀咆哮加亡道于臣则单于长婴大罪必遁逃远塞不敢近边没一使以安百姓国之计臣之愿也愿送至庭  

论神怪书【`谷永`】  

臣闻明于天地之性不可惑以神怪知万物之情不可罔以非类诸背仁义之正道不遵五经之法言而盛称奇怪鬼神广崇祭祀之方求报无福之祠及言世有仙人服食不终之药■〈辶〈夕上言下〉〉兴轻举登遐倒景览观县圃浮游蓬莱耕耘五德朝种暮获与山石亡极黄冶变化坚冰淖溺化色五仓之术者皆奸人惑众挟左道懐诈伪以欺罔世主听其言洋洋满耳若将可遇求之荡荡如系风捕影终不可得是以明王距而不听圣人絶而不语昔周史苌弘欲以鬼神之术辅尊灵王会朝诸侯而周室愈微诸侯愈叛楚怀王隆祭祀事鬼神欲以获福助却秦师而兵挫地削身辱国危秦始皇初并天下甘心于神仙之道遣徐福韩终之属多赍童男童女入海求神采药因逃不还天下怨恨汉兴新垣平齐人少翁公孙卿栾大等皆以仙人黄冶祭祀事鬼使物入海求神采药贵幸赏赐累千金大尤尊盛至妻公主爵位重絫震动海内元鼎元封之际燕齐之间方士瞋目■〈扌戹〉擥言有神仙祭祀致福之术者以万数其后平等皆以术穷诈得诛夷伏辜至初元中有天渊玉女巨鹿神人轑阳侯师张宗之奸纷纷复初起夫周秦之末三五之隆已尝专意散财厚爵禄竦精神举天下以求之矣旷日经年靡有毫厘之验足以揆今经曰享多仪仪不及物惟曰不享论语说曰子不语怪神唯陛下距絶此类毋令奸人有以窥朝者  

谏立赵皇后书【`谷永`】  

臣闻天之所与必先赐以符瑞天之所违必先降以灾变此神明之征应自然之占验也昔武王周公承顺天地以飨鱼乌之瑞然犹君臣祗惧动色相戒况于季世不蒙继嗣之福屡受威怒之异者乎虽夙夜自责改过易行畏天命念祖业妙选有德之世考卜窈窕之女以承宗庙顺神祗心塞天下望子孙之祥犹恐晩暮今乃触情纵欲倾于卑贱之女欲以母天下不畏于天不媿于人惑莫大焉里语曰腐木不可以为柱卑人不可以为主天人之所不予必有祸而无福市道皆共知之朝廷莫肯一言臣窃伤心自念得以同姓抜擢尸禄不忠污辱谏争之官不敢不尽死唯陛下深察  

救刘辅书【`辛庆忌`】  

臣闻明王垂寛容之听崇谏争之官广开忠直之路不罪狂狷之言然后百僚正位竭忠尽谋不惧后患朝廷无谄谀之士元首无失道之諐窃见谏大夫刘辅前以县令求见擢为谏大夫此其言必有卓诡切至当圣心者故得拔至于此旬日之间收下秘狱臣等愚以为辅幸得托公族之亲在谏臣之列新从下土来未知朝廷体独触忌讳不足深过小罪宜隐忍而已如有大恶宜暴治理官与众共之昔赵简子杀其大夫鸣犊孔子临河而还今天心未豫灾异屡降水旱迭臻方当隆寛广问褒直尽下之时也而行惨急之诛于谏诤之臣震惊臣下失忠直心假令辅不坐直言所坐不着天下不可户晓同姓近臣本以言显其于治亲养忠之义诚不宜幽囚于掖庭狱公卿以下见陛下进用辅亟而折伤之暴人有惧心精锐销耎莫敢尽节正言非所以昭有虞之听广德美之风也臣等窃深伤之唯陛下留神省察  

讼陈汤书【`耿育`】  

延寿汤为圣汉扬钩深致远之威雪国家累年之耻讨絶域不覊之君系万里难制之虏岂有比哉先帝嘉之仍下明诏宣着有功改年垂歴传之无穷应是南郡献白虎边垂无警备会先帝寝疾然犹垂意不忘数使尚书责问丞相趣立其功独丞相匡衡排而不予封延寿数百户此功臣战士所以失望也孝成皇帝承建业之基乘征伐之威兵革不动国家无事而大臣倾邪谗佞在朝曾不深惟本末之难以防未然之戒欲专主威排妒有功使汤块然被寃拘囚不能自明卒以无罪老弃炖煌正当西域通道令威名折冲之臣旋踵及身复为郅支遗虏所笑诚可悲也至今奉使外蛮者未尝不陈郅支之诛以扬汉国之盛夫援人之功以惧敌弃人之身以快谗岂不痛哉且安不忘危盛必虑衰今国家素无文帝累年节俭富饶之蓄又无武帝荐延枭俊禽敌之臣独有一陈汤耳假使异世不及陛下尚望国家追录其功封表其墓以劝后进也汤幸得身当圣世功曾未久反听邪臣鞭逐斥远使亡逃分窜死无处所远览之士莫不计度以为汤功累世不可及而汤过人情所有汤尚如此虽复破絶筋骨暴露形骸犹复制于唇舌为嫉妬之臣所系虏耳此臣所以为国家尤戚戚也  

论王氏书【`梅福`】  

臣闻箕子佯狂于殷而为周陈洪范叔孙通遁秦归汉制作仪品夫叔孙先非不忠也箕子非疏其家而畔其亲也不可为言也昔高祖纳善若不及从谏若转圜听言不求其能举功不考其素陈平起于亡命而为谋主韩信抜于行陈而建上将故天下之士云合归汉争进奇异智者竭其策愚者尽其虑勇士极其节怯夫勉其死合天下之知并天下之威是以举秦如鸿毛取楚若拾遗此高祖所以亡敌于天下也孝文皇帝起于代谷非有周召之师伊吕之佐也循高祖之法加以恭俭当此之时天下几平繇是言之循高祖之法则治不循则乱何者秦为亡道削仲尼之迹灭周公之轨坏井田除五等礼废乐崩王道不通故欲行王道者莫能致其功也孝武皇帝好忠谏说至言出爵不待廉茂庆赐不须显功是以天下布衣各厉志竭精以赴阙庭自衒鬻者不可胜数汉家得贤于此为盛使孝武皇帝听用其计升平可致于是积尸暴骨快心胡越故淮南王安縁间而起所以计虑不成而谋议泄者以众贤聚于本朝故其大臣势陵不敢和从也方今布衣乃窥国家之隙见间而起者蜀郡是也及山阳亡徒苏令之羣蹈藉名都大郡求党与索随和而亡逃匿之意此皆轻量大臣亡所畏忌国家之权轻故匹夫欲与上争衡也士者国之重器得士则重失士则轻诗云济济多士文王以宁庙堂之议非草茅所当言也臣诚恐身涂野草尸并卒伍故数上书求见辄报罢臣闻齐桓之时有以九九见者桓公不逆欲以致大也今臣所言非特九九也陛下距臣者三矣此天下士所以不致也昔秦武王好力任鄙叩阙自鬻缪公行伯繇余归德今欲致天下之士民有上书求见者辄使诣尚书问其所言言可采取者秩以升斗之禄赐以一束之帛若此则天下之士发愤懑吐忠言嘉谋日闻于上天下条贯国家表里烂然可睹矣夫以四海之广士民之数能言之类至众多也然其儁杰指世陈政言成文章质之先圣而不谬施之当世合时务若此者亦亡几人故爵禄束帛者天下之底石高祖所以厉世摩钝也孔子曰工欲善其事必先利其器至秦则不然张诽谤之罔以为汉殴除倒持泰阿授楚其柄故诚能勿失其柄天下虽有不顺莫敢触其锋此孝武皇帝所以辟地建功为汉世宗也今不循伯者之道乃欲以三代选举之法取当世之士犹察伯乐之图求骐骥于市而不可得亦已明矣故高祖弃陈平之过而获其谋晋文召天王齐桓用其雠亡益于时不顾顺逆此所谓伯道者也一色成体谓之醇白黒杂合谓之驳欲以承平之法治暴秦之緖犹以乡饮酒之礼理军市也今陛下既不纳天下之言又加戮焉夫■〈栽，鸟代木〉鹊遭害则仁鸟增逝愚者蒙戮则智士深退间者愚民上疏多触不急之法或下廷尉而死者众自阳朔以来天下以言为讳朝廷尤甚羣臣皆承顺上指莫有执正何以明其然也取民所上书陛下之所善试下之廷尉廷尉必曰非所宜言大不敬以此卜之一矣故京兆尹王章资质忠直敢面引廷争孝元皇帝擢之以厉具臣而矫曲朝及至陛下戮及妻子且恶恶止其身王章非有反畔之辜而殃及家折直士之节结谏臣之舌羣臣皆知其非然不敢争天下以言为戒最国家之大患也愿陛下循高祖之轨杜亡秦之路数御十月之歌留意亡逸之戒除不急之法下亡讳之诏博览兼听谋及疏贱令深者不隐远者不塞所谓辟四门明四目也且不急之法诽谤之微者也徃者不可及来者犹可追方今君命犯而主威夺外戚之权日以益隆陛下不见其形愿察其景建始以来日食地震以率言之三倍春秋水灾无与比数阴盛阳微金铁为飞此何景也汉兴以来社稷三危吕霍上官皆母后之家也亲亲之道全之为右当与之贤师良傅教以忠孝之道今乃尊宠其位授以魁柄使之骄逆至于夷灭此失亲亲之大者也自霍光之贤不能为子孙虑故权臣易世则危书曰毋若火始庸庸势陵于君权隆于主然后防之亦亡及已  

请孔子为殷后书【`梅福`】  

臣闻不在其位不谋其政政者职也位卑而言高者罪也越职触罪危言世患虽伏质横分臣之愿也守职不言没齿身全死之日尸未腐而名灭虽有景公之位伏枥千驷臣不贪也故愿一登文石之陛渉赤墀之涂当户牖之法坐尽平生之愚虑亡益于时冇遗于世此臣寝所以不安食所以忘味也愿陛下深省臣言臣闻存人所以自立也壅人所以自塞也善恶之报各如其事昔者秦灭二周夷六国隐士不显佚民不举絶三统灭夭道是以身危子杀厥孙不嗣所谓壅人以自塞者也故武王克殷未下车存五帝之后封殷于宋绍夏于杞明着三统示不独有也是以姬姓半天下迁庙之主流出于户所谓存人以自立者也今成汤不祀殷人亡后陛下继嗣久微殆为此也春秋经曰宋杀其大夫谷梁传曰其不称名姓以其在祖位尊之也此言孔子故殷后也虽不正统封其子孙以为殷后礼亦宜之何者诸侯夺宗圣庶夺嫡传曰贤者子孙宜有土而况圣人又殷之后哉昔成王以诸侯礼葬周公而皇天动威雷风着灾今仲尼之庙不出阙里孔氏子孙不免编户以圣人而歆匹夫之祀非皇天之意也今陛下诚能据仲尼之素功以封其子孙则国家必获其福又陛下之名与夭亡极何者追圣人素功封其子孙未有法也后圣必以为则不灭之名可不勉哉  

言王氏书【`杜业`】  

王氏世权日久朝无骨鲠之臣宗室诸侯微弱与系囚无异自左史以上至于大吏皆权臣之党曲阳侯根前为三公辅政知赵昭仪杀皇子不辄白奏反与赵氏比周恣意妄行谮愬故许后被加以非罪诛破诸许族败元帝外家内嫉妬同产兄姊红阳侯立及淳于氏皆老被放弃新喋血京师威权可畏高阳侯薛宣有不养母之名安昌侯张禹奸人之雄惑乱朝廷使先帝负谤于海内尤不可不愼陛下初即位谦让未遑孤独特立莫可据仗权臣易世意若探汤宜蚤以义割恩安百姓心窃见朱博忠信勇猛材略不世出诚国家雄俊之寳臣也宜征博置左右以塡天下此人在朝则陛下可高枕而卧矣昔诸吕欲危刘氏赖有高祖遗臣周勃陈平尚存不者几为奸臣笑  

谏伐匈奴书【`严尤`】  

臣闻匈奴为害所从来久矣未闻上世有必征之者也后世三家周秦汉征之然皆未有得上策者也周得中策汉得下策秦亡策焉当周宣王时猃狁内侵至于泾阳命将征之尽境而还其视戎狄之侵譬犹蟁蝱之螫驱之而已故天下称明是为中策汉武帝选将练兵约赍轻粮深入远戍虽有克获之功胡辄报之兵连祸结三十余年中国罢耗匈奴亦创艾而天下称武是为下策秦始皇不忍小耻而轻民力筑长城之固延袤万里转输之行起于负海疆境既完中国内竭以丧社稷是为亡策今天下遭阳九之戹比年饥馑西北边尤甚发三十万众具三百日粮东援海岱南取江淮然后乃备计其道里一年尚未集合兵先至者聚居暴露师老械弊势不可用此一难也边既空虚不能奉军粮内调郡国不相及属此二难也计一人三百日食用糒十八斛非牛力不能胜牛又当自赍食加二十斛重矣胡地沙卤多乏水草以往事揆之军出未满百日牛必物故且尽余粮尚多人不能负此三难也胡地秋冬甚寒春夏甚风多赍鬴鍑薪炭重不可胜食糒饮冰以歴四时师有疾疫之忧是故前世伐胡不过百日非不欲久势力不能此四难也辎重自随则轻锐者少不得疾行虏徐遁逃势不能及幸而逄虏又累辎重如遇险阻衘尾相随虏遮前后危殆不测此五难也大用民力功不可必立臣伏忧之今既发兵宜纵先至者令臣尤等深入霆击且以创艾胡虏  

谏不受单于朝书【`扬雄`】  

臣闻六经之治贵于未乱兵家之胜贵于未战二者皆微然而大事之本不可不察也今单于上书求朝国家不许而辞之臣愚以为汉与匈奴从此隙矣夫北地之狄五帝所不能臣三王所不能制其不可使隙甚明臣不敢远称请引秦以来明之以秦始皇之强蒙恬之威带甲四十余万然不敢窥西河乃筑长城以界之会汉初兴以高祖之威灵三十万众困于平城士或七日不食时奇谲之士石画之臣甚众卒其所以脱者世莫得而言也又高皇后尝忿匈奴羣臣廷议樊哙请以十万众横行匈奴中季布曰哙可斩也妄阿顺旨于是大臣权书遗之然后匈奴之结解中国之忧平及孝文时匈奴侵暴北边候骑至雍甘泉京师大骇发三将军屯细柳棘门霸上以备之数月乃罢孝武即位设马邑之权欲诱匈奴使韩安国将二十万众徼于便地匈奴觉之而去徒费财劳师一虏且不可见况单于之面乎其后深惟社稷之计规恢万载之策乃大兴师数十万使卫青霍去病操兵前后十余年于是浮西河絶大幕破寘颜袭王庭穷极其地追奔逐北封狼居胥山禅于姑衍以临瀚海虏名王贵人以百数自是之后匈奴震怖益求和亲然而未肯称臣也且夫前世岂乐倾无量之费役无罪之人快心于狼望之北哉以为不壹劳者不久佚不暂费者不永宁是以忍百万之师以摧饿虎之喙运府库之财塡卢山之壑而不悔也至本始之初匈奴有桀心欲掠乌孙侵公主乃发五将之师十五万骑猎其南而长罗侯以乌孙五万骑震其西皆至质而还时鲜有所获徒奋扬威武明汉兵若风雷耳虽空行空反尚诛两将军故北狄不服中国未得高枕安寝也逮至元康神爵之间大化神明鸿恩溥洽而匈奴内乱五单于争立日逐呼韩邪携国归死扶伏称臣然尚覊縻之计不颛制自此之后欲朝者不距不欲者不强何者外国天性忿鸷形容魁健负力怙气难化以善易隶以恶其强难诎其和难得故未服之时劳师远攻倾国殚货伏尸流血破坚抜敌如彼之难也既服之后慰荐抚循交接赂遗威仪俯仰如此之备也徃时尝屠大宛之城蹈乌桓之垒探姑缯之壁藉荡姐之场艾朝鲜之■〈施，冉代也〉拔两越之旗近不过旬月之役远不离二时之劳固已犂其庭扫其闾郡县而置之云彻席卷后无余菑惟北狄为不然眞中国之坚敌也三垂比之悬矣前世重之兹甚未易可轻也今单于归义怀欵诚之心欲离其庭陈见于前此乃上世之遗策神灵之所想望国家虽费不得已者也柰何距以来厌之辞疎以无日之期消往昔之恩开将来之隙夫欵而隙之使有恨心负前言縁往辞归怨于汉因以自絶终无北面之心威之不可论之不能焉得不为大忧乎夫明者视于无形聪者听于无声诚先于未然即蒙恬樊哙不复施棘门细栁不复备马邑之策安所设卫霍之功何得用五将之威安所震不然一有隙之后虽智者劳心于内辩者毂击于外犹不若未然之时也且往者图西域制车师置城郭都护三十六国费岁以百万计者岂为康居乌孙能踰白龙堆而冦西边哉乃以制匈奴也夫百年劳之一日失之费十而爱一臣窃为国不安也惟陛下少留意于未乱未战以遏边崩之祸  

论丁傅董贤书【`鲍宣`】  

窃见孝成皇帝时外亲持权人人牵引所私以充塞朝廷妨贤人路浊乱天下奢泰亡度穷困百姓是以日蚀且十彗星四起危亡之征陛下所亲见也今柰何反复剧于前乎朝臣亡有大儒骨鲠白首耆艾魁垒之士论议通古今喟然动众心忧国如饥渴者臣未见也敦外亲小童及幸臣董贤等在公门省户下陛下欲与此共承天地安海内甚难今世俗谓不智者为能谓智者为不能昔尧放四罪而天下服今除一吏而众皆惑古刑人尚服今赏人反惑请寄为奸羣小日进国家空虚用度不足民流亡去城郭盗贼并起吏为残贼岁增于前凡民有七亡阴阳不和水旱为灾一亡也县官重责更赋租税二亡也贪吏并公受取不已三亡也豪强大姓蚕食亡厌四亡也苛吏繇役失农桑时五亡也部落鼔鸣男女遮迣六亡也盗贼刼掠取民财物七亡也七亡尚可又有七死酷吏驱杀一死也治狱深刻二死也寃陷亡辜三死也盗贼横发四死也怨仇相残五死也岁恶饥饿六死也时气疾疫七死也民有七亡而无一得欲望国安诚难民有七死而无一生欲望刑措诚难此非公卿守相贪残成化之所致邪羣臣幸得居尊官食重禄岂有肯加恻隐于细民助陛下流教化者邪志但在营私家称宾客为奸利而已以茍容曲从为贤以拱黙尸禄为智谓如臣宣等为愚陛下擢臣岩穴诚冀有益毫毛岂徒欲使臣美食大官重高门之地哉天下乃皇天之天下也陛下上为皇天子下为黎庶父母为天牧养元元视之当如一合尸鸠之诗今贫民菜食不厌衣又穿空父子夫妇不能相保诚可为酸鼻陛下不救将安所归命乎柰何独私养外亲与幸臣董贤多赏赐以大万数使奴从宾客浆酒霍肉苍头庐儿皆用致富非天意也及汝昌侯傅商亡功而封夫官爵非陛下之官爵乃天下之官爵也陛下取非其官官非其人而望天悦民服岂不难哉方阳侯孙宠宜陵侯息夫躬辨足以移众强可用独立奸人之雄惑世尤剧者也宜以时罢退及外亲幼童未通经术者皆宜令休就师傅急征故大司马傅喜使领外亲故大司空何武师丹故丞相孔光故左将军彭宣经皆更博士位皆歴三公智谋威信可与建教化图安危龚胜为司直郡国皆愼选举三辅委输官不敢为奸可大委任也陛下前以小不忍退武等海内失望陛下尚能容亡功德者甚众曾不能忍武等邪治天下者当用天下之心为心不得自专快意而已也上之皇天见谴下之黎庶怨恨次有谏争之臣陛下茍欲自薄而厚恶臣天下犹不听也臣虽愚戅独不知多受禄赐美食大官广田宅厚妻子不与恶人结仇怨以安身邪诚廹于大义官以谏诤为軄不敢不竭愚惟陛下少留神明览五经之文原圣人之至意深思天地之戒臣宣呐钝于辞不胜惓惓尽死节而已  

论董贤书【`鲍宣`】  

陛下父事天母事地子养黎民即位以来父亏明母震动子讹言相惊恐今日食于三始诚可畏惧小民正月朔日尚恐毁败器物何况于日亏乎陛下深内自责避正殿举直言求过失罢退外亲及旁仄素餐之人征拜孔光为光禄大夫发觉孙宠息夫躬过恶免官遣就国众庶歙然莫不说喜天人同心人心说则天意解矣乃二月丙戌白虹虷日连阴不雨此天有忧结未解民有怨望未塞者也侍中驸马都尉董贤本亡葭莩之亲但以令色谀言自进赏赐亡度竭尽府藏幷合三第尚以为小复壊暴室贤父子坐使天子使者将作治第行夜吏卒皆得赏赐上冡有会辍太官为供海内贡献当养一君今反尽之贤家岂天意与民意邪天不可乆负厚之如此反所以害之也诚欲哀贤宜为谢过天地解雠海内免遣就国收乗舆器物还之县官如此可以父子终其性命不者海内之所仇未有得久安者也孙宠息夫躬不宜居国可皆免以视天下复征何武师丹彭宣传喜旷然使民易视以应天心建立大政以兴太平之端高门去省户数十歩求见出入二年未省欲使海濒仄陋自通远矣愿赐数刻之间极竭毣毣之思退入三泉死亡所恨  

论封拜丁傅书【`师丹`】  

古者谅阴不言听于冢宰三年亡改于父之道前大行尸柩在堂而官爵臣等以及亲属赫然皆贵宠封舅为阳安侯皇后尊号未定豫封父为孔乡侯出侍中王邑射声校尉王邯等诏书比下变动政事卒暴亡渐臣纵不能明陈大义复曾不能牢让爵位相随空受封侯增益陛下之过间者郡国多地动水出流杀人民日月不明五星失行此皆举错失中号令不定法度失理阴阳溷浊之应也臣伏惟人情无子年虽六七十犹博取而广求孝成皇帝深见天命烛知至德以壮年克已立陛下为嗣先帝暴弃天下而陛下继体四海安宁百姓不惧此先帝圣德当合天人之功也臣闻天威不违颜咫尺愿陛下深思先帝所以建立陛下之意且克已躬行以观羣下之从化天下者陛下之家也肺腑何患不富贵不宜仓卒先帝不量臣愚以为太傅陛下以臣托师傅故亡功德而备鼎足封大国加赐黄金位为三公职在左右不能尽忠补过而令庶人窃议灾异数见此臣之大罪也臣不敢言乞骸骨归于海濵恐嫌于伪诚惭负重责义不得不尽死  

言傅喜书【`何武`】  

喜行义修洁忠诚忧国内辅之臣也今以寝病一旦遣归众庶失望皆曰传氏贤子以论议不合于定陶太后故退百寮莫不为国恨之忠臣社稷之卫鲁以季友治乱楚以子玉轻重魏以无忌折冲项以范増存亡故楚跨有南土带甲百万邻国不以为难子玉为将则文公侧席而坐及其死也君臣相庆百万之众不如一贤故秦行千金以间廉颇汉散万金以疏亚父喜立于朝陛下之光辉傅氏之废兴也  

## 文章辨体彚选卷七十一

（明）贺复征 编  

○上书六  

遣刘均上书后【`汉窦融`】  

臣融窃伏自惟幸得托先后末属蒙恩为外戚累世二千石至臣之身复备列位假歴将帅守持一隅以委质则易为辞以纳忠则易为力书不足以深达至诚故遣刘均口陈肝胆自以底里上露长无纎介而玺书盛称蜀汉二主三分鼎足之权任嚣尉佗之谋窃自痛伤臣融虽无识犹知利害之际顺逆之分岂可背眞旧之主事奸伪之人废忠贞之节为倾覆之事弃已成之基求无冀之利此三者虽问狂夫犹知去就而臣独何以用心谨遣同产弟友诣阙口陈区区  

讼马援书【`朱勃`】  

臣闻王德圣政不忘人之功采其一美不求备于众故高祖赦蒯通而以王礼葬田横大臣旷然咸不自疑夫大将在外谗口在内微过辄记大功不计诚为国之所愼也故章邯畏口而奔楚燕将据聊而不下岂其甘心末规哉悼巧言之伤类也窃见故伏波将军马援抜自西州钦慕圣义间关险难触冒万死孤立羣贵之间傍无一言之佐驰深渊入虎口岂顾计哉宁自知当要七郡之使徼封侯之福邪八年车驾西讨隗嚣国计狐疑众营未集援建宜进之策卒破西州及吴汉下陇冀路断隔唯独狄道为国坚守士民饥困寄命漏刻援奉诏西使鎭慰边众乃招集豪杰晓谕羗戎谋如涌泉埶如转规遂救倒悬之急存几亡之城兵全师进因粮敌人陇冀畧平而独守空郡兵动有功师进辄克诛锄先零缘入山谷猛怒力战飞矢贯胫又出征交趾土多瘴气援与妻子生诀无悔吝之心遂斩灭征侧克平一州间复南讨立陷临乡师已有业未竟而死吏士虽疫援不独存夫战或以久而立功或以速而致败深入未必为得不进未必为非人情岂乐久屯絶地不生归哉惟援得事朝廷二十二年北出塞漠南渡江海触冐害气僵死军事名灭爵絶国土不传海内不知其过众庶未闻其毁卒遇三夫之言横被诬罔之谗家属杜门葬不归墓怨隙并兴宗亲怖栗死者不能自列生者莫为之讼臣窃伤之夫明主醲于用赏约于用刑高祖尝与陈平金四万斤以间楚军不问出入所为岂复疑以钱谷间哉夫操孔父之忠而不能自免于谗此邹阳之所悲也诗云取彼谗人投畀豺虎豺虎不食投畀冇北冇北不受投畀有昊此言欲令上天而平其恶唯陛下留思竖儒之言无使功臣怀恨黄泉臣闻春秋之义罪以功除圣王之祀臣有五义若援所谓以死勤事者也愿下公卿平援功罪宜絶宜续以厌海内之望臣年已六十常伏田里窃感栾布哭彭越之义冐陈悲愤战栗阙廷  

上诽谤书【`孔僖`】  

臣之愚意以为凡言诽谤者谓实无此事而虚加诬之也至如孝武皇帝政之美恶显在汉史坦如日月是为直说书传实事非虚谤也夫帝者为善则天下之善咸归焉其为不善则天下之恶亦萃焉斯皆有以致之故不可以诛于人也且陛下即位以来政教未过而德泽有加天下所具见也臣等独何讥刺哉假使所非寔是则固应悛改傥其不当亦宜含容又何罪焉陛下不推原大数深自为计徒肆私忿以快其意臣等受戮死即死耳顾天下之人必回视易虑以此事窥陛下心自令以后茍见不可之事终莫复言者矣臣之所以不爱其死犹敢极言者诚为陛下深惜此大业陛下若不自惜则臣何赖焉齐桓公亲扬其先君之恶以唱管仲然后羣臣得尽其心今陛下乃欲以十世之武帝远讳实事岂不与桓公异哉臣恐有司卒然见构衔恨蒙枉不得自叙使后世论者擅以陛下过察之明宁可复使子孙追掩之乎谨诣阙伏谒  

为兄上书【`班昭`】  

妾同产兄西域都护定远侯超幸得以微功爵列通侯超之始出志捐躯命赖蒙陛下神灵且得延命沙漠至今积三十年骨肉生离不复相识相随士卒皆已物故超年最长今且七十衰老被病虽欲竭尽其力以报塞天恩迫于岁暮犬马齿索蛮夷之性悖逆侮老而超旦暮入地久不见代恐开奸宄之隙生逆乱之心如有卒暴超之气力不能从心上损国家累世之功下弃忠臣竭力之用诚可痛也超有书与妾生诀恐不复相见妾诚伤超以壮年竭忠孝于沙漠疲老则便捐死于旷野诚可哀怜如不蒙救护超后有一旦之变冀幸超家得蒙赵母卫姬先请之贷  

上弭灾书【`郎顗`】  

臣前对七事要政急务宜于今者所当施用诚知愚浅不合圣听人贱言废当受诛罚怔营惶怖靡知厝身臣闻刳舟剡楫将欲济江海也聘贤选佐将以安天下也昔唐尧在上羣龙为用文武创德周召作辅是以能建天地之功增日月之耀者也诗云赫赫王命仲山甫将之邦国若否仲山甫明之宣王是赖以致雍熈陛下践阼以来勤心众政而三九之位未见其人是以灾害屡臻四国未宁臣考之国典验之闻见莫不以得贤为功失士为败且贤者出处翔而后集爵以德进则其情不茍然后使君子耻贫贱而乐富贵矣若有德不报有言不酬来无所乐进无所趋则皆怀归薮泽修其故志矣夫求贤者上以承天下以为人不用之则逆天统违人望逆天统则灾眚降违人望则化不行灾眚降则下呼嗟化不行则君道亏四始之缺五际之戹其咎繇此岂可不刚健笃实矜矜栗栗以守天功盛德大业乎臣伏见光禄大夫江夏黄琼耽乐道术清亮自然被褐怀寳含味经籍又果于从政明达变复朝廷前加优宠宾于上位琼入朝日浅谋谟未就因以丧病致命遂志老子曰大音希声大器晚成善人为国三年乃立天下莫不嘉朝廷有此良人而复怪其不时还任陛下宜加隆崇之恩极养贤之礼征反京师以慰天下又处士汉中李固年四十通游夏之艺履颜闵之仁洁白之节情同皦日忠贞之操好是正直卓冠古人当世莫及元精所生王之佐臣天之生固必为圣汉宜蒙特征以示四方夫有出伦之才不应限以官次昔颜子十八天下归仁子奇穉齿化阿有声若还琼征固任以时政伊尹傅说不足为比则可垂景光致休祥矣臣顗明不知人伏听众言百姓所归臧否共叹愿泛问百僚核其名行有一不合则臣为欺国惟留圣神不以人废言谨复条便宜四事附奏于左  

一事孔子作春秋书正月者敬岁之始也王者则天之象因时之序宜开发德号爵贤命士流寛大之泽垂仁厚之德顺助元气含养庶类如此则天文昭烂星辰显列五纬循轨四时和睦不则太阳不光天地溷浊时气错逆霾雾蔽日自立春以来累经旬朔未见仁德有所施布但闻罪罚考掠之声夫天之应人疾于影响而自从入岁常有蒙气月不舒光日不宣曜日者太阳以象人君政变于下日应于天清浊之占随政抑扬天之见异事无虚作岂独陛下倦于万几帷幄之政有所阙欤何天戒之数见也臣愿陛下发扬干刚援引贤能勤求机衡之寄以获断金之利臣之所陈辄以太阳为先者明其不可久闇急当改正其异虽微其事甚重臣言虽约其旨甚广惟陛下乃眷臣章深留明思  

二事孔子曰靁之始发大壮始君弱臣强从解起今月九日至十四日大壮用事消息之卦也于此六日之中靁当发声发声则岁气和王道兴也易曰雷出地奋豫先王以作乐崇德殷荐之上帝雷者所以开发萌芽辟阴除害万物须雷而解资雨而润故经曰雷以动之雨以润之王者崇寛大顺春令则雷应节不则发动于冬当震反潜故易传曰当雷不雷太阳弱也令蒙气不除日月变色则其效也天网恢恢疎而不失随时进退应政得失大人者与天地合其德与日月合其明璇玑动作与天相应雷者号令其德生养号令殆废当生而杀则雷反作其时无岁陛下若欲除灾昭祉顺天致和宜察臣下尤酷害者亟加斥黜以安黎元则太皓悦和雷声乃发  

三事去年十月二十日癸亥太白与岁星合于房心太白在北岁星在南相离数寸光芒交接房心者天帝明堂布政之宫孝经钩命决曰岁星守心年谷丰尚书洪范记曰月行中道移节应期德厚受福重华留之重华者谓岁星在心也今太白从之交合明堂金木相贼而反同合此以阴凌阳臣下专权之异也房心东方其国主宋石氏经曰岁星出左有年出右无年今金木俱东岁星在南是为出右恐年谷不成宋人饥也陛下宜审详明堂布政之务然后妖异可消五纬顺序矣  

四事易传曰阳无德则旱阴僭阳亦旱阳无德者人君恩泽不施于人也阴僭阳者禄去公室臣下专权也自冬渉春讫无嘉泽数有西风反逆时节朝廷广为祷祈荐祭山川暴龙移市臣闻皇天感物不为伪动灾变应人要在责已若令雨可请降水可禳止则岁无隔井太平可待然而灾害不息者患不在此也立春以来未见朝廷实录有功表显有德存问孤寡赈息贫弱而但见洛阳都官奔车东西收系纎介牢狱充盈臣闻恭陵火处比有光曜明此天灾非人之咎丁丑大风掩蔽天地风者号令天之威怒皆所以感悟人君忠厚之戒又连月无雨将害粟麦若一谷不登则饥者十三四矣陛下诚宜广被恩泽贷赡元元若尧遭九年之水人有十年之蓄者简税防灾为其方也愿陛下早宣德泽以应天功若臣言不用朝廷不改待立夏之后乃有澍雨于今之际未可望也若政变于朝而天不雨则臣为诬上愚不知量分当鼎镬  

谕宦官女宠书【`刘瑜`】  

臣愚自念东国鄙陋得以丰沛枝胤蒙被复除不给卒伍故太尉杨秉知臣窃窥典籍猥见显举诚冀臣愚直有补万一而秉忠谟不遂命先朝露臣在下土听闻歌謡骄臣虐政之事远近吁嗟之音窃为辛楚泣血涟如幸得引录备荅圣问泄写至情不敢庸回诚愿陛下且以须臾之虑览今往之事人何为咨嗟天曷为动变盖诸侯之位上法四七垂文炳耀关之盛衰者也今中官邪孽比肩裂土皆竞立胤嗣继体传爵或乞子疎属或买儿市道殆乖开国承家之义古者天子一娶九女娣侄有序河图授嗣正在九房今女嬖令色充积闺帷皆当盛其玩饰冗食空宫劳散精神生长六疾此国之费也生之伤也且天地之性阴阳正纪隔絶其道则水旱为幷诗云五日为期六日不詹怨旷作歌仲尼所录况从幼至长幽藏殁身又常侍黄门亦广妻娶怨毒之气结成妖眚行路之言宫发畧人女取人复置转相惊惧孰有悉然无缘空生此谤邹衍匹夫杞氏匹妇尚有城崩霜陨之异况乃羣辈咨怨能无感乎昔秦作阿房国多刑人今第舍增多穷极奇巧掘山攻石不避时令促以严刑威以正法民无罪而覆入之民有田而覆夺之州郡官府各自考事奸情赇赂皆为吏饵民愁郁结起入贼党官辄兴兵诛讨其罪贫困之民或有卖其首级以要酬赏父兄相代残身妻孥相视分裂穷之如此岂不痛哉又陛下以北辰之尊神器之寳而微行近习之家私幸宦官之舍宾客市买熏灼道路因此暴纵无所不容今三公在位皆博达道艺而各正诸已莫或匡益者非不智也畏死罚也惟陛下设置七臣以广谏道及开东序金縢史官之书从尧舜禹汤文武致兴之道远佞邪之人放郑卫之声则政致和平德感祥风矣臣悾悾推情言不足采惧忤怔营慑悸上  

荐谢该书【`孔融`】  

臣闻高祖创业韩彭诸将征讨暴乱陆贾叔孙通进说诗书光武中兴吴耿佐命范升卫宏修述旧业故能文武并用成长久之计陛下圣德钦明同符二祖劳谦戹运三年乃讙今尚父鹰扬方叔翰飞王师雷鸷羣凶破殄始有櫜弓卧鼓之次宜得名儒典综礼纪窃见故公交车司马令谢该体曾史之淑性兼商偃之文学博通羣艺周览古今物来有应事至不惑清白异行敦悦道训求之远近少有畴匹若乃巨骨出吴隼集陈庭黄熊入寝亥有二首非夫洽闻者莫识其端也隽不疑定北阙之前夏侯胜辩常阴之验然后朝士益重儒术今该实卓然比迹前列间以父母老疾弃官欲归道路险塞无繇自致猥使良才抱璞而逃踰越山河沈沦荆楚所谓往而不反者也后日当更馈乐以钧由余克像以求傅说岂不烦哉臣愚以为可推录所在召该令还楚人止荀卿之去国汉朝追匡衡于平原尊儒贵学惜失贤也  

讼朱穆书【`刘陶`】  

伏见施刑徒朱穆处公忧国拜州之日志清奸恶诚以常侍贵宠父兄子弟布在州郡竞为虎狼噬食小人故穆张理天纲补缀漏目罗取残祸以塞天意繇是内官咸共恚疾谤讟烦兴谗隙仍作极其刑谪输作左校天下有识皆以穆同勤禹稷而被共鲧之戾若死者有知则唐帝怒于崇山重华忿于苍墓矣当今中官近习窃持国柄手握王爵口含天宪运赏则使饿隶富于季孙呼噏则令伊颜化为桀跖而穆独亢然不顾身害非恶荣而好辱恶生而好死也徒感王纲之不摄惧天网之久失故竭心懐忧为上深计臣愿黥首系趾代穆校作  

上献帝书【`袁绍`】  

臣闻昔有哀叹而霜陨悲哭而崩城者每读其书谓为信然于今况之乃知妄作何者臣出身为国破家立事至于怀忠获衅抱信见疑昼夜长吟剖肝泣血曽无崩城陨霜之应故邹衍杞妇何能感彻臣以负薪之资抜于陪隶之中奉职宪台擢授戎校常侍张让等滔乱天常侵夺朝威贼害忠德扇动奸党故大将军何进忠国疾乱一心赫怒以臣颇有一介之节可责以鹰犬之功故授臣以督司谘臣以方畧臣不敢畏惮强御避祸求福与进合图事亡违异忠策未尽而元帅受败太后被质宫室焚烧陛下圣德幼冲亲遭厄困时进既被害师徒丧沮臣独将家兵百余人抽戈承明竦剑翼室虎叱羣司奋击凶丑曾不浃辰罪人斯殄此诚愚臣効命之一验也会董卓乘虚所图不轨臣父兄亲从并当大位不惮一室之祸茍维宁国之义故遂解节出奔创谋河外时卓方贪结外援招脱英豪故即臣渤海申以军号则臣之与卓未有纎介之嫌若使茍欲滑泥扬波偷荣求利则进可以享窃禄位退无门户之患然臣愚所守志亡倾夺故遂引会英雄兴师百万饮马孟津歃血漳河会故冀州牧韩馥怀挟逆谋欲专权势絶臣军粮不得踵系至使猾虏肆毒害及一门尊卑大小同日幷戮鸟兽之情犹知号呼臣所以荡然亡哀貌亡隐戚者诚以忠臣之节道不两立顾私怀已不能全功斯亦愚臣破家狥国之二验也又黄巾十万焚烧青兖黒山张杨蹈籍冀城臣乃旋师奉辞伐畔金鼔未震狡敌知忌故韩馥怀惧谢咎归土张杨黒山同时乞降臣时辄承制窃比窦融以议郎曹操权领兖州牧会公孙瓒师旅南驰陆掠北境臣即星驾席卷与瓒交锋假天之威每战辄克臣备公族子弟生长京辇颇闻爼豆不习干戈加自乃祖先臣以来世作辅弼咸以文德尽忠得免罪戾臣非与瓒角戎马之势争战阵之功者也诚以贼臣不诛春秋所贬茍云利国专之不疑故冐践霜雪不惮劬劳实庶一捷之福以立终身之功社稷未定臣诚耻之太仆赵岐衔命来征宣明陛下含弘之施蠲除细故与下更新奉诏之日引师南辕是臣畏怖天威不敢怠慢之三验也又臣所上将校率皆清英宿德令名显达登锋履刃死者过半勤恪之功不见书列而州郡牧守竞盗声名怀持二端优游顾望皆列土锡圭跨州连郡是以逺近狐疑议论纷扰者也臣闻守文之世德高者位尊仓卒之时功多者赏厚陛下播越非所洛邑乏祀海内伤心志士愤惋是以忠臣肝脑涂地肌肤横分而亡悔心者义之所感故也今赏加亡劳以携有德杜黜忠功以疑众望斯岂心腹之远图将乃谗慝之邪说使之然也臣爵为通侯位二千石殊恩厚德臣既叨之岂敢窥觊重礼以希彤弓玈矢之命哉诚伤偏禆列校勤不见纪尽忠为国翻成重愆斯蒙恬所以悲号于边狱白起歔欷于杜邮也太傅日磾位为师保任配东征而耗乱王命宠任非所凡所举用皆众所捐弃而容纳其策以为谋主令臣骨肉兄弟还为雠敌交锋接刃构难滋甚臣虽欲释甲投戈事不得已诚恐陛下日月之明有所不照四聪之听有所不闻乞下臣章咨之羣贤使三槐九棘议臣罪戾若以臣今行权为衅则桓文当有诛絶之刑若以众不讨贼为贤则赵盾可亡书弑之贬矣臣虽小人志守一介若使得申明本心不愧先帝则伏首欧刀搴衣就镬臣之愿也惟陛下垂尸鸠之平絶邪谄之论令愚臣结恨三泉  

## 文章辨体彚选卷七十二

（明）贺复征 编  

○上书七  

上文帝书【`魏曹植`】  

臣闻古者圣君与日月齐其明四时等其信是以戮凶无重赏善无轻怒若惊霆喜若时雨恩不中絶教无二可以此临朝则臣下知所死矣受任在万里之外审主之所以授官必已之所以投命虽有构会之徒泊然不以为惧者盖君臣相信之明效也昔章子为齐将人有告之反者威王曰不然左右曰王何以明之王曰闻章子改葬死母彼尚不欺死父顾当叛生君乎此君之信臣也昔管仲亲射桓公后幽囚从鲁槛车载使少年挽而送齐管仲知桓公之必用已惧鲁之悔谓少年曰吾为汝唱汝为和声和声宜走于是管仲唱之少年走而和之日行数百里宿昔而至至则相齐此臣之信君也臣初受封策书曰植受兹青社封于东土以屏翰皇家为魏藩辅而所得兵百五十人皆年在耳顺或不踰矩虎贲官骑及亲事凡二百余人正复不老皆使年壮备有不虞简校乘城顾不足以自救况皆复耄耋罢曳乎而名为魏东藩使屏翰王室臣窃自羞矣就之诸国国有士子合不过五百人伏以为三军益损不复赖此方外不定必当须办者臣愿将部曲倍道奔赴夫妻负襁子弟怀粮蹈锋履刃以狥国难何但习业小儿哉愚诚以挥涕增河鼷鼠饮海于朝万无损益于臣家计甚有废损又臣士息前后三送兼人已竭惟尚有小儿七八岁已上十六七已还三十余人今部曲皆年耆卧在床席非糜不食眼不能视气息裁属者凡三十七人疲瘵风靡疣盲聋瞶者二十三人惟正须此小儿大者可备宿卫虽不足以御冦麤可以警小盗小者未堪大使为可使耘鉏秽草驱策鸟雀休候人则一事废一日猎则众业散不亲自经营则功不摄常自躬亲不委下吏而已陛下仁圣恩诏三至士子给国长不复发明诏之下有若皦日保金石之恩必明神之信画然自固如天如地定习业者并复见送晻若昼晦怅然失图伏以为陛下既爵臣百寮之右居藩国之任为置卿士屋名为宫冢名为陵不使其危居独立无异于凡庶若栢成欣于野耕子仲乐于灌园蓬户茅牖原宪之宅也陋巷箪瓢颜子之居也臣才不见效用常慨然执斯志焉若陛下听臣悉还部曲罢官属省监官使解玺释绂追栢成子仲之业营颜渊原宪之事居子臧之庐宅延陵之室如此虽进无成功退有可守身死之日犹松乔也然伏度国朝终未肯听臣之若是固当覊绊于世绳维系于禄位怀屑屑之小忧执无已之百念安得荡然肆志逍遥于宇宙之外哉此愿未从陛下必欲崇亲亲笃骨肉润白骨而荣枯木者惟遂仁德以副前恩  

谏明帝书【`张茂`】  

臣伏见诏书诸士女嫁非士者一切录夺以配战士斯诚权时之宜然非大化之善者也臣请论之陛下天之子也百姓吏民亦陛下之子也礼赐君子小人不同日所以殊贵贱也吏属君子士为小人今夺彼以与此亦无以异于夺兄之妻妻弟也于父母之恩偏矣又诏书听得以生口年纪颜色与妻相当者自代故富者则倾家尽产贫者举假贷贳贵买生口以赎其妻县官以配士为名而实内之掖庭其丑恶者乃出与士得妇者未必有欢心而失妻者必有忧色或穷或愁皆不得志夫君有天下而不得万姓之欢心者尠不危殆且军师在外数千万人一日之费非徒千金举天下之赋以奉此役犹将不给况复有宫庭非员无录之女椒房母后之家赏赐横兴内外交引其费半军昔汉武帝好神仙信方士掘地为海封土为山赖是时天下为一莫敢与争者耳自衰乱以来四五十载马不舍鞍士不释甲每一交战血流丹野创痍号痛之声于今未已犹强冦在疆图危魏室陛下不兢兢业业念崇节约思所以安天下者而乃奢靡是务尚方纯作玩弄之物炫耀后园建承露之盘斯诚快耳目之观然亦足以骋冦雠之心矣惜乎舍尧舜之节俭而为汉武之侈事臣窃为陛下不取也愿陛下沛然下诏万几之事有无益而有损者悉除去之以所除无益之费厚赐将士父母妻子之饥寒者问民所疾而除其所恶实仓廪缮甲兵恪恭以临天下如是吴贼面縳蜀虏舆榇不待诛而自服太平之路可计日而待也陛下可无劳神思于海表军师高枕战士备员今羣公皆结舌而臣所以不敢不献瞽言者臣昔上要言散骑奏臣书以听谏篇为善诏曰是也擢臣为太子舍人且臣作书讥为人臣不能諌诤今有可谏之事而臣不谏此为作书虚妄而不能言也臣年五十常恐至死无以报国是以投躯没命冐昧以闻唯陛下裁察  

上六代论书【`曹冏`】  

臣闻古之王者必建同姓以明亲亲必树异姓以明贤贤故传曰庸勲亲亲昵近尊贤书曰克明俊德以亲九族诗云怀德维宁宗子维城繇是观之非贤无与兴功非亲无与辅弼夫亲亲之道专用则其渐也微弱贤贤之道偏任则其弊也刼夺先圣知其然也故博求亲疏而并用之近则有宗盟藩卫之固远则有仁贤辅弼之助盛则有与共其治衰则有与守其土安则有与享其福危则有与同其祸夫然故能有其国家保其社稷歴纪长久本支百世也今魏尊尊之法虽明亲亲之道未备诗不云乎鹡鸰在原兄弟急难以斯言之明兄弟相救于丧乱之际同心于忧祸之间虽有阋墙之忿不忘御侮之事何则忧患同也今则不然或任而不重或释而不任一旦疆场称警关门反拒股肱不扶胸心无卫臣窃惟此寝不安席思献丹诚贡策朱阙谨撰合所闻叙论成败  

理愍怀太子书【`晋阎缵`】  

伏见赦文及榜下前太子遹手疏以为惊愕自古以来臣子悖逆未有如此之甚者也幸赖天慈全其首领臣伏念遹生于圣父而至此者由于长养深宫沉沦富贵受饶先帝父母骄之每见选师傅下至羣吏率取膏粱击钟鼎食之家幸有寒门儒素如卫绾周文石奋疏广洗马舍人亦无汲黯郑庄之比遂使不见事父事君之道臣按古典太子居以士礼与国人齿以此明先王欲令知先贱然后乃贵自顷东宫亦微太盛所以致败也非但东宫歴观诸王师友文学皆豪族力能得者率非龚遂王阳能以训道友无亮直三益之节官以文学为名实不读书但共鲜衣好马纵酒高会嬉游博奕岂有切磋能相长益臣尝恐公族迟陵以此叹息今遹可以为戒恐其被斥弃逐远郊始当悔过无所复及昔戾太子无状称兵距命而壶关三老上书有田千秋之言犹曰子弄父兵罪应笞耳汉武感悟之筑思子之台今遹无状言语悖逆受罪之日不敢失道犹为轻于戾太子尚可禁持重选保傅如司空张华道德深远乃心忠诚以为之师光禄大夫刘实寒苦自立终始不衰年同吕望经籍不废以为之保尚书仆射裴頠明允恭肃体道居正以为之友置游谈文学皆选寒门孤宦以学行自立者及取服勤更事渉歴艰难事君事亲名行素闻者使与共处使严御史监护其家絶贵戚子弟轻薄宾客如此左右前后莫非正人师傅文学可令十日一讲使共论议于前勅使但道古今孝子慈亲忠臣事君及思愆改过之义皆闻善道庶几可全昔太甲有罪放之三年思庸克复为殷明王又魏文帝惧于见废夙夜自祗竟能自全及至明帝因母得罪废为平原侯为置家臣庶子师友文学皆取正人共相匡矫兢兢愼罚事父以孝父殁事母以谨闻于天下于今称之汉高皇帝数置酒于庭欲废太子后四皓为师子房为傅竟复成就前事不忘后事之戒孟轲有云孤臣孽子其操心也危虑患也深故多善功李斯云慈母多败子严家无格虏由陛下骄遹使至于此庶其受罪以来足自思改方今天下多虞四夷未宁将伺国隙储副大事不宜空虚且为大计小复停留先加严诲依平原侯故事若不悛改弃之未晚也臣素寒门无力仕宦不经东宫情不私遹念昔楚国处女谏其王曰有龙无尾言年四十未有太子臣尝备近职虽未得自结天日情同阍寺悾悾之诚皆为国计臣老母见臣为表乃为臣卜卦云书御即死妻子守臣涕泣见止臣独以为频见拔擢尝为近职此恩难忘何以报德唯当陈诚以死献忠辄具棺■〈奴上纟下〉伏颁刑诛  

谏伐晋书【`秦后张氏`】  

妾闻天地之生万物圣王之驭天下莫不顺其性而畅之故黄帝服牛乘马因其性也禹凿龙门决洪河因水之势也后稷之播殖百谷因地之气也汤武之灭夏商因人之欲也是以有因成无因败今朝臣上下皆言不可陛卞复何所因也书曰天聪明自我民聪明天犹因民况于人主乎妾闻人君有伐国之志者必上观干象下采众祥天道崇远非妾所知以人事言之未见其可谚言鸡夜鸣者不利行师犬羣噑者宫室必空兵动马惊军败不归秋冬以来每夜羣犬大噑众鸡夜鸣伏闻廐马惊逸武库兵器有声吉凶之理非微此皆非出师之祥也如妾所论愿陛下详而思之  

劝伐河北书【`宋谢灵运`】  

自中原丧乱百有余年流离冦戎湮没殊类先帝聪明神武哀济羣生将欲荡定赵魏大同文轨使久凋反于正化偏俗归于华风运谢事乖理违愿絶仰德抱悲恨存生尽况陵茔未几凶虏伺隙预在有识莫不愤叹而景平执事并非其才且遘纷京师岂虑托付遂使孤城穷陷莫肯极忠烈囚朔漠绵河三千翻为冦有晚遣鎭戍皆先朝之所开拓一旦沦亡此国耻宜雪被于近事者也又北境自染逆虏穷苦备罹征调赋敛靡有止已所求不获辄致诛殒身祸家破阖门北屋此亦仁者所谓伤心者也咸云西虏舍末远师陇外东虏乘虚呼可掩袭西军既反得据关中长围咸阳还路已絶虽遣救援停住河东遂乃远讨大城欲为首尾而西冦深山重阻根本自固徒弃巢窟未足相拯师老于外国虚于内时来之会莫复过此观兵耀威实在兹日若相持未已或生事变忽値新起之众则异于今茍乖其时难为经畧虽兵食倍多则万全无必矣又歴观前代类以兼弱为本古今圣德未之或殊岂不以天时人事理数相得兴亡之度定期居然故古人云既见天殃又见人灾乃可以谋昔魏氏之强平定荆冀乃乘袁刘之弱晋氏之盛拓开吴蜀亦因葛陆之衰此皆前世成事着于史策者也自羌平之后天下亦谓虏当俱灭长驱滑台席卷下城夺气丧魄指日就尽但长安违律潼关失守用缓天诛假延数月日来至今十有二载是谓一纪曩有前言况五胡代数齐世虏期余命尽于来年自相攻伐两取其困卞庄之形验之今役仰望圣泽有若饥渴注心南云为日已久来苏之冀实归圣明此而弗乘后则未兆即日府藏诚无兼储然凡造大事待国富兵强不必乘会于我为易责在得时器械既充众力粗足方于前后乃当有优常议捐益久证冀州口数百万有余田赋之沃着自贡典先才经创基趾犹存澄流引源桑麻蔽野强富之实昭然可知为国长久之计孰若一往之费邪或惩关西之败而谓河北难守二境形势表里不同关西杂居种类不一昔在前汉屯军霸上通火甘泉况乃远戍之军値新故交代之际者乎河北悉是旧户差无杂人连岭判阻三关作隘若游骑长驱则沙漠风靡若严兵守塞则冀方山固昔陇西伤破晁错兴言匈奴慢侮贾谊愤叹方于今日皆为賖矣晋武中主耳値孙皓虐乱天祚其德亦由巨平奉策茍贾折谋故能业崇当年区宇一统况今陛下聪明圣哲天下归仁文德与武功并震霜威共素风俱举恊以宰辅贤明诸王美令岳牧宣烈虎臣盈朝而天威远命亦何敌不灭矧伊顽虏假日而已哉伏惟深机志务久定神谟臣卑贱侧陋窜景岩穴实仰希太平之道倾都岱宗之封虽乏相如之笔庶免史谈之愤以此谢病京师万无恨矣久欲上陈惧在触置蒙赐暂违禁省消渴十年常虑朝露抱此愚志昧死以闻  

狱中上后主书【`陈传縡`】  

夫君人者恭事上帝子爱下民省嗜欲远谄佞未明求衣日旰忘食是以泽被区宇庆流子孙陛下顷来酒色过度不虔郊庙之神专媚淫昬之鬼小人在侧宦坚弄权恶忠直若仇雠视生民如草芥后宫曵绮绣廐马余菽粟百姓流离僵尸蔽野货赂公行帑藏损耗神怒民怨众叛亲离恐东南王气自斯而尽  

## 文章辨体彚选卷七十三

（明）贺复征 编  

○上书八  

请太宗不诘难臣寮上言书【`唐刘洎`】  

臣闻帝王之与凡庶圣哲之与贤愚上下相悬拟伦斯絶若乃以至愚而对至圣以极卑而对极尊徒思自强不可得也陛下降恩旨假慈颜凝旒以聴其言虚襟以纳其说犹恐羣下未敢对扬况动神聪纵天辨饰辞以折其理援古以排其议欲令凡庶何阶应荅臣闻皇天以无言为贵圣人以不言为徳老君称大辩若讷庄生称至道无文此皆不欲烦也是以齐侯读书轮扁窃笑汉皇慕古长孺陈词此亦不欲劳也且多记则损心多言则损气心气内损形神外劳初虽不觉后必为累湏为社禝自爱岂为性好自伤乎窃以今日升平皆陛下力行所至欲令长久匪由辩博但当忘彼爱憎慎兹取舍每事敦朴无非至公若贞观之初则可矣至如秦政强辩失人心于自矜魏文宏才亏众望于虚说此才辩之累较然可知矣伏愿畧兹雄辩浩然养气简彼缃图淡焉怡目同万寿于南岳齐百姓于东户则皇恩斯覃天下幸甚  

諌曹仁师出军书【`陈子昂`】  

臣伏见诏书发懐逺军令郎将曹仁师部勒以征匈丑臣闻古之天子方建大礼必先振兵释旅以告成功故汉孝武皇帝将封禅乃征精卒十万北廵朔方畧地而还此葢遵古先哲王之礼也今神皇陛下应天受箓将欲郊祭天地廵拜河洛建明堂朝万国斯迈古之盛礼也诚合式遵旧典耀武塞上毕境而还恐曹仁师未识典礼肆兵长驱穷极砂碛不恤士马专以务得为利不以全兵为上今朝廷百僚虽有疑者无敢言之臣诚愚昧不识忌讳曽■〈悉，耳代心〉事君之道所贵尽心心以为非安可不言臣料仁师到云内城发兵之日合至九月初到突利城回兵之日合至十月初胡地隆冬草枯泉涸南中士马不耐郊寒计仁师所将之马徔灵州常所发之处却回到云内城已行四千余里云内城中又先未支度马既疲瘦经冬无粟以臣愚算十不存五紫蒙之军类例相似且仁师此行计迟发速至于应会不甚精修以臣计料恐未成功脱若功未克成士马先丧尽中土求市卒又难得且自古与匈奴战非士马相资不可臣恐马既虐用致尽贼又窜远未平但虑后之谋臣悔于今事且古来絶漠多丧士马非臣抑度輙陈闻昔汉室以卫青出塞是时汉马三十万匹旋师之日马唯余四万十四年不得事匈奴葢由此也臣愿陛下考验前古（阙）  

諌雅州讨生羌书【`陈子昂`】  

将仕郎守麟台正字臣陈子昂昧死上言窃闻道路云云国家欲开蜀山自雅州道入讨生羌因以袭击吐蕃执事者不审图其利害遂废梁鳯巴蜒兵以狥之臣愚以为西蜀之祻自此结矣臣闻乱生必由怨起雅州边羌自有国以来未尝一日为盗今且无罪受戮其怨必甚怨甚惧诛必蜂骇西山西山盗起则蜀之边邑不得不连兵备守兵久不解则蜀之祸构矣昔后汉末西京丧败葢由此诸羌此一事也且臣闻吐蕃桀黠之虏君长相信而多奸谋自敢抗天诛迩来向二十余载大战则大胜小战则小胜未尝败一队亡一矢国家往以薛仁贵郭待封为虣武之将屠十万众于大非之川一甲不归又以李敬玄刘审礼为廊庙之宰辱十八万众于青海之泽身为囚虏是时精甲勇士势如雷云然竟不能擒一戎馘一丑至今而闗陇为空今乃欲以李处一为将驱顦顇之兵将袭吐蕃臣窃忧之而为此虏所笑此二事也且夫事有求利而得害者则蜀昔时不通中国秦惠王欲帝天下而并诸侯以为不兼賨不取蜀势未可举乃用张仪计饰美女谲金牛因间以啖蜀侯蜀侯果贪其利使五丁力士凿山通谷栈褒斜置道于秦自是险阻不闗山谷不闭张仪蹑踵乗便纵兵大破之蜀侯诛賨邑灭至今蜀为中州是贪利而亡此三事也臣闻吐蕃羯虏爱蜀之珍富欲盗之久有日矣然其势不能举者徒以山川阻絶障隘不通此其所以顿饿狼之喙而不窃食也今国家乃撤邉羌开隘道使其収奔亡之种为乡导以攻边是乃借冦兵而为贼除道举全蜀以遗之此四事也臣窃覩蜀为西南一都会国家之寳库天下珍货聚出其中又人富粟多顺江而下可以兼济中国今执事者乃图侥幸之利悉以委身西羌得西羌地不足以稼穑财不足以富国徒杀无辜之众以伤陛下之仁糜费随之无益圣徳又况侥幸之利未可图哉此五事也夫蜀之所寳恃险者也人之所安无役者也今国家乃开其险役其人险开则便冦人役则伤财臣恐未见羌戎已有奸盗在其中矣往年益州长史李崇真将图此奸利传檄称吐蕃欲冦松州遂使国家盛军以待之转饷以备之未二三年巴蜀二十余州骚然大弊竟不见吐蕃之面而崇真赃钱已计巨万矣蜀人残破几不堪命此之近事犹在人口陛下所亲知愚臣意者不有奸臣欲图此利复以生羌为计者哉此六事也且蜀人尫劣不习兵战一虏持矛百人不敢当又山川阻旷去中夏精兵处逺今国家若击西羌掩吐蕃遂能破灭其国奴虏其人使其君长系首北阙计亦可矣若不到如此臣方见蜀之邉陲不守而为羌夷所横暴昔辛有见被髪而祭伊川者以为不出百年此其为戎乎臣恐不及百年而蜀为戎此七事也且国家近者废安北拔单于弃龟兹放踈勒天下翕然谓之盛徳所以者何葢以陛下务在仁不在广务在养民不在杀将以此息邉鄙休甲兵行乎三皇五帝之事者也今乃狥贪夫之议谋动兵戈将诛无罪之戎而遗全蜀之患将何以令天下乎此愚臣所不甚悟者也况当今山东饥闗陇弊厯岁苦旱人有流亡诚是圣人宁静思和天人之时不可动甲兵兴大役以自生乱臣又流闻西军失守北军不利邉人忙动情有不安今复驱此兵投之不测臣闻自古国亡家败未有不由黩兵今小人议夷狄之利非帝王之至徳也况弊中夏哉臣闻古之善为天下者计大而不计小务徳而不务刑图其安则思其危谋其利则思其害然后长享福禄伏愿陛下熟计之  

论教本书【`元稹`】  

某年月日臣稹再拜献书皇帝陛下臣伏见陛下降明诏修废学増胄子选司成大哉尧之为君伯夷典礼夔教胄子之深旨也然而事有万万于此者臣敢昧死而言之臣闻诸贾生曰三代之君仁且久者教之然也诚哉是言且夫周成王人之中也近管蔡则谗入亲周召则义闻岂可谓夫明哉然而克终于道者得不为教之然耶始其为太子也未生胎教既生保教太公为之师周公为之傅召公为之保伯禽唐叔与之游礼乐诗书为之翫目不得阅淫艶妖诱之色耳不得闻优笑陵乱之声口不得习操断击搏之书居不得近容阴顺邪之党游不得恣追禽戮兽之乐翫不得爱遐异僻絶之珍凡此数者非谓备之于前而不为也亦将不得见之矣及其长而君也血气既定游习既成虽有放心快已之事日陈于前固不能夺已成之习已定之心矣则彼忠直道徳之言固吾之所习闻也陈之者有以论焉回佞庸违之说固吾之所积惧也謟之者有以辩焉人情莫不欲耀其所能而党其所近茍将得志则必快其所藴矣物之性亦然是以鱼得水而游马逸驾而走鸟得风而翔火得薪而炽此皆物之快其所藴也今夫成王所藴道徳也所近圣贤也是以举其近则周公左而召公右伯禽鲁而太公齐快其藴则兴礼乐而朝诸侯措刑罚而美教化教之至也可不谓信然哉及夫秦则不然灭先王之学曰将以愚天下黜师保之位曰将以明君臣胡亥之生也诗书不得闻圣贤不得近彼赵髙者诈宦之戮人也而傅之以残忍戕贼之术且曰恣睢天下以为贵莫见其面以为尊是以天下之人未尽愚而胡亥固已不能分兽畜矣赵髙之威慑天下而胡亥固已自幽于深宫矣彼李斯者秦之宠丞相也困谗寃死无所自明而况于踈逺之臣庶乎若然则秦之亡有以致之也汉髙承之以兵革汉文守之以亷谨卒不能苏复大训是以景武昭宣天质甚美纔可免祸乱哀平之间则不能虞簒弑矣然而惠帝废易之际犹頼羽翼以胜其邪心是后有国之君议教化者莫不以兴亷举孝设学崇儒为意曽不知教化之不行自贵者始畧其贵者教其贱者无乃邻于倒置乎洎我太宗文皇帝之在藩邸以至于为太子也选知道徳者十八人与之游习即位之后虽宴游饮食之间十八人者实在其中上失无不言下情无不逹不三四年而名髙盛古岂一日二日而致是乎游习之渐也贞观已还师傅之官皆宰相兼领其余官僚选亦甚重马周以位髙恨不得为司议郎此其验也文皇之后渐踈贱之至母后临朝翦弃王族当中睿二圣劳勤之际虽有骨鲠敢言之士既不得在调护保安之职终不能措扶卫之一词而令匠胡安金蔵剖腹以明之岂不大哀哉兵兴以来兹弊尤甚师资保傅之官非疾废眊瞶不任事者为之即休戎罢帅不知书者处之至于友谕赞议之徒踈冗散贱之甚者搢绅耻之夫以匹士之爱其子者犹求明哲慈惠之师以教之直谅多闻之友以辅之岂天下之元子而可以疾废眊瞶不知书者为之师踈冗散贱不适用者为之友乎此何及上古之甚也追制官僚之外往往以沉滞僻老之儒充直讲侍读之选而又踈弃斥逺之越月踰时不得召见彼又安能傅成道徳而保养其躬哉臣以为积此弊者岂不以皇天眷佑祚我唐徳以舜生舜以尧继尧传陛下十一圣矣岂不生而神明长而仁圣以是为屑屑习仪者故不之省耳臣独以为于列圣之谋则可也计无穷之业传后嗣则不可脱或万代之后若有周成王之中才而又生深宫优笑之间无周召保傅之教将不能知喜怒哀乐之所自矣况稼穑之艰难乎今陛下以上圣之姿肇临海内是天下人人倾耳注心之日也特愿陛下思成王训导之功念文皇游习之渐选重师保慎简官僚皆用博厚弘深之儒而又练逹机务者更进迭见日就月将因令皇太子聚诸生定齿胄讲业之仪行问道严师之礼至徳要道以成之撤善记过以警之血气未定则辍禽色之娱以就学圣贤既备则资游习以弘徳此所谓一人元良万方以贞之化也岂其修废学选司成而足伦匹其盛哉而又俾则百王莫不幼同师长同术识君道之素定知天伦之自然然后选用贤良树为藩屏出则有晋郑鲁卫之盛入则有东牟朱虚之强葢所谓宗子维城犬牙盘石之势也又岂与夫魏晋已降因贱其兄弟而自翦其本枝者同年而语乎微臣窃思为陛下建永永无穷之长策輙敢冐昧死诛而言之臣稹谨言  

请置诗学博士书【`李行修`】  

元和三年六月一日乡贡进士臣李行修谨冐死惶恐再拜献书阙下臣覆视汉初经籍起口传壁匿焕然明备其所由者修废官立太学朝夕讲贯以究圣意岁时程课以严师道使之然也迨乎桓灵之世遂使扶持元极匡饰颓俗传委裘以终大运其儒术已试之明效欤近学无专门经无师授以音定字以疏释经是能使生徒由之中才不能使天下由之致理明矣大率五经皆然臣独以诗学上闻趋所急也伏惟陛下赦其愚瞽垂恩聴察夫诗者发人之藴政谓之风手舞足蹈之音作用之光祖宗垂风声劳歌怨诽之音作用之察吏治审教化是以四海虽大羣生虽广犹民人之和气息乎踵逹乎颅流乎手足犹草木之丰泽渐乎根穷乎杪被乎枝叶上下无滞气内外无遁情如此则诗得其任风得其性也昔殷周相承俱有圣治道洽于下下无怏心王化盛告成功于神明徳泽衰反变化于礼素其辞主文谲谏而不讦其教温柔敦厚而不愚仲尼接于其时谓王者宜以陶冶风俗臣下宜以洗濯疑谬道济于下吾若之何乃采其诗合三百五篇善者全而用不善者全而去非如春秋诸经或革或因相错而成也其若礼乐征伐天地阴阳有度假于辞可见喜怒哀乐讥刺讽谕无方其非志莫传志士躬当治乱之时气有惨舒之变臻于极而后动积于中而后形故言之成文歌之成声有一不至则非全矣是以圣人以全动物物莫能固未施敬于人而人敬未施哀于人而人哀顽者以之开明躁者以之舒静道原于是絶而莫嗣独有楚屈原颇得诗人之风介于子兰靳尚之间终以放死故其道不竟洎秦姗笑三代燔烧经籍世儒坑死于是后学轧于相语喑呃相授以及汉兴杂全经者七十年师口说者四三軰汉武笃好经术立于学官虽章句大修而比兴未喻时杨雄司马相如由是选耎观望将迎忌讳劝百讽一推波助澜文虽有余不足称也然以本学濅盛时因灾异屡起直声初或不究终得其助故自殷以降有天下者莫长焉厥后君臣道薄诗道陵夷藴义感慨之士至曰吾何从乎上之追屈原不足以全性命下之迹相如不足以匡过失故居常则鬰怏其胸襟嚄唶其齿牙代莫通其源臣伏思之以为诗教未隆于时风雅未洽于下教未隆则士不劝风未洽则言多缺故闻者卒愕而愠者多暗投而却也自十圣绍业盈二百载经术益试周旋百度吏事反为缘饰霸道无所舛驳及陛下又登礼岩穴发扬隠伏宸心谠议犹天地相宣儒风昌言与日月横骛以辞让次征伐而不暴以诚明推教化而不浮如此则诗学何为鬰然而积于空虚不用之地乎书残于古今论失于齐鲁汉有毛苌郑康成师道可观逮圣朝刘迅者说诗三千言近代言诗者尚之伏惟陛下诏公卿诸儒讲其异同综其指要列四始之元本穷六艺之粹精不使讲以多物而哗惟蔽之一言而得其言极者为师法传经而行其毛郑不安者亦随而刋正选立博士弟子员如汉朝故事然后命瞽史纳于聪明命司成教之世子是谓端本由朝廷被于民里由京师施之逺方是谓垂化复采诗之官以察风俗是谓兼聴优登才之选以励生徒是谓兴古四者既备大化自流则动天地感鬼神孚豚鱼甘堇荼来异俗懐鬼方皆在一致推而广之神而化之无难矣微臣不知时变溺于师言谨诣光顺门昧死以闻伏待刑辟  

上论贡士书【`舒元舆`】  

草茅臣某昧死奏书皇帝陛下圣徳修三代之教尽善矣唯贡士一门阙然不修臣窃以为有司过矣臣为童子时学读书见礼经有乡举里选必得其人而贡于上上然后以号旌束帛招之臣年十五既通经无何心中有文窍开则又学之徧观羣籍见古人有片善可称必闻于天子有司天子有司亦修礼待之不茍臣既学文于古圣人言皆信之谓肖质待问上国必见上国礼无几前年臣年二十三学文成立为州县察臣臣得备下土贡士之数到阙下月余待命有司始见贡院悬板様立束縳检约之目勘磨状书剧责于吏胥等伦臣幸状书备不被驳放得引到尚书试试之日见八百人尽手携脂烛水炭洎朝餔餐器或荷于肩或提于席为吏胥纵慢声大呼其名氏试者突入棘围重重乃分坐庑下寒余雪飞单席在地呜呼唐虞辟门三代贡士未有此慢易者也臣见今之天下贡士既如此有司待之又如此乃益大不信古之圣人言及覩今之甲赋律诗皆是偷折经诰侮圣人之言者乃知非圣人之徒也臣伏见国朝开进士一门茍有登升者皆资之为宰相公侯卿大夫则此门固不轻矣凡将为公侯卿相者非贤人君子不可有司坐举子于寒庑冷地是比仆隶已下非所以见征贤之意也施棘围以截遮是疑之以贼奸徒党非所以示忠直之节也试甲赋律诗是待之以雕虫微艺非所以观人文化成之道也有司之不知其为弊若此臣恐贤人君子逺去不肖污辱为陛下用且指近陈之今四方贡珠玉金银有司则以筐篚皮币承之贡贤才俊乂有司以单席冷地承之是彰陛下轻贤才而重金玉也贤才耻之臣亦耻之臣又见每岁礼部格下天下未有不言察访行实无颇邪然后上贡茍不如格抵罪举主臣初见之窃独心贺谓三代之风必作于今日矣及格既下而法不下是以岁有无艺朋党哗然扇突不可絶此又恶用格为徒乱人耳又与格中程之人数每岁多者固不出三十少或不满二十此又非天子纳士之心也何以言之今日月出没皆为陛下内地自渐海流沙朔南周环绵亿万千里其间异气所锺生英豪俊彦固不少矣若陛下明诏必以礼举之忽一岁之内有百数元凯扬马之才徳者来之则有司必曰吾格取二十而黜八十是为求贤耶遗贤耶若有司以仆隶待之忽一岁之内负才徳来者无十数軰则有司必曰吾拔二十是缪収其半徒足满人数是为取才耶取合格耶其不可先定人数亦昭昭矣向之数事臣久为陛下疾有司不供职使圣朝取士首科委就地矣臣寒微若此出言不足以定贡士之得失然百虑之中或几一得臣窃欲陛下诏有司按三代故事明修格文使天下入贡者皆茂行实不拘人数其不茂行实法与之随此为澄源源既澄则来者皆向方矣俾有司加严礼待之举六义试之试之时免自担荷廊庑之下特设茵榻陈炉火脂烛设朝晡饭馔则前日之病庶几其有瘳矣人人知天子重贤奬士之道胜气■〈氵岔〉漫如此士之立身无不由正以成之者为士身正公卿正公卿正未有天下不治者天下治而陛下求不垂拱以髙揖羲轩不可得也茍不如此则士之求名无不由邪以成者为士名邪未有公卿不邪者公卿邪未有天下而治者天下不治而陛下欲不役圣虑而忧黔首不可得也臣虽至愚以此观之知贡士之道所系尤重是以愿输冩血诚以正此门陛下无以臣迹在贡士中疑臣自谓臣虽不敏窃窥太常一第不为难得何以明之若使臣为今日贡士之体事便僻巧佞驰骛关键固臣之力非不能也耻不为也故臣以顽才干有司得之固无忝不得则纳履而去踪迹巢由以乐陛下熈熈之化何往而无泉石之快哉伏惟陛下留神独聴天下之幸也于臣何幸死罪死罪  

上六惧五畏书【`五代康澄`】  

臣闻童謡非祸福之本妖祥岂隆替之源故雊雉升鼎而桑榖生朝不能止殷宗之盛神马长嘶而玉龟告兆不能延晋祚之长是知国家有不足惧者五有深可畏者六阴阳不调不足惧三辰失行不足惧小人讹言不足惧山崩水涸不足惧蟊贼伤稼不足惧贤人蔵匿深可畏四民迁业深可畏上下相狗深可畏亷耻道消深可畏毁誉乱真深可畏直言蔑闻深可畏不足惧者愿陛下存而勿论深可畏者愿陛下修而靡忒  

## 文章辨体彚选卷七十四

（明）贺复征 编  

○上书九  

论包拯除三司使上书【`宋欧阳修`】  

臣闻治天下者在知用人之先后而已用人之法各有所宜军旅之士先材能朝廷之士先名节军旅主成功惟恐其不趋赏而争利其先材能而后名节者亦势使之然也朝廷主教化风俗之薄厚治道之污隆在乎用人而教化之于下也不能家至而谆谆谕之故常务尊名节之士以风动天下而耸励其偷薄夫所谓名节之士者知亷耻修礼让不利于茍得不牵于茍随而惟义之所处白刅之威有所不避折枝之易有所不为而惟义之所守立于朝廷进退举止皆可以为天下法也其人至难得也至可重也故其为士者尚贵名节以自重其身而君人者亦当全名节以养成善士伏见陛下近除前御史中丞包拯为三司使命下之日中外喧然以为朝廷贪拯之材而不为拯惜名节然犹冀拯能执节守义坚让以避嫌疑而为朝廷惜事体数日之间遂闻拯已受命是可惜也亦可嗟也拯性好刚天资峭直然素少学问朝廷事体或有不思至如逐其人而代其位虽初亡是心然见得不能思义此皆不足怪若乃嫌疑之迹常人皆知可避而拯岂独不思哉昨闻拯在台日常自至中书诟责宰相指陈前三司使张方平过失怒宰相不早罢之既台中寮属相继论列方平由此罢去而以宋祁代之又闻拯亦曽弹奏宋祁过失自其命出台中寮属又交章力言而祁亦因此而罢而拯遂代其任此所谓蹊田夺牛岂得亡过而整冠纳履当避可疑者也如拯材能资望虽别加进用人岂为嫌其不可为者惟三司使耳非惟自渉嫌疑其于朝廷所损不细臣请原其本末而言之国家自数十年来士君子务以恭谨静慎为贤及其弊也循黙茍且颓惰寛弛习成风俗不以为非至于百职不修纪纲废壊时方亡事固未觉其害也一旦敌人犯边兵出亡功而财用空虚公私困弊盗贼并起天下骚然陛下奋然感悟思革其弊进用三数大臣鋭意于更张矣于此之时始増置諌官之员以宠用言事之臣俾之举軄由是修纪纲而绳废壊遂欲分别贤不肖进退材不材而久弊之俗骤见而骇因共指言事者而非之或以谓好讦阴私或以谓公相倾陷或谓沽邀名誉或谓自图进取羣言百端几惑上聴上頼陛下至圣至明察见诸臣本以忘身狥国非为已利谗间不入遂荷保全而中外之人久而亦渐为信自是以来二十年间台諌之选屡得谠言之士中间斥去奸邪屏絶权幸拾遗救失不可胜数是则纳諌之善徔古所难自陛下临御以来实为盛徳于朝廷补助之效不为亡功今中外习安上下已信纎邪之人凡所举动每畏言事之臣时政亡巨细亦惟言事官是聴原其自始开发言路至于今日之成效岂易致哉可不惜哉夫言人之过似于激讦逐人之位似于倾陷而言事之臣得以自明者惟亡所利于其间尔而天下之人所以为信者亦以其亡所利焉今拯并逐二臣自居其位使将来奸佞者得以为说而惑乱主聴今后言事者不为人信而亡以自明是则圣明用諌之功一旦由拯而壊夫有所不取之谓亷有所不为之谓耻近臣举动人所仪法使拯于此时有所不取而不为可以风天下以亷耻之节而拯取其所不宜取为其所不宜为岂惟自薄其身亦所以开诱他时言事之臣倾人以觊得相习而成风此之为患岂谓小哉然拯所恃者惟以本亡心耳夫心者蔵于中而人所不见迹者示于外而天下所瞻今拯欲自信其不见之心而外掩天下之迹是犹手探其物口云不欲虽欲自信人谁信之此臣所谓嫌疑之不可不避也况如拯者少有孝行闻于乡里晩有直节着在朝廷但其学问不深思虑不熟而处之乖当其人亦可惜也伏望陛下别选材臣为三司使而处拯他职置之京师使拯得避嫌疑之迹以解天下之惑而全拯之名节不胜幸甚臣叨尘侍从职号论思昔尝亲见朝廷致諌之初甚难今又复见陛下用諌之效已着实不欲因拯而壊之者为朝廷惜也臣言狂计愚伏俟诛戮  

通进司上书【`欧阳修`】  

十二月二十四日宣徳郎守太子中允充馆阁校勘臣欧阳修谨昧死再拜上书于皇帝阙下臣伏见国家自元昊叛逆闗西用兵以来为国言事者众矣臣初窃为二策以料贼情然臣迂儒不识兵之大计始犹迟疑未敢自信今兵兴既久贼形已露如臣素料颇不甚逺故窃自谓有可以助万一而尘聴览者谨条以闻惟陛下仁圣寛其狂妄之诛幸甚夫闗西弛备而民不见兵者二三十年矣使贼萌乱之初蔵形隠计卒然而来当是时吾之边屯寡弱城堡未完民习久安而易警将非素选而败怯使其长驱驰突可以奋然而深入然国威未挫民力未疲彼得城而居不能久守虏掠而去可邀击其归此下策也故贼知而不为之戎狄侵边自古为患其攻城掠埜败则走而胜则来葢其常事此中策也故贼兼而用之若夫假僣名号以威其众先击吾之易取者一二以悦其心然后训养精鋭为长久之谋故其来也虽胜而不前不败而自退所以诱吾兵而劳之也或击吾东或击吾西乍出乍入所以使吾兵分备多而不得减息也吾欲速攻贼方新鋭坐而待战彼则不来如此相持不三四岁吾兵已老民力已疲不幸又遇水旱之灾调敛不胜而盗贼羣起彼方奋其全鋭击其困弊可也使吾不堪其困忿而出攻决于一战彼以逸而待吾劳亦可也幸吾苦兵计未知出遂求通聘以邀岁时之赂度吾困急不得不徔亦可也是吾力一困则贼谋亡施而不可此兵法所谓不战而疲人兵者上策也而贼今方用之今三十万之兵食于西者二岁矣又有十四五万之乡兵不耕而自食其民自古未有四五十万之兵连年仰食而国力不困者也臣闻元昊之为贼威能畏其下恩能死其人自初僣叛嫚书已上逾年而不出一出则锋不可当执刼蕃官获吾将帅多礼而不杀此其兖谋所畜皆非仓卒者也奈何彼能以上策而疲吾吾不自知其已困彼为久计以挠我我亡长策以制之哉夫训兵养士伺隙乗便用间出竒此将帅之职也所谓阃外之事而君不御者可也至于外料贼谋之心内察国家之埶知彼知此因谋制敌此朝廷之大计也所谓庙算而胜者也不可以不思今贼谋可知以久而疲我耳吾势可察西人已困也诚能丰财积粟以纾西人而完国壮兵则贼谋沮而庙算得矣夫兵攻守而已然皆以财用为强弱也守非财用而不久此不待言请试言攻昔秦席六世之强资以事胡卒困天下而不得志汉因文景之富力三举而纔得河南隋唐突厥吐蕃常与中国相胜败击而胜之有矣未有举而灭者秦汉尤强者其所攻今元昊之地是也况自刘平陷没贼锋炽鋭未尝挫衂攻守之计非臣所知天威所加虽终期于扫尽然临边之将尚未闻得贼衅隙挫其凶锋是攻守皆未有休息之期而财用不为长久之计臣未见其可也四五十万之人坐而仰食然闗西之地物不加多闗东所有莫能运致掊克细碎既以亡益而罢之矣至于鬻官入粟下亡应者改法榷货而商旅不行是四五十万之人惟取足于西人而已西人何为而不困困而不起为盗者湏水旱尔外为贼谋之所疲内遭水旱而多故天下之患可胜道哉夫闗西之物不能加多则必通其漕运而致之漕运已通而闗东之物不充则亡得而西矣故臣以谓通漕运尽地利榷商贾三术并施则财用足而西人纾国力完而兵可久以守以攻惟上所使夫小琐目前之利既不足为长久之谋非旦夕而可效故为长久之计者初若迂愚而可笑在必而行之则其利溥矣故臣区区不敢避迂愚之责请上便宜三事惟陛下裁择其一曰通漕运臣闻今为西计者皆患漕运之不通臣以谓但未求之耳今京师在汴漕运不西而人之习见者遂以为不能西不知秦汉隋唐其都在雍则天下之物皆可致之西也山川地形非有变易于古其路皆在昔人可行今人胡为而不可汉初岁漕山东粟数十万石是时运路未修其漕尚少其后武帝益修渭渠转漕百余万石隋文帝时沿水为仓转相运置而闗东汾晋之粟皆至渭南运物最多其遗仓之迹往往皆在然皆尚有三门之险自唐裴耀卿又寻隋迹于三门东西置仓开山十八里为陆运以避其险卒泝河而入渭当时岁运不减二三百万石其后刘晏遵耀卿之路悉漕江淮之米以实闗西后世言能经财利而善漕运者耀卿与晏为首今江淮之米岁入于汴者六百万石诚能分给闗西得一二百万石足矣今兵之食汴漕者出戍甚众有司不惜百万之粟分而及之其患者三门阻其中尔今宜浚治汴渠使岁运不阻然后按求耀卿之迹不惮十许里陆运之劳则河漕通而物可致且纾闗西之困使古亡法今有可为尚当为之况昔人行之而未逺今人行之而岂难哉耀卿与晏初理漕时其得尚少至其末年所入十倍是可久行之法明矣此水运之利也臣闻汉髙祖之入秦不由闗东而道南阳过郦析而入武闗曹操等起兵诛董卓亦欲自南阳道丹析而入长安是时张济又自长安出武闗奔南阳则自古用兵往来之径也臣尝至南阳问其遗老云自邓西北至永兴六七百里今小商贾往往行之初汉祖入闗其兵十万夫能容十万兵之路宜不甚狭而险也但自雒阳为都行者皆趋东阙其路近而遂废今能按求而通之则武昌汉阳郢复襄阳梁洋金商均房光化沿汉之地十一二州之物皆可漕而顿之南阳自南阳为轻车人辇而逓之募置逓兵为十五六铺则十余州之物日日入闗而不絶沿汉之地山多美木近汉之民仰足而有余以造舟车甚不难也前日陛下深恤有司之勤内赐禁钱数十万以供西用而道路艰逺辇运逾年不能毕至至于军装输送多苦秋霖边州已寒冬服尚滞于路其艰如此夫使州县纲吏逺输京师转冐艰滞然后得西岂若较南阳之旁郡度其道里入于武闗与至京师逺近等者与其尤近者皆使直输于闗西京师之用有不足则以禁帑出赐有司者代而充用其迂曲简直利害较然矣此陆运之利也其二曰尽地利臣闻昔之画财利者易为工今之言财利者难为术昔者之民赋税而已故其不足则铸山煮海榷酒与茶征闗市而算舟车尚有可为之法以茍一时之用自汉魏迄今其法日増其取益细今取民之法尽矣昔者赋外之征以偹有事之用今尽取民之法用于亡事之时悉以冗费而糜之矣至卒然有事则亡法可増然独犹有可为者民作而输官者已劳而游手之人方逸地之产物者耕不得代而不垦之土尚多是民有遗力地有遗利此可为也况厯观前世用兵者未尝不先营田汉武帝时兵兴用乏赵过为畎田人犂之法以足用赵充国攻西羌议者争欲出击而充国深思全胜之策能忍而待其弊至违诏罢兵而治屯田田于极边以游兵而防钞冦则其理田不为易也犹勉为之后汉之时曹操屯兵许下强敌四面以今视之疑其旦夕战争而不暇然用枣祗韩浩之计建置田官募民而田近许之地岁得榖百万石其后郡国皆田积榖亡数隋唐田制尤广不可胜举其势艰而难田莫若充国廹急而不暇田莫如曹操然皆勉焉不以迂缓而不田者知地利之博而可以纾民劳也今天下之土不耕者多矣臣未能悉言谨举其近者自京以西土之不辟者不知其数非土之瘠而弃也葢人不劝农与夫役重而逃尔久废之地其利数倍于营田今若督之使勤与免其役则愿耕者众矣臣闻乡兵之不便于民议者方论之矣充兵之人遂弃农业托云教习聚而饮博取资其家不顾有亡官吏不加禁父兄不敢诘家家自以为患也河东河北闗西之乡兵此犹有用若京东西者平居不足以备盗而水旱适足以为盗其尤可患者京西素贫之地非有山泽之饶民惟力农是仰而今三夫之家一人五夫之家三人为游手凡十八九州岛以少言之尚可四五万人不耕而食是自相糜耗而重困也今诚能尽驱之使耕于弃地官贷其种岁田之入与中分之如民之法募吏之习田者为田官优其课而诱之则民愿田者众矣太宗皇帝时尝贷陈蔡民钱使市牛而耕真宗皇帝时亦用耿望之言买牛湖南而治屯田今湖南之牛岁贾于北者皆在京西若官为买之不难得也且乡兵本农也籍而为兵遂弃其业今幸其去农未久尚可复驱还之田畆使不得羣游而饮博以为父兄之患此民所愿也一夫之力以逸而言任耕缦田一顷使四五万人皆耕而久废之田利又数倍则岁榖不可胜数矣京西之分北有大河南至汉而西接闗若又通其水陆之运所在积榖惟陛下诏有司而移用之耳其三曰权商贾臣闻秦废王法启兼并其上侵公利下刻细民为国之患久矣自汉以来尝欲为法而抑夺之然不能也葢为国者兴利日繁兼并者趋利日巧至其甚也商贾坐而权国利其故非他由兴利广也夫兴利广则上难专必与下民共之然后通流而不滞然为今议者方欲夺商之利一归于公上而专之故夺商之谋益深则为国之利益损前日有司屡变其法法每一变则一岁之间所损数百万议者不知利不可专欲专而反损但云变法之未当变而不已其损愈多夫欲十分之利皆归于公至其亏少十不得三不若与商共之常得其五也今为国之利多者茶与盐耳茶自变法以来商贾不复一岁之失数年莫补所在积朽弃而焚之前日议者屡言三税之法为便有司既以详之矣今诚能复之使商贾有利而通行则上下济矣解池之盐积若山阜今宜暂下其价诱羣商而散之先为令曰三年将复旧价则贪利之商争先而凑矣夫茶者生于山而亡穷盐者出于水而不竭贱而散之三年十未减其一二夫二物之所以贵者以能为国资钱币尔今不散而积之是惜朽壊也夫何用哉夫大商之能蕃其货者岂其锱铢躬自鬻于市哉必有贩夫小贾就而分之贩夫小贾亡利则不为故大商不妬贩夫之分其利者恃其货博虽取利少货行流速则积少而为多也今为大国者有亡穷不竭之货反妬大商之分其利宁使亡用而积为朽壊何哉故大商之善为术者不惜其利而诱贩夫大国之善为术者不惜其利而诱大商此与商贾共利取少而致多之术也若乃县官自为鬻市之事此大商之不为臣谓行之难久者也诚能不较锱铢而思逺大则积朽之物散而钱币通可不劳而用足矣臣愚不足以知时事若夫坚守以扞贼利则出而扰之凡小便宜愿力委之边将至于积榖与钱通其漕运不二三岁而国力渐丰边兵渐习贼鋭渐挫而有隙可乗然后一举而灭之此万全之策也愿陛下以其小者责将帅谋其大计而行之则天下幸甚臣修昧死再拜  

## 文章辨体彚选卷七十五

（明）贺复征 编  

○上书十  

论台谏官言事未蒙聴允书【`宋欧阳修`】  

月日具官臣欧阳某谨昧死再拜上书于体天法道钦文聪武圣神孝徳皇帝阙下臣闻自古有天下者莫不欲为治君而常至于乱莫不欲为明主而常至于昏者其故何哉患于好疑而自用也夫疑心动于中则视聴惑于外视聴惑则忠邪不分而是非错乱是非错乱则举国之臣皆可疑尽疑其臣则必自用其所见夫以疑惑错乱之意而自用则多失失则其国之忠臣必以理而争之争之不切则人主之意难回争之切则激其君之忍心而坚其自用之意然后君臣争胜于是邪佞之臣得以因隙而入希旨顺意以是为非以非为是惟人主之所欲者徔而助之夫为人主者方与其臣争胜而得顺意之人乐其助已而忘其邪佞也乃与之并力以拒忠臣夫为人主者拒忠臣而信邪佞天下无不乱人主无不昏也自古人主之用心非恶忠臣而喜邪佞也非恶治而好乱也非恶明而欲昏也以其好疑自用而与下争胜也使为人主者豁然去其疑心而回其自用之意则邪佞逺而忠言入忠言入则聪明不惑而万事得其理使天下尊为明主万世仰为治君岂不臣主俱荣而乐哉与其区区自执而与臣下争胜用心益劳而事益惑者相去逺矣臣闻书载仲虺称汤之徳曰改过不恡又戒汤曰自用则小成汤古之圣人也不能无过而能改过此其所以为胜也以汤之聪明其所为不至于缪戾矣然仲虺犹戒其自用则自古人主惟能改过而不敢自用然后得为治君明主也臣伏见宰臣陈执中自执政以来不恊人望累有过恶招致人言而执中迁延尚玷宰府陛下忧勤恭俭仁爱寛慈尧舜之用心也推陛下之用心天下宜至于治者久矣而纪纲日壊政令日乖国日益贫民日益困流民满野滥官满朝其亦何为而致此由陛下用相不得其人也近年宰相多以过失因言者罢去陛下不悟宰相非其人反疑言事者好逐宰相疑心一生视聴既惑遂成自用之意以谓宰相当由人主自去不可因言者而罢之故宰相虽有大恶顕过而屈意以容之彼虽惶恐自欲求去而屈意以留之虽天灾水旱饥民流离死亡道路皆不暇顾而屈意以用之其故非它直欲沮言事者尔言事者何负于陛下哉使陛下上不顾天灾下不恤人言以天下之事委一不学无识谄邪狠愎之执中而甘心焉言事者本欲益于陛下而反损圣徳者多矣然而言事者之用心本不图至于此也由陛下好疑自用而自损也今陛下用执中之意益坚言事者攻之愈切陛下方思有以取胜于言事者而邪佞之臣得以因隙而入必有希合陛下之意者将曰执中宰相不可以小事逐不可使小臣动揺甚者则诬言事者欲逐执中而引用它人陛下方患言事者上忤圣聪乐闻斯言之顺意不复察其奸邪而信之所以拒言事者益竣用执中益坚夫以万乘之尊与三数言事小臣角必胜之力万一圣意必不可回则言事者亦当知难而止矣然天下之人与后世之议者谓陛下拒忠言庇愚相以陛下为何如主也前日御史论梁适罪恶陛下赫怒空台而逐之而今日御史又复敢论宰相不避雷霆之威不畏权臣之祸此乃至忠之臣也能忘其身而爱陛下者也陛下嫉之恶之拒之絶之执中为相使天下水旱流亡公私困竭而又不学无识憎爱挟情除改差谬取笑中外家私秽恶流闻道路阿意顺旨专事逢君此乃谄上傲下愎戾之臣也陛下爱之重之不忍去之陛下睿智聪明羣臣善恶无不照见不应倒置如此直由言事者太切而激成陛下之疑惑尔执中不知亷耻复出视事此不足论陛下岂忍因执中上累圣徳而使忠臣直士卷舌于明时也臣愿陛下廓然回心释去疑虑察言事者之忠知执中之过恶悟用人之非法成汤改过之圣遵仲虺自用之戒尽以御史前后章疏出付外廷议正执中之过恶罢其政事别用贤材以康时务以拯斯民以全圣徳则天下幸甚臣以身叨恩遇职在论思意切言狂罪当万死臣昧死再拜  

凖诏言事上书【`欧阳修`】  

月日臣修谨昧死再拜上书于皇帝陛下臣近凖诏书许臣上书言事臣学识愚浅不能广引深逺以明治乱之原谨采当今急务条为三弊五事以应诏书所求伏惟陛下裁择臣闻自古王者之治天下虽有忧勤之心而不知致治之要则心愈劳而事愈乖虽有纳諌之明而无力行之果断则言愈多而聴愈惑故为人君者以细务而责人专大事而独断此致治之要术也纳一言而可用虽众说不得以沮之此力行之果断也知此二者天下无难治矣伏见国家自大兵一动中外骚然陛下思社稷之安危念兵民之疲弊四五年来圣心忧劳可谓至矣然而兵日益老贼日益强并九州岛之力讨一西戎小者尚无一人敢前今又北戎大者违盟而动其将何以御之徔来所患者西北今西北叛矣所恶者盗贼今盗贼起矣所忧者水旱今水旱作矣所頼者民力今民力困矣所湏者财用今财用乏矣陛下之心日忧于一日天下之势岁危于一岁此臣所谓用心虽劳不知求致治之要者也近年朝廷开发言路献计之士不下数千然而事绪转多支吾不暇徔前所采众议纷纭至于临事谁策可用此臣所谓聴言虽多不如力行之果断者也伏思圣心所甚忧而当今所尚阙者不过曰无兵也无将也无财用也无御戎之策也无可任之臣也此五者陛下忧其未有而臣谓今皆有之然陛下未得而用者未思其术也国家创业之初四方割据中国地狭兵民不多然尚能南取荆楚収伪唐定闽岭西平两蜀东下并潞北窥幽燕当时所用兵财将吏其数几何惟善用之故不觉其少何况今日承百年祖宗之业尽有天下之富强人众物盛十倍国初故臣敢言有兵有将有财用有御敌之策有可任之臣然陛下皆不得而用者其故何哉由朝廷有三大弊故也何谓三弊一曰不慎号令二曰不明赏罚三曰不责功实此三弊因循于上则万事弛慢废壊于下臣闻号令者天子之威也赏罚者天子之权也若号令不信赏罚不当则天下不服故又湏责臣下以功实然后号令不虚出而赏罚不滥行是慎号令明赏罚责功实此三者帝王之竒术也自古人君英雄如汉武帝聪明如唐太宗皆知用此三术而自执威权之柄故所求无不得所欲皆如意汉武好用兵则诛灭四裔立功万里以快其心欲求将则有卫霍之材以供其指使欲得贤士则有公孙董汲之徒以称其意唐太宗好用兵则诛突厥服辽东威振遐荒以逞其志欲求将则有李靖李绩之徒入其驾驭欲得贤士则有房杜之徒在其左右此二帝者可谓所求无不得所欲皆如意无他术也惟能自执威权之柄耳伏惟陛下以圣明之姿超出二帝又尽有汉唐之天下然而欲御边则常患无兵欲破贼则常患无将欲赡军则常患无财用欲威服四夷则常患无策欲任使贤材则常患无人是所求皆不得所欲皆不如意也其故无他由不用威权之术也自古帝王或为强臣所制或为小人所惑则威权不得出于已今朝无强臣之患旁无小人偏任之溺内外臣庶尊陛下如天爱陛下如父倾耳延首愿陛下之所为然何所惮而不为乎若一日赫然执威柄以临之则可使万事皆办何患五者之无柰何为三弊之因循一事之不集臣请言三弊夫言多变则不信令频改则难徔今出令之初不加详审行之未久寻又更张以不信之言行难徔之令故每有处置之事州县知朝廷未是一定之命则官吏或相谓曰且未要行不久必湏更改或曰备礼行下畧与应破指挥旦夕之间果然又变至于将吏更易道路疲于送迎符牒纵横上下莫能遵守中外臣庶或闻而叹息或闻而窃笑叹息者有忧天下之心窃笑者有轻朝廷之意号令如此欲威天下其可得乎此不慎号令之弊也用人之术不过赏罚然赏及无功则恩不足劝罚失有罪则威无所惧虽有人不可用矣太祖时王全斌破蜀而归功不细矣犯法一贬十年不问是时方讨江南故黜全斌与诸将立法太祖神武英断所以能平定天下者其赏罚之法皆如此也昨闗西用兵四五年矣大将以无功罢者依旧居官军中见无功者不妨得好官则诸将谁肯立功矣禆将畏懦逗留者皆当斩罪或暂贬而寻迁或不贬而依旧军中见有罪者不诛则诸将谁肯用命矣所谓赏不足劝威无所惧赏罚如此而欲用人其可得乎此不明赏罚之弊也自兵动以来处置之事不少然多有名而无实臣请畧言其一二则其它可知数年以来点兵不絶诸路之民半为兵矣其间老弱病患短少怯懦者不可胜数是有点兵之虚名而无得兵之实数也新集之兵所在教习追呼上下民不安居主教者非将领之材所教者无旗鼔之节徃来州县愁叹嗷嗷既多是老病小怯之人又无训齐精练之法此有教兵之虚名而无训兵之实艺也诸路州军分造器械工作之际已劳民力辇运般送又苦道涂然而铁刅不刚筋胶不固长短大小多不中度造作之所但务充数而速了不计所用之不堪经厯官司又无检责此有器械之虚名而无器械之实用也以草草之法教老怯之兵执钝折不堪之器械百战百败理在不疑临事而悟何可及乎故事无大小悉皆卤莽则不责功实之弊也臣故曰三弊因循于上则万事弛慢废壊于下万事不可尽言臣请言大者五事其一曰兵臣闻攻人以谋不以力用兵鬪智不鬪多前代用兵之人多者常败少者常胜汉王寻等以百万之兵遇光武九千人而败是多者败而少者胜也苻坚以百万之兵遇东晋二三万人而败是多者败而少者胜也曹操以三十万青州兵大败于吕布退而归许复以二万人破袁绍十四五万是用兵多则败少则胜之明验也况于今敌尤难以力争只可以计取李靖破突厥于定襄只用三千人其后破颉利于阴山亦不过一万葢兵不在多能以计取尔故善用兵者以少为多不善用兵者虽多而愈少也为今讣者添兵则耗国减兵则破贼今沿边之兵不下七八十万可谓多矣然训练不精又有老弱虚数则十人不当一人是七八十万之兵不当七八万人之用加之军无统制分散攴离分多为寡兵法所忌此所谓不善用兵者虽多而愈少故常战而常败也臣愿陛下赫然奋威勅励诸将精加训练去其老弱七八十万中可得五十万数古人用兵以一当百今既未能但得以一当十则五十万精兵可当五百万兵之用此所谓善用兵者以少而为多古人所以少而常胜者以此也今不思实効但务添多耗国耗民积以年岁贼虽不至天下已困矣此一事也其二曰将臣又闻古语曰将相无种故或出于奴仆或出于军卒或出于盗贼惟能不次而用之乃为名将耳国家求将之意虽劳选将之路太狭今诏近臣举将而限以资品则英豪之士在下位者不可得矣试将材者限以弓马一夫之勇则智畧万人之敌皆遗之矣山林竒杰之士召而至者以其贫贱而薄之不过与一主簿假职使其怏怏而去则古之屠钓饭牛之杰皆激怒而失之矣至于无人可用则宁用龙钟跛躄庸懦暗劣之徒皆授之兵柄天下三尺童子皆为朝廷危之前日澶渊之卒几为国家生事此可见也议者不知取将之无术但云当今之无将臣愿陛下革去旧弊奋然精求有贤豪之士不湏限以下位有智畧之人不必试以弓马有山林之杰不可薄其贫贱惟陛下能以非常之礼待人人臣亦将以非常之効报国此二事也其三曰财用臣又闻善治病者必医其受病之处善救弊者必寻其起弊之源今天下财用困乏其弊安在起于用兵而费大故也汉武好穷兵用尽累世之财当时勒兵单于台不过十八万尚能困其国力况未若今日七八十万连四五年而不罢所以罄天地之所生竭万民之膏血而用不足也今虽有智者物不能増而计无所出矣惟有减冗卒之虚费练精兵而速战功成兵罢自然足矣今兵有可减之理无人敢当其事贼有速击之便无将敢奋其勇后时败事徒耗国而耗民此三事也其四曰御邉之策臣又闻兵法曰上兵伐谋其次伐交契丹与朝廷通好仅四十年不敢妄动今一旦发其狂谋者其意何在葢见中国频为元昊所败故敢启其贪心伺隙而动尔今若勅励诸将选兵秣马疾入西界但能痛败昊贼一阵则吾军威大振而敌计沮矣此所谓上兵伐谋者也今论事者皆知契丹与西贼通谋欲并二国之力窥我河北陜西今若我能先击败其一国则敌势减半不能独举此兵法所谓伐交者也元昊地狭贼兵不多向来攻我传闻契丹常有助兵今若敌中自有点集之谋而元昊骤然被击必求助于契丹契丹分兵助昊则可牵其南冦之力若不助昊则二国有隙自相疑贰此亦伐交之策也假令二国克期分路来冦我能先期大举则元昊仓皇自救不暇岂能与契丹相为表里是破其素定之约乖其克日之期此兵法所谓亲而离之也亦伐交之策也元昊叛逆以来幸而屡胜常有轻视诸将之心今又见朝廷北忧契丹方经营于河朔必谓我师不能西出今乗其骄怠正是疾驱急击之时此兵法所谓出其不意者此取胜之上策也前年西将有请出攻者当是时贼气力方盛我兵未练朝廷尚许其出师况今元昊有可攻之势此不可失之时彼方幸吾忧河北而不虞我能西征出其不意此可攻之势也自四路分帅今已半年训练恩信兵已可用故近日屡奏小捷是我师渐振贼气渐衂此可攻之势也茍失此时而使二敌先来则吾无策矣臣愿陛下诏执事之臣熟议而行之此四事也其五曰可任之臣臣又闻仲尼曰十室之邑必有忠信况今文武列职徧于天下其间岂无材智之臣而陛下总治万机之大既不暇尽识其人故不能躬自进贤而退不肖执政大臣动拘旧例又不敢进贤而退不肖审官吏部三班之职但掌文簿差除而已又不敢越次进贤而退不肖是上自天子下至有司无一人得进贤而退不肖者所以贤愚混杂侥幸兼容三载一迁更无旌别平居无事惟患太多而差遣不行一旦临事要人常患乏人使用自古任官之法无如今日之缪也今议者或为举主转官为进贤犯罪黜责为退不肖此不知其弊之深也大凡善恶之人各以类聚故守亷慎者各举清干之人有赃污者各举贪浊之人好狥私者各举请求之人性庸暗者各举不材之人朝廷不问是非但见举主数足便与改官则清干者进矣贪浊者亦进矣请求者亦进矣不材者亦进矣混淆如此便可为进贤之法乎方今黜责官吏岂有澄清纠举之术哉惟犯赃之人因民论诉者乃能黜之耳夫能舞弄文法而求财赂者亦强黠之吏政事必由已出故虽诛剥豪民尚或不及贫弱至于不材之人不能主事众胥羣吏共为奸欺则民无贪富一时受弊以此而言则赃吏与不材之人为害等耳今赃吏因自败者乃加黜责十不去其一二至于不材之人上下共知而不问寛缓容奸其弊如此便可为退不肖之法乎贤不肖既无别则宜乎设官虽多而无人可用也臣愿陛下明赏罚责功实则材皆列于陛下之前矣臣故曰五者皆有然陛下不得而用者为有弊也三弊五事臣既已详言之矣惟陛下择之天下之务不过此也方今天文变于上地理逆于下人心怨于内四夷攻于外事势如此矣非是陛下迟疑寛缓之时惟愿为社稷生民留意臣修昧死再拜  

## 文章辨体彚选卷七十六

（明）贺复征 编  

○上书十一  

上仁宗皇帝言事书【`宋王安石`】  

臣愚不肖蒙恩备使一路今又蒙恩召还阙廷有所任属而当以使事归报陛下不自知其无以称职而敢縁使事之所及冒言天下之事伏惟陛下详思而择其中幸甚臣窃观陛下有恭俭之徳有聪明睿智之才夙兴夜寐无一日之懈声色狗马观游玩好之事无纎介之蔽而仁民爱物之意孚于天下而乂公选天下之所愿以为辅相者属之以事而不贰于谗邪倾巧之臣此虽二帝三王之用心不过如此而已宜其家给人足天下大治而效不至于此顾内则不能无以社稷为忧外则不能无惧于邉患天下之财力日以困穷而风俗日以衰壊四方有志之士諰諰然常恐天下之久不安此其故何也患在不知法度故也今朝廷法严令具无所不有而臣以谓无法度者何哉方今之法度多不合乎先王之政故也孟子曰有仁心仁闻而泽不加于百姓者为政不法于先王之道故也以孟子之说观方今之失正在于此而已夫以今之世去先王之世甚逺所遭之变所遇之势不一而欲一一修先王之政虽甚愚者犹知其难也然臣以谓今之失患在不法先王之政者以谓当法其意而已夫二帝三王相去葢千有余载一治一乱其盛衰之时具矣其所遭之变所遇之势亦各不同其施设之方亦皆殊而其为天下国家之意本末先后未尝不同也臣故曰当法其意而已法其意则吾所改易更革不至乎倾骇天下之耳目嚣天下之口而固已合乎先王之政矣虽然以方今之势揆之陛下虽欲改易更革天下之事合于先王之意其势必不能也陛下有恭俭之徳有聪明睿智之才有仁民爱物之意诚加之意则何为而不成何欲而不得然而臣顾以为陛下虽欲改易更革天下之事合于先王之意其势必不能者何也以方今天下之人才不足故也臣尝试窃观天下在位之人未有乏于此时者也夫人才乏于上则有沉废伏匿在下而不为当时所知者矣臣又求之于闾巷草野之间而亦未见其多焉岂非陶冶而成之者非其道而然乎臣以谓方今在位之人才不足者以臣使事之所及则可知矣今以一路数千里之间能推行朝廷之法令知其所缓急而一切能使民以修其职事者甚少而不才茍简贪鄙之人至不可胜数其能讲先王之意以合当时之变者葢阖郡之间往往而絶也朝廷每一令下其意虽善在位者犹不能推行使膏泽加于民而吏輙縁之为奸以扰百姓臣故曰在位之人才不足而草野闾巷之间亦未见其多也夫人才不足则陛下虽欲改易更革天下之事以合先王之意大臣虽有能当陛下之意而欲领此者九州岛之大四海之逺孰能称陛下之指以一二推行此而人人蒙其施者乎臣故曰其势必未能也孟子曰徒法不能以自行非此之谓乎然则方今之急在于人才而已诚能使天下之才众多然后在位之才可以择其才而取足焉在位者得其才矣然后稍视时势之可否而因人情之患苦变更天下之弊法以趋先王之意甚易也今之天下亦先王之天下先王之时人才尝众矣何至于今而独不足乎故曰陶冶而成之者非其道故也商之时天下尝大乱矣在位贪毒祸败皆非其人及文王之起而天下之才尝少矣当是时文王能陶冶天下之士而使之皆有士君子之才然后随其才之所有而官使之诗曰岂弟君子遐不作人此之谓也及其成也微贱兎罝之人犹莫不好徳兎罝之诗是也又况于在位之人乎夫文王惟能如此故以征则服以守则治诗曰奉璋峩峩髦士攸宜又曰周王于迈六师及之言文王所用文武各得其才而无废事也及至夷厉之乱天下之才乂常少矣至宣王之起所与图天下之事者仲山甫而已故诗人叹之曰徳輶如毛维仲山甫举之爱莫助之葢闵人士之少而山甫之无助也宣王能用仲山甫推其类以新美天下之士而后人才复众于是内修政事外讨不庭而复有文武之境土故诗人美之曰薄言采芑于彼新田于此菑亩言宣王能新美天下之士使之有可用之才如农夫新美其田而使之有可采之芑也繇此观之人之才未尝不自人主陶冶而成之者也所谓陶冶而成之者何也亦教之养之取之任之有其道而已所谓教之之道何也古者天子诸侯自国至于乡党皆有学博置教导之官而严其选朝廷礼乐刑政之事皆在于学士所观而习者皆先王之法言徳行治天下之意其材亦可以为天下国家之用茍不可以为天下国家之用则不教也茍可以为天下国家之用者则无不在于学此教之之道也所谓养之之道何也饶之以财约之以礼裁之以法也何谓饶之以财人之情不足于财则贪鄙茍得无所不至先王知其如此故其制禄自庶人之在官者其禄已足以代其耕矣繇此等而上之每有加焉使其足以养亷耻而离于贪鄙之行犹以为未也又推其禄以及其子孙谓之世禄使其生也既于父子兄弟妻子之养婚姻朋友之接皆无憾矣其死也又于子孙无不足之忧焉何谓约之以礼人情足于财而无礼以节之则又放僻邪侈无所不至先王知其如此故为之制度婚丧祭养燕享之事服食器用之物皆以命数为之节而齐之以律度量衡之法其命可以为之而财不足以具则弗具也其财可以具而命不得为之者不使有铢两分寸之加焉何谓裁之以法先王于天下之士教之以道艺矣不帅教则待之以屏弃逺方终身不齿之法约之以礼矣不循礼则待之以流杀之法王制曰变衣服者其君流酒诰曰厥或诰曰羣饮汝勿佚尽执拘以归于周子其杀夫羣饮变衣服小罪也流杀大刑也加小罪以大刑先王所以忍而不疑者以为不如是不足以一天下之俗而成吾治夫约之以礼裁之以法天下所以服徔无抵冒者又非独其禁严而治察之所能致也葢亦以吾至诚恳恻之心力行而为之倡凡在左右通贵之人皆顺上之欲而服行之有一不帅者法之加必自此始夫上以至诚行之而贵者知避上之所恶矣则天下之不罚而止者众矣故曰此养之之道也所谓取之之道者何也先王之取人也必于乡党必于庠序使众人推其所谓贤能书之以告于上而察之诚贤能也然后随其徳之大小才之髙下而官使之所谓察之者非专用耳目之聪明而聴私于一人之口也欲审知其徳问以行欲审知其才问以言得其言行则试之以事所谓察之者试之以事是也虽尧之用舜亦不过如此而已又况其下乎若夫九州岛之大四海之逺万官亿丑之贱所湏士大夫之才则众矣有天下者又不可以一一自察之也又不可以偏属于一人而使之于一日二日之间考试其行能而进退之也葢吾已能察其才行之大者以为大官矣因使之取其类以持久试之而考其能者以告于上而后以爵命禄秩予之而已此取之之道也所谓任之之道者何也人之才徳髙下厚薄不同其所任有宜有不宜先王知其如此故知农者以为后稷知工者以为共工其徳厚而才髙者以为之长徳薄而才下者以为之佐属又以久于其职则上狃习而知其事下服驯而安其教贤者则其功可以至于成不肖者则其罪可以至于着故久其任而待之以考绩之法夫如此故智能才力之士则得尽其智以赴功而不患其事之不终其功之不就也偷惰茍且之人虽欲取容于一时而顾僇辱在其后安得不勉乎若夫无能之人固知辞避而去矣居职任事之日久不胜任之罪不可以幸而免故也彼且不敢冒而知辞避矣尚何有比周谗谄争进之人乎取之既已详使之既已当处之既已久至其任之也又专焉而不一一以法束缚之而使之得行其意尧舜之所以理百官而熈众工者以此而已书曰三载考绩三考黜陟幽明此之谓也然尧舜之时其所黜者则闻之矣葢四凶是也其所陟者则皋陶稷契皆终身一官而不徙葢其所谓陟者特加之爵命禄赐而已耳此任之之道也夫教之养之取之任之之道如此而当时人君又能与其大臣悉其耳目心力至诚恻怛思念而行之此其人臣之所以无疑而于天下国家之事无所欲为而不得也方今州县虽有学取墙壁具而已非有教导之官长育人才之事也唯太学有教导之官而亦未尝严其选朝廷礼乐刑政之事未尝在于学学者亦漠然自以礼乐刑政为有司之事而非已所当知也学者之所教讲说章句而已讲说章句固非古者教人之道也近岁乃始教之以课试之文章夫课试之文章非博诵强学穷日之力则不能及其能工也大则不足以用天下国家小则不足以为天下国家之用故虽白首于庠序穷日之力以帅上之教及使之徔政则茫然不知其方者皆是也葢今之教者非特不能成人之材而已乂徔而困苦毁壊之使不得成材者何也夫人之才成于专而毁于杂故先王之处民才处工于官府处农于畎亩处商贾于肆而处士于庠序使各专其业而不见异物惧异物之足以害其业也所谓士者乂非特使之不得见异物而已一示之以先王之道而百家诸子之异说皆屏之而莫敢习者焉今士之所宜学者天下国家之用也今悉使置之不教而教之以课试之文章使其耗精疲神穷日之力以徔事于此及其任之以官也则又悉使置之而责之以天下国家之事夫古之人以朝夕专其业于天下国家之事而犹才有能有不能今乃移其精神夺其日力以朝夕从事于无补之学及其任之以事然后卒然责之以为天下国家之用宜其才之足以有为者少矣臣故曰非特不能成人之材乂从而困苦毁壊之使不得成才也又有甚害者先王之时士之所学者文武之道也士之才有可以为公卿大夫有可以为士其才之大小宜不宜则有矣至于武事则随其才之大小未有不学者也故其大者居则为六官之卿出则为六军之将也其次则比闾族党之师亦皆卒伍师旅之帅也故边疆宿卫皆得士大夫为之而小人不得奸其任今之学者以为文武异事吾知治文事而巳至于边疆宿卫之任则推而属之于卒伍徃徃天下奸悍无頼之人茍其才行足自托于乡里者亦有未肯去亲戚而徔召募者也邉疆宿卫此乃天下之重任而人主之所当慎重者也故古者教士以射御为急其它技能则视其人才之所宜而后教之其才之所不能则不强也至于射则为男子之事人之生有疾则已茍无疾未有去射而不学者也在庠序之间固当徔事于射也有宾客之事则以射有祭祀之事则以射别士之行同能偶则以射于礼乐之事未尝不寓以射而射亦未尝不在于礼乐祭祀之间也易曰弧矢之利以威天下先王岂以射为可以习揖让之仪而已乎固以为射者武事之尤大而威天下守国家之具也居则以是习礼乐出则以是徔战伐士既朝夕从事于此而能者众则邉疆宿卫之任皆可以择而取也夫士尝学先王之道其行义尝见推于乡党矣然后因其才而托之以邉疆宿卫之事此古之人君所以推干戈以属于人而无内外之虞也今乃以天下之重任人主所当至慎之选推而属之奸悍无赖才行不足自托于乡里之人此方今所以諰諰然常抱邉疆之忧而虞宿卫之不足恃以为安也今孰不知邉疆宿卫之士不足恃以为安哉顾以为天下学士以执兵为耻而亦未有能骑射行阵之事者则非召募之卒伍孰能任其事者乎夫不严其教髙其选则士之以执兵为耻而未尝有能骑射行阵之事固其理也凡此皆教之非其道故也方今制禄大抵皆薄自非朝廷侍徔之列食口稍众未有不兼农商之利而能充其养者也其下州县之吏一月所得多者钱八九千少者四五千以守选待除守阙通之葢六七年而后得三年之禄计一月所得乃实不能四五千少者乃实不能及三四千而已虽厮养之给亦窘于此矣而其养生丧死婚姻葬送之事皆当于此夫出中人之上者虽穷而不失为君子出中人之下者虽泰而不失为小人唯中人不然穷则为小人泰则为君子计天下之士出中人之上下者千百而无十一穷而为小人泰而为君子者则天下皆是也先王以为众不可以力胜也故制行不以已而以中人为制所以因其欲而利导之以为中人之所能守则其志可以行乎天下而推之后世以今之制禄而欲士之无毁亷耻葢中人之所不能也故今官大者往往交赂遗营赀产以负贪污之毁官小者贩鬻乞丐无所不为夫士巳尝毁亷耻以负累于世矣则其偷惰取容之意起而矜奋自强之心息则职业安得而不地治道何徔而兴乎又况委法受赂侵牟百姓者往往而是也此所谓不能饶之以财也婚丧奉养服食器用之物皆无制度以为之节而天下以奢为荣以俭为耻茍其财之可以具则无所为而不得有司既不禁而人乂以此为荣茍其财不足而不能自称于流俗则其婚丧之际往往得罪于族人亲姻而人以为耻矣故富者贪而不知止贫者则勉强其不足以追之此士之所以重困而亷耻之心毁也凡此所谓不能约之以礼也方今陛下恭行俭约以率天下此左右近贵之臣所亲见然而其闺门之内奢靡无节犯上之所恶以伤天下之教者有巳甚者矣未闻朝廷有所放绌以示天下昔周之人拘羣饮而被之以杀刑者以为酒之末流生害有至于死者众矣故重禁其祻之所自生重禁祻之所自生故其施刑极省而人之抵于祻败者少矣今朝廷之法所尤重者独贪吏耳重禁贪吏而轻奢靡之法此所谓禁其末而弛其本然而世之识者以为方今官冗而县官财用已不足以供之其亦蔽于理矣今之入官诚冗矣然而前世置员葢甚少而赋禄又如此之薄则财用之所不足葢亦有说矣吏禄岂足计哉臣于财利固未尝学然窃观前世治财之大畧矣葢因天下之力以生天下之财取天下之财以供天下之费自古治世未尝以不足为天下之公患也患在治财无其道耳今天下不见兵革之具而元元安土乐业各致已力以生天下之财然而公私常以困穷为患者殆以理财未得其道而有司不能度世之宜而通其变耳诚能理财以其道而通其变臣虽愚固知増吏禄不足以伤经费也方今法严令具所以罗天下之士可谓密矣然而亦尝教之以道艺而有不帅教之刑以待之乎亦尝约之以制度而有不循理之刑以待之乎亦尝任之以职事而有不任事之刑以待之乎夫不先教之以道艺诚不可以诛其不帅教不先约之以制度诚不可以诛其不循理不先任之以职事诚不可以诛其不任事此三者先王之法所尤急也今皆不可得诛而薄物细故非害治之急者为之法禁月异而岁不同为吏者至于不可胜记又况能一一避之而无犯者乎此法令所以玩而不行小人有幸而免者君子有不幸而及者焉此所谓不能裁之以刑也凡此皆治之非其道也方今取士强记博诵而畧通于文辞谓之茂才异等贤良方正茂才异等贤良方正者公卿之选也记不必强诵不必博畧通于文辞而又尝学诗赋则谓之进士进士之髙者亦公卿之选也夫此二科所得之技能不足以为公卿不待论而后可知而世之议者乃以为吾常以此取天下之士而才之可以为公卿者常出于此不必法古之取人而后得士也其亦蔽于理矣先王之时尽所以取人之道犹惧贤者之难进而不肖者之杂于其间也今悉废先王所以取士之道而驱天下之才士悉使为贤良进士则士之才可以为公卿者固宜为贤良进士而贤良进士亦固宜有时而得才之可以为公卿者也然而不肖者茍能雕虫篆刻之学以此进至乎公卿才之可以为公卿者困于无补之学而以此绌死于嵓野葢十八九矣夫古之人有天下者其所以慎择者公卿而已公卿既得其人因使推其类以聚于朝廷则百司庶物无不得其人也今使不肖之人幸而至于公卿因得推其类聚之朝廷此朝廷所以多不肖之人而虽有贤智往往困于无助不得行其意也且公卿之不肖既推其类以聚于朝廷朝廷之不肖又推其类以备四方之任使四方之任使者又各推其不肖以布于州郡则虽有同罪举官之科岂足恃哉适足以为不肖者之资而巳其次九经五经学究明法之科朝廷固已尝患其无用于世而稍责之以大义矣然大义之所得未有以贤于故也今朝廷又开明经之选以进经术之士然明经之所取亦记诵而畧通于文辞者则得之矣彼通先王之意而可以施于天下国家之用者顾未必得与于此选也其次则恩泽子弟庠序不教之以道艺官司不考问其才能父兄不保任其行义而朝廷輙以官予之而任之以事武王数纣之罪则曰官人以世夫官人以世而不计其才行此乃纣之所以乱亡之道而治世之所无也又其次曰流外朝廷固已挤之于亷耻之外而限其进取之路矣顾属之以州县之事使之临士民之上岂所谓以贤治不肖者乎以臣使事之所及一路数千里之间州县之吏出于流外者往往而有可属任以事者殆无二三而当防闲其奸者皆是也葢古者有贤不肖之分而无流品之别故孔子之圣而尝为季氏吏葢虽为吏而亦不害其为公卿及后世有流品之别则凡在流外者其所成立固尝自置于亷耻之外而无髙人之意矣夫以近世风俗之流靡自虽士大夫之才势足以进取而朝廷尝奬之以礼义者晩节末路往往怵而为奸况又其素所成立无髙人之意而朝廷固已挤之于亷耻之外限其进取者乎其临人亲职放僻邪侈固其理也至于邉疆宿卫之选则臣固巳言其失矣凡此皆取之非其道也方今取之既不以其道至于任之又不问其徳之所宜而问其出身之后先不论其才之称否而论其厯任之多少以文学进者且使之治财已使之治财矣又转而使之典狱已使之典狱矣又转而使之治礼是则一人之身而责之以百官之所能备宜其人才之难为也夫责人以其所难为则人之能为者少矣人之能为者少则相率而不为故使之典礼未尝以不知礼为忧以今之典礼者未尝学礼故也使之典狱未尝以不知狱为耻以今之典狱者未尝学狱故也天下之人亦已渐渍于失教被服于成俗见朝廷有所任使非其资序则相议而讪之至于任使之不当其才未尝有非之者也且在位者数徙则不得久于其官故上不能狃习而知其事下不肯服驯而安其教贤者则其功不可以及于成不肖者则其罪不可以至于着若夫迎新将故之劳縁絶簿书之弊固其害之小者不足悉数也设官大抵皆当久于其任而至于所部者逺所任者重则尤宜久于其官而后可以责其有为而方今尤不得久于其官往往数日輙迁之矣取之既已不详使之既已不当处之既已不久至于任之则乂不专而又一一以法束缚之不得行其意臣固知当今在位多非其人稍假借之权而不一一以法束缚之则放恣而无不为虽然在位非其人而恃法以为治自古及今未有能治者也即使在位皆得其人矣而一一以法束缚之不使之得行其意亦自古及今未有能治者也夫取之既已不详使之既巳不当处之既已不久任之又不专而又一一以法束缚之故虽贤者在位能者在职与不肖而无能者殆无以异夫如此故朝廷明知其贤能足以任事茍非其资序则不以任事而輙进之虽进之士犹不服也明知其无能而不肖茍非有罪为在事者所劾不敢以其不胜任而輙退之虽退之士犹不服也彼诚不肖无能然而士不服者何也以所谓贤能者任其事与不肖而无能者亦无以异故也臣前以谓不能任人以职事而无不任事之刑以待之者葢谓此也夫教之养之取之任之有一非其道则足以败天下之人才乂况兼此四者而有之则在位不才茍简贪鄙之人至于不可胜数而草野闾巷之间亦少可任之才固不足怪诗曰国虽靡止或圣或否民虽靡膴或哲或谋或肃或乂如彼泉流无沦胥以败此之谓也夫在位之人才不足矣而闾巷草野之间亦少可用之才则岂特行先王之政而不得也社稷之托封疆之守陛下其能久以天幸为常而无一旦之忧乎葢汉之张角三十六万同日而起所在郡国莫能发其谋唐之黄巢横行天下而所至将吏无敢与之抗者汉唐之所以亡祸自此始唐既亡矣陵夷以至五代而武夫用事贤者伏匿消沮而不见在位无复有知君臣之义上下之礼者也当是之时变置社稷葢甚于奕棊之易而元元肝脑涂地幸而不转死于沟壑者无几耳夫人才不足其患葢如此而方今公卿大夫莫肯为陛下长虑后顾为宗庙万世计臣窃惑之昔晋武帝趣适目前而不为子孙长逺之谋当时在位亦皆偷合茍容而风俗荡然弃礼义捐法制上下同失莫以为非有识固知其将必乱矣而其后果海内大扰中原列于氐羌者二百余年伏惟三庙祖宗神灵所以付属陛下固将为万世血食而大庇元元于无穷也臣愿陛下鉴汉唐五代之所以乱亡惩晋武茍且因循之祸明诏大臣思所以陶成天下之才虑之以谋计之以数为之以渐期为合于当世之变而无负于先王之意则天下之人才不可胜用矣人才不胜用则陛下何求而不得何欲而不成哉夫虑之以谋计之以数为之以渐则成天下之才甚易也臣始读孟子见孟子言王政之易行心则以为诚然及见与慎子论齐鲁之地以为先王之制国大抵不过百里者以为今有王者起则凡诸侯之地或千里或五百里皆将损之至于数十百里而后止于是疑孟子虽贤其仁智足以一天下亦安能毋刼之以兵革而使数百千里之强国一旦肯损其地之十八九比于先王之诸侯至其后观汉武帝用主父偃之策令诸侯王地悉得推恩封其子弟而汉亲临定其号名輙别属汉于是诸侯王之子弟各有分土而势强地大者卒以分析弱小然后知虑之以谋计之以数为之以渐则大者固可使小强者固可使弱而不至乎倾骇变乱败伤之衅孟子之言不为过又况今欲改易更革其势非若孟子所为之难也臣故曰虑之以谋计之以数为之以渐则其为甚易也然先王之为天下不患人之不为而患人之不能不患人之不能而患已之不勉何谓不患人之不为而患人之不能人之情所愿得者善行美名尊爵厚利也而先王能操之以临天下之士天下之士有能遵之以治者则悉以其所愿得者以与之士不能则已矣茍能则孰肯舍其所愿得而不自勉以为才故曰不患人之不为患人之不能何谓不患人之不能而患已之不勉先王之法所以待人者尽矣自非下愚不可移之才未有不能赴者也然而不谋之以至诚恻怛之心力行而先之未有能以至诚恻怛之心力行而应之者也故曰不患人之不能而患已之不勉陛下诚有意乎成天下之才则臣愿陛下勉之而已臣又观朝廷异时欲有所施为变革其始计利害未尝熟也顾有一流俗侥幸之人不悦而非之则遂止而不敢夫法度立则人无独蒙其幸者故先王之政虽足以利天下而当其承弊壊之后侥幸之时其剙法立制未尝不艰难也以其剙法立制而天下侥幸之人亦顺悦以趋之无有龃龉则先王之法至今存而不废矣惟其剙法立制之艰难而侥幸之人不肯顺悦而趋之故古之人欲有所为未尝不先之以征诛而后得其意诗曰是伐是肆是絶是忽四方以无拂此言文王先征诛而后得意于天下也夫先王欲立法度以变衰壊之俗而成人之才虽有征诛之难犹忍而为之以为不若是不可以有为也及至孔子以匹夫游诸侯所至则使其君臣捐所习逆所顺强所劣憧憧如也卒困于排逐然孔子亦终不为之变以为不如是不可以有为此其所守葢与文王同意夫在上之圣人莫如文王在下之圣人莫如孔子而欲有所施为变革则其事葢如此矣今有天下之势居先王之位剙立法制非有征诛之难也虽有侥幸之人不悦而非之固不胜天下顺悦之人众也然而一有流俗侥幸不悦之言则遂止而不敢为者惑也陛下诚有意乎成天下之才则臣乂愿断之而已夫虑之以谋计之以数为之以渐而又勉之以成断之以果然而犹不能成天下之才则以臣所闻葢未有也然臣之所称流俗之所不讲而今之议者以谓迂阔而熟烂者也窃观近世士大夫所欲悉心力耳目以补助朝廷者有矣彼其意非一切利害则以为当世所能行者士大夫既以此希世而朝廷所取于天下之士亦不过如此至于大伦大法礼义之际先王之所力学而守者葢不及也一有及此则羣聚而笑之以为迂阔今朝廷悉心于一切之利害有司法令于刀笔之间非一日也然其效可观矣则夫所谓迂阔而熟烂者惟陛下亦可以少留神而察之矣昔唐太宗贞观之初人人异论如封徳彛之徒皆以为非杂用秦汉之政不足以为天下能思先王之事开太宗者魏文正公一人尔其所施设虽未能尽当先王之意抑其大畧可谓合矣故能以数年之间而天下几致刑措中国安宁蛮夷顺服自三王以来未有如此盛时也唐太宗之初天下之俗犹今之世也魏文正公之言固当时所谓迂阔而熟烂者也然其效如此贾谊曰今或言徳教之不如法令胡不引商周秦汉以观之然则唐太宗之事亦足以观矣臣幸以职事归报陛下不自知其驽下无以称职而敢及国家之大体者以臣蒙陛下任使而当归报窃谓在位之人才不足而无所称朝廷任使之意而朝廷所以任使天下之士者或非其理而人不得尽其才此亦臣使事之所及而陛下之所宜先闻者也释此不言而毛举利害之一二以污陛下之聪明而终无补于世则非臣所以事陛下惓惓之义也伏惟陛下详思而择其中天下幸甚  

## 文章辨体彚选卷七十七

（明）贺复征 编  

○上书十二  

上仁宗皇帝书【`宋程颐`】  

草莽贱臣程頥谨昧死再拜上书皇帝阙下臣伏观前古圣明之主无不好闻直諌博采蒭荛故视益明而聴益聪纪纲正而天下治昏乱之主无不恶闻过失忽弃正言故视益蔽而聪益基纪纲废而天下乱治乱之因未有不繇是也伏惟陛下徳侔天地明并日月寛慈仁圣自古无比曷尝害一忠臣戮一正士羣臣虽有以言事得罪者旋复拔擢过其分际此千载一遇言事之秋也桀纣暴乱残贼忠良然而义士不顾死以尽其节明圣在上其仁如天布衣之士虽非当言责也茍有可以禆圣治何忍黙嘿而不言哉臣今竭其愚忠非有斧钺之虞也所虑进言者至众岂尽有取狂愚必多而陛下因谓贱士之言无适用者臣虽披心腹沥肝胆不见省览祗成徒为此臣之所惧也倘或陛下少留圣虑则非臣之幸实天下之幸臣请自陈所学然后以臣之学议天下之事臣所学者天下大中之道也圣人性之为圣人贤者繇之为贤者尧舜用之为尧舜仲尼述之为仲尼其为之也至大其行之也至易三代以上莫不繇之自秦以下衰而不振魏晋之属去之逺甚汉唐小康行之不醇自古学之者众矣而考其得者葢寡焉道必充于已而后施以及人是故道非大成不茍于用然亦有不私其身应时而作者也出处无常惟义所在所谓道非大成不茍于用颜回曽参之徒是也天之大命在夫子矣故彼得自善其身非至圣人则不出也在于平世无所用者亦然所谓不私其身应时而作者诸葛亮及臣是也亮感先主三顾之义闵生民涂炭之苦思致天下于三代义不得自安而作也如臣者生逢圣明之主而天下有危乱之虞义岂可苟善其身而不以一言悟陛下哉故曰出处无常惟义所在臣请议天下之事不识陛下以今天下为安乎危乎治乎乱乎乌可知危乱而不思救之之道如曰安且治矣则臣请明其未然方今之势诚何异于抱火厝之积薪之下而寝其上火未及然因谓之安者乎书曰民惟邦本本固邦寜窃惟固本之道在于安民安民之道在于足衣食今天下民力匮竭衣食不足春畊而播延息以待一岁失望便湏流亡以此而言本未得为固也臣料陛下仁慈爱民如子必不忍使之困苦一至于是臣窃疑左右前后壅蔽陛下聪明使陛下不得而知今国家财用常多不足不足则责于三司三司责诸路转运转运何所出诛剥于民尔或四方有事则多非时配率毒害尤深急令诛求竭民膏血徃往破产亡业骨月离散众人观之犹可伤痛陛下为民父母岂不悯哉民无储备官廪复空臣观京师縁邉以至天下率无二年之备卒有连岁凶灾如明衜中不知国家何以待之坐食之卒计踰百万既无以供费将重敛于民而民已散矣强敌乗隙于外奸雄生心于内则土崩瓦解之势深可虞也太宁之世圣人犹不忘为备必有九年之蓄以待凶岁况今百姓困苦愁怨之气上冲于天灾沴凶荒是所召也陛下能保其必无乎中民之家有十金之产子孙不能守则人皆谓之不孝陛下承祖宗基业而前有土崩瓦解之势可不惧哉契丹强盛自古无比幸而目前尚守盟誓果能以金帛厌其欲乎能必料其常为今日之计乎则夫沿邉岂宜无备益以兵则用不足省其戍则力弗攴皆非长久之策也前者昊贼叛逆西垂用兵数年之间天下大困葢内外经制多失其宜陜西之民苦毒尤甚及多逃散重以军法禁之以至人心天怨皆有思冦之言悖逆之深不敢以闻圣聴顾恐陛下亦颇知之故曰无恒产而有恒心者惟士为能彼庶民者饥寒既切于内父子不相保尚能顾忠义哉非民无良政使然也当时秦中冦盗屡起傥稽扑灭必多响应幸而旬时尽能诛剪尚頼社稷之福西虏亦疲彼知未可逺图遂且诡辞称顺向若更相牵制未得休兵内衅将生言之可骇今天下劳弊不比景佑以前复有如曩时之役臣愚切恐不能堪矣况为患者岂止西戎臣每思之神魂飞越不知朝廷议者以为何如亦尝置之虑乎其谓制之无术乎臣窃谓今天下犹无事人命未甚危陛下宜早警惕于衷思行王道不然臣恐岁月易失因循不思以事势观之理无常尔虽我太祖之有天下救五代之乱不戮一人自古无之非汉唐可比固知赵氏之祀安于泰山然而遏陛下之圣明陷斯民于荼毒深可痛也臣料羣臣必未尝有为陛下陈王道者以陛下圣明岂有言而不聴者乎窃惟王道之本仁也臣观陛下之仁尧舜之仁也然而天下未治者诚繇有仁心而无仁政尔故孟子曰今有仁心仁闻而民不被其泽不可法于后世者不行先王之道也陛下精心庶政常惧一夫不获其所未尝以一喜怒杀一无辜官吏有犯入人罪者则终身弃之是陛下爱人之深也然而凶年饥岁老弱转死于沟壑壮者散而之四方为盗贼犯刑戮者几千万人矣岂陛下爱人之心哉必谓岁使之然非政之罪欤则何异于刺人而杀之曰非我也兵也三代之民无是病也岂三代之政不可行于今耶州县之吏有陷人于辟者陛下必深恶之然而民不知义复廹困穷放僻邪侈而入于罪者非陛下陷之乎必谓其自然则教化圣人之妄言邪天下之治繇得贤也天下不治繇失贤也世不乏贤顾求之之道何如耳今夫求贤本为治也治天下之道莫非五帝三王周公孔子治天下之道也求乎明于五帝三王周公孔子治天下之道者各以其所得大小而用之有宰相事业者使为宰相有卿大夫事业者使为卿大夫有为郡之术者使为刺史有治县之政者使为县令各得其任则无职不举然而天下弗治者未之有也国家取士虽以数科然而贤良方正岁止一二人而已又所得不过博闻强记之士尔明经之属惟专念诵不晓义理尤无用者也最贵盛者惟进士科以词赋声律为工词赋之中非有治天下之道也人学之以取科第积日累久至于卿相帝王之道教化之本岂尝知之居其位责其事业则未尝学之譬如胡人操舟越客为御求其善也不亦难乎往者丁度建言祖宗以来得人不少愚瞽之甚议者至今切齿使墨论墨固以墨为善矣今天下未治诚繇有君而无臣也岂世无人求之失其道尔茍欲取士必得岂无术哉王道之不行二千年矣后之愚者皆云时异事变不可复行此则无知之深也然而人主往往惑于其言今有人得物于道示玉工曰玉也示众人曰石也则将以玉工为是乎以众人为是乎必以玉工为是矣何则识与不识也圣人垂教思以治后世而愚者谓不可行于今则将守圣人之道乎徔众人之言乎谓众人以王道可行则犹诘瞽者以五色之鲜询聋者以八音之美其曰不然宜也彼非憎五色而恶八音闻见限也臣观陛下之心非不忧虑天下也以陛下忧虑天下之心行王道岂难乎哉孟子曰以齐王犹反手也又曰师文王大国五年小国七年必为政于天下矣以诸侯之位一国之地五年可以王天下况陛下居天子之尊令行四海如风之动茍行王政奚啻反手之易哉昔者大禹治水八年于外三过其门而不入思以利天下虽劳苦不避也今陛下行王政非有苦身体劳思虑之难也何惮而不为哉孝经曰立身行道扬名于后世以显父母孝之终也匹夫犹当行道以显父母况陛下贵为天子岂不欲发愤求治思齐尧舜纳民仁寿上光祖考垂休无穷凡所谓孝无大于此者也臣以为治今天下犹理乱丝非持其端条而举之不可得而治也故臣前所陈不及厯指政治之阙但见有危乱之虞救之当以王道也然而行王之道非可一二而言愿得一面天颜罄陈所学如或有助陛下其置之左右使尽其诚苟实可用陛下其大用之若行而不效当服罔上之诛而不虚受陛下爵禄也陛下问羣臣羣臣必谓寒贱之士不可使近上侧自臣思之以为不然臣髙祖羽太祖朝年六十余为县令一言遭遇圣祖特加拔擢攀附太宗终于兵部侍郎顾遇之厚羣臣无比备存家牒不敢繁述臣曽祖希振既以父任后祖遹复被推恩国家录先世之勋臣父珦又蒙延赏今为国子博士非有横草之功食君禄四世一百年矣臣料天下受国恩之厚无如臣家者臣自职事以来思为国家尽死未得其路尔则臣进见宜无疑也或者更为强词言其不可此乃自负阴私惧防■〈言互〉讦者也伏望陛下出于圣断勿狥众言以王道为心以生民为念黜世俗之论期非常之功昔汉武笑齐宣不行孟子之说自致不王而不用仲舒之策隋文笑汉武不用仲舒之策不至于道而不聴王通之言二主之昏料陛下亦尝笑之矣臣虽不敢望三子之贤然臣之所学三子之道也陛下勿使后之视今犹今之视昔则天下不胜幸甚望陛下特留意焉臣愚无任踰越狂狷恐惧之极臣頥昧死顿首谨言  

上太皇太后书【`程頥`】  

臣愚鄙之人自少不喜进取以读书求道为事于兹几三十年矣当英宗朝暨神宗之初屡为当涂者称荐臣于斯时自顾学之不足不愿仕也及皇帝陛下嗣位太皇太后陛下临朝求贤愿治大臣上体圣意搜扬岩穴首及微贱蒙恩除西京学官臣于斯时未有意于仕也辞避方再而遽有召命臣门下学者促臣行者半劝臣勿行者半促臣行者则曰君命召礼不俟驾劝臣勿行者则曰古之儒者召之则不往臣以为召而不往惟子思孟轲则可葢二人者处宾师之位不徃所以规其君也已之微贱食土之毛而为王民召而不至邦有常宪是以奔走应命到阙蒙恩授馆职方以义辞遂蒙召对臣于斯时尚未有意于仕也进至帘前咫尺天光未尝敢以一言及朝政陛下视臣岂求进者哉既而亲奉徳音擢置经筵事出望外惘然惊惕臣切内思儒者得以道学辅人主葢非常之遇使臣自择所处亦无过于此矣臣于斯时虽以不才而辞然许国之心实已萌矣尚虑陛下贪贤乐善果于取人知之或未审也故又进其狂言以觊详察曰如小有可用则敢不就职或狂妄无取则乞聴辞避章再上再命祗受是陛下不以为妄也臣于是受命供职而来夙夜毕精竭虑惟欲主上徳如尧舜异日天下享尧舜之治庙社固无穷之基乃臣之心也臣本山埜之人禀性朴直言辞鄙拙则有之矣至于爱君之心事君之礼告君之道敢有不尽上頼圣明可以照鉴臣自惟至愚蒙陛下特达之知遭遇如此愿効区区之诚庶几毫髪之补惟陛下留意省览不胜幸甚伏以太皇太后陛下心存至公躬行大道开纳忠信委用耆徳不止维持大业且欲兴致太平前代英主所不及也但能日慎一日天下之事不足虑也臣以为今日至大至急为宗社生灵久长之计惟是辅养上徳而已厯观前古辅养幼主之道莫备于周公周公之为万世之法也臣愿陛下扩髙世之见以圣人之言为可必信先王之道为可必行勿狃滞于近规勿迁惑于众口古人所谓周公岂欺我哉周公作立政之书举言常伯常任至于缀衣虎贲以为知恤者鲜一篇之中丁宁重复惟在此一事而已书又曰仆臣正厥后克正又曰后徳惟臣不徳惟臣又曰侍御仆徔罔匪正人以旦夕承弼厥辟出入起居罔有不钦是古人之意人主跬步不可离正人也葢所以涵养气质薫陶徳性故能习与智长化与心成后世不复知此以为人主就学所以渉书史览古今也不知涉书史览古今乃一端尔若止于如是则能文宫人可备劝讲知书内侍可充辅道何用置官设职精求贤徳哉大抵人主受天之命禀赋自殊厯考前史帝王才质鲜不过人然而完徳有道之君至少其故何哉皆辅养不得其道而位势使之然也伏惟皇帝陛下天资粹美徳性仁厚必为有宋令主但恨辅养之道有未至尔臣供职已来六侍讲筵但见诸臣拱手黙坐当讲者立案傍解释数行而退如此虽弥年积岁所益几何与周公辅成王之道殊不同矣或以为主上方幼且当如此此不知本之论也古人生子能食能言而敎之大学之法以豫为先人之幼也知思未有所至便当以格言至论日陈于前虽未晓知且当薫聒使盈耳充腹久自安习若固有之虽以他言惑之不能入也若为之不豫及乎稍长私意偏好生于内众口辩言铄于外欲其纯完不可得也故所急在先人岂有太早者乎或乂以为主上天资至美自无违道不湏过虑此尤非至论夫圣莫圣于舜而禹皋陶未尝忘规戒至曰无若丹朱好慢游作傲虐且舜之不为慢游傲虐虽至愚亦当知之岂禹而不知乎葢处崇髙之位儆戒之道不得不如是也且人心岂有常哉以唐太宗之英睿躬厯艰难力平祸乱年亦长矣始恶隋炀侈丽毁其层观广殿不六七年复欲治干阳殿是人心果可长乎所以圣贤虽明盛之际不废规戒为虑岂不深逺也哉况冲幼之君闲邪拂违之道可少懈乎伏自四月末间以盛暑罢讲比至中秋葢踰三月古人欲旦夕承弼出入起居而今乃三月不一见儒臣何其与古人之意异也今士大夫家子弟亦不肯使经时累月不亲儒士初秋渐凉臣欲乞于内殿或后苑清凉处召见当日讲官俾陈说道义纵然未有深益亦使天下知太皇太后用意如此又一人独对与众见不同自然情意易通不三五次便当习熟若不如此渐致待其自然是辅道官都不为力将安用之将来伏假既开且乞依旧轮次值日所贵常得一员独对开发之道葢自有方朋习之益最为至切故周公辅成王使伯禽与之处圣人所为必无不当真庙使蔡伯希侍仁宗乃师古也臣欲乞择臣僚家子弟十岁已上十二已下端谨颕悟者三人侍上左右上所读之书亦使读之辩色则入昏而罢归当令二人侍一人更休每人择有年宫人内臣二人随逐看承不得暂离常情笑语亦勿禁止唯湏言语必正举动必庄仍使日至资善堂呈所习业讲官常加教勒使知严惮年纔十三便令罢去岁月之间自觉其益比来宰相十日一至经筵亦止于黙坐而巳又间日讲读则史官一人立侍史官之职言动必书施于视政时则可经筵讲肄之所乃燕处也主上方问学之初宜心泰体舒乃能悦怿今则前对大臣动虞有失旁立史官言出輙书使上欲游其志得乎欲发于言敢乎深妨学问不得不改欲乞特降指挥宰臣一月两次与文彦博同赴经筵遇宰臣赴日即乞就崇政殿讲说因令史官入侍崇政殿说书之职置来已久乃是讲说之所汉唐命儒士讲论亦多在殿上葢故事也迩英殿廹狭讲读官内臣近三十人在其中四月间尚未甚热而讲官巳流汗况主上气体嫩弱岂得为便春夏之际人气蒸薄深可虑也祖宗之时偶然在彼执为典故殊无义理欲乞今后只于延和殿讲读后楹垂帘帘前置御座太皇太后每遇政事稀简圣体康和时至帘下观讲官进说不惟省詧主上进业于陛下圣聪未必无补兼讲官辅导之间事意不少有当奏禀便得上闻亦不可烦劳圣躬限以日数但旬月之间意适则徃可也今讲读官共五人四人皆兼要职独臣不领别官近复差修国子监太学条制是亦兼它职也乃无一人专职辅道者执政之意可见也葢惜人才不欲使之闲尔又以为虽兼它职不妨讲读此尤不思之甚也不敢言告君之道只以告众人言之夫告于人者非积其诚意不能感而入也圣人以蒲芦喻教谓以诚化之也今夫钟怒而击之则武悲而击之则哀诚意之感而入也告于人亦如是古人所以斋戒而告君者何谓也臣前后两得进讲未尝敢不宿斋豫戒潜思存诚觊感动于上心若使营营于职事纷纷其思虑待至上前然后善其辞说徒以颊舌感人不亦浅乎此理非知学者不能晓也道衰学废世俗何尝闻此虽闻之必以为迂诞陛下髙识逺见当蒙鉴知以朝廷之大人主之重置二三臣专职辅道极非过当今诸臣所兼皆要官若未能遽罢且乞免臣修国子监条制俾臣夙夜精思竭诚专在辅道不惟事理当然且使天下知朝廷以为重事不以为闲所也陛下擢臣于草埜之中葢以其读圣人书闻圣人道臣敢不以其所学上报圣明窃以圣人之学不传久矣臣幸得之于遗经不自度量以身任道天下骇笑者虽多而近年信徔者亦众方将区区驾其说以示学者觊能传于后世不虞天幸之至得备讲说于人主之侧使臣得以圣人之学上沃圣聪则圣人之道有可行之望岂特臣之幸哉如陛下未以臣言为信何不一赐访问臣当陈圣学之端绪发至道之渊微陛下圣鉴髙明必蒙照纳如其妄伪愿徔诛殛臣愚不任恳悃惶惧待辠之至  

## 文章辨体彚选卷七十八

（明）贺复征 编  

○上书十三  

上仁宗皇帝书【`宋苏洵`】  

嘉佑三年十二月一日眉州布衣臣苏洵谨顿首再拜冐万死上书皇帝阙下臣前月五日蒙本州岛录到中书札子连牒臣以两制议上翰林学士欧阳修奏臣所著权书衡论几策二十二篇乞赐甄录陛下过聴召臣试策论舍人院仍令本州岛发遣臣赴阙臣本田野匹夫名姓不登于州闾今一旦卒然被召实不知其所以自通于朝廷承命悸恐不知所为以陛下躬至圣之资又有羣公卿之贤与天下士大夫之众如臣等辈固宜不少有臣无臣不加损益臣不幸有负薪之疾不能奔走道路以副陛下搜扬之心忧惶负罪无所容处臣本凡才无路自进当少年时亦尝欲侥幸于陛下之科举有司以为不肖輙以摈落盖退而处者十有余年矣今虽欲勉强扶病戮力亦自知其疎拙终不能合有司之意恐重得罪以辱明诏且陛下所为千里而召臣者其意以臣为能有所发明以庻几有补于圣政之万一而臣之所以自结发读书至于今兹犬马之齿几已五十而犹未敢废者其意亦欲効尺寸于当时以快平生之志耳今虽未能奔伏阙下以累有司而犹不忍黙黙卒无一言而已也天下之事其深逺切至者臣自惟疎贱未敢遽言而其近而易行浅而易见者谨条为十通以塞明诏其一曰臣闻利之所在天下趋之是故千金之子欲有所为则百家之市无寜居者古之圣人执其大利之权以奔走天下意有所向则天下争先为之今陛下有奔走天下之权而不能用何则古者赏一人而天下劝今陛下增秩拜官动以千计其人皆以为已所自致而不知戮力以报上之恩至于临事谁当効用此由陛下轻用其爵禄使天下之士积日持久而得之譬如佣力之人计工而受直虽与之千万岂知徳其主哉是以虽有能者亦无所施以为谨守绳墨足以自致高位官吏繁多溢于局外使陛下皇皇汲汲求以处之而不暇择其贤不肖以病陛下之民而耗竭大司农之钱谷此议者所欲去而未得也臣窃思之盖今制驭天下之吏自州县令录幕职而改京官者皆未得其术是以若此纷纷也今虽多其举官而逺其考重其举官之罪此适足以隔贤者而容不肖且天下无事虽庸人皆足以无过一旦改官无所不为彼其举者曰此亷吏此能吏朝廷不知其所以为廉与能也幸而未有败事则长为廉与能矣虽重其罪未见有益上下相蒙请托公行莅官六七考求举主五六人此谁不能者臣愚以为举人者当使明着其迹曰某人廉吏也尝有某事以知其廉某人能吏也尝有某事以知其能虽不必有非常之功而皆有可纪之状其特曰廉能而已者不聴如此则夫庸人虽无罪而不足称者不得入其间老于州县不足甚惜而天下之吏必皆务为可称之功与民兴利除害唯恐不出诸已此古之圣人所以驱天下之人而使争为善也有功而赏有罪而罚其实一也今降官罢任者必奏曰某人有某罪其罪当然然后朝廷举而行之今若不着其所犯之由而特曰此不才贪吏也则朝廷安肯以空言而加之罪今又何独至于改官而聴其空言哉是不思之甚也或者以为如此则天下之吏务为可称用意过当生事以为己功渐不可长臣以为不然盖圣人必观天下之势而为之法方天下初定民厌劳役则圣人务为因循之政与之休息及其久安而无变则必有不振之祸是以圣人破其茍且之心而作其怠惰之气汉之元成惟不知此以至于乱今天下少隋矣宜有以激发其心使踊跃于功名以变其俗况乎冗官纷纭如此不知所以节之而又何疑于此乎且陛下与天下之士相期于功名而无茍得此待之至深也若其宏才大畧不乐于小官而无闻焉者使两制得以非常举之此天下亦不过几人而已吏之有过而不得迁者亦使得以功赎如此亦以示陛下之有所推恩而不惟艰之也其二曰臣闻古者之制爵禄必皆孝悌忠信修洁博习闻于乡党而逹于朝廷以得之及其后世不然曲艺小数皆可以进然其得之也犹有以取之其弊不若今之甚也今之用人最无谓者其所谓任子乎因其父兄之资以得大官而又任其子弟子将复任其孙孙又任其子是不学而得者常无穷也夫得之也易则其失之也不甚惜以不学之人而居不甚惜之官其视民如草芥也固宜朝廷自近年始有意于裁节然皆知损之而未得其所损此所谓制其末而不穷其原见其粗而未识其精侥幸之风少衰而犹在也夫圣人之举事不唯曰利而已必将有以大服天下之心今欲有所去也必使天下知其所以去之之说故虽尽去而无疑何者恃其说明也夫所谓任子者亦犹曰信其父兄而用其子弟云尔彼其父兄固学而得之也学者任人不学者任于人此易晓也今之制茍幸而其官至于可任者举使任之不问其始之何从而得之也且彼任于人不暇又安能任人此犹借资之人而欲从之匄贷不已难乎臣愚以为父兄之所任而得官者虽至正郎宜皆不聴任子弟唯其能自修餙而越录躐次以至于清显者乃聴如此则天下之冗官必大衰少而公卿之后皆奋志为学不待父兄之资其任而得官者知后不得复任其子弟亦当勉强不肯终老自弃于庸人此其为益岂特一二而已其三曰臣闻自设官以来皆有考绩之法周室既亡其法废絶自京房建考课之议其后终不能行夫有官必有课有课必有赏罚有官而无课是无官也有课而无赏罚是无课也无官无课而欲求天下之大治臣不识也然更厯千载而终莫之行行之则益以纷乱而终不可考其故何也天下之吏不可以胜考今欲人人而课之必使入于九等之中此宜其颠倒错缪而不若无之为便也臣观自昔行考课者皆不得其术盖天下之官皆有所属之长有功有罪其长皆得以举刺如必人人而课之于朝廷则其长为将安用惟其大吏无所属而莫为之长也则课之所宜加何者其位尊故课一人而其下皆可以整齐其数少故可以尽其能否而不谬今天下所以不大治者守令丞尉贤不肖混淆而莫之辨也夫守令丞尉贤不肖之不辨其咎在职司之不明职司之不明其咎在无所属而莫为之长陛下以无所属之官而寄之以一路其贤不肖当使谁察之古之考绩者皆从司会而至于天子古之司会即今之尚书尚书既废惟御史可以总察中外之官臣愚以为可使朝臣议定职司考课之法而于御史台别立考课之司中丞举其大纲而属官之中选强明者一人以专治其事以举刺多者为上以举刺少者为中以无举刺者为下因其罢归而奏其治要使朝廷有以为之赏罚其非常之功不可掩之罪又当特有以偿之使职司知有所惩劝则其下守令丞尉不容复有所依违而其所课者又不过数十人足以求得其实此所谓用力少而成功多法无便于此者矣今天下号为太平其实逺方之民穷困已甚其咎皆在职司臣不敢尽言陛下试加采访乃知臣言之不妄其四曰臣闻古者诸侯臣妾其境内而卿大夫之家亦各有臣陪臣之事其君如其君之事天子此无他其一境之内所以生杀予夺富贵贫贱者皆自我制之此固有以臣妾之也其后诸侯虽废而自汉至唐犹有相君之势何者其署置辟举之权犹足以臣之也是故太守刺史坐于堂上州县之吏拜于堂下虽奔走顿伏其谁曰不然自太祖受命収天下之尊归之京师一命以上皆上所自署而大司农衣食之自宰相至于州县吏虽贵贱相去甚逺而其实皆所与比肩而事主耳是以百余年间天下不知有权臣之威而太守刺史犹用汉唐之制使州县之吏事之如事君之礼皆受天子之爵皆食天子之禄不知其何以臣之也小吏之于大官不忧其有所不从唯恐其从之过耳今天下以贵相高以贱相謟柰何使州县之吏趋走于太守之庭不啻若仆妾唯唯不给故大吏常恣行不忌其下而小吏不能正以至于曲随謟事助以为虐其能中立而不挠者固已难矣此不足怪其势固使然也夫州县之吏位卑而禄薄去于民最近而易以为奸朝廷所恃以制之者特以厉其廉隅全其节概而养其气使知有所耻也且必有异材焉后将以为公卿而安可薄哉其尤不可者今以县令从州县之礼夫县令官虽卑其所负一县之责与京朝官知县等耳其吏胥人民习知其官长之拜伏于太守之庭如是之不威也故轻之轻之故易为奸此县令之所以为难也臣愚以为州县之吏事太守可恭逊卑抑不敢抗而已不至于通名赞拜趋走其下风所以全士大夫之节且以儆大吏之不法者其五曰臣闻为天下者必有所不可窥是以天下有急不求其素所不用之人使天下不能幸其仓卒而取其禄位唯圣人为能然何则其素所用者缓急足以使也临事而取者亦不足用矣传曰寛则宠名誉之人急则用介胄之士今者所用非所养所养非所用国家用兵之时购方畧设武举使天下屠沽徤武皆能徒手攫取陛下之官而兵休之日虽有超世之才而惜升斗之禄臣恐天下有以窥朝廷也今之任为将帅卒有急难而可使者谁也陛下之老将曩之所谓战胜而善守者今亡矣臣愚以为可复武举而为之新制以革其旧弊且昔之所谓武举者盖踈矣其以弓马得者不过挽强引重市井之麤材而以策试中者亦皆记录章句区区无用之学又其取人太多天下之知兵者不宜如此之众而待之又甚轻其下第者不免于隶役故其所得皆贪汗无行之徒豪杰之士耻不忍就宜因贡士之岁使两制各举其所闻有司试其可者而陛下亲策之权畧之外便于弓马可以出入险阻勇而有谋者不过取一二人待以不次之位试以守邉之任文有制科武有武举陛下欲得将相于此乎取之十人之中岂无一二斯亦足以济矣其六曰臣闻法不足以制天下以法而制天下法之所不及天下斯欺之矣且法必有所不及也先王知其有所不及是故存其大畧而济之以至诚使天下之所以不吾欺者未必皆吾法之所能禁亦其中有所不忍而已人君御其大臣不可以用法如其左右大臣而必待法而后能御也则其疎逺小吏当复何以哉以天下之大而无可信之人则国不足以为国矣臣观今两制以上非无贤俊之士然皆奉法供职无过而已莫肯于绳墨之外为陛下深思逺虑有所建明何者陛下待之于绳墨之内也臣请得举其一二以言之夫两府与两制宜使日夜交于门以讲论当世之务且以习知其为人临事授任以不失其才今法不可以相往来意将以杜其告谒之私也君臣之道不同人臣惟自防人君惟无防之是以欢欣相接而无间以两府两制为可信耶当无所请属以为不可信耶彼何患无所制其私意安在其相往来耶今两制知举不免用封弥誊录既奏而下御史亲往莅之凛凛如鞫大狱使不知谁人之辞又何其甚也臣愚以为如此之类一切撤去彼稍有知宜不忍负若其犹有所欺也则亦天下之不才无耻者矣陛下赫然震威诛一二人可以使天下奸吏重足而立想闻朝廷之风亦必有倜傥非常之才为陛下用也其七曰臣闻为天下者可以名噐授人而不可以名噐许人人之不可以一日而知也久矣国家以科举取人四方之来者如市一旦使有司第之此固非真知其才之髙下大小也特以为姑收之而已将试之为政而观其悠久则必有大异不然者今进士三人之中释褐之日天下望为卿相不及十年未有不为两制者且彼以其一日之长而擅终身之富贵举而归之如有所负如此则虽天下之美材亦或怠而不修其率意恣行者人亦望风畏之不敢按此何为者也且又有甚不便者先王制其天下尊尊相高贵贵相承使天下仰视朝廷之尊如泰山乔岳非扳援所能及茍非有大功与出羣之才则不可以轻得其高位是故天下知有所忌而不敢觊觎今五尺童子斐然皆有意于公卿得之则不知愧不得则怨何则彼习知其一旦之可以侥幸而无难也如此则匹夫轻朝廷臣愚以为三人之中茍优与一官足以报其一日之长馆阁台省非举不入彼果不才者也其安以入为彼果才者也其何患无所举此非独以爱惜名噐将以重朝廷耳其八曰臣闻古者敌国相观不观于其山川之险士马之众相观于人而已高山大江必有猛兽怪物时见其威故人不敢亵夫不必战胜而后服也使之常有所忌而不敢发使吾常有所恃而无所怯耳今以中国之大使荒裔视之不畏甚者敢有烦言以渎乱吾聴此其心不有所窥其安能如此之无畏也敌国有事相待以将无事相观以使今之所谓使者亦轻矣曰此人也为此官也则以为此使也今岁以某来岁当以某又来岁当以某如县令署役必均而已矣人之才固有所短而不可强其专对捷给勇敢又非可以学致也今必使强之彼有怆惶失次为敌人笑而已古者大夫出疆有可以安国家利社稷则专之今法令太宻使小吏执简记其旁一揺足辄随而书之虽有奇才辩士亦安所効用彼敌人观之以为樽爼谈燕之间尚不能办军旅之际固宜其无人也如此将何以破其奸谋而折其骄气哉臣愚以为奉使宜有常人唯其可者而不必均彼其不能者陛下责之以文学政事不必强之于言语之间以败吾事而亦稍寛其法使得有所施且今世之患以奉使为艰危故必均而后可陛下平世使人而皆得以辞免后有缓急使之出入死地将皆逃耶此臣又非独为出使而言也其九曰臣闻刑之有赦其来逺矣周制八议有可赦之人而无可赦之时自三代之衰始闻有肆赦之令然皆因天下有非常之事凶荒流离之后盗贼垢污之余于是有以沛然洗濯于天下而犹不若今之因郊而赦使天下之凶民可以逆知而侥幸也平时小民畏法不敢趦趄当郊之岁盗贼公行罪人满狱为天下者将何利于此而又糜散帑廪以赏无用冗杂之兵一经大礼费以万亿赋敛之不轻民之不聊生皆此之故也以陛下节用爱民非不欲去此矣顾以为所从来久逺恐一旦去之天下必以为少恩而凶豪无頼之兵或因以为辞而生乱此其所以重改也盖事有不可改而遂不改者其忧必深改之则其祸必速惟其不失推恩而有以救天下之弊者臣愚以为先郊之岁可因事为辞特发大号如郊之赦与军士之赐且告之曰吾于天下非有惜乎推恩也惟是凶残之民知吾当赦輙以犯法以贼害吾良民今而后赦不于郊之岁以为常制天下之人喜乎非郊之岁而得郊之赏也何暇虑其后其后四五年而行之七八年而行之又从而尽去之天下晏然不知而日以逺矣且此出于五代之后兵荒之间所以姑息天下而安反侧耳后之人相承而不能去以至于今法令明具四方无虞何畏而不改今不为之计使奸人猾吏养为盗贼而后取租赋以啖骄兵乗之以饥馑鲜不及矣当此之时欲为之计其犹有及乎其十曰臣闻古者所以采庻人之议为其疎贱而无嫌也不知爵禄之可爱故其言公不知君威之可畏故其言直今臣幸而未立于陛下之朝无所爱惜顾念于其心者是以天下之事陛下之诸臣所不敢尽言者臣请得以僣言之陛下擢用俊贤思致太平今几年矣事垂立而輙废功未成而旋去陛下知其所由乎陛下知其所由则今之在位者皆足以有立若犹未也虽得贤臣千万天下终不可为何者小人之根未去也陛下遇士大夫有礼凡在位者不敢用亵狎戏嫚以求亲媚于陛下而谗言邪谋之所由至于朝廷者天下之人皆以为陛下不疎逺宦官之过陛下特以为耳目玩弄之臣而不知阴贼险诈为害最大天下之小人无由至于陛下之前故皆通于宦官珠玉锦绣所以为赂者络绎于道以间关龃龉贤人之谋陛下纵不聴用而大臣常有所顾忌以不得尽其心臣故曰小人之根未去也窃闻之道路陛下将有意去而疎之也若如所言则天下之福然臣方以为忧而未敢贺也古之小人有为君子之所抑而反激为天下之祸者臣每痛伤之盖东汉之衰宦官用事阳球为司隶校尉发愤诛王甫等数人磔其尸于道中常侍曹节过而见之遂奏诛阳球而宦官之用事过于王甫之未诛其后窦武何进又欲去之而反以遇害故汉之衰至于扫地而不可救夫君子之去小人惟能尽去乃无后患惟陛下思宗庙社稷之重与天下之可畏既去之又去之既疎之又疎之刀锯之余必有忠良纵有区区之小节不过帏闼洒扫之勤无益于事惟能务絶其权使朝廷清明而忠言嘉谟易以入则天下无事矣惟陛下无使为臣之所料而后世以臣为知言不胜大愿曩臣所著二十二篇畧言当世之要陛下虽以此召臣然臣观朝廷之意特以其文采词致稍有可嘉而未必其言之可用也天下无事臣毎毎狂言以迂阔为世笑然臣以为必将有时而不迂阔也贾谊之策不用于孝文之时而使主父偃之徒得其余论而施之于孝武之世夫施之于孝武之世固不如用之于孝文之时之易也臣虽不及古人惟陛下不以一布衣之言而忽之不胜越次忧国之心効其所见且非陛下召臣臣言无以至于朝廷今老矣恐后无由复言故云云之多至于此也惟陛下寛之臣洵诚惶诚惧顿首顿首谨书  

## 文章辨体彚选卷七十九

（明）贺复征 编  

○上书十四  

上神宗皇帝书【`宋苏轼`】  

熈寜四年二月日具位臣苏轼谨冐万死再拜上书皇帝陛下臣近者不度愚贱輙上封章言买灯事自知渎犯天威罪在不赦席藁私室以待斧钺之诛而侧聴逾旬威命不至问之府司则买灯之事寻已停罢乃知陛下不惟赦之又能聴之惊喜过望以至感泣何者改过不吝从善如流此尧舜禹汤之所勉强而力行秦汉以来之所絶无而仅有顾此买灯毫髪之失岂能上累日月之明而陛下翻然改命曽不移刻则所谓智出天下而聴于至愚威加四海而屈于匹夫臣今知陛下可与为尧舜可与为汤武可与富民而措刑可与强兵而伏不庭矣有君如此其忍负之惟当披露腹心捐弃肝脑尽力所至不知其它乃者臣亦知天下之事有大于买灯者矣而独区区以此为先者盖未信而諌圣人不与交浅言深君子所戒是以试论其小者而其大者固将有待而后言今陛下果赦而不诛则是既已许之矣许而不言臣则有罪是以愿终言之臣之所欲言者三愿陛下结人心厚风俗存纪纲而已人莫不有恃人臣恃陛下之命故能役使小民恃陛下之法故能胜伏强暴至于人主所恃者谁欤书曰予临兆民凛乎若朽索之驭六马言天下莫危于人主也聚则为君臣散则为仇雠聚散之间不容毫厘故天下归徃谓之王人各有心谓之独夫由此观之人主之所恃者人心而已人心之于人主也如木之有根如灯之有膏如鱼之有水如农夫之有田如商贾之有财木无根则槁灯无膏则灭鱼无水则死农夫无田则饥商贾无财则贫人主失人心则亡此必然之理也不可逭之灾也其为可畏从古以然茍非乐祸好狂轻易丧志讵敢肆其胷臆轻犯人心乎昔子产焚载书以弭众言赂伯石以安巨室以为众怒难犯专欲难成而孔子亦曰信而后劳其民未信则以为厉已也唯商鞅变法不顾人言虽能骤致富强亦以召怨天下使其民知利而不知义见刑而不见徳虽得天下旋踵而亡至于其身亦卒不免负罪出走而诸侯不纳车裂以殉而秦人莫哀君臣之间岂愿如此宋襄公虽行仁义失众而亡田常虽不义得众而强是以君子未论行事之是非先观众心之向背谢安之用诸桓未必是而众之所乐则国以乂安庾亮之召苏峻未必非而势有不可则反为危辱自古及今未有和易同众而不安刚果自用而不危者也今陛下亦知人心之不悦矣中外之人无贤不肖皆言祖宗以来治财用者不过三司使副判官经今百年未尝阙事今者无故又创一司号曰制置三司条例使六七少年日夜讲求于内使者四十余辈分行营干于外造端宏大民实惊疑创法新竒吏皆惶惑贤者则求其说而不可得未免于忧小人则以意而度于朝廷遂以为谤谓陛下以万乗之主而言利谓执政以天子之宰而治财商贾不行物价腾涌近自淮甸逺及川蜀喧传万口论说百端或言京师正店议置监官夔路深山当行酒禁拘收僧尼常住减克兵吏廪禄如此等类不可胜言而甚者至以为欲复肉刑斯言一出民且狼顾陛下与二三大臣亦闻其语矣然而莫之顾者徒曰我无其事又无其意何恤于人言夫人言虽未必皆然而疑似则有以致谤人必贪财也而后人疑其盗人必好色也而后人疑其滛何者未置此司则无此谤岂去岁之人皆忠厚而今岁之士皆虚浮孔子曰工欲善其事必先利其器又曰必也正名乎今陛下操其噐而讳其事有其名而辞其意虽家置一喙以自解市列千金以购人人必不信谤亦不止夫制置三司条例使求利之名也六七少年与使者四十余辈求利之器也驱鹰犬而赴林薮语人曰我非猎也不如放鹰犬而兽自驯操网罟而入江湖语人曰我非渔也不如捐网罟而人自信故臣以为消谗慝而召和气复人心而安国本则莫若罢制置三司条例司夫陛下之所以创此司者不过以兴利除害也使罢之而利不兴害不除则勿罢罢之而天下悦人心安兴利除害无所不可则何苦而不罢陛下欲去积弊而立法必使宰相熟议而后行事若不由中书则是乱世之法圣君贤相夫岂其然必若立法不免由中书熟议不免使宰相此司之设无乃冗长而无名智者所图贵于无迹汉之文景纪无可书之事唐之房杜传无可载之功而天下之言治者与文景言贤者与房杜盖事已立而迹不见功已成而人不知故曰善用兵者无赫赫之功岂惟用兵事莫不然今所图者万分未获其一也而迹之布于天下已若泥中之鬬兽亦可谓拙谋矣陛下诚欲富国择三司官属与漕运使副而陛下与二三大臣孜孜讲求磨以岁月则积弊自去而人不知但恐立志不坚中道而废孟子有言其进鋭者其退速若有始有卒自可徐徐十年之后何事不立孔子曰欲速则不达见小利则大事不成使孔子而非圣人则此言亦不可用书曰谋及卿士至于庻人翕然大同乃底元吉若逆多而从少则静吉而作凶今上自宰相大臣既已辞免不为则外之议论断亦可知宰相人臣也且不欲以此自污而陛下独安受其名而不辞非臣愚之所识也君臣宵旰几一年矣而富国之效茫如捕风徒闻内帑出数百万缗祠部度五千余人耳以此为术其谁不能且遣使纵横本非令典汉武遣绣衣直指桓帝遣八使皆以守宰狼籍盗贼公行出于无术行此下策宋文帝元嘉之政比于文景当时责成郡县未尝遣使至孝武以为郡县迟缓始命台使督之以至萧齐此弊不革故竟陵王子良上疏极言其事以为此等朝辞禁门情态即异暮宿州县威福便行驱廹邮传折辱守宰公私烦扰民不聊生唐开元中宇文融奏置劝农判官使裴寛等二十九人并摄御史分行天下招携户口检责漏田时张说杨玚皇甫璟杨相如皆以为不便而相继罢黜虽得户八十余万皆州县希旨以主为客以少为多及使百官集议都省而公卿以下惧融威势不敢异辞陛下试取其传而读之观其所行为是为否近者均税寛恤冠盖相望朝廷亦旋觉其非而天下至今以为谤曾未数载是非较然臣恐后之视今犹今之视昔且其所遣尤不适宜事少而员多人轻而权重夫人轻而权重则人多不服或致侮慢以兴争事少而员多则无以为功必须生事以塞责陛下虽严赐约束不许邀功然人臣事君之常情不从其令而从其意今朝廷之意好动而恶静好同而恶异指趣所在谁敢不从臣恐陛下赤子自此无寜岁矣至于所行之事行路皆知其难何者汴水浊流自生民以来不以种稲秦人之歌曰泾水一石其泥数斗且溉且粪长我禾黍何尝曰长我粳稲耶今欲陂而清之万顷之稲必用千顷之陂一岁一淤三岁而满矣陛下遽信其说即使相视地形万一官吏茍且顺从真谓陛下有意兴作上縻帑廪下夺农时堤防一开水失故道虽食议者之肉何补于民天下久平民物滋息四方遗利盖畧尽矣今欲凿空访寻水利所谓即鹿无虞岂惟徒劳必大烦扰凡所擘画利害不问何人小则随时酬劳大则量才录用若官私格沮并重行黜降不以赦原若材力不辨兴修便许申奏替换赏可谓重罚可谓深然并终不言诸色人妄有申陈或官私误兴功役当得何罪如此则妄庸轻剽浮浪奸人自此争言水利矣成功则有赏败事则无诛官司虽知其疎岂可便行抑退所在追集老少相视可否吏卒所过鸡犬一空若非灼然难行必须且为兴役何则格沮之罪重而误兴之罪轻人多爱身势必如此且古陂废堰多为侧近冐耕岁月既深已同永业茍欲兴复必尽追収人心或揺甚非善政又有好讼之党多怨之人妄言某处可作陂渠规壊所怨田产或指人旧业以为官陂冐佃之讼必倍今日臣不知朝廷本无一事何苦而行此哉自古役人必用乡户犹食之必用五谷衣之必用丝麻济川之必用舟楫行地之必用牛马虽其间或有以他物充代然终非天下所可常行今者徒闻江浙之间数郡雇役而欲措之天下是犹见燕晋之枣栗岷蜀之蹲鸱而欲以废五谷岂不难哉又欲官卖所在坊场以充衙前雇直虽有长役更无酬劳长役所得既微自此必渐衰散则州郡事体憔悴可知士大夫捐亲戚弃坟墓以从官于四方者宣力之余亦欲取乐此人之至情也若凋弊太甚厨传萧然则似危邦之陋风恐非太平之盛观陛下诚虑及此必不肯为且今法令莫严于御军军法莫严于逃窜禁军三犯镶军五犯大率处死然逃军常半天下不知雇人为役与厢军何异若有逃者何以罪之其势必轻于逃军则其逃必甚于今日为其官长不亦难乎近者虽使乡户颇得雇人然至于所雇逃亡乡户犹任其责今遂欲于两税之外别立一科谓之庸钱以备官雇则雇人之责官所自任矣自唐杨炎废租庸调以为两税取大厯十四年应干赋敛之数以定两税之额则是租调与庸两税既兼之矣今两税如故奈何复欲取庸圣人立法必虑后世岂可于两税之外生出科名哉万一不幸后世有多欲之君辅之以聚敛之臣庸钱不除差役仍旧使天下怨毒推所从来则必有任其咎者矣又欲使坊郭等第之民与乡户均役品官形势之家与齐民并事其说曰周礼田不耕者出屋粟宅不毛者有里布而汉世宰相之子不免戍邉此其所以借口也古者官养民今者民养官给之以田而不耕劝之以农而不力于是乎有里布屋粟夫家之征而民无以为生去为商贾事势当耳何名役之且一岁之戍不过三日三日之雇其直三百今世三大户之役自公卿以降无得免者其费岂特三百而已矣大抵事若可行不必皆有故事若民所不悦俗所不安纵有经典明文无补于怨若行此二者必怨无疑女户单丁盖天民之穷者也古之王者首务恤此而今陛下首欲役之此等茍非户将絶而未亡则是家有丁而尚幼若假之数岁则必成丁而就役老死而没官富有四海忍不加恤孟子曰始作俑者其无后乎春秋书作丘甲用田赋皆重其始为民患也青苖放钱自昔有禁今陛下始立成法毎岁常行虽云不许抑配而数世之后暴君污吏陛下能保之欤异日天下恨之国史记之曰青苖钱自陛下始岂不惜哉且东南买绢本用见钱陜西粮草不许折兊朝廷既有着令职司又每举行然而买绢未尝不折盐粮草未尝不折钞乃知青苖不许抑配之说亦是空文如治平之初拺刺义勇当时诏旨慰谕明言永不戍邉着在简书有如盟约于今几日议论已揺或以代还东军或欲抵换弓手约束难恃岂不明哉纵使此令决行果不抑配计其间情愿入户必皆孤贫不济之人家若自有赢余何至与官交易此等鞭挞已急则继之以逃亡逃亡之余则均之邻保势有必至理有固然且夫常平之为法也可谓至矣所守者约而所及者广借使万家之邑上有千斛而谷贵之际千斛在市物价自平一市之价既平一邦之食自足无操瓢乞丐之弊无里正催驱之劳今若变为青苖家贷一斛则千户之外孰救其饥且常平官钱常患其少若尽数收籴则无借贷若留充借贷则所籴几何乃知常平青苖其势不能两立壊彼成法所丧愈多亏官害民虽悔何逮臣窃计陛下欲考其实则必然问人人知陛下方欲力行必谓此法有利无害以臣愚见恐未可慿何以明之臣顷在陜西见刺义勇提举诸县臣尝亲行愁怨之民哭声振野当时奉使还者皆言民尽乐为希合取容自古如此不然则山东之盗二世何縁不觉南诏之败明皇何縁不知今虽未至于斯亦望陛下审聴而已昔汉武之世财力匮竭用贾人桑弘羊之说买贱卖贵谓之均输于是商贾不行盗贼滋炽几至于乱孝昭既立学者争排其说霍光顺民所欲从而予之天下归心遂以无事不意今者此论复兴立法之初其说尚浅徒言徙贵就贱用近易逺然而广置官属多出缗钱豪商大贾皆疑而不敢动以为虽不明言贩卖然既已许之变易变易既行而不与商贾争利者未之闻也夫商贾之事曲折难行其买也先期而与钱其卖也后期而取直多方相济委曲相通倍称之意由此而得今官买是物必先设官置吏簿书廪禄为费已厚非良不售非贿不行是以官买之价比民必贵及其卖也弊复如前商贾之利何縁而得朝廷不知虑此乃捐五百万缗以与之此钱一出恐不可复纵使其间薄有所获而征商之额所损必多今有人为其主牧牛羊不告其主而以一牛易五羊一牛之失则隐而不言五羊之获则指为劳绩陛下以为壊常平而言青苖之功亏商税而取均输之利何以异此陛下天机洞照圣畧如神此事至明岂有不晓必谓已行之事不欲中变恐天下以为执徳不一用人不终是以迟留岁月庻几万一臣窃以为过矣古之英主无出汉高郦生谋挠楚权欲复六国高祖曰善趣刻印及闻留侯之言吐哺而骂曰趣销印夫称善未几继之以骂刻印销印有同児戏何尝累高祖之知人适足以明圣人之无我陛下以为可而行之知其不可而罢之至圣至明无以加此议者必谓民可与乐成难与虑始故陛下坚执不顾期于必行此乃战国贪功之人行险侥幸之说陛下若信而用之则是狥高论而逆至情持空名而邀实祸未及乐成而怨已起矣臣之所谓愿结人心者此之谓也士之进言者为不少矣亦尝有以国家之所以存亡厯数之所以长短告陛下者乎夫国家之所以存亡者在道徳之浅深而不在乎强与弱厯数之所以长短者在风俗之厚薄而不在乎富与贫道徳诚深风俗诚厚虽贫且弱不害于长而存道徳诚浅风俗诚薄虽强且富不救于短而亡人主知此则知所轻重矣是以古之贤君不以弱而亡道徳不以贫而伤风俗而智者观人之国亦必以此察之齐至强也周公知其后必有簒弑之臣卫至弱也季子知其后亡呉破楚入郢而陈大夫逢滑知楚之必复晋武既平呉何曽知其将乱隋文既平陈房乔知其不久元帝斩郅支朝呼韩功多于武宣矣偷安而王氏之衅生宣宗收燕赵复河湟力强于宪武矣销兵而龎勋之乱起臣愿陛下务崇道徳而厚风俗不愿陛下急于有功而贪富强使陛下富如隋强如秦西取灵武北取燕蓟谓之有功可也而国之长短不在此夫国之长短如人之寿夭人之寿夭在元气国之长短在风俗世有尫羸而寿考亦有盛壮而暴亡若元气犹存则尫羸而无害及其已耗则盛壮而愈危是以善养生者慎起居节饮食导引关节吐故纳新不得已而用药则择其品之上性之良可以久服而无害者则五脏和平而寿命长不善养生者薄节慎之功迟吐纳之效厌上药而用下品伐真气而助强阳根本已危僵仆无日天下之势与此无殊故臣愿陛下爱惜风俗如护元气古之圣人非不知深刻之法可以齐众勇悍之夫可以集事忠厚近于迂阔老成初若迟钝然终不肯以彼而易此者知其所得小而所丧大也曹参贤相也曰慎无扰狱市黄霸循吏也曰治道去泰甚或讥谢安以清谈废事安笑曰秦用法吏二世而亡刘晏为度支专用果锐少年务在急速集事好利之党相师成风徳宗初即位擢崔佑甫为相佑甫以道徳寛大推广上意故建中之政其声翕然天下想望庻几贞观及卢杞为相讽上以刑名整齐天下驯致浇薄以及播迁我仁祖之御天下也持法至寛用人有叙专务掩覆过失未尝轻改旧章然考其成功则曰未至以言乎用兵则十出而九败以言其府库则仅足而无余徒以徳泽在人风俗知义是以升遐之日天下如丧考妣社稷长逺终必頼之则仁祖可谓知本矣今议者不察徒见其末年吏多因循事不振举乃欲矫之以苛察齐之以智能招来新进勇鋭之人以图一切速成之效未享其利浇风已成且天时不齐人谁无过国君含垢至察无徒若陛下多方包容则人材取次可用必欲广置耳目务求瑕疵则人不自安各图茍免恐非朝廷之福亦岂陛下所愿哉汉文欲用虎圏啬夫释之以为利口伤俗今若以口舌捷给而取士以应对迟钝而退人以虗诞无实为能文以矫激不仕为有徳则先王之泽遂将散微自古用人必须厯试虽有卓异之噐必有已成之功一则使其更变而知难事不轻作一则待其功高而望重人自无辞昔先主以黄忠为后将军而诸葛亮忧其不可以为忠之名望素非关张之伦若班爵遽同则必不悦其后关侯果以为言以黄忠豪勇之姿以先主君臣之契尚复虑此而况其它世尝谓汉文不用贾生以为深恨臣尝推究其旨窃谓不然贾生固天下之竒才所言亦一时之良策然请为属国欲系单于则是处士之大言少年之鋭气昔高祖以三十万众困于平城当时将相羣臣岂无贾生之比三表五饵人知其疎而欲以困中行说尤不可信矣兵凶噐也而易言之正如赵括之轻秦李信之易楚若文帝亟用其说则天下殆将不安使贾生尝厯艰难亦必自悔其说用之晩岁其术必精不幸丧亡非意所及不然文帝岂弃才之主绛灌岂蔽贤之士至于晁错尤号刻薄文帝之世止于太子家令而景帝既立以为御史大夫申屠贤相发愤而死纷更政令天下骚然及至七国发难而错之术亦穷矣文景优劣于此可见大抵名噐爵禄人所奔趋必使积劳而后迁以明持久而难得则人各安其分不敢躁求今若多开骤进之门使有意外之得公卿侍从跬歩可图其得者既不肯以侥幸自名则不得者必皆以沉沦为恨使天下常调举生妄心耻不若人何所不至欲望风俗之厚岂可得哉选人之改京官常须十年以上荐更险阻计析毫厘其间一事聱牙常至终身沦弃今乃以一人之荐举而予之犹恐未称章服随至使积劳久次而得者何以厌服哉夫常调之人非守则令员多阙少久已患之不可复开多门以待巧进若巧者侵夺已甚则拙者廹怵无聊利害相形不得不察故近岁朴拙之人愈少而巧进之士益多惟陛下重之惜之哀之救之如近日三司献言使天下郡选一人催驱三司文字许之先次指射以酬其劳则其数年之后审官吏部又有三百余人得先占阙常调待次不其愈难此外勾当发运均输按行农田水利已据监司之体各懐进用之心转对者望以称旨而骤迁奏课者求为优等而速化相胜以力相高以言而名实乱矣惟陛下以简易为法以清净为心使奸无所縁而民徳归厚臣之所愿厚风俗者此之谓也古者建国使内外相制轻重相权如周如唐则外重而内轻如秦如魏则外轻而内重内重之失必有奸臣指鹿之患外重之弊必有大国问鼎之忧圣人方盛而虑衰常先立法以救弊国家租赋籍于计省重兵聚于京师以古揆今则似内重恭惟祖宗所以深计而预图固非小臣所能亿度而周知然观其委任台諌之一端则是圣人过防之至计厯观秦汉以及五代諌诤而死盖数百人而自建隆以来未尝罪一言者纵有薄责旋即超升许以风闻而无官长风采所系不问尊卑言及乗舆则天子改容事关廊庙则宰相待罪故仁宗之世议者讥宰相但奉行台誎风旨而已圣人深意流俗岂知擢用台谏固未必皆贤所言亦未必皆是然须养其鋭气而借之重权者岂徒然哉将以折奸臣之萌而救内重之弊也夫奸臣之始以台谏折之而有余及其既成以干戈取之而不足今法令严宻朝廷清明所谓奸臣万无此理然养猫所以去鼠不可以无鼠而养不捕之猫畜狗所以防奸不可以无奸而畜不吠之狗陛下得不上念祖宗设此官之意下为子孙立万世之防朝廷纲纪孰大于此臣自幼小所记及闻长者之谈皆谓台谏所言常随天下公议公议所与台誎亦与之公议所击台谏亦击之及至英庙之初始建称亲之议本非人主大过亦无礼典明文徒以众心未安公议不允当时台谏以死争之今者物论沸腾怨讟交至公议所在亦可知矣而相顾不发中外失望夫弹劾积威之后虽庸人亦可以奋扬风采消委之余虽豪杰有所不能振起臣恐自兹以往习惯成风尽为执政私人以致人主孤立纪纲一废何事不生孔子曰鄙夫可与事君也欤哉其未得之也患不得之既得之患失之茍患失之无所不至矣臣始读此书疑其太过以为鄙夫之患失不过备位而茍容及观李斯忧蒙恬之夺其权则立二世以亡秦卢杞忧懐光之数其恶则误徳宗以再乱其心本生于患失而其祸乃至于丧邦孔子之言良不为过是以知有国者平居必常有亡躯犯颜之士则临难庻几有狥义守死之臣茍平居尚不能一言则临难何以责其死节人臣茍皆如此天下亦曰殆哉君子和而不同小人同而不和和如和羮同如济水故孙寳有言周公大圣召公大贤犹不相悦着于经典两不相损晋之王导可谓元臣每与客言举坐称善而王述不悦以为人非尧舜安得每事尽善导亦敛袵谢之若使言无不同意无不合更唱迭和何者非贤万一有小人居其间则人主何縁知觉臣之所谓愿存纪纲者此之谓也臣非敢厯诋新政茍为异论如近日裁减皇族恩例刋定任子条式修完噐械阅习鼓旗皆陛下神算之至明干刚之必断物议既允臣敢有辞然至于所献之三言则非臣之私见中外所病其谁不知昔禹戒舜曰无若丹朱傲惟慢游是好舜岂有是哉周公戒成王曰无若商王受之迷乱酗于酒徳哉成王岂有是哉周昌以汉高为桀纣刘毅以晋武为桓灵当时人君曾莫之罪而书之史册以为美谈使臣所献三言皆朝廷未尝有此则天下之幸臣与有焉若有万一似之则陛下安可不察然而臣之为计可谓愚矣以蝼蚁之命试雷霆之威积其狂愚岂可屡赦大则身首异处破壊家门小则削籍投荒流离道路虽然陛下必不为此何也臣天赋至愚笃于自信向者与议学校贡举首违大臣本意已期窜逐敢意自全而陛下独然其言曲赐召对从容久之至谓臣曰方今政令得失安在虽朕过失指陈可也臣即对曰陛下生知之性天纵文武不患不明不患不勤不患不断但患求治太速进人太鋭聴言太广又俾具述所以然之状陛下颔之日卿所献三言朕当熟思之臣之狂愚非独今日陛下容之久矣岂有容之于始而不赦之于终恃此而言所以不惧臣之所惧者讥刺既众怨仇实多必将诋臣以深文中臣以危法使陛下虽欲赦臣而不得岂不殆哉死亡不辞但恐天下以臣为戒无复言者是以思之经月夜以继日书成复毁至于再三感陛下聴其一言懐不能已卒进其说惟陛下怜其愚忠而卒赦之不胜俯伏待罪忧恐之至臣轼诚惶诚恐顿首顿首谨书  

## 文章辨体彚选卷八十

（明）贺复征 编  

○上书十五  

上皇帝书【`宋苏轼`】  

元丰元年十月日尚书祠部员外郎直史馆权知徐州军州事臣蘓轼谨昧万死再拜上书皇帝陛下臣以庸材备员册府出守两郡皆东方要地私窃以为守法令治文书赴期会不足以报塞万一輙伏思念东方之要务陛下之所宜知者得其一二草具以闻而陛下择焉臣前任宻州建言自古河北与中原离合常系社稷存亡而京东之地所以灌输河外缾竭则罍耻唇亡则齿寒而其民喜为盗贼为患最甚因为陛下画所以待盗贼之策及移守徐州览观山川之形势察其风俗之所上而考之于载籍然后又知徐州为南北之襟要而京东诸郡安危所寄也昔项羽入关既烧咸阳而东归则都彭城夫以羽之雄畧舍咸阳而取彭城则彭城之险固形便足以得志于诸侯者可知矣臣观其地三面被山独其西平川数百里西走梁宋使楚人开关而延敌材官驺发突骑云从真若屋上建瓴水也地宜粟麦一熟而饱数岁其城三面阻水楼堞之下以汴泗为池独其南可通车马而戏马台在焉其高十仞广袤百歩若用武之世屯千人其上聚櫑木炮石凡战守之具以与城相表里而积三年粮于城中虽用十万人不易耴也其民皆长大胆力絶人喜为剽掠小不适意则有飞扬跋扈之心非止为盗而已汉髙祖沛人也项羽宿迁人也刘裕彭城人也朱全忠砀山人也皆在今徐州数百里间耳其人以此自负凶桀之气积以成俗魏太武以三十万人攻彭城不能下而王智兴以卒伍庸材恣睢于徐朝廷亦不能讨岂非以其地形便利人卒勇悍故耶州之东北七十余里即利国监自古为鐡官商贾所聚其民富乐凡三十六冶冶户皆大家藏镪巨万常为盗贼所窥而兵卫寡弱有司儿戏臣中夜以思即为寒心使剧贼致死者十余人白昼入市则守者皆弃而走耳地既产精鐡而民皆善鍜散冶户之财以啸召无赖则乌合之众数千人之伏可以一夕具也顺流南下辰发已至而徐冇不守之忧矣不幸而贼有过人之才如吕布先主之徒得徐而逞其志则京东之安危未可知也近者河北转运司奏乞禁止利国监鐡不许入河北朝廷从之昔楚人云弓不能忘楚孔于犹小之况天下一家东北二冶皆为国兴利而夺彼与此不已隘乎自鐡不北行冶户皆有失业之忧诣臣而诉者数矣臣欲因此以征冶户为利国监之捍屏今三十六冶冶各百余人采矿伐炭多饥寒亡命强力鸷忍之民也臣欲使冶户每冶各择有材力而忠谨者保任十人籍其名于官授以郄刅刀槊教之击刺每月两衙集于知监之庭而阅试之藏其刃于官以待大盗不得役使犯者以违制论冶户为盗所拟久矣民皆知之使冶出十人以自卫民所乐也而官又为除近日之禁使鐡得北行则冶户皆悦而聴命奸猾破胆而不敢谋矣徐城虽崄固而楼橹敝恶又城大而兵少缓急不可守今战兵千人耳臣欲乞移南京新招骑射两指挥于徐此故徐人也尝屯于徐营垒材石皆具矣而迁于南京异时转运使分东西路畏馈饷之劳而移之西耳今两路为一其去来无所损益而足以为徐之重城下数里颇产精石无穷而奉化厢军见阙数百人臣愿募石工以足之聴不差出使此数百人者常采石以甃城数年之后举为金汤之固要使利国监不可窥则徐无事徐无事则京东无虞矣沂州山谷重阻为逋逃渊薮盗贼每入徐州界中陛下若采臣言不以臣为不肖愿复三年守徐且得兼领沂州兵甲廵检公事必有以自効京东恶盗多在逃军逃军为盗民则望风畏之何也技精而法重也技精则难敌法重则致死其势然也自陛下置将官修军政士皆精锐而不免于逃者臣尝考其所由葢自近岁以来部送罪人配军者皆不使役人而使禁军军士当部送者受牒即行徃返常不下十日道路之费非取息钱不能辨百姓畏法不敢贷贷亦不可复得惟所部将校乃敢出息钱与之归而刻其粮赐以上下相持军政不修博奕饮酒无所不至穷苦无聊则逃去为盗臣自至徐即取不系省钱百余千别储之当部送者量逺近裁取以三月刻纳不取其息将吏有敢贷息钱者痛以法治之然后严军政禁酒博比朞年士皆饱暖练熟技艺等第为诸郡之冠陛下遣勅使按阅所具见也臣愿下其法诸郡推此行之则军政修而逃者寡亦去盗之一端也臣闻之汉相王嘉曰孝文帝时二千石长吏安官乐职上下相望莫有茍且之意其后稍稍变易公卿以下转相促急司隶部刺史发扬阴私吏或居官数月而退二千石益轻贱吏民慢易之知其易危小失意则起离畔之心前山阳亡徒苏令从横吏士临难莫肯仗节死义者以守相威权素夺故也国家有急取办于二千石尊重难危乃能使下以王嘉之言而考之于今郡守之威权可谓素夺矣上有监司伺其过失下有吏民持其长短未及按问而差替之命已下矣欲督捕盗贼法外求一钱以使人且不可得盗贼凶人情重而法轻者守臣輙配流之则使所在法司覆按其状劾以失入惴惴如此何以得吏士死力而破奸人之党乎由此观之盗贼所以滋炽者以陛下守臣权大轻故也臣愿陛下稍重其权责以大纲阔畧其小过凡京东多盗之郡自青郓以降如徐沂齐曹之类皆慎择守臣聴法外处置强盗颇赐缗钱使得以布设耳目畜养爪牙然缗钱多赐则难常少又不足于用臣以为每郡可岁别给一二百千使以酿酒凡使人缉捕盗贼得以酒予之敢以为他用者坐赃论赏格之外岁得酒数百亦足以使人矣此又治盗之一术也然此皆其小者其大者非臣之所当言欲黙而不发则又私自念遭值陛下英圣特逹如此若有所不尽非忠臣之义故昧死复言之昔者以诗赋取士今陛下以经术用人名虽不同然皆以文词进耳考其所得多呉楚闽蜀之人至于京东西河北河东陜西五路葢自古豪杰之场其人沈鸷勇悍可任以事然欲使治声律读经义以与呉楚闽蜀之人争得失于毫厘之间则彼有不仕而已故其得人常少夫惟忠孝礼义之士虽不得志不失为君子若徳不足而才有余者困于无门则无所不至矣故臣愿陛下特为五路之士别开仕进之门汉法郡县秀民推择为吏考行察亷以次迁补或至二千石入为公卿古者不专以文词取人故得士为多黄霸起于卒史薛宣奋于书佐朱邑选于啬夫邴吉出于狱史其余名臣循吏由此而进者不可胜数唐自中叶以后方镇皆选列校以掌牙兵是时四方豪杰不能以科举自达者皆争为之徃徃积功以取旄钺虽老奸巨盗或出其中而名卿贤将如高仙芝封常清李光弼来瑱李抱玊叚秀实之流所得亦已多矣王者之用人如江河江河所趋百川赴焉蛟龙生之及其去而之它则鱼鳖无所还其体而鲵鳅为之制今世胥史牙校皆奴仆庸人者无它以陛下不用也今将用胥史牙校而胥史行文书治刑狱钱谷其势不可废鞭挞鞭挞一行则豪杰不出于其间故凡士之刑者不可用用者不可刑故臣愿陛下采唐之旧使五路监司郡守共选土人以补牙职皆取人才心力有足过人而不能从事于科举者禄之以今之庸钱而课之镇税场务督捕盗贼之类自公罪杖以下聴赎依将校法使长吏得荐其才者第其功阀书其岁月使得出仕比任子而不以流外限其所至朝廷察其尤异者擢用数人则豪杰英伟之士渐出于此涂而奸滑之党可得而笼取也其条目委曲臣未敢尽言惟陛下留神省察昔晋武平呉之后诏天下罢军役州郡悉去武备惟山涛论其不可帝见之曰天下名言也而不能用及永寜之后盗贼蜂起郡国皆以无备不能制其言乃验今臣于无事之时屡以盗贼为言其私忧过计亦已甚矣陛下纵能容之必为议者所笑使天下无事而臣获笑可也不然事至而图之则已晩矣干犯天威罪在不赦臣轼诚惶诚恐顿首顿首谨言  

代张方平谏用兵书【`苏轼`】  

臣闻好兵犹好色也伤生之事非一而好色者必死贼民之事非一而好兵者必亡此理之必然者也夫惟圣人之兵皆出于不得已故其胜也享安全之福其不胜也必无意外之患后世用兵皆得已而不已故其胜也则变迟而祸大其不胜也则变速而祸小是以圣人不计胜负之功而深戒用兵之祸何者兴师十万日费千金内外骚动怠于道路者七十万家内则府库空虗外则百姓穷匮饥寒逼廹其后必有盗贼之忧死伤愁怨其终必致水旱之报上则将帅拥众有跋扈之心下则士众久役有溃畔之志变故百出皆由用兵至于兴事首议之人冥谪尤重葢以平民无故縁兵而死怨气充积必有任其咎者是以圣人畏之重之非不得已不敢用也自古人主好动干戈由败而亡者不可胜数臣今不敢复言请为陛下言其胜者秦始皇既平六国复事胡越戍役之患被于四海虽拓地千里逺过三代而坟土未干天下怨叛二世被害子婴被擒灭亡之酷自古所未尝有也汉武帝承文景富溢之余首挑匈奴兵连不解遂使侵寻及于诸国岁岁调发所向成功建元之间兵祸始作是时蚩尤旗出长与天等其春戾太子生自是师行三十余年死者无数及巫蛊事起京师流血僵尸数万太子父子皆败班固以为太子生长于兵与之终始帝虽悔悟自克而殁身之恨已无及矣隋文帝既下江南继事夷狄炀帝嗣位此心不衰皆能诛灭强国威震万里然而民怨盗起亡不旋踵唐太宗神武无敌尤喜用兵既已破灭突厥高昌吐谷浑等犹且未厌亲驾辽东皆志在立功非不得已而用其后武氏之难唐室凌迟不絶如线葢用兵之祸物理难逃不然太宗仁圣寛厚克已裕人几至刑措而一传之后子孙涂炭此岂为善之报也哉由此观之汉唐用兵于寛仁之后故其胜而仅存秦隋用兵于残暴之余故其胜而遂灭臣每读书至此未尝不掩卷流涕伤其计之过也若使此四君者方其用兵之初随即败衂惕然戒惧知用兵之难则祸败之兴当不至此不幸每举輙胜故使狃于功利虑患不深臣故曰胜则变迟而祸大不胜则变速而祸小不可不察也昔仁宗皇帝覆育天下无意于兵将士惰偷兵革朽钝元昊乗间窃发西鄙延安泾原麟府之间败者三四所丧动以万计而海内晏然兵休事已而民无怨言国无遗患何哉天下臣庻知其无好兵之心天地鬼神谅其有不得已之实故也今陛下天锡勇知意在富强即位以来缮甲治兵伺候邻国羣臣百寮窥见此旨多言用兵其始也弼臣执国命者无忧深思逺之心枢臣当国论者无虑害持难之识在台諌之职者无献替纳忠之议从微至着遂成厉阶既而薛向为横山之谋韩绛效深入之计陈升之吕公弼等阴与之协力师徒丧败财用耗屈较之寳元庆厯之败不及十一然而天怒人怨邉兵背畔京师骚然陛下为之旰食者累月何者用兵之端陛下作之是以吏士无怒敌之意而不直陛下也尚赖祖宗积累之厚皇天保佑之深故使兵出无功感悟圣意然浅见之士方且以败为耻力欲求胜以称上心于是王韶构祸于熈河章惇造衅于横山熊本发难于渝泸然此等皆戕贼已降俘累老弱困敝腹心而取空虗无用之地以为武功使陛下受此虗名而忽于实祸勉强砥砺奋于功名故沈起刘彝复发于安南使十余万人暴露瘴毒死者十而五六道路之人毙于输送赀粮噐械不见敌而尽以为用兵之意必且少衰而李宪之师复出于洮州矣今师徒克捷鋭气方盛陛下喜于一胜必有轻视四夷凌侮敌国之意天意难测臣实畏之且夫战胜之后陛下可得而知者凯旋捷奏拜表称贺赫然耳目之观耳至于逺方之民肝脑屠于白刃筋骨絶于馈饷流离破产鬻卖男女薫眼折臂自经之状陛下必不得而见也慈父孝子孤臣寡妇之哭声陛下必不得而闻也譬犹屠杀牛羊刳脔鱼鳖以为饍羞食者甚美死者甚苦使陛下见其号呼于挺刃之下宛转于刀几之间虽八珍之美必将投箸而不忍食而况用人之命以为耳目之观乎且使陛下将卒精强府库充实如秦汉隋唐之君既胜之后祸乱方兴尚不可救而况所在将吏罢软凡庸较之古人万万不逮而数年以来公私窘乏内府累世之积扫地无余州郡征税之储上供殆尽百官俸廪仅而能继南郊赏给久而未办以此举动虽有智者无以善其后矣且饥疫之后所在盗贼蠭起京东河北尤不可言若军事一兴横敛随作民穷而无告其势不为大盗无以自全邉事方深内患复起则胜广之形将在于此此老臣所以终夜不寐临食而叹至于恸哭而不能止也且臣闻之凡举大事必顺天心天之所向以之举事必成天之所背以之举事必败葢天心向背之迹见于灾祥丰歉之间今自近岁日蚀星变地震山崩水旱疠疫连年不解民死将半天心之向背可以见矣而陛下方且断然不顾兴事不已譬如人子得过于父母惟有恭顺静思引咎自责庻几可解今乃纷然诘责奴婢恣行棰楚以此事亲未有见赦于父母者故臣愿陛下逺览前世兴亡之迹深察天心向背之理絶意兵革之事保疆睦邻安静无为固社稷长久之计上以安二宫朝夕之养下以济四方亿兆之命则臣虽老死沟壑瞑目于地下矣昔汉祖破灭羣雄遂有天下光武百战百胜祀汉配天然至白登被围则讲和亲之议西域请吏则出谢絶之言此二帝者非不知兵也葢经变既多则虑患深逺今陛下深居九重而轻议讨伐老臣庸懦私窃以为过矣然人臣纳说于君因其既厌而止之则易为力迎其方鋭而折之则难为功凡有血气之伦皆有好胜之意方其气之盛也虽布衣贱士有不可夺自非智识特达度量过人未有能勇于奋发之中舍已从人惟义是聴者也今陛下盛气于用武势不可回臣非不知而献言不已者诚见陛下圣徳寛大聴纳不疑故不敢以众人好胜之常心望于陛下且意陛下他日亲见用兵之害必将哀痛悔恨而追咎左右大臣未尝一言臣亦将老且死见先帝于地下亦有以借口矣惟陛下哀而察之  

## 文章辨体彚选卷八十一

（明）贺复征 编  

○上书十六  

上神宗皇帝书【`宋苏辙`】  

熈寜二年三月日具位臣苏辙谨冐万死再拜上书皇帝陛下臣官至疎贱朝廷之事非所得言然窃自维虽其势不当进言至于报国之义犹有可得言者昔仁宗亲策直言之士臣以不识忌讳得罪于有司仁宗哀其狂愚力排羣议使臣得不遂弃于世臣之感激思有以报为日久矣今者陛下以圣徳临驭天下将大有为以济斯世而臣材力驽下无以自效窃聴之道路得其一二思致之左右茍惩创前事不复以闻则其思报之诚没世而不能自达是以輙发其狂言而不知止臣闻善为国者必有先后之次自其所当先者为之则其后必举自其所当后者为之则先后并废书曰欲升高必自下欲陟遐必自迩世未有不自下而能高不自近而能逺者然世之人常鄙其下而厌其近务先从事于高逺不知其不可得也诗曰无田甫田惟莠骄骄无思逺人劳心忉忉以为田甫田而力不给则田茀而不治不若不田也思逺人而徳不足则心劳而无获不若不思也欲田甫田则必自其小者始小者之有余而甫田可启矣欲来逺人则必自其近者始近者之既服而逺人自至矣茍由其道其势可以自得茍不由其道虽强求而不获也臣愚不肖葢尝试妄论今世先后之宜而窃观陛下设施之万一以为所当先者失在于不为而所当后者失在于太早然臣非敢以为信然也特其所见有近于是者是以因其近似而为陛下深言之伏惟陛下即位以来躬亲庻政聪明睿知博逹宏辩文足以经治武足以制断重之以勤劳加之以恭俭凡古之帝王旷世而不能有一焉者陛下一旦兼而有之矣夫以天纵之姿济之以求治之心施之于事宜无为而不成无欲而不遂今也为国厯年于兹而治不加进天下之日益于前世天下之人未知所以适治之路灾变横生川原震裂江河涌沸人民流离灾火继作厯月移时而其变不止此臣所以日夜思念而不晓疑其先后之次有所未得者也夫今世之患莫急于无财而已财者为国之命而万事之本国之所以存亡事之所以成败常必由之昔赵充国论备邉之计以为湟中谷斛八钱籴三百万斛羗人不敢动矣诸葛亮用兵如神而以粮道不继屡出无功由是观之茍无其财虽有圣贤不能自致于跬歩茍有其财虽庸人可以一日而千里陛下顷以西夏不臣赫然发愤建用兵之策招来横山之民将夺其险岨破壊其国而后已方是之时夏人残虐失众横山之民厌苦思汉而又乗其荐饥茍加之以兵此非计之失者也然而沿邉无数月之粮关中无终岁之储而所兴之役有莫大之费陛下方且泰然不以为忧以为万举而有万全之功既而邉臣失律先事轻发亦既入践其国系虏其民矣然而陛下得其地而不敢収获其人而不敢臣虽有成功而不能继也其终卒致于废黜谋臣而讲和好夫陛下谋之于朞年之前而罢之于既发之后岂以为是失当而悔之哉诚无财以缮其后尔且夫财之不足是为国之先务也至于鞭笞四裔臣服遐荒是极治之余功而太平之粉餙也然今且先之此臣所以知其先后之次有所未得者也今者陛下惩前事之失出秘府之财徙内郡之租赋督转漕之吏使备沿邉三岁之畜臣以此疑陛下之有意乎财矣然犹以为未也何者秘府之财不可多取而内郡之民不可重困可以纾目前之患而未可以为长久之计此臣所以求効其区区而不能自已也盖善为国者不然知财之最急而万物赖焉故常使财胜其事而事不胜财然后财不可尽而事无不济财者车马也事者其所载物也载物者常使马轻其车车轻其物马有余力车有余量然后可以渉涂泥而车不偾登坂险而马不踬今也四方之财莫不尽取民力屈矣而上用不足平居惴惴仅能以自完而事变之生复不可料譬如弊车羸马而引丘山之载幸而无虞犹恐不能胜不幸而有阴雨之变陵谷之险其患必有不可知者故臣深思极虑以为方今之计莫如丰财然臣所谓丰财者非求财而益之也去事之所以害财者而已矣夫使事之害财者未去虽求财而益之财愈不足使事之害财者尽去虽不求丰财然而求财之不丰亦不得也故臣谨为陛下言事之害财者三一曰冗吏二曰冗兵三曰冗费冗吏之说曰请原古之所以置吏之意有是民也而后有是官有是官也而后有是吏量民而置官量官而求吏其本凡以为民而已是以古者即其官以取人郡县之职缺而取之于民府寺之属缺而取之于郡县出以为守令入以为卿相出入相受中外相贯一人去之一人补之其势不容有冗食之吏近世以来取人不由其官士之来者无穷而官有限极于是兼守判知之法生而官法始壊浸淫分散不复其旧是以吏多于上而士多于下上下相窒譬如决水于不流之泽前者未尽来者已至嗔咽充满一陷于其中而不能出故布衣之士多方以求官已仕之吏多方以求进下慕其上后慕其前不愧诈伪不耻争夺礼义消亡风俗败壊势之穷极遂至于此夫人情纾则乐易乐易则有所不为窘则懑乱懑乱则无所不至今使众人相与皆出于隘足履相摄肩肘相逮彷徨而不得进又将禁其奔走而争先者茍将禁之则莫如止来者而辟其隘今也驱市人而纳之不胜其多也设险于中涂而艰难之是以法愈设而争愈甚惟陛下以时救之下哀痛之书明告天下以吏多之故与之更立三法其一使进士诸科増年而后举其额不増累举多者无推恩其说曰凡今之所以至于不可胜数者以其取之之多也古之人其择吏也甚精人知吏之不可以妄求故不敢轻为士为士者皆其洁修之人也今世之取人诵文书习程课未有不可为吏者也其求之不难而得之甚乐是以羣起而趋之凡今农工商贾之家未有不舍其旧而为士者也为士者日多然而天下益以不治举今世所谓居家不事生产仰不养父母俯不恤妻子浮游四方侵扰州县造作诽谤者农工商贾不与也祖宗之世士之多少其比于今不能一二也然其削平僣乱创制立法功业卓然见于后世今世之士不敢望其万一也士之多不及于今世而功则过之无足怪者取之至少则人不敢轻为士其所取者皆州郡之选人也故为是法使人知上意之所向十年之后无实之士将不黜而自减且矢设科以待天下之士盖将使其才者得之不才者不可得也吾则取之而彼则不能得犹曰虽不能得而累举多者必取无弃则是以官狥人也且累举之士类非少年矣耳目昏塞筋力疲勌而后得之数日而计之知其不能有所及也则其为政无所赖矣今有人畜牛羊而求牧既取其壮者又取其老者取其壮者曰吾取其力也取其老者曰吾怜其老也如怜其老而已则曷为以累牛羊哉茍诚以为有遗才焉则今所谓遗逸之书有以收之矣其二使官至于任于者任其子之为后者世世禄仕于朝袭簮绂而守祭祀可以无憾矣然而为是法也则必始于二府法行于贱而屈于贵天下将不服天下不服而求法之行不可得也葢矫失以救患者必有所过而后济臣非不知二府之不可以齿庻官也其三使百司各损其职掌而多其出职之岁月其说曰百司臣不得而尽详也请言其尤甚者莫如三司三司之吏世以为多而不可损何也国计重而簿书众也臣以为不然主大计者必执简以御繁以简自处而以繁寄人以简自处则心不可乱心不可乱则利至而必知害至而必察以繁寄人则事有所分事有所分则毫末不遗而情伪必见今则不然举四海之大而一毫之用必会于三司故三司者案牍之委也案牍既积则吏不得不多案牍积而吏多则欺之者众虽有大利害不能察也夫天下之财下自郡县而至于转运转相钩较足以为不失矣然世常以转运使为不可独信故必至于三司而后已夫茍转运使之不可独信而必三司之可任则三司未有不责成于吏者岂三司之吏则重于转运使欤故臣以为天下之财其详可分于转运使而使三司岁揽其纲目既使之得优游以治财货之源又可颇损其吏以絶乱法之弊茍三司犹可损也而百司可见矣然此三法者皆世之所谓拂世戾俗召怨而速谤者也今且将行之臣非敢犯众人之怒而行此危事也以为有可行之道焉何者自台省六品诸司五品一郊而任一人自两制以上一岁而任一人此祖宗百年之法相承而不变者也而仁宗之世则损之三载而考绩无罪者迁其官自唐以来亦未始有变者也而英宗之世则增之此二者夫岂便于世俗哉然而莫敢怨者以为吏多而欲损者天下之公议其不欲者天下之私计也以私计而怨公议其为怨也不直矣是以善为国者循理而不恤怨非不恤怨知其无能为也且今此三法者固未尝行也然而天下亦不免于怨何者士之出身为吏者损其生业弃其田里以尽力于王事而今也以吏多之故故积劳者久而不得迁去官者久而不得调又多为条约以沮格之减罢其举官破壊其次第使之穷窘无聊求进而不遂此其为怨岂减于布衣之士哉均之二怨皆将不免然使新进之士日益多国力匮竭而不能支十年之后其患必有不可胜言者故臣愿陛下亲断而力行之茍日増之吏渐于衰少则臣又将有以治其旧吏使诸道职司每岁终任其所部郡守监郡各任其属曰自今以前未有以私罪至某赃罪正入已至若干者二者皆自上钧其轻重而裁之已而以他事发则与之同罪虽去官与赦不降也夫以私罪至某赃罪正入已至若干其为恶也着矣而上不察则上之不明亦可知矣故虽与之同罪而不过今世之法任人者任其终身茍其有罪终身钧坐之夫任人之终身任其未然之不可知者也任人之岁终而无过任其已然之可知者也臣请得以较之任其未然之不可知虽圣人有所不能任其已然之可知虽众人能之今也任之以圣人之所不能既不敢辞矣而况任之以众人之所能顾不可哉且按察之吏则亦不患其不知也患其知而未必皆按曰是无损于我而徒以为怨云尔今使其罪及之其势将无所不问陛下诚能择奉公疾恶之臣而使行之陛下厉精而察之去民之患如除腹心之疾则以其私罪至某赃罪正入已至若干者非复过误适陷于深文者也茍遂放归终身不齿使奸吏有所惩则冗吏之弊可去矣冗兵之说曰臣闻国朝创业之初四方割据中国地狭兵革至少其后荡灭诸国拓地既广兵亦随众雍熈之间天下之兵仅三十万方此之时屯戍征讨百役并作而兵力不屈未尝有兵少之患也自咸平景徳以来契丹内侵继迁畔逆每有警急将帅不问得失輙请益兵于是召募日增而兵额之多遂倍前世其后寳元庆厯之间元昊窃发复使诸道点民为兵而沿邉所屯至七八十万自是天下遂以百万为额虽复近岁无事而关中之兵至于二十八万举雍熈天下之众适以备方今关中一隅之用兵多之甚于此见矣然臣闻方今宿迁之兵分隶保障战兵统于将帅者其实无几每一见贼贼兵常多我兵常少众寡不敌每战輙败徃者将帅失利未有不以此自解者也夫祖宗之兵至少而常若有余今世之兵至多而常患于不足此二者不可不察也兵法有之曰兴师十万出征千里百姓之费公家之奉日费千金内外骚动怠于道路者七十万家而爱爵禄百金不能知敌之情者不仁之至也故三军之事莫亲于间赏莫重于间间者三军之司命也臣窃惟祖宗用兵至于以少为多而今世用兵至于以多为少得失之原皆出于此何以言之臣闻太祖用李汉超马仁瑀韩令坤贺惟忠何继筠等五人使备契丹用郭进武守琪李谦溥李继勲等四人使备河东用赵赞姚内斌董遵诲王彦升冯继业等五人使备西羌皆厚之以关市之征饶之以金帛之赐其家属之在京师者仰给于县官贸易之在道路者不问其商税故此十四人者皆富厚有余其视弃财如弃粪土赒人之急如恐不及是以死力之士贪其金钱捐躯命冐患难深入敌国刺其阴计而效之至于饮食动静无不毕见每有入冦輙先知之故其所备者寡而兵力不分敌之至者举皆无得而有丧是以当此之时备邉之兵多者不过万人少者五六千人以天下之大而三十万兵足为之用今则不然一钱以上皆藉于三司有敢擅用谓之自盗而所谓公使钱多者不过数千缗百须在焉而监司又伺其出入而绳之以法至于用间则曰官结茶彩夫百饼之茶数束之彩其不足以易人之死也明矣是以今之为间者皆不足恃聴传闻之言采疑似之事其行不过于出境而所问不过于熟户茍有籍口以欺其将帅则止矣非有能知敌之至情者也敌之至情既不可得而知故常多屯兵以备不意之患以百万之众而常患于不足由此故也陛下何不权其轻重而计其利害夫关市之征比于茶彩则多而三十万人之奉比于百万则约众人知目前之害而不知岁月之病平居不忍弃关市之征以与人至于百万则恬而不知怪昔太祖起于布衣百战以定天下军旅之事其思之也详其计之也熟矣故臣愿陛下复修其成法择任将帅而厚之以财使多飬间谍之士以为耳目耳目既明虽有强敌而不敢輙近则虽雍熈之兵可以足用于今世陛下诚重难之臣请陈其可减之实何者今世之强兵莫如沿邉之土人而今世之惰兵莫如内郡之禁旅其名愈高其廪愈厚其廪愈厚其材愈薄徃者西邉用兵禁军不堪其役死者不可胜计羌人每出闻多禁军輙举手相贺闻多土兵輙相戒不敢轻犯以实较之土兵一人其材力足以当禁军三人禁军一人其廪给足以赡土兵三人使禁军万人在邉其用不能当三千人而常耗三万人之畜邉郡之储比于内郡其价不啻数倍以此权之则土兵可益而禁军可损虽三尺童子知其无疑也陛下诚聴臣之谋臣请使禁军之在内郡者勿复以戌邉因其老死与亡而勿复补使足以为内郡之备而止去之以渐而行之以十年而冗兵之弊可去矣冗费之说曰世之冗费不可胜计也请言其大与臣之所知者而陛下以类推之臣闻事有所必至恩有所必穷事至而役谋则害于事恩穷而后迁则伤于恩昔者太祖太宗敦睦九族以先天下方此之时宗室之众无几也是以合族于京师久而不别世厯五圣而太平百年矣宗室之盛未有过于此时者也禄廪之费多于百官而子孙之众宫室不能受无亲疎之差无贵贱之等自生齿以上皆养于县官长而爵之嫁娶丧葬无不仰给于上日引月长未有知其所止者此亦事之所必至而恩之所必穷者也然而未闻所以谋而迁之古者天子七庙三昭三穆与太祖而七以人子之爱其亲推而上之至于其祖由祖而上至于百世宜无所不爱则宜无所不庙茍推其无穷之心则百世之祖皆庙而后为称也圣人知其不可故为之制七庙之外非有功徳则迭毁春秋之祭不与莫贵于天子莫尊于天子之祖而庙不加于七何者恩之所不能及也何独至于宗室而不然臣闻三代之间公族有以亲未絶而列于庻人者两汉之法帝之子为王王之庻子犹有为侯者自侯以降则庻子无复爵土盖有去而为民者有自为民而复仕于朝者至唐亦然故臣以为凡令宗室宜以亲疎贵贱为差以次出之使得从仕比于异姓择其可用而试之以渐凡其禄秩之数迁叙之等黜陟之制任子之令与异姓均临之以按察持之以寮吏威之以刑禁以时察之使其不才者不至于害民其贤者有以自效而其不任为吏者则出之于近郡官为庐舍而廪给之使得沾田治生与士庻比今聚而养之厚之以不訾之禄尊之以莫贵之爵使其贤者老死鬰鬰而无所施不贤者居处隘陋戚戚而无以为乐甚非计之得也昔唐武徳之初封从昆弟子自胜衣以上皆爵郡王太宗即位疑其不便以问大臣封徳彛曰爵命崇则力役多以天下为私奉非至公之法也于是疏属王者降为公夫自王而为公非人情之所乐也而犹且行之今使之爵禄如故而获治民虽有内外之异宜无有怨者然臣观朝廷之议未尝敢有及此何者以宗室之亲而布之于四方惧其启奸人之心而生意外之变也臣窃以为不然古之帝王好疑而多防虽父子兄弟不得尺寸之柄幽囚禁锢齿于匹夫者莫如秦魏然秦魏皆数世而亡其所以亡者刘氏项氏与司马氏而非其宗室也故为国者茍失其道虽胡越之人皆得谋之茍无其衅虽宗室谁敢觊者惟陛下荡然与之无疑使得以次居外如汉唐之故此亦去冗费之一端也臣闻汉唐以来重兵分于四方虽有末大之忧而馈运之劳不至于太甚祖宗受命惩其大患而畧其细故敛重兵而聚之京师根本既强天下承命而服然而转漕之费遂倍于古凡今东南之米每岁遡汴而上以石计者至五六百万山林之木尽于舟楫州郡之卒弊于道路月廪岁给之奉不可胜计徃返数千里饥寒困廹每每侵盗杂以他物米之至京师者率非完物矣由此观之今世之法直以其力致之而不计其患非法之良者也臣愿更为之法举今每岁所运之数而四分之其二即用旧法官出船与兵而漕之凡皆如旧其一募六道之富人使以其船及人漕之而所过免其商税能以若干至京师而无所欺盗败失者以今三司军大将之赏与之方今濵江之民以其船为官运者不求官直盖取官之所入而不覆较者得其赢以自润而富民之欲仕者徃徃求为军大将以此推之宜有应募者其一官自置场而买之京师京师之兵当得米而不愿者计其直以钱偿之夫物有常数取之于南则不足于北舍之于东则有余于西此数之必然而不可逃者也今官欲买之其始不免于贵贵甚则东南之民倾而赴之赴之者众则将反于贱致贱必以贵致贵必以贱此亦必然之数也故臣愿为此二者与旧法皆立试其利害而较其可否必将有可用者然后举而从之此又去冗费之一端也臣闻富国有道无所不恤者富之端也不足恤者贫之源也从其可恤而収之无所不収则其所存者广矣从其无足恤而弃之无所不弃则其所亡者多矣然而世人之议者则不然以为天下之富而顾区区之用此有司之职而非帝王之事也此说之行于天下数百年于兹矣故天下之费其可已者常多于旧臣不敢逺引前世请言近岁之事自嘉佑以来圣人迭兴而天下之吏京秩以上再迁其官天下郡守职司再补其亲戚自治平京师之大水与去岁河朔之大震百役并作国有至急之费而郊祀之赏不费于百官自横山用兵供亿之未定与京西流民劳徕之未息官私乏困日不暇给而宗室之丧不俟岁月而葬以此观之知朝廷有无足恤之义臣诚知事之既徃无可为者然茍自今从其可恤而救之则无益之费犹可渐减此又去冗费之一端也臣不胜拳拳私忧过计为是三冗之说以献伏惟陛下思深谋逺聴断详尽于天下之事无所不瞩臣之所陈何足言者然臣愚以为茍三冗未去要之十年之后天下将益衰耗难以复治陛下何不讲求其原而定其方畧择任贤俊而授之以成法使皆久于其官而后责其成绩方今天下之官泛泛乎皆有欲去不久之心侍从之臣逾年而不得代则皇皇而不乐今虽不能使之尽久然至于诸道之职司三司之官吏沿邉之将佐此皆与天子共成事者也天下之事将责成之而不久其任开其源者不见其流发其谋者不见其成功此事之所以不得成也陛下诚择人而用之使与二府皆久于其官人知不得茍免而思长久之计君臣同心上下协力磨之以岁月如此而三冗之弊乃可去也然而为此犹有所患何者今世之士大夫恶同而好异疾成而喜败事茍不出于已小有龃龉不合则羣起而噪之借如今使按察之官任其属吏岁终而无过此其势必将无所不按得罪者必将多于其旧然则天下之口纷然非之矣不幸而有一不当众将羣指以罪法一不当不能动不幸而至于再三虽上之人亦将不免于惑众人非之于下而朝廷疑之于上攻之者众而持之者不坚则法从此败矣盖世有耕田而以其耜杀人者或者因以耕田为可废夫杀人之可诛与耕田之不可废此二事也安得以彼而害此哉故夫按人而不以其实者罪之可也而法之是非则不在此茍陛下诚以为可行必先能破天下之浮议使良法不废于中道如此而后三冗之弊可去也三冗既去天下之财得以日生而无害百姓充足府库盈溢陛下所为而无不成所欲而无不如意举天下之众惟所用之以攻则取以守则固虽有西北二邉不臣之国宥之则为汉文帝不宥则为唐太宗伸缩进退无不在我今陛下不事其本而先举其末此臣所以大惑也臣不胜愤懑越次言事雷霆之谴无所逃避臣辙诚惶诚恐顿首顿首谨书  

## 文章辨体彚选卷八十二

（明）贺复征 编  

○上书十七  

诣阙上书【`宋陈亮`】  

臣惟中国天地之正气也天命所锺也人心所会也衣冠礼乐所萃也百代帝王之所相承也挈中国衣冠礼乐而寓之偏方虽天命人心犹有所系然岂以是为可久安而无事也天地之正气欝遏而久不得骋必将有所发泄而天命人心固非偏方所可久系也国家二百年太平之基三代之所无也二圣北狩之痛汉唐之所未有也方南渡之初君臣上下痛心疾首誓不与之俱生卒能以奔败之余而胜百战之敌及秦桧倡邪议力沮之忠臣义士斥死南方而天下之气惰矣三十年之余虽西北流寓皆抱孙长息于东南而君父之大雠一切不复关念自非敌人送死淮南亦不知兵戈为何事也况望其愤故国之耻而相率以发一矢哉丙午丁未之变讵今尚以为逺而海陵之祸葢陛下即位之前一年也独陛下奋不自顾志在灭敌而天下之人安然如无事时方口议腹非以陛下为喜功名而不恤后患虽陛下亦不能以崇髙之势而独胜之隠忍以至于今又十有七年矣昔春秋时君臣父子相戕杀之祸举一世皆安之而孔子独以为三纲既絶则人道遂为禽兽皇皇奔走义不能以一朝安然卒于无所遇而发其志于春秋之书犹能以惧乱臣贼子今举一世而忘君父之大雠此岂人道所可安乎使学者知学孔子之道当导陛下以有为决不沮陛下以苟安也南师之不出于今几年矣岂无一豪杰之能自奋哉其势必有时而发泄矣苟国家不能起而承之必将有承之者矣不可恃衣冠礼乐之旧祖宗积累之深以为天命人心可以安坐而久系也皇天无亲惟徳是辅民心无常惟惠之懐自三代圣人皆知其为甚可畏也春秋之末齐晋秦楚皆衰呉越起于小邦遂覇诸侯黄池之会孔子所甚痛也可以明中国之无人矣王通尝言及此今世儒者之所未讲也金源之植根既久不可以一举而遂灭国家之大势未张不可以一朝而大举而人情皆便于通和臣以为通和者所以成上下之茍安而为妄庸两售之地宜其为人情之所便也自和好之成盖已有年凡今日之指画方畧者他日将用之以坐筹也今日之击球射鵰者他日将用之以决胜也府库充满无非财也介胄鲜明无非兵也使兵端一开则其迹败矣何者人才以用而见其能否安坐而能者不足恃也兵食以用而见其盈虚安坐而盈者不足恃也朝廷方幸一旦之无事庸愚龌龊之人皆得以守格令行文书以奉陛下之命令而陛下亦幸其易制而无他也徒使度外之士摈弃而不得骋日月蹉跎而老将至矣臣故曰通和者所以成上下之茍安而为妄庸两售之地也东晋百年之间南北未尝通和也故其臣东西驰骋多可用之才今和好一不通朝野之论常如敌兵之在境惟恐其不得和也虽陛下亦不得不和矣昔者金人草居野处往来无常能使人不知所备而兵无日不可出也今城郭宫室政教号令一切不异于中国点兵聚粮文移往反动渉岁月一方有警三边骚动此岂能岁出师以扰我乎然使朝野常如敌兵之在境乃国家之福而英雄之用以争天下之机也执事者胡为速和以惰其心乎晋楚之战于邲也栾书以为楚自克庸以来其君无日不讨国人而训之于民生之不易祸至之无日戒惧之不可以怠在军无日不讨军实而申儆之于胜之不可保纣之百克而卒无后晋楚之弭兵于宋也子罕以为兵所以威不轨而昭文徳也圣人以兴乱人以废废兴存亡昏明之术皆兵之由也而求去之是以诬道蔽诸侯也夫人心之不可惰兵威之不可废故虽成康太平犹有所谓四征不庭张皇六师者此李沆所以深不愿真宗皇帝之与辽和亲也况南北角立之时而废兵以惰人心使之安于忘君父之大雠而置中国于度外徒以便妄庸之人则执事者之失策亦甚矣陛下何不明大义而慨然与金絶也贬损乗舆郄御正殿深自克责誓必复雠以励羣臣以振天下之气以动中原人心虽未出兵而人心不敢惰矣东西驰骋而人才出矣盈虚相补而兵食见矣狂妄之辞不攻而自息懦庸之夫不郄而自退缩矣当有度外之士起而惟陛下之所欲用矣是云合响应之势而非可安坐所致也臣请为陛下陈国家立国之本末而开今日大有为之畧论天下形势之消长而决今日大有为之机惟陛下幸聴之唐自肃代以后上失其柄藩镇自相雄长擅其土地人民用其甲兵财赋官爵惟其所命而人才亦各尽心于其所事卒以成君弱臣强正统数易之祸艺祖皇帝一兴而四方次第平定藩镇拱手以趋约束使列郡各得自逹于京师以京官权知三年一易财归于漕司而兵各归于郡朝廷以一纸下郡国如臂之使指无有留难自筦库微职必命于朝廷而天下之势一矣故京师尝宿重兵以为固而郡国亦各有禁军无非天子所以自守其地也兵皆天子之兵财皆天子之财官皆天子之官民皆天子之民纪纲总摄法令明备郡县不得以一事自专也士以尺度而取官以资格而进不求度外之竒才不慕絶世之隽功天子蚤夜忧勤于其上以义理亷耻婴士大夫之心以仁义公恕厚斯民之生举天下皆由于规矩凖绳之中而二百年太平之基从此而立然北蕃遂得猖狂恣睢与中国抗衡俨然为南北两朝而头目手足混然无别微澶渊一战则中国之势浸微根本虽厚而不可立矣故庆歴増币之事富弼以为朝廷之大耻而终身不敢自论其劳葢讨伐征令是主上之操也天子供贡是臣下之礼也契丹之所以卒胜中国者其积有渐也立国之初其势固必至此故我祖宗常严庙堂而尊大臣寛郡县而重守令于文法之内未尝折困天下之富商巨室于格律之外有以容奨天下之英伟竒杰皆所以助立国之势而为不虞之备也庆歴诸臣亦尝愤中国之势不振矣而其大要则使羣臣争进其说更法易令而庙堂轻矣严按察之权邀功生事而郡县又轻矣岂惟于立国之势无所助又从而朘削之虽微章得象陈执中以排沮其事亦安得而不自沮哉独其破去旧例以不次用人而劝农桑务寛大为有合于因革之宜而其大要已非矣此所以不能洗敌人平视中国之耻而卒发神宗皇帝之大愤也王安石以正法度之说首合圣意而其实则欲籍天下之兵尽归于朝廷别行教阅以为强也括郡县之利尽入于朝廷别行封椿以为富也青苗之政惟恐富民之不困也均输之法惟恐商贾之不折也罪无大小动辄兴狱而士大夫缄口畏罪矣西北两边至使内臣经画而豪杰耻于为役矣徒使神宗皇帝见兵财之数既多鋭然南北征伐卒乖圣意而天下之势实未尝振也彼葢不知朝廷立国之势正患文为之太密事权之太分郡县太轻于下而委琐不足恃兵财太关于上而重迟不易举祖宗惟用前四者以助其势而安石竭之不遗余力不知立国之本末者真不足以谋国也元佑绍圣一反一复而卒为敌人侵侮之资尚何望其振中国以威四裔哉南渡以来大抵遵祖宗之旧虽微有因革増损不足为轻重有无如赵鼎诸臣固已不究变通之理况秦桧尽取而沮毁之忍耻事雠饰太平于一隅以为欺其罪可胜诛哉陛下愤王业之屈于一隅励志复雠不免籍天下之兵以为强括郡县之利以为富加惠百姓而富人无五年之积不重征税而大商无巨万之藏国势日以困竭臣恐尺籍之兵府库之财不足以支一旦之用也陛下蚤朝晏罢冀中兴日月之功而以绳墨取人以文法莅事圣断裁制中外而大臣充位胥吏坐行条令而百司逃责人才日以阘茸臣恐程文之士资格之官不足当度外之用也艺祖经画天下之大畧太宗已不能尽用今其遗意岂无望于陛下也陛下苟推原其意而行之可以开社稷数百年之基而况于复故物乎不然维持之具既穷臣恐祖宗之积累亦不足恃也陛下试令臣毕陈于前则今日大有为之畧必知所处矣夫呉蜀天地之偏气钱塘三呉之一隅当唐之衰钱镠以闾巷之雄起主其地自此不能独立常朝事中国以为重及我宋受命俶以全家入京师而自献其土故钱塘终始五代被兵最少而二百年之间人物日以蕃盛遂甲于东南及建炎绍兴之间为六飞所驻之地当时论者固已疑其不足以张形势而事恢复矣秦桧又从而备百司庶府以讲礼乐于其中其风俗固已华靡士大夫又从而治园囿台榭以乐其生于干戈之余上下晏安而钱塘为乐国矣一隙之地本不足以容万乗而镇压且五十年山川之气葢亦发泄而无余矣故榖粟桑麻丝枲之利岁耗于一岁禽兽鱼鳖草木之生日微于一日而上下不以为异也公卿将相大抵多江浙闽蜀之人故人才亦日以凡下场屋之士以十万数而文墨小异亦足以称雄于其间矣陛下据钱塘已耗之气用闽浙日衰之士而欲鼓东南习安脆弱之众北向以争中原臣是以知其难也荆襄之地在春秋时楚用以虎视齐晋而齐晋不能屈也及战国之际独能与秦争帝其后三百余年而光武起于南阳同时共事往往多南阳故人又二百余年遂为三国交据之地诸葛亮由此起辅先主荆楚之士从之如云而汉氏赖以复存于蜀周瑜鲁肃吕蒙陆逊陆抗邓艾羊祜皆以其地显名又百余年而晋氏南渡荆雍常雄于东南而东南往往倚以为强梁竟以此代齐及其气发泄无余而隋唐以来遂为偏方下州五代之际髙氏独常臣事诸国本朝二百年之间降为荒落之邦北连许汝民居稀少土产卑薄人才之能通姓名于上国者如晨星之相望况至于建炎绍兴之际羣盗出没于其间而被祸尤极以迄于今虽南北分画交据往往又置于不足用民食无所从出而兵不可由此而进议者或以为忧而不知其势之足用也其地虽要为偏方然未有偏方之气五六百年而不发泄者况其东通呉会西连巴蜀南极湖湘北控关洛左右伸缩皆足以为进取之机今诚能开垦其地洗濯其人以发泄其气而用之使足以接关洛之气则可以争衡于中国矣是亦形势消长之常数也陛下慨然移都建业百司庶府皆从草创军国之仪皆从简畧又作行宫于武昌以示不敢宁居之意常以江淮之师为敌人侵轶之备而精择士人之沉鸷有谋开豁无他者委以荆襄之任寛其文法听其废置抚摩振厉于三数年之间则国家之势成矣石晋失卢龙一道以成开运之祸葢丙午丁未岁也明年艺祖皇帝始从郭太祖征伐卒以平定天下其后北蕃以甲辰败于澶渊而丁未戊申之间真宗皇帝东封西祀以告太平葢本朝极盛之时也又六十年而神宗皇帝实以丁未岁即位国家之事于此一变矣又六十年丙午丁未遂为靖康之祸天独启陛下于是年而又启陛下以北向复雠之志今者去丙午丁未近在十年间矣天道六十年一变陛下可不有以应其变乎此诚今日大有为之机不可茍安以玩岁月也臣不佞自少有驱驰四方之志尝数至行都人物如林其论皆不足以起人意臣是以知陛下大有为之志孤矣辛卯壬辰之间始退而穷天地造化之初考古今沿革之变以推极皇帝王霸之道而得汉魏晋唐长短之由天人之际昭昭然可考而知也始悟今世之儒士自以为得正心诚意之学者皆风痹不知痛痒之人也举一世安于君父之雠而方低头拱手以谈性命不知何者谓之性命乎陛下接之而不任以事臣于是服陛下之仁又悟今世之才臣自以为得富国强兵之术者皆狂惑以肆呌呼之人也不以暇时讲究立国之本末而方扬眉伸气以论富强不知何者谓之富强乎陛下察之而不敢尽用臣于是服陛下之明陛下厉志复雠足以对天命笃于仁爱足以结民心而又明足以照临羣臣一偏之论此百代之英主也今乃委任庸人笼络小儒以迁延大有为之岁月臣不胜愤悱是以忘其贱而献其愚陛下诚令臣毕陈于前岂惟臣区区之愿将天地之神祖宗之灵实与闻之  

又诣阙上书【`陈亮`】  

恭惟皇帝陛下厉志复雠不肯即安于一隅是有大功于社稷也然坐钱塘浮侈之隅以图中原则非其地用东南习安之众以行进取则非其人财止于府库则不足以通天下之有无兵止于尺籍则不足以兼天下之勇怯是以迁延之计遂行而陛下大有为之志乖矣此臣所以不胜忠愤斋沐裁书献之阙下愿得望见颜色陈国家立国之本末而开大有为之畧论天下形势之消长而决大有为之机务合于艺祖经画天下之本旨然待命八日未有闻焉臣恐天下豪杰有以测陛下之意向而云合响应之势不得而成矣又上书曰臣妄意国家维持之具至今日而穷而艺祖皇帝经画天下之大指犹可恃以长久茍推原其意而变通之则恢复不足为矣然而变通之道有三有可以迁延数十年之策有可以为百五六十年之计有可以复开数百年之基事势昭然而効见殊絶非陛下聪明度越百代决不能一二以听之臣不敢泄之大臣之前而大臣拱手称旨以问臣亦姑取其大体之可言者三事以答之其一曰二圣北狩之痛葢国家之大耻而天下之公愤也五十年之余虽天下之气销铄頺堕不复知雠之当念正在主上与二三大臣振作其气以泄其愤使人人如报私雠此春秋书卫人杀州吁之意也其二曰国家之规模使天下奉规矩凖绳以从事羣臣救过之不给而何暇展布四体以求济度外之功哉其三曰艺祖皇帝用天下之士人以易武臣之任事者故本朝以儒立国而儒道之振独优于前代今天下之士熟烂委靡诚可厌恶正在主上与二三大臣反其道以教之作其气而养之使临事不至乏才随才皆足有用则立国之规模不至戾艺祖之本旨而东西驰骋以定祸乱不必专在武臣也臣所以为大臣论者其畧如此  

## 文章辨体彚选卷八十三

（明）贺复征 编  

○上书十八  

地震上书【`宋杨万里`】  

臣闻言有事于无事之时不害其为忠言无事于有事之时其为奸也大矣南北和好踰二十年一旦絶使敌情不测而或者曰彼有五单于争立之祸又曰彼有匈奴困于东胡之祸既而皆不验道涂相传缮汴京城池开海州漕渠又于河南北签民兵増驿骑制马枥籍井泉而吾之间谍不得以入此何为者耶臣所谓言有事于无事之时者一也或谓蕃主北归可为中国之贺臣以中国之忧正在乎此此人北归盖惩创于前此之空国而南侵也将欲南之必固北之或者以身填抚其北而以其子与婿经营其南也臣所谓言有事于无事之时者二也臣窃闻论者或谓缓急淮不可守则弃淮而守江是大不然昔者吴与魏力争而得合肥然后吴始安李煜失滁阳二州自此南唐始蹙今曰弃淮而保江既无淮矣江可得而保乎臣所谓言有事于无事之时者三也今淮东西凡十五郡所谓守帅不知陛下使宰相择之乎使枢廷择之乎使宰相择之宰相未必为枢廷虑也使枢廷择之则除授不自已出也一则不为之虑一则不自已出缓急败事则皆曰非我也陛下将责之谁乎臣所谓言有事于无事之时者四也且南北各有长技若骑若射北之长技也若舟若歩南之长技也今为北之计者日缮治其海舟而南之海舟则不闻缮治焉或曰吾舟素具也或曰舟虽未具而惮于扰也绍兴辛巳之战山东采石之功不以骑也不以射也不以歩也舟焉而已当时之舟今可复用乎且夫斯民一日之扰与社稷百世之安危孰轻孰重事固有大于扰者也臣所谓言有事于无事之时者五也陛下以今日为何等时耶敌人日逼疆埸日扰而未闻防敌人者何策保疆埸者何道但闻某日修某礼文也某日进某书史也是以乡饮理军以干羽解围也臣所谓言有事于无事之时者六也臣闻古者人君人不能悟之则天地能悟之今也国家之事敌情不测如此而君臣上下处之如太平无事之时是人不能悟之矣故上天见灾异异时荧惑犯南斗迩日镇星犯端门荧惑守羽林臣书生不晓天文未敢以为必然也至于春正月日青无光若有两日相摩者兹不曰大异乎然天犹恐陛下不信也至于春日载阳复有雨雪杀物兹不曰大异乎然天犹恐陛下犹不信也乃五月庚寅又有地震兹又不曰大异乎且夫天变在逺臣子不敢奏也不信可也地震在外州郡不敢闻也不信可也今又天变频仍地震辇毂而君臣不闻警惧朝廷不闻咨访人不能悟之则天地能悟之臣不知陛下于此悟乎否乎臣所谓言有事于无事之时者七也自频年以来两浙最近则先旱江淮则又旱湖广则又旱流徙者相续道殣相枕而常平之积名存而实亡入粟之令上行而下慢静而无事未知所以振救之动而有事将何以仰以为资耶臣所谓言有事于无事之时者八也古者足国裕民惟食与货今之所谓钱者富商巨贾阉宦权贵皆盈室以藏之至于百姓三军之用惟破楮劵尔万一如唐泾原之师因怒粝食蹴而覆之出不逊语遂起朱泚之乱可不为寒心哉臣所谓言有事于无事之时者九也古者立国必有可畏非畏其国也畏其人也故苻坚欲图晋而王猛以为不可谓谢安桓冲江左之望是存晋者二人而已异时名相如赵鼎张浚名将如岳飞韩世忠此敌人所惮也近时刘珙可用则早死张栻可用则沮死万一有缓急不知可以督诸军者何人可以当一面者何人而敌人之所素惮者又何人而或者谓人之有才用而后见臣闻之记曰茍有车必见其式茍有言必有其声今曰有其人而未闻其可将可相是有车而无式有言而无声也且夫用而后见非临之以大安危试之以大胜负则莫见其用也平居无以知其人必待大安危大胜负而后见焉成事幸矣万一败事悔何及耶昔者谢玄之北御苻坚而郗超知其必胜桓温之西伐李势而刘倓知其必取盖玄于履屐之间无不当其任温于蒱慱不必得则不为二子于平居无事之日盖必有以察其小而后信其大也岂必大用而后见哉臣所谓言有事于无事之时者十也愿陛下超然逺览昭然逺寤勿矜圣徳之崇高而増其所未能勿恃中国之生聚而严其所未备勿以天地之变异为适然而法先王之惧灾勿以臣下之苦言为逆耳而体太宗之导谏勿以女谒近习之害政为细故而监汉唐季世致乱之由勿以仇雠之包藏为无他而惩宣政晩年受祸之酷责大臣以通知边事军务如富弼之请勿以东西二府异其心委大臣以荐进谋臣良将如萧何所竒勿以文武两途而殊其辙勿使赂宦者而得旄节如唐大歴之弊勿使货近幸而得招讨如梁叚凝之败以重蜀之心而重荆襄使东西形势之相接以保江之心而保两淮使表里唇齿之相依勿以海道为无虞勿以大江为可恃増屯聚粮治舰扼险君臣之所咨访朝夕之所讲求姑置不急之务精专备敌之策庶几上可消于天变下不堕于敌奸然天下之事有本根有枝叶臣前所陈枝叶而已所谓本根则人主不可以自用人主用则人主不任责然犹未害也至于军事而犹曰谁当忧此吾当自忧今日之事将无类此传曰水木有本原圣学高明愿益思其所以本原者  

已未上皇帝书【`文天祥`】  

十一月吉日勅赐进士及第臣文天祥昧死百拜谨奉诏献书于皇帝陛下臣一介疎贱遭逢圣明猥以庸愚早膺亲擢世道悠悠风尘流靡臣于其间盖尝感激奋发以为繇今之道无变今之俗一日有关于天下国家之故惧以无辱使令杜门四年读礼之外盖未尝一日不思以自效也乃夏五陛下临轩策士偶垂记忆起臣于家居进臣于仕籍臣伏被宸命感激不自胜追惟蒙恩之初阻于朝谢北望天路輙奉表以闻伏蒙圣慈许臣诣拜阙下徳至渥也臣就道以来不图国事浸艰边烽顿廹陛下引咎责躬改过更始召还旧徳斥去元奸凡可以当天意回人心者无所不用其至伏惟陛下不自神圣犹亲洒宸翰诞布诏书庶几中外臣庶危言极论以有补于今日之故陛下悔悟之意上通于天天下于此感服陛下之勇臣甫及趋谢阙廷两读纶音为之哽咽下泣君臣之义与天地并立况臣蒙被厚恩非众人比使于此时泯泯嘿嘿上负陛下内负帝衷尚何以饮食于戴履间哉是用不避斧钺輙奋愚衷条其说以献惟陛下裁幸一曰简文法以立事夫贵为天子富有四海垂衣拱手以雍容于穆清之上至尊之体也不幸际时艰难兵革四起俯仰成败呼吸变故非用马上治不济今国势抢攘固犹未至如马上之急然冦入腹心事干宗社陛下为皇皇拯救之谋不得不畧仿马上治之之意今陛下焦劳于上两府大臣黾勉于下君臣之间不可谓非日计军实而申儆之者然尊卑阔絶礼节繁多陛下平旦视朝百官以次奉起居宰相搢笏出奏从容不踰时军国大事此虽陛下日夜与宰相汲汲而图之犹惧不既谋王断国之设施尊主庇民之蕴蓄岂能以顷刻交际而究竟之哉陛下退食之暇虽时出内批以与宰相商论宰相又时有奏报以出其建明然天下事得于面论者利害常决于一言笔墨所书或反复数百言而不足事机交投寸阴可惜使宰相常有此等酬酢则一事之末固有费其日力者矣其于几务岂不有所妨哉古者天子之于大臣或赐坐或赐食或奏事至日昃或论事至夜分凡皆以通上下之情为国家至计也赐茶之典五代时犹有之惟国初范质王溥颇存形迹此事遂废陛下莫若稍复古初脱去边幅于禁中择一去处聚两府大臣日与议军国大事陛下赐之欵密亲是非可否于其间众议惟允则三省画时施行上下如一都俞嘘咈之间必将有超然度外之举天下何事不可为何难不可济至于除授尤冇关系且如近者重臣建阃之事方帅海门随迁建邺甫镇建邺又进上饶布置变换如奕棋然卯诏辰行奔命不给大者措画之如此小者迁徙之更多人无定志事无成谋当此艰危岂不悞事继自今始陛下宜与大臣熟议某人备某职某人任某事人物权衡当而后用朝廷命令奠而后发如此则观听者不至皇惑驱驰者不至迟回人知其令出惟行则无轻朝廷之心士大夫知其可以展布四体则鞠躬尽瘁而无观望其于国事厥非小补又如用一人也或出于陛下之拔擢或出于宰相之启拟中书已费行移后省方及书牍或有不当又至缴驳比其不缴驳也则书黄径下其人径受命矣台谏始从而有所指陈是致国论纷纭而内外职守迁移如传舍施之平时虽有礼统用之今日恐悞事机臣愚以为陛下宜仿唐谏官随宰相入阁故事令给舍台谏从两府大臣日入禁中聚议其有不可应时论难不使退冇后言如此则国事无聚讼之讥宸命无反汗之失事会无濡滞蹉跎之悔岂不简便易行哉若夫中书乃王政之所繇出宰相之重又天子之所与论道经邦而不屑其它者也今宰相来于仓卒之中而制千里之难立于败壊之后而责一旦之功此虽敏乎不能以大有为须是博采四方之谋旁尽天下之虑而后不偾于事侧闻军期文书填委丛积宰相以其开诚布公之岁月弊弊焉于调遣科降之间侍从近臣且日不暇相接矣诸葛亮以区区之蜀抗衡天下十分之九究其经济大要则曰集众思广忠益今众思不暇集忠益不暇广宰相不得已竭其一心役其两耳目日与文书期会相寻于无穷此岂其才之不逮哉我朝三省之法繁密细碎其势固至此也柳宗元有言失在于制不在于政为今之计惟有重六部之权可以清中书之务今六部所司絶是简省其间长贰常有缺员莫若移尚书省六房隶之六部如吏部得受丞相除授之旨而行省剳兵部得禀枢密调遣之命而发符移其它事权一仿诸此而又多置两府属官如检正都承之类使知蜀事者置一员知淮事者置一员知诸路事者置若干员两府日与其属劘切讲画以治此冦而文书行移不与焉如此则大臣有从容之暇可以日见百官以及四方贤俊酬应简则聪明全心志壹则利害审塞祸乱之路开功名之门当自此始惟陛下思之二曰仿方镇以建守令天下大患在于无兵而无兵之患以郡县之制弊也祖宗矫唐末五代方镇之弊立为郡县繁密之法使兵财尽关于上而守令不得以自专昔之擅制数州挟其力以争衡上国者至此各拱手趍约束卷甲而藏之传世弥久而天下无变然国势繇此侵弱而盗贼遂得恣■〈日隹〉于其间宣靖以来天下非无忠臣义士强兵猛将然各举一州一县之力以抗冦锋是以折北不支而惫于贼中兴之臣识循环救弊之法盖有建为方镇之议者矣失此不图因循至今日削弱不振受病如前及今而不少变臣不知所以为善后计矣今陛下命重臣建宣阃节制江东西诸州官民兵财尽从调遣庙谟渊深盖已得方镇大意矣然既有宣阃又有制司既有制置副使又有安抚副使事权既重体统未明有如一项兵财宣阃方欲那移诸司又行差拨指挥之初各不相照承适之下将谁适从今日之事惟有畧仿方镇遗规分地立守为可以纾祻且如江西一路九江兴国隆兴与鄂为邻朝廷既倾国之力以赴之姑所不论惟冦之至湖南者已宿堂奥此外八州其措置不容茍简八州之中庐陵宜春最当冲要敌人之兵其法常有所避避八桂则出清湘避长沙则出衡阳今宜春见谓有兵惟庐陵犹此无备舍坚攻瑕弃实击虚敌既以此为得策则夫避宜春而趍庐陵其计将必出于此州县之事力有限守令之权势素微敌至一城则一城创残至一邑则一邑荡溃事势至此非人之愆若不别立规模何繇戡定祸乱臣愚以为莫若立一镇于吉而以建昌南安赣隶之立一镇于袁而以临江抚瑞隶之择今世知兵而有望者各令以四州从事其四州官吏许以自辟见在任者或留或去惟帅府所为去者令注别路差遣其四州财赋许以自用自交事一日始其上供诸色窠名尽予帅府交事以前见未解数目亦许截留其四州军兵见属伍符者必寡弱而不振见行团结者必分散而不齐许于伍符团结之外别出措置收民丁以为兵彼一州之紧急者得三州稍寛缓之力以为之助三州之寛缓者得一州当其紧急而无后忧不出二三月如吉如袁其气势当自不同仿此而行之江东广东无不可者夫郡县方镇之法其末皆有弊所贵乎圣人者惟能通变而推移之故郡县所以矫方镇之偏重方镇所以救郡县之积轻今郡县之轻甚矣则夫立为方镇之法以少变其委琐不足恃之势真今日之第一义也陛下一日出其度外之见不次拔数人之沈鸷英果者委以数镇俾各为国家当一面则郡县之间文移不至于太密事权不至于太分兵财得以自繇而不至于重迟而不易举旬月之间天下雷动云合响应影从驱冦出境外虽以得志中原可也尚何惴惴宗社之忧哉三曰就团结以抽兵抽兵之说臣前已开其端而其节目未悉也请再陈之夫取兵于民周井田唐府兵之遗法也今使者四出分行营阵俾各处团结以自为乡井之卫疾行之中此亦庻几善歩者然而无益也近时朝廷以保伍为意官府下其事里胥为里胥者沿门而行执笔以抄其户口曰官命而各为保伍也已而上其籍于官乂从而垩通涂之壁取其甲分五五而书曰保伍如古所谓保伍者如此而已臣居庐陵往徃有冦警则乡里又起所谓义丁者一日隅总击柝以告其一方曰冦至毋去诸而等各以某日聚某所习所以守望至其日也椎牛酾酒以待随其所衣信其所持从而类编为之伍一匝乎村墟井落之间翕然而聚忽然而散则义丁者又止如此而已今朝廷命使以团结州县奉旨而行移计其规为措置当有加密于臣所言者然某所若干人某所又若干人属邑合状帐申郡府郡府合状帐申朝廷计其数目当自不少然其分也散而不一其合也多而不精故当其分则乡村无以通于镇市镇市无以通于城郭冦突如其来彼一方者力不敌势不支老弱未及拣教阅未及施虽有金鼓旗帜之物而未知坐作进退之节也虽有城池山泽之险而未知备御攻守之方也且民之聚也使之自峙其粮自备其饮食则有所不能仰于官则无以给也有以给则又不能久也臣故曰无益也夫前所谓或千人或数百人此隅总一日能辨也今建言者不察其聚之易而用之难増兵之有名而拒冦之无实乃欲视其团结之多寡升降其官赏以为劝且意其一日之急或者可驱而他之贾谊有言皆非事实知治乱之体者也陛下忱能委数州立一方镇莫若俾为帅者就团结之中凡二十家取其一人以备军籍一郡得二十万家则可以得一万精卒例而行之诸州则一镇新兵当不下二三万州郡见存之租赋可以备兵食见存之财利可以备军需古人抽丁之法或取之三家或取之五家今官收其米以就为养收其财以就为用既食其力不当又重役其人惟于二十家取其一则众轻而易举州县号召之无难数月之内其事必集为帅者教习以致其精鼓舞以出其鋭山川其便习也人情其稔熟也出入死生之相为命也锋镝之交貌相识而声相应也如此兵者一镇得二三万人当凛凛然不下一敌国合诸路列镇则精兵虽十余万可有也太祖皇帝南征北伐所至如破竹计其兵曽不满二十万使吾于诸阃之外别得十万精兵则何向而不可哉或曰国家经常皆用供亿州县财赋各有窠名今上流之兵未解江淮之馈如故使移此事力以给方镇之兵如诸阃何呜呼择害莫若轻择利莫若重臣盖筹之审矣夫京湖之路既梗则虽欲漕运而舟楫不能以前江广之备既虚则虽有财赋而土地不能以自保与其束手无措以委输于敌孰若变通尽利以庻几敌之可逐也且夫江广既全则吾之境内其惟正之供者尚多也陛下抚此厄运不得不勉自节缩曲为通融多方以济诸阃之急支吾年时冦必就尽然后一正吾之郡县一复吾之经常未晚也不然殆未知其所终惟陛下深思亟图之四曰破资格以用人本朝用人专守资格祖宗之深意将以习天下之才世虽有贤明忠智之人英伟竒杰之士亦必践扬之多渉歴之熟积劳持久而后得至于高位养成远大之气消弭侥幸之风人才世道胥有利赖然其弊也有才者常以无资格而不得迁不肖者常以不碍资格法而至于大用天下卒有变不肖者当之而有才者拱手熟视夫是以常遗国家之忧臣常见数年以来边陲之间偶缺一帅陛下彷徨四顾弄印莫属挨排应急不得已常取监司之风力者为之赵魏老不可以为滕薛大夫陛下非不知其然也他人资格或有未及而彼适可得之虽其才具容有不逮然犹意境外无事以幸其不至于败缺比其败缺则仓皇变易常至于失声色而后巳呜呼此平世拘挛之弊也今天下时势溃决已甚一有蹉跎事关存亡百夫不可轻择将一垒不可轻畀守况其重者乎今自朝郎以上凡内之卿监侍从外之监司郡守紫朱其绶唱喝车盖而出者不知几人使其中果有非常之才堪任将帅则是望实既优资格又称一日举而置之万夫百将之上谁曰不然然臣意陛下之未有其人也则夫宗社安危之机不可轻决于庸人而有资格者之手世之能辨事者固多矣三辰不轨救士为相蛮夷猾夏拔卒为将事固各论其时也今何如时尚拘拘孑孑于资格之末臣观州县之间凡寮底小官驰骋于繁剧之会者盖甚有之荐引之法浸弊于私而改官之格率为势要者所据孤寒之中独无可仕大事者乎三岁一贡士碌碌成事者众而气概才识望于乡里曽不得一名荐书抱膝隆中杖策军门固皆逢掖章甫之流也夫今日之士他日之官也今日之小官他日之为公卿者也天下有事凡能担当开拓排难解纷惟其才耳固有明知其人之有才而拘于资格之所不可则亦姑委弃之此豪杰之士所以痛心疾首于世变之会也陛下如建立方镇收拾人才臣愿明诏有司俾稍解绳墨以进英豪于资格之外重之以其任而轻授以官俟其有功则渐加其官而无易其位汉唐法度疎阔其一时人才常倜傥不覊本朝以道立国以儒立政则亦无取乎尔然至于今日事变丛生人物落落奈何不少变之哉至如诸州之义甲各有土豪诸峒之壮丁各有隅长彼其人望为一州长雄其间盖有豪武特逹之才可以备总统之任一日举之以为百校之长则将帅繇是其选也其颖异通敏者引之于帷幄樽爼之密又从而拔其尤者委之以人民社稷之重则人才不可胜用也至如山岩之氓市井之靡刑余之流盗贼之属其胆勇力絶足以先登其智辩机警足以间谍使贪使愚使诈使勇则羣策羣力皆吾屈也昔之方镇食其土地用其人民拊循其士大夫驰策其■〈斤〉■〈也〉之士故虽以区区之地常足以与天下争雄今虽未至于此然陛下髣髴而行之则吾规模意气固已一变前日之弱矣惟陛下熟计之幸甚夫古之为天下国家者常有敌国相持之忧然而立乎四战之衡虽将衂兵溃屡起屡仆而其国终不可动摇卓然有所立故也今陛下奋发神断赫然悔悟所以洗旧汗更宿弊如雷霆风雨交驰并至而不可御陛下亦求所以为自立矣而未得其方也自立之方臣前所献之数条是巳虽然臣意陛下未之能行则有说也何也悔悟之意未明也奸人当国指天下能言之士谓之好名哗竞使好名哗竞者常在朝廷则清议之福陛下必及受之事应不至今日惟浸润肤受为毒已深而后陛下之人才尽逐陛下今既悔悟矣然锋车所召率未及前日摈弃流落之人或谓陛下犹有畏其不靖共之意夫今日之祸乱靖共之报也陛下犹有爱于貌为靖共者耶此悔悟未明之一也三数年前缙绅之能出臆论事者既为奸人所屏学校之士犹叩阍亹亹不自已奸人疾其为害已也托名学法重致意于禁上书之一条而后陛下之言路尽塞陛下今既悔悟矣然食肉之徒未有能出一语以救陵迟之祸惟学校不惮恳恳以为言彼其所陈固有未尽切实者陛下何不择其善者而施行欤此悔悟未明之一也今有人焉陷于酒色湛溺而不自知元气日耗蚀于内客邪日冲击于外四肢百骸几至解体一日倐大悔悟自创其酒色之愆而使为朋友仆御者各得以勤攻已之短其为身谋几晩矣然知湛溺之为病而犹讳其所从来则是病根固在也人非不知爱身彼讳病根而不肯决去者说其小而忘其大也陛下所以救社稷重于救身则夫病根所在何所顾惜而不之去欤高宗皇帝以麦饮豆粥之苦植立东南百四十年太平之基陛下嗣无疆大歴服所以抚摩爱养培亿万年丕天之休加用力焉不幸比者中外怨叛吾之赤子自延冦入室谋危国家盖至今日远近为之荷担宗社几于缀旒天下之人追咎其失以为聚敛之过而聚敛之事通国愤然怒骂以为倡于陛下左右之人夫此一人者窃弄威权上累圣德其凶焰威恶蠧国害民者臣不能具数独其攘臂聚敛招集奸凶为陛下失民失土以贻宗社不测之忧者其罪莫甚焉赵简子命尹铎为晋阳尹铎曰茧丝乎保障乎简子曰保障哉古之为天下计者不屑于其小而惟远者是图不快于目前之求而常恐其一朝之患故虽简子区区之大夫尹铎区区之小吏其所规为犹及于此国家之大不可以田舍翁自为也后之人君思以富雄天下固有时出其聚敛之术然犹茧丝自茧丝保障自保障何物刑余为谋不臧率天下以共向茧丝之的而保障之地亦不得免焉茧丝之毒不可忍而后保障之祸不可为陛下间者屡出内帑金帛分给诸司期有救于难然调度方殷兵革又不得息前日聚茧丝之得未什伯今日救保障之费盖千万亿秭而未有已也呜呼谁生厉阶至今为梗向使此人者不以聚敛斵伐祖宗涵洪寛大之仁蟊贼陛下神明英武之德则必不妄籍民财以入修内史必不豪夺民产以实御庄必不谐价西园以布中外贪酣之宠必不交通南牙以开朝廷污浊之门如此则奸人必不得窃据相位编置私人如此则强御掊克之流必不得齿于缙绅玷于节钺如此则各郡有贤守各路有贤监司必不侵渔以交结北司剥割以应奉内献民心必无变宗社必无危今朝庭知江阃虐取渔舟故吾人为敌乡导以至于此曽不知此数年间外之监司郡守求为交结应奉而一切不恤以失吾民戴宋无二之心者所在有之江阃之事偶着尔今论者追讼江阃之罪死有余责则夫使士大夫贸贸焉为聚敛重失人心激天下以各懐怨叛如臣所指之人者一死讵足道哉且夫奸人之入相也使非此人者典之相为表里以揜陛下之聪明密为游扬以开陛下之信用则贤者必不以好名中伤言者必不以哗竞逐去学枝之持公论者必不以喧横得祸士大夫之秉直节者必不以贪赃加罪朝廷清一言路光明邪人何自而赫张民瘼何自而壅隔人离而陛下何以不觉冦至而陛下何以不知披其依凭陛下恩宠以为奸人奥主故颠倒宇宙浊乱世界而得以无忌惮使陛下今日讼过于天地负媿于祖宗结怨于人民受侮于敌人则岂独一奸人为之哉原情定罪莫重于奥主而奸人次之庄周曰兵莫憯于志镆鎁为下言刺人而杀之不在于手而在于心不在于锋而在所以用其锋者奸人则镆鎁也奥主则志也方今国势危疑人心杌陧陛下为中国主则当守中国为百姓父母则当卫百姓且夫三江五湖之险尚无恙也六军百将之雄非小弱也陛下卧薪以厉其勤斫案以奋其勇天意悔祸人心敌忾冦逆死且在旦夕或谓其人者铺张惊忧以沮陛下攘冦之志处分脆弱将误陛下为去邠之行居前日则曰我能为君充府库以盗其权居今日则献其小心出其小有材使陛下意其缓急可恃以固其宠向非陛下参酌国论坚凝庙谟为效死不去之计则一日尝试其说六师一动变生无方臣恐京师为血为肉者今已不可胜计矣小人误国之心可胜诛哉臣愚以为今日之事急矣不斩董宋臣以谢宗庙神灵以解中外怨怒以明陛下悔悟之实则中书之政必有所挠而不得行贤者之车必有所忌而不敢至都人之异议何从而消敌人之心胆何从而破将士忠义之气何自激昻军民感泣之泪何自奋发祸难之来未有卒平之日也千金之家得一僮奴稍足以称其私虽害于而家未忍亟去况其人给事之岁月已深乞怜之恳欵已熟陛下性资仁厚亦岂忍遽甘心焉然宗社之事重左右之恩轻蠧民误国之罪深承颜顺色之爱浅伏惟陛下以宗庙社稷之故割去私爱勉从公议下臣此章付之有司暴其罪恶明正典刑传首三军以狗如此而天下不震动人心不喜悦将士不感泣而思奋敌人不骇愕而谋还是人心天理可磨灭也是天经地义可澌尽也臣所不信臣尝读诸葛亮出师表辄卷卷哀愤悲其用心亮之言曰宫中府中俱为一体陟罚臧否不宜异同若有作奸犯科及为忠善者宜付有司论其刑赏以昭平明之治亮将奬率三军北定中原攘除奸凶兴复汉室其于宫府之政宜若无与而独区区以此为先者良以社稷安危之权国家存亡之故不在于境外侵廹之冦而内之阴邪常执其机牙此亮之所以深权内外本末之理而先窒其乱祸之源也今臣上自朝廷下至州县所以分画其规模纎悉其经纬以上助内修外攘之一画者已畧备矣而臣献其狂愚于末犹有惑于亮之所言区区劣功何敢引亮为证顾所以忠君爱国之心则亮之为也臣非不知疎远之人指陈无状干犯天诛罪在不赦且使幸赦之不诛则左右之人雠疾臣言亦将不免然臣所以不顾危亡宁以身犯不测之锋者义命之际臣固择之精矣方今社稷震动君父惊虞此所谓危急存亡之秋臣委质为臣与国同休戚亲见外患如火燎原而内冦又复植根固流波漫则祸难无涯臣死亡正自无日与怵廹于权势之威忧疑于一已之祸噤口结古以坐待国家之难而后死孰若犯死一言感悟天听如陛下以为狂妄而诛之臣固已自分一死万一陛下察臣之忠行臣之言以幸宗社则臣与国家同享其荣等死之中又有生路此臣所以赍咨涕洟望阙恳悃而不能自已也臣冒渎天威殒越震惧谨私室以俟威命之下臣无任瞻天望圣激切屏营之至不备臣某昧死百拜上书上不报未几除佥书镇南军节度判官厅公事  

## 文章辨体彚选卷八十四

（明）贺复征 编  

○上书十九  

上太祖高皇帝书【`明叶居升`】  

臣歴观汉晋唐宋之世皆有灾异之变始因刑政失宜贤愚倒置遂致纪纲不振或政失于权臣或势移于方镇患不生于女祸则困于敌国上下偷安茍延岁月谏书屡上曽莫之省天变于上而不知戒人怨于下而不知恤天下已壊而莫能救也臣每读史至于其间未尝不切齿热中不止太息而已迄元之季天人厌乱既极天命真人以圣神文武之资扫除乱畧四海英雄坐致阙下沙漠之徼罔不臣服方宵衣旰食以图雍熈之治凡汉晋唐宋之失今皆无有然而天变于上以致日月星辰失叙或者鉴观前世之失矫枉其弊而又太过者欤汉贾山有言曰忠臣之事君也言切直则不用而身危不切直则不可以明道明主之所急闻忠臣之所以蒙死而竭之也臣今有刍荛之言虽未足以明道敢切直言之庻尽忠臣事明主之心乎臣闻王者之心上通乎天王者之动上应乎天审天下之治否者则求其端于王而已天之阴阳五行日月星辰其可见也使阴阳交和五行顺序日月星辰得其常天下虽未善治谓之治焉可也阴阳错缪五行不得其序日月星辰不得其行天下虽无事谓之不治可也稽之天道察之人事而后可以验治乱之实矣臣观当今之事太过者有三曰分封太侈也曰用刑太繁也曰求治太速也何以明之日者君之象也月者臣之象也五星者卿士庻人之象也臣愚不知星术姑以所闻于经传并摭前世已行之得失者论之诗曰彼月而食则维其常阴盛阳微则为不善矣今日刑于月犹之可也而曰日月相刑者则月敢抗于日臣敢抗于君矣切观主上之有天下扫除羣雄如踣草芥包络豪杰如臂使指今公卿大臣数十万之众战必胜攻必取者朝廷遣一介之使召之则拱手听命无敢后时况敢有抗衡者乎传曰都城过百雉国之害也先王之制大都不过三国之一中五之一小九之一使上下等差各有定制上得以兼乎下下不得以兼乎上盖所以强干弱枝以遏乱原而崇治本也国家裂土分封使诸王各有分地以树蕃屏以复古制盖惩宋元孤立宗室不竞之弊也然而秦晋燕齐梁楚吴闽诸国各尽其地而封之都城宫室之制广狭大小亚于天子之都赐之以甲兵卫士之盛臣恐数世之后尾大不掉然后削其地而夺之权则起其怨如汉之七国晋之诸王否则恃险争衡否则拥众入朝甚则縁间而起防之无及也此皇天眷顾之甚或者谴告以相刑之象欤今议者曰诸王皆天子亲子也皆皇太子亲骨肉也分地虽广制度虽侈所谓犬牙相制盘石之宗天下服其强耳岂有抗衡之理也书曰列爵惟五分土惟三今王亦爵也汉谓诸侯王亦不过三分之位耳礼莫大于分使王侯之国与京畿同则为列国矣尚有君臣之分乎今秦晋燕齐梁楚吴闽诸国皆连带数十城而复优之以制假之以兵议者何不摭汉晋之事以观之乎孝景皇帝汉高皇帝之孙也七国诸王皆景帝之同祖父兄弟子孙也当时一削其地则遽构兵西向晋之诸王皆武帝之亲子孙也易世之后迭相拥兵以危王室遂成五胡云扰之患由此言之分封踰制祸患立生援古证今昭昭然矣此臣所以为太过者欤昔贾谊劝汉文帝早分诸国之地空之以待诸王子孙谓力少则易使以义国小则无邪心向使文帝尽从谊之所言则必无七国之祸愿及诸王未之国之先节其都邑之制减其卫兵限其疆理亦以待封诸王之子孙此制一定然后诸王有圣贤之德行者入为辅相其余世为藩辅可以与国同休世世无穷矣割一时之恩以制万世之利以消天变以安社稷天下幸甚臣又观歴代开国之君未有不以尚德缓刑而结于民心亦未有不以专事刑罚而失民心国祚长短悉由于此三代秦汉隋唐享国之数具在方册昭然可观其故何也易曰天地之大德曰生圣人之大宝曰位何以守位曰仁何以聚人曰财理财正辞禁民为非曰义此可以见天地好生之心与圣人守位之道矣然而禁民为非之义特居于末者明不得已而用刑而不专任刑罚也古者断死刑天子为之撤乐减膳而寓惨怛之意于其间诚以天生斯民立之司牧而教养之俱欲其并生于天地之间也不幸而不率教者入于其中则不得不刑之耳故其仁爱之笃浃于民之肌肤沦于民之骨髓民思其德愈久而不忘故其子孙享国久远者六七百年近者亦三四百年岂偶然而已哉今议者曰宋元中叶之后纪纲不振专事姑息赏罚无章以致亡灭此行小仁而灭大义虽有其位而不能守之主上所以痛惩其弊而矫枉之者也故制不宥之刑权神变之法使人知惧而莫测其端也臣闻开基之主垂范百世一动一静必合凖绳使子孙有所持守况刑者民之司命可不慎欤夫刑罚贵乎得中过与不及皆非天讨有罪之意也使刑政不立而强暴得以相陵则国非其国矣因之刑法繁苛而政治促急而民无所措手足矣姑以当今刑法言之笞杖徒流死今之五刑也用此五刑既无假贷一出乎大公至正可也而用刑之际多出圣衷致使治狱之吏务从深刻以趋求上意深刻者多获功平允者多得罪或至以赃罪多寡为殿最欲求治狱之平允岂易得哉近者特旨杂犯死罪免死充军其余以次仿流徒律又删定旧律诸条减宥有差此渐见寛宥全活者众而主上好生之仁已蔼然布于宇内矣然未闻有戒治狱务从平允之条是以法司之治狱犹循旧弊虽有寛宥之名而未见有寛宥之实所谓实者诚在主上不在臣下也故必有罪疑惟轻之意而后好生之德洽于民心必有王三宥然后制刑之政而后有囹圄空虚之效此非可以浅浅致也唐太宗皇帝谓侍臣曰鬻棺之家欲岁之疫匪欲害于人欲利于棺售故耳今法司核理一狱必求深以成其考今作何法使得平允太宗矫隋之暴刑法务从寛宥犹患及此况今立法严密以矫寛纵能无是失何以明其然也古之为士者以登仕版为荣以罢职不叙为辱今之为士者以混迹无闻为福以受玷不辱为幸以屯田工役为必获之罪以鞭笞捶楚为寻常之辱其始也朝廷取天下之士网罗捃摭务无遗逸有司催逼上道如捕重囚比到京师而除官多以貌选故所学或非其所闻而其所用或非其所学洎乎居官举动一跌于法茍免诛戮则必屯田工役之科所谓取之尽锱铢用之如泥沙率是为常少不顾惜然此亦岂人主乐为之事哉欲人之惧而不敢犯也切见数年以来诛杀亦可为不细矣而犯者日月相踵岂下人之不惧法哉良由激浊扬清之不明善恶贤愚之无别议贤议能之法既废以致人不自励而为善者怠宋程頥有言曰君子小人常相半也天下治则小人多化为君子而君子多于小人天下乱则君子多化为小人而小人多于君子此言在上之人有以化之耳有人于此亷如夷齐智如良平一或不谨少戾于法上之人将录其所长弃其所短而用之乎将舍其所长摘其所短而寘之法乎茍取其长而舍其斫短则中庸之才争以为亷为智而成有用之君子矣茍取其短弃其所长为善之人皆曰某亷若是某智若是少不如法朝廷不少贷之吾属何所容其身乎致使今之居位者多无亷耻当未仕之时则修身畏慎动遵律法一入于官则以禁网严密朝不谋夕遂弃亷耻或事掊克以备屯田工役之资者率皆是也若是非用刑之烦者乎汉之世尝徙大族于山陵矣未闻实之以罪人也今凤阳皇陵所在龙兴之地而率以罪人居之以怨嗟愁苦之声充斥园邑朝廷知非所以恭承宗庙意也近令就中愿入军籍者听之免罪复官者有之而犹闻有拘其余丁家小在屯夫有罪之家长既赦而任之以政矣余丁家小复何罪哉夫摧强敌垒则扬精鼓鋭奋三军之气攻之必克擒之必获可也今贼人伪四大王突窜山谷如狐如鼠无窟可追以计获之庻或可得而乃劳重兵以讨之彼之惊骇溃散兼之深林大壑人迹不能追踪之地与之较奔走则彼就熟路而轻行与之较死生则彼负必死之气三军之众孰肯舍死而争锋哉今捕之数年既无其方而乃归咎于新附户籍之细民而迁徙之搔动四千里之地鸡犬不得宁息况新附之民日前兵难流移他所朝廷许之复业而来归者今既附籍矣乃取其数而尽迁之是法不信于民也夫有户口而后田野辟田野辟而后赋税增今责守令年増户口正为是也近者已纳税粮之家虽承特旨分释还家而其心犹不自安已起户口虽蒙怜恤见留开封听候今军士散漫村落居民不知所为讹言惊动况太原诸郡外界边鄙民心如此甚非安边之计也臣恐自兹之后北郡户口不复得増矣何者小民易动而难安今之小民以为新籍在官乃见迁徙不报反易逃匿若欲迁徙一概而迁之我奚先受其殃乎凡此皆臣所谓太过而足以召灾异者也未见其可以结民心而延国祚者也晋郭璞有言曰阴阳错缪皆烦刑所致今之天变岂非烦刑所致者乎臣愿自今朝廷宜录大体赦小过明诏天下修举八议之法严禁深刻之吏断狱平允则超迁之苛刻聚敛者则罢黜之凤阳屯田之制见任家小在屯者听其耕种起科已起户口见留开封者悉放复业当差如此则人主足以隆好生之德以树国祚长久之福而兆民自安天变自消矣昔者周自文武至于成康而后教化大行汉自高帝至于文景而后号称富庻文王武王高帝之才非不能使教化行以致富庻也盖天下之治乱气化之转移人心之趍向皆非一朝一夕之故致治之道固不可骤至今国家纪元九年于兹偃兵息民天下大定纪纲大正法令修明亦可谓安矣而主上切切以民俗浇漓人不知惧法出而奸生令下而诈起故或朝诛而暮犯者有之昨日所进今日被戮者有之乃至令下而寻改已赦而复收天下臣民莫之适从而不能相安者甚不称主上求治之心也臣愚谓天下趋于治也犹坚冰之将泮也冰之坚非太阳一日之光能消之也阳气发生土脉微动和气蒸之然后自然融释圣人之治天下亦犹是也刑以威之礼以导之渐民以仁摩民以义而后其化熈熈也孔子曰如有王者必世而后仁此非空言也况今之天下犹古之天下民俗虽漓而民好善恶恶之心则未尝冺也因其好善恶恶之心以正其风俗则求治之道在是矣求治之道莫先于正风俗正风俗之道莫先于使守令知所务使守令知所务莫先于使风宪知所重使风宪知所重莫先于朝廷知所尚则必以簿书期会讼狱钱榖之不报为可恕惟以流俗大壊极弊为不可不问而后正风俗之道得矣风俗既正天下其有不治者乎古之为郡守县令为民之师师则以正率下导民于善使化成俗美者也征赋期会狱讼簿书固其职也今之守令以户口钱粮簿书狱讼为急务至于农桑学校王政之本乃视为虚文而置之不问将何以教养黎民哉以农桑言之方春州县下一文帖里甲回申文状而已守令未尝亲点视种时次第旱涝预备之道也以学校言之廪膳生员国家资之以取人才之地也今各处师生缺员者多纵使具员守令亦鲜有以礼让之实作其成器者朝廷切切以社学为重教民之急务故屡行取勘师生姓名所习课艺如是之严今之社学当社镇城郭或但置立门牌远村僻处则又具其名耳守令亦未尝以教养为已任徒具文案以备照刷而已及至宪司分部按临亦但循习故常照依纸上照刷亦未尝差一人廵行点视兴废之实上下视为虚文如此小民不知孝悌忠信为何物斗争之俗成奸诈之风炽而礼义亷耻扫地矣此守令未知所务之失也风纪之司所以代朝廷导扬风化访察善恶条举纲目拯治万事至于听讼谳狱其一事尔今专以狱讼为要务以藏赃多者为称职以事迹少者为阊茸一有不称虽有忠臣孝子义夫节妇视为虚文末节而不暇举若是谓之察恶亦近矣所谓导扬风化者安在哉其始但知以去一赃吏决一狱讼为治而不知劝民成俗使民迁善远罪为治之大者也此风宪未知所重之失也守令亲民之官风宪亲临守令之官未知所务如此所以欲求善治而卒未能也王制论乡秀士升于司徒曰选士司徒论其秀士而升于太学曰俊士大乐正又论造士之秀升诸司马曰进士司马辨论官材论定然后官之任官然后爵之其考之详如此成周得人为盛今使天下都邑生员考于礼部升于太学使歴练众职任之以事可以洗歴代选举之陋而上法成周之制矣然而郡邑生员升于太学或未数月遽选入官委之以郡者间亦有之臣恐此辈未谙时政未熟朝廷礼法不能倡导德化上乖国政下困黎民虽曰国家养育之仁然世间竒材罕有如颜回耿弇邓禹者固不可拘于常法虽贾谊之才汉朝以其年少难委之开国以来选举秀才不为不多所任名位不为不重自今数之在者宁有几人乎臣恐后人之视今亦犹今之视昔昔年所举之人岂不深可痛惜乎凡此皆臣所谓求治太速之过也昔者宋有天下盖三百余年其始以礼义教其民当其盛时闾阎里巷皆有忠厚之风至于耻言人之过失至其末年扞城之将至力屈计穷则视死如归忠臣义士死事者不可胜数虽妇人女子羞被污辱此皆礼义教之效也元之立国其本固先拨矣其枝叶不从而颠蹶者未之有也故其末年弃城叛将降敌附下者亦不可胜纪虽老儒硕臣甘心屈辱大将北征以来为之死事者几人乎此礼义亷耻不振之弊也使其遗风流俗至今未革深可怪也臣谓国家求治之速莫若敦礼义尚亷耻守令则责其先礼义慎征赋而以农桑学校为急务风宪则责其先教化审法律而以平狱缓刑为最切如此则德泽下流求治之道庻几得矣郡邑生员升于太学须令在学肄业或三年精通一经兼习一艺然后入选或宿卫或办事以观大臣之能而后任之以政则其学识兼懋庻无败事且使知禄位皆天之禄位而可以塞觊觎之心也夫分封有制则本支百世矣刑罪既清则刑期无刑矣崇礼义尚亷耻而风移俗易矣于是主上端拱清穆待以岁月则阴阳调而风雨时诸福嘉祥莫不毕至矣尚何天变之不消也哉虽然臣愚猥不自度微贱庙堂之议辄敢陈说如此是以蝼蚁之命试当雷霆之威不胜屏营之至  

## 文章辨体彚选卷八十五

（明）贺复征 编  

○上书二十  

上孝宗皇帝书【`明李梦阳`】  

诏曰朕方图新政理乐闻谠言事关军民利病切于治体可行的着各衙门大小官员悉心开具明白来说于是户部主事臣梦阳上疏曰臣闻人君不患世无直言之臣而患已之不能用其言人臣不患其言不得上闻而常患人君者闻之而不乐也盖直言之臣秉性朴实不识忌讳覩事积愤诚激于中义形于词故其言剀切而无回互药石而鲜包藏是以为君者不乐闻也即闻之不乐行也夫明君英主则不然也谓其言剀切非为身也药石非规名也于是道之使言言可行也于是措之以行是故下无壅蔽之奸上无过举之政故治化浃洽而百姓受福矣臣窃伏思陛下则真明君英主也何以知之陛下法祖宗至矣敬天地者蔑以加矣饬躬勤励延问若不给矣乃犹曰政理未新谠言未闻惓惓焉若将失之欿然恒不自安也乃于是下诏布诚广路谕之以悉心诱之以乐闻惟恐知之者不肯言言之者不肯尽岂不出于寻常者万万乎臣故曰陛下真明君英主也然而治化不浃洽百姓不受福何也意者病与害为之而陛下弗察也又其渐不可长焉夫天下之势譬之身也欲身之安莫如去其病欲其利莫如祛其害欲令终而全安莫如使渐不可长今天下之为病者二而不之去也为害者三而不之祛也为渐者六而不使不可长也乃顾汲汲曰是奚不安也奚不利也奚不令终而全安也是何异于不药而求病愈于戏其可畏也哉夫易失者势难得者时今覩可为之势而遇得言之时使仍缄黙退缩以为自全茍禄之计是懐不忠而欺陛下耳臣今谨据所见昧死开呈惟陛下矜察哀怜俯赐观览焉二病一曰元气之病夫元气之病者何也所谓有其几无其形譬患内耗伏未及发而自谓安此乃病在元气臣窃观当今士气颇似之故曰元气之病夫孔子曰邦有道危言危行今人不喜人言见人张拱深揖口呐呐不吐词则目为老成又不喜人直遇事圆巧而委曲则以为善处是以转相则效翕然风靡为士者口无公是非后进承讹踵弊不复知有言行之实矣如此尚得谓之不病乎且大臣者庻官之表而民之望也今大臣则先不喜人言又恶人直夫谏官得以风闻言事者也今大臣被弹劾则率廷辩以求胜语人曰我非要作官但欲曲直明白耳及直矣又恬然作官此何理也往大臣有亲之丧服除非诏不起今大臣服除自起矣如此尚得谓之有礼义亷耻耶夫无礼义则佞人进乏亷耻则国无防佞人进则因循互相欺诋国无防则纪纲不张臣窃谓此等不治必积渐不可救药故曰四夷未侵百姓未离刑政未坠疆土未蹙而国危主忧此臣所谓元气之病也二曰腹心之病夫腹心之病者何人攻之则难攻不攻则亡身者也臣窃计今事势中官者腹心之病也夫内官者阴性而狼贪其地逼近又朋比难翦臣故以为腹心之病夫仓厂场库钱榖之要也今皆内官主之陛下以此辈为忠贞可用耶抑例不可废也夫例诚不可废每处置一二足矣今少者五六辈多者二三十辈何耶且夫一虎十羊势无全羊况十虎而一羊哉今某某有司擿发其奸幸陛下洞见其情实外议佥曰是必不赦不且窜斥今数月矣犹阁而不行夫人情莫不遮于潜而玩于彰彼未擿发其奸尚有严心今其奸业擿发之矣不置之法又不窜斥彼何所惮而不为乎昔人有言曰宦官有罪不可赦有缺不可补言难除也今皇城之内通名籍者几万人焉亦多矣陛下勅礼部选年十五以下净身男子五百名将安用邪夫人情孰不欲富贵今田野小民无故犹阉割亲儿以希进用矧今有诏犹有名呜呼此其祸可胜道哉夫灭絶人类则必戕天地之和戕天地之和则灾害必至灾害至则五榖不熟人民离散天道乖于上人心怨于下而阴性狼贪之徒无忌妄行于中而国不危者鲜矣臣故曰内官者腹心之病也今陛下诚于此时拔亷直奬忠鲠斥无耻大臣进卢扁之佐则必转病而为安厌祸以为福且陛下何难于此而不为也今议者必曰彼曽不指实某忠某直某为无耻泛言难行然不知上者风也下者草也拔一君子则君子进即有小人相率而化于善矣且人不幸而有病择医而治之者为爱身也今某某冇司幸擿发其奸是亦国之医耳若一切阁而不行是医能治之而上弗肯使也且陛下何难于此而不为也今诚欲腹心安莫如铲内官之权欲铲内官之权莫如有罪不赦有缺不补传曰治未病不治已病今固已病也而犹不治是可惑也已三害一曰兵害夫兵害者何也臣以为冗食而无补空名而鲜实也夫强本者所以弱枝也今在京之兵以卫计之七十有余分为三营一曰神机二曰三千三曰五军盖带甲控弦者数十万焉意固欲以强本也然至正统已已纔数十年耳拔之乃仅得十二万焉亦寡矣于是有十二团营之名团营至今又纔数十年耳日者遣将北伐拔之不满三万焉然其腰鞬弓刀不全也骑士则牵露骨马又旋置鞍辔等夫兵数不减于前食之者増费一旦而狼狈若此何也官不恤其军豪势多占使远者逃近者潜絶者不以报粮籍不开除又壮丁各营其家老弱出而应点宜其食之者増而用之者寡也臣故曰兵害者冗食而无补空名而鲜实也夫腾骧四卫者今非所谓内兵邪外官既不与稽其数征役又不选用其丁故其人率富豪而气骄夫内官者阴狡而狼贪者也以富豪气骄之人而率之以阴狡狼贪之徒兹其害可忍言哉且夫锦衣卫爪牙之司也今内官之家人子弟官之团营兵之精也内官参之内兵又其专掌之陛下乃何独而不为之寒心邪古人有言曰官惟贤赏惟功今团营把总号头等孰非内官之私人乎彼其家人子弟抑孰非诡托冒官也乃遂令布列要地为爪牙乎谚不有之曰萌芽不伐将折斧柯爝爝不扑燎原奈何言贵豫也陛下诚于此时查往年李玉事例仍置总兵官使叅掌内兵又禁团营把总号头等自今不得置其私人乃于是令诸左右曰某诡托冒官自首者听但罢免不问如此则威立而恩亦流所谓销患于未形计之上也二曰民害夫民害者臣以为敛重而民贫又贪墨在位恩不下流也臣闻惟智者而后起家夫人未有无所赖而生者也今百姓贤智者百不一二愚蠢者十常八九然又苦无赖而有司者之不恤也敛之不问贫富也役之不问胜否也曰是尔职焉矣是故富者剥削贫者称贷称贷之不足则必鬻子鬻子而不足则必逋窜一旦弃父母捐亲戚背乡离井愁怨之声上干天和则必有水旱风雹之灾逋者不还居者缧绁而牵连则必有无辜暴露之尸臣故曰民害者重敛使之也夫内府供用有常数也宜有常簿焉今油蜡皮张诸料等较之弘治初年费且十倍于前此何也盖下者效上者也取嬴者未有不羡者也今既十倍于前则户工二部科派必乂倍矣下之州县必又倍矣百姓输纳又有秤头等必又倍矣又经内官必有贿赂是益又倍矣于乎民日贫而敛日积当道不苦言以闻有司乗机而肥其家如此而犹望其治是真却歩以求前耳陛下前固尝降诏旨存问矣然簿数不减也科派不省秤头如故贿赂公行无惮此所谓空名而实祸也臣故曰贪墨在位恩不下流者此也三曰庄场畿民之害臣伏观弘武某年诏曰直隶抛荒田地听民开垦永不起科夫民既自开垦之矣不可谓非其田矣而今皇亲之家听无赖光棍投献主使谓非其田也请之朝廷朝廷亦谓非其田也率即赐皇亲家皇亲家既奉天子命为已有乃輙遂白夺其田土夷其坟墓毁其房屋斩伐其树木于是百年土著之民荡产失业抛弃父母妻子千里之内举骚然不宁矣夫皇亲与国同休戚者也而禄非不丰贵非不极也乃秪以区区之田损害赤子动揺基本如是是不欲与国同休耶呜呼亦甚矣昔鲁廐焚孔子见之但曰伤人乎盖贵人贱马也今蓟州牧马草场与百姓争阡而竞畆尺分而寸剖之臣窃悲也是何贱人而贵马也夫草场数千顷地耳今三遣官矣百姓连年坐勾摄转相牵聨妨废本业耽阁其生理男不秉耜女不上机卖男鬻女弱者转而死泥涂者过半矣呜呼是何贱人而贵马也臣虽未详其始末窃计今事势万无百姓侵官之理设有之所办亦官租耳非若皇亲之家占之为已有也今据勘牒四至与民争者止十之一二耳臣谓宜置而不问且百十年土著之民一旦逐之使去陛下忍为此耶夫王畿天下之本也今以数十百顷之地失黔首之心伤阴阳之和臣固知陛下不忍矣陛下幸哀怜听臣愚计勅户部查景泰六年勘官冯諲奏内事理以前顷田土仍给民征租但以空闲草地牧马为便六渐夫六渐者一曰匮之渐夫匮之渐者何也臣以为兵连然耳然又苦浪费今各边用兵以将则庸以卒则罢靡财而无功旷日而损威而钱榖吏俛首供给莫敢如何稍有不继则军吏诿以自解是故仓廪不足不曰兵者縻之也是钱榖者之误之也钱榖者不曰已误之也曰是无米而求粥也于是始有和买之议矣和买而不足于是乎有穵运之例穵运而又不足于是乞内帑之银臣始至户部太仓库银尚有七十余万今销耗且过半矣然而乞者未已也由是积渐而不止虽欲不匮乌可得矣夫今疆土不蹙于前也又鲜大冦非有若匈奴突厥者也竭天下之力以供边而日犹不足此其故何也糜财而无功旷日而损威者为之也夫钱者泉也言流也散于上则聚于下公家削则私家盈今京城内外千观万寺亦炽矣顾又不止彼左右侍臣孰非造寺者也动孰非以巨万计谚曰十入一出今彼巨万出则其入不止于巨万明矣夫上惟风下民惟草今方春气和耒耜在野陛下乃不发仓廪助不给赈不足犹徧察寺观等勅给费修葺之是道民以奉佛也彼以巨万入者又何惮而不造寺也夫智者察微今货入而于私室矣又出而造寺观等矣设卒有水旱之警兵甲事兴内取则已匮外敛则民穷臣不知陛下计所出矣故曰又苦浪费者此也二曰盗之渐夫盗之渐何也臣以为其几在民穷夫盗者非不知法当死也彼以为往固无食矣今盗而得食即死不犹踰于馁乎往固无衣矣今盗而得衣即死不犹踰于冻乎往有租调官司之辖矣今盗而得自由不犹踰于追系鞭笞之乎夫天下无智愚强弱举俛首捧心以事我者以有法维之且畏死也今既死而踰于冻馁追系鞭笞之则彼亦何所不至耶故以臣之愚窃计今事势非但忧盗将必有大患大患者何所谓有乱之机无乱之形也夫今天下无不臣之邦四夷无不庭之国百官奉职筐篚岁至太仓有红腐之粟武库之兵朽而不用又无方二三千里水旱之灾也然而哨聚杀人刼县烧村剽掠妇女者日相闻也假如不幸而有方二三千里水旱之灾武库之兵太仓粟竭百官不奉职邉冦外侵海内有警则事势又何如矣故曰有乱之机无乱之形呜呼此亦可以寒心矣臣谓宜趁此急选良有司恤饥赈寒以安民心又密令整饬城池军马以伺缓急之变夫安不忘危霸者之畧有备无患圣王之政况今承平日久民不知兵万一有虑外之警有如平原睢阳之伦乎臣故曰计今事势非但忧盗将有大患者此也三曰壊名器之渐夫壊名器之渐者臣以为黜陟失制也夫明王悬爵赏以待天下之贤将以奉天而理民也故曰五服有章自天命之示非我也又曰爵人于朝与众共之明至公也是以古之英君宁损百万之费而靳一郎之拜其意亦谓此耳而今乞官者官乞荫者荫黜其父者陟其子黜其祖者陟其孙臣不知陛下计所出矣夫荫者所以报功又示劝也今黜者既陟其子孙则有功者何劝焉是以高其爵不足以励糜乎赏不足以讽夤縁钻刺之风既行而亷耻名节之士遂寡且陛下何利于斯而为之也夫大学士万安前侍先皇帝丑秽彰露陛下践祚之始尝令内官逼脱其牙牌逐之去矣今而荫其子为丞臣不知报耶劝耶且陛下何利于斯而为之也夫薫莸同器不知有薫亷污并赏熟肯为亷陛下若谓天下之大何恡此一官则所谓敝袴之藏繁缨之惜者皆非耶惟名与器不可以假人臣故曰壊名器之渐者黜陟失制也四曰弛法令之渐夫弛法令之渐者臣以为舛与玩为之也夫舛莫大于纵罪玩莫大于长奸昔者舜为天子其父瞽瞍杀人孟子以为士师执之为舜者但宜窃负而逃盖法者公之天下受之祖宗者也掌于士师士师不得而专也出于天子天子不得而专也是故士师可以执天子之父而为舜者不可私其亲曩者犯人王礼擅抢夷僧货物损辱国体传笑外邦狱案已具法所不赦也陛下何从而赦之耶以为无罪则固已追偿其货直矣以为有罪未闻有罪而赦之者也有罪而赦之是纵罪也纵罪则奸长奸长则政舛政舛则民玩民玩则令慢令慢则法弛此古之所大忌而今之所甚怱也夫忌莫大于刑忽莫大于私何则刑天讨也公天道也王者不私其天故罚一人而千万人惧谚曰勿谓尺五后且不补臣故以王礼之赦为弛法令之渐五曰方术眩惑之渐夫方术眩惑之渐者臣以为去之不力则诱之必入也夫自古帝王享国长久者畏天而忧民也非以奉佛也康强少疾者清心而寡欲也非以事仙也且陛下独不见梁武唐宪乎梁武帝奉佛最谨然罹祸最惨唐宪宗事仙又最谨然年又最短此其明效大验彰彰可考者而今创寺创观请额者陛下弗止也比又诏葺其圯废臣不知陛下乃何所取于彼而为之也夫真人者大虚无为之名也今酒肉粗俗道士陛下敬重之如神尊为真人又法王佛子等并肩舆出入珍食衣锦陛下践祚诏曰僧道不得作醮事扇惑人心堂堂天言四海诵焉夫陛下神心睿姿不减于前也乃今复尔者臣故知有诱之者也夫去之不力则诱之必入譬若锄草不尽反滋其势陛下奈何去之不力而反使之滋也夫诱者必曰其道妙其法又灵今天变屡见于上百姓嗷嗷于下边报未捷仓库匮乏信如真人国师道足以庇法足以佑陛下何不遂一试之且彼能设一醮噀一法使天变息而嗷嗷者安乎此固必无之事而陛下不察反听其诱此臣之所以日夜悲心者也六曰贵戚骄恣之渐夫贵戚骄恣之渐者臣以为其防决也夫水防惟土国防惟礼水决则溃礼决则凌昔者高皇帝制皇亲令曰皇亲之家不得与政臣尝伏读叹息以为圣王不易之论及退而考夫班禄列爵则又使大贵而极富已又考其器度田奴之等则又不使踰也臣于是又叹曰是所谓礼之防也夫皇亲与国至戚也不宜有间今顾制礼以防之者臣以为此固保全而使之安也今陛下至亲莫如寿宁侯所宜保全而使之安者亦莫如寿宁侯乃顾不严礼以为之防臣恐其溃且有日矣夫下替则上陵今寿宁侯招纳无赖罔利而贼民白夺人田土擅拆人房屋又强虏人子女开张店房要截商货而又占种盐课横行江河张打黄旗势如翼虎此之谓不替可乎替则陵陵则逼大逼则法行且令侧目而视切齿而谈孰非饮恨于寿宁侯者也夫川溃则伤必众万一法行陛下虽欲保全而使之安得乎臣窃以为宜及今慎其礼防则所以厚张氏者至矣亦杜渐剪萌之道也  

## 文章辨体彚选卷八十六

（明）贺复征 编  

○上书二十一  

至言【`汉贾山`】  

臣闻为人臣者尽忠竭愚以直谏主不避死亡之诛者臣山是也臣不敢以久远谕愿借秦以为谕惟陛下少加意焉夫布衣韦带之士修身于内成名于外而使后世不絶息至秦则不然贵为天子富有天下赋敛重数百姓任罢赭衣半道羣盗满山使天下之人戴目而视倾耳而听一夫大謼天下向应者陈胜是也秦非徒如此也起咸阳而西至雍离宫三百钟鼓帷帐不移而具又为阿房之殿高数十仞东西五里南北千歩从车罗绮四马骛驰旌旗不桡为宫室之丽至于此使其后世曽不得聚庐而托处焉为驰道于天下东穷燕齐南极吴楚江湖之上濒海之观毕至道广五十歩三丈而树厚筑其外隠以金椎树以青松为驰道之丽至于此使其后世曽不得邪径而托足焉死葬乎骊山吏徒数十万人旷日十年下彻三泉合采金石冶铜锢其内漆涂其外被以珠玉饰以翡翠中成观游上成山林为葬薶之侈至于此使其后世曽不得蓬颗蔽冢而托葬焉秦以熊罴之力虎狼之心蚕食诸侯并呑海内而不笃礼义故天殃已加矣臣昧死以闻愿陛下少留意而详择其中臣闻忠臣之事君也言切直则不用而身危不切直则不可以明道故切直之言明主所欲急闻忠臣之所以蒙死而竭知也地之硗者虽有善种不能生焉江皋濒河虽有恶种无不猥大昔者夏商之季世虽关龙逢箕子比干之贤身死亡而道不用文王之时豪俊之士皆得竭其智刍荛采薪之人皆得尽其力此周之所以兴也故地之美者善养禾君之仁者善养士雷霆之所击无不摧折者万钧之所压无不糜灭者今人主之威非特雷霆也埶重非特万钧也闻道而求谏和颜色而受之用其言而显其身士犹恐惧而不敢自尽况于纵欲恣行暴虐恶闻其过乎震之以威压之以重则虽有尧舜之智孟贲之勇岂有不摧折者哉如此则人主不得闻其过失矣弗闻则社稷危矣古者圣王之制史在前书过失工诵箴谏瞽诵诗谏公卿比谏士传言谏过庻人谤于道商旅议于市然后君得闻其过失也闻其过失而改之见义而从之所以永有天下也天子之尊四海之内其义莫不为臣然而养三老于太学亲执酱而馈执爵而酳祝饐在前祝鲠在后公卿奉杖大夫进履举贤以自辅弼求修正之士使直谏故以天子之尊尊养三老视孝也立辅弼之臣者恐骄也置直谏之士者恐不得闻其过也学问至于刍荛者求善无餍也商人庻人诽谤已而改之从善无不听也昔者秦政力并万国富有天下破六国以为郡县筑长城以为关塞秦地之固大小之势轻重之权其于一家之富一夫之强胡可胜计也然而兵破于陈渉地夺于刘氏者何也秦王贪狠暴虐残贼天下穷困万民以适其欲也昔者周盖千八百国以九州岛之民养千八百国之君用民之力不过岁三日什一而籍君有余财民有余力而颂声作秦皇帝以千八百国之民自养力罢不能胜其役财尽不能胜其求一君之身耳所以自养者驰骋弋猎之娯天下弗能供也劳罢者不得休息饥寒者不得衣食亡罪而死刑者无所告诉人与之为怨家与之为雠故天下壊也秦皇帝身在之时天下已壊矣而弗自知也秦皇帝东廵狩至会稽琅琊刻石着其功自以为过尧舜统县石铸钟簴筛土筑阿房之宫自以为万世有天下也古者圣王作谥三四十世耳虽尧舜禹汤文武絫世广德以为子孙基业无过二三十世者也秦皇帝曰死而以谥法是父子名号有时相袭也以一至万则世世不相复也故死而号曰始皇帝其次曰二世皇帝者欲以一至万也秦皇帝计其功德度其后嗣世世无穷然身死纔数月耳天下四面而攻之宗庙灭絶矣秦皇帝居灭絶之中而不自知者何也天下莫敢告也其所以莫敢告者何也亡养老之义亡辅弼之臣亡进谏之士纵恣行诛退诽谤之人杀直谏之士是以道谀偷合茍容比其德则贤于尧舜课其功则贤于汤武天下已溃而莫之告也诗云匪言不能胡此畏忌听言则对谮言则退此之谓也又曰济济多士文王以宁天下未尝亡士也然而文王独言以宁者何也文王好仁则仁兴得士而敬之则士用用之有礼义故不致其爱敬则不能尽其心不能尽其心则不能尽其力不能尽其力则不能成其功故古之贤君于其臣也尊其爵禄而亲之疾则临视之亡数死则往吊之临其小敛大敛已棺涂而后为之服锡衰麻绖而三临其丧未敛不饮酒食肉未葬不举乐当宗庙之祭而死为之废乐古之君人者于其臣也可谓尽礼矣服法服端容貌颜色然后见之故臣下莫敢不竭力尽死以报其上功德立于后世而令闻不忘也今陛下思念祖考述追厥功图所以昭光洪业休德使天下举贤良方正之士天下皆欣欣焉曰将兴尧舜之道三王之功矣天下之士莫不精白以承休德今方正之士皆在朝廷矣又选其贤者使为常侍诸吏与之驰驱射猎一日再三出臣恐朝廷之解弛百官之堕于事也诸侯闻之又必怠于政事矣陛下即位亲自勉以厚天下损食膳不听乐减外徭卫卒止岁贡省廐马以赋县传去诸苑以赋农夫出帛十余万匹以赈贫民礼高年九十者一子不事八十者二算不事赐天下男子爵大臣皆至公卿发御府金赐大臣宗族亡不被泽者赦罪人怜其亡髪赐之巾怜其衣赭书其背父子兄弟相见也而赐之衣平狱缓刑天下莫不说喜是以元年膏雨降五榖登此天之所以相陛下也刑轻于他时而犯法者寡衣食多于前年而盗贼少此天下之所以顺陛下也臣闻山东吏布诏令民虽老羸癃疾扶杖而往听之愿少须臾毋死思见德化之成也今功业方就名闻方昭四方乡风今从豪杰之臣方正之士直与之日日猎射击兎伐狐以伤大业絶天下之望臣窃悼之诗曰靡不有初鲜克有终臣不胜大愿愿少衰射猎以夏岁二月定明堂造太学修先王之道风行俗成万世之基定然后唯陛下所幸耳古者大臣不媟故君子不常见其齐严之色肃敬之容大臣不得与宴游方正修洁之士不得从射猎使皆务其方以高其节则羣臣莫敢不正身修行尽心以称大礼如此则陛下之道尊敬功业施于四海垂于万世子孙矣诚不如此则行日壊而荣日灭矣夫士修之于家而壊之于天子之廷臣窃愍之陛下与众臣宴游与大臣方正朝廷议论夫游不失乐朝不失礼议不失计轨事之大者也  

## 文章辨体彚选卷八十七

（明）贺复征 编  

○疏一  

吴讷曰按唐虞禹皋陈谟之后至伊尹周公遂有伊训无逸等篇此文辞告君之始也汉高惠时未闻有以书陈事者迨乎孝文广开言路于是贾山献至言贾谊上政事疏厥后进言日众或曰上疏或曰上书或曰奏札或曰奏状或曰封事或曰弹文考之于史可见矣昔人有云君臣相遇虽一语而有余上下未孚虽千万言而奚补为臣子者唯当罄竭忠爱之诚而巳尔信哉　徐师曾曰按奏疏者羣臣论谏之总名也奏御之文其名不一七国以前皆称上书秦初改书曰奏汉定礼仪则有四品一曰章以谢恩二曰奏以按劾三曰表以陈情四曰议以执异然当时奏章或上灾异则非专以谢恩至于奏事亦称上疏则非专以按劾也又按劾之奏则称弹事尤可以征弹劾为奏之一端也又置八仪宻奏阴阳皂嚢封板以防宣泄谓之封事而朝臣补外天子使人受所欲言及有事下议者并以书对则汉之制岂特四品而巳哉魏晋以下启独盛行唐用表状亦称书疏宋人则监前制而损益之故有札子有状有书有表有封事而札子之用居多盖本唐人牓子录子之制而更其名也今将篇目定为十有四式一曰疏二曰奏三曰章四曰表五曰弹事六曰封事七曰条事八曰对九曰议十曰启十一曰状十二曰札子十三曰笺十四曰笏记至于疏对议启状札六者又皆以奏字冠之以别于臣下私相徃来对答之辞也今制论政事者曰题陈私情者曰奏皆谓之本以及让官谢恩之类并用散文间为俪语亦同奏格至于庆贺虽仿表词而首尾亦与奏同唯史馆进书全用表式然则当今进呈之目唯本与表二者而本则称疏焉  

论政事疏【`汉贾谊`】  

臣窃惟事埶可为痛哭者一可为流涕者二可为长太息者六若其它背理而伤道者难徧以疏举进言者皆曰天下巳安巳治矣臣独以为未也曰安且治者非愚则谀皆非事实知治乱之体者也夫抱火厝之积薪之下而寝其上火未及燃因谓之安方今之埶何以异此本末舛逆首尾衡决国制抢攘非甚有纪胡可谓治陛下何不一令臣得熟数之于前因陈治安之策试详择焉夫射猎之娱与安危之机孰急使为治劳智虑苦身体乏钟鼓之乐勿为可也乐与今同而加之诸侯轨道兵革不动民保首领匈奴宾服四荒乡风百姓素朴狱讼衰息大数既得则天下顺治海内之气清和咸理生为明帝没为明神名誉之美垂于无穷礼祖有功而宗有德使顾成之庙称为太宗上配太祖与汉亡极建久安之埶成长治之业以承祖庙以奉六亲至孝也以幸天下以育羣生至仁也立纲陈纪轻重同得后可以为万世法程虽有愚幼不肖之嗣犹得蒙业而安至明也以陛下之明逹因使少知治体者得佐下风致此非难也其具可素陈于前愿幸无忽臣谨稽之天地验之徃古按之当今之务日夜念此至熟也虽使舜禹复生为陛下计亡以易此夫树国固必相疑之埶下数被其殃上数爽其忧甚非所以安上而全下也今或亲弟谋为东帝亲兄之子西乡而击今吴又见告矣天子春秋鼎盛行义未过德泽有加焉犹尚如是况莫大诸侯权力且十此者乎然而天下少安何也大国之王幼弱未壮汉之所置傅相方握其事数年之后诸侯之王大抵皆冠血气方刚汉之傅相称病而赐罢彼自丞尉以上徧置私人如此有异淮南济北之为邪此时而欲为治安虽尧舜不治黄帝曰日中必熭操刀必割今令此道顺而全安甚易不肯早为巳乃堕骨肉之属而抗刭之岂有异秦之季世乎夫以天子之位乗今之时因天之助尚惮以危为安以乱为治假设陛下居齐桓之处将不合诸侯而匡天下乎臣又知陛下有所必不能矣假设天下如曩时淮阴侯尚王楚黥布王淮南彭越王梁韩信王韩张敖王赵贯高为相卢绾王燕陈豨在代令此六七公者皆亡恙当是时而陛下即天子位能自安乎臣有以知陛下之不能也天下殽乱高皇帝与诸公并起非有仄室之埶以豫席之也诸公幸者乃为中涓其次厪得舎人材之不逮至逺也高皇帝以明圣威武即天子位割膏腴之地以王诸公多者百余城少者乃三四十县德至渥也然其后十年之间反者九起陛下之与诸公非亲角材而臣之也又非身封王之也自高皇帝不能以是一歳为安故臣知陛下之不能也然尚有可诿者曰疏臣请试言其亲者假令悼惠王王齐元王王楚中子王赵幽王王淮阳共王王梁灵王王燕厉王王淮南六七贵人皆亡恙当是时陛下即位能为治乎臣又知陛下之不能也若此诸王虽名为臣实皆有布衣昆弟之心虑亡不帝制而天子自为者擅爵人赦死罪甚者或戴黄屋汉法令非行也虽行不轨如厉王者令之不肯听召之安可致乎幸而来至法安可得加动一亲戚天下圜视而起陛下之臣虽有悍如冯敬者适启其口匕首已陷其胸矣陛下虽贤谁与领此故疏者必危亲者必乱巳然之效也其异姓负强而动者汉巳幸胜之矣又不易其所以然同姓袭是迹而动既有征矣其埶尽又复然殃旤之变未知所移明帝处之尚不能以安后世将如之何屠牛坦一朝解十二牛而芒刃不顿者所排击剥割皆众理解也至于髋髀之所非斤则斧夫仁义恩厚人主之芒刃也权埶法制人主之斤斧也今诸侯王皆众髋髀也释斤斧之用而欲婴以芒刃臣以为不缺则折胡不用之淮南济北埶不可也臣窃迹前事大抵强者先反淮阴王楚最强则最先反韩信倚胡则又反贯高因赵资则又反陈豨兵精则又反彭越用梁则又反黥布用淮南则又反卢绾最弱最后反长沙乃在二万五千户耳功少而最完埶疏而最忠非独性异人也亦形埶然也曩令樊郦绛灌据数十城而王今虽以残亡可也令信越之伦列为彻侯而居虽至今存可也然则天下之大计可知巳欲诸王之皆忠附则莫若令如长沙王欲臣子之勿葅醢则莫若令如樊郦等欲天下之治安莫若众建诸侯而少其力力少则易使以义国小则亡邪心令海内之势如身之使臂臂之使指莫不制从诸侯之君不敢有异心辐辏并进而归命天子虽在细民且知其安故天下咸知陛下之明割地定制令齐赵楚各若干国使悼惠王幽王元王之子孙毕以次各受祖之分地地尽而止及燕梁他国皆然其分地众而子孙少者建以为国空而置之须其子孙生者举使君之诸侯之地其削颇入汉者为徙其侯国及封其子孙也所以数偿之一寸之地一人之众天子亡所利焉诚以定治而巳故天下咸知陛下之亷地制一定宗室子孙莫虑不王下无倍畔之心上无诛伐之志故天下咸知陛下之仁法立而不犯令行而不逆贯高利几之谋不生柴竒开章之计不萌细民乡善大臣致顺故天下咸知陛下之义卧赤子天下之上而安植遗腹朝委裘而天下不乱当时大治后世诵圣一动而王业附陛下谁惮而乆不为此天下之埶方病大瘇一胫之大几如要一指之大几如股平居不可屈信一二指搐身虑亡聊失今不治必为痼疾后虽有扁鹊不能为巳病非徒肿也又苦■〈炙〉盭元王之子帝之从弟也今之王者从弟之子也惠王亲兄子也今之王者兄子之子也亲者或亡分地以安天下疏者或制大权以偪天子臣故曰非徒病瘇也又苦■〈炙〉盭可为痛哭者此病是也天下之埶方倒悬天子者天下之首何也上也蛮夷者天下之足何也下也今匈奴嫚娒侵掠至不敬也为天下患至亡已也而汉歳致金絮采缯以奉之夷狄征令是主上之操也天子共贡是臣下之礼也足反居上首顾居下倒悬如此莫之能解犹为国有人乎非亶倒悬而巳又类辟且病痱夫辟者一面病痱者一方痛今西邉北邉之郡虽有长爵不轻得复五尺以上不轻得息斥侯望烽燧不得卧将吏被介胄而睡臣故曰一方病矣医能治之而上不使可为流涕者此也陛下何忍以帝王之号而为戎人诸侯势既卑辱而旤不息长此安穷进谋者率以为是固不可解也亡具甚矣臣窃料匈奴之众不过汉一大县以天下之大困于一县之众甚为执事者羞之陛下何不试以臣为属国之官以主匈奴行臣之计请必系单于之颈而制其命伏中行说而笞其背举匈奴之众唯上之令今不猎猛敌而猎田彘不搏反冦而搏畜兎翫细娱而不图大患非所以为安也德可逺施威可逺加而直数百里外威令不信可为流涕者此也今民卖僮者为之绣衣丝履偏诸缘内之闲中是古天子后服所以庙而不宴者也而庻人得以衣婢妾白縠之表薄纨之里緁以偏诸美者黼绣是古天子之服今富人大贾嘉会召客者以被墙古者以奉一帝一后而节适今庻人屋壁得为帝服倡优下贱得为后饰然而天下不屈者殆未有也且帝之身自衣皂绨而庻民墙屋被文绣天子之后以缘其领庻人嬖妾以缘其履此臣所谓舛也夫百人作之不能衣一人欲天下亡寒胡可得也一人耕之十人聚而食之欲天下亡饥不可得也饥寒切于民之肌肤欲其亡为奸邪不可得也国巳屈矣盗贼直湏时耳然而献计者曰毋动为大耳夫俗至大不敬也至亡等也至冐上也进计者犹曰毋为可为长太息者此也啇君遗礼谊弃仁恩并心于进取行之二岁秦俗日败故秦人家富子壮则出分家贫子壮则出赘借父耰鉏虑有德色母取箕箒立而谇语抱哺其子与公并倨妇姑不相说则反唇而相稽其慈子嗜利不同禽兽者亡几耳然并心而赴时犹日蹷六国兼天下功成求得矣终不知反亷愧之节仁义之厚信并兼之法遂进取之业天下大败众掩寡智欺愚勇威怯壮陵衰其乱至矣是以大贤起之威震海内德从天下曩之为秦者今转而为汉矣然其遗风余俗犹尚未改今世以侈靡相竞而上亡制度弃礼谊捐亷耻日甚可谓月异而岁不同矣逐利不耳虑非顾行也今其甚者杀父兄矣盗者剟寝户之帘搴两庙之器白昼大都之中剽吏而夺之金矫伪者出几十万石粟赋六百余万钱乘传而行郡国此其亡行义之尤至者也而大臣特以簿书不报期会之间以为大故至于俗流失世坏败因恬而不知怪虑不动于耳目以为是适然耳夫移风易俗使天下回心而乡道类非俗吏之所能为也俗吏之所务在于刀笔筐箧而不知大体陛下又不自忧窃为陛下惜之夫立君臣等上下使父子有礼六亲有纪此非天之所为人之所设也夫人之所设不为不立不植则僵不修则坏筦子曰礼义亷耻是谓四维四维不张国乃灭亡使筦子愚人也则可筦子而少知治体则是岂可不为寒心哉秦灭四维而不张故君臣乖乱六亲殃戮奸人并起万民离叛凡十三歳而社稷为墟今四维犹未备也故奸人几幸而众心疑惑岂如今定经制令君君臣臣上下有差父子六亲各得其宜奸人亡所几幸而羣臣众信上不疑惑此业一定世世常安而后有所持循矣若夫经制不定是犹渡江河亡维楫中流而遇风波船必覆矣可为长太息者此也夏为天子十有余世而殷受之殷为天子二十余世而周受之周为天子三十余世而秦受之秦为天子二世而亡人性不甚相逺也何三代之君有道之长而秦无道之暴也其故可知也古之王者太子乃生固举以礼使士负之有司斋肃端冕见之南郊见于天也过阙则下过庙则趋孝子之道也故自为赤子而教固巳行矣昔者成王幼在襁抱之中召公为太保周公为太傅太公为太师保保其身体傅傅之德义师道之教训此三公之职也于是为置三少皆上大夫也曰少保少傅少师是与太子宴者也故乃孩提有识三公三少因明孝仁礼义以道习之逐去邪人不使见恶行于是皆选天下之端士孝悌博闻有道术者以卫翼之使与太子居处出入故太子乃生而见正事闻正言行正道左右前后皆正人也夫习与正人居之不能毋正犹生长于齐不能不齐言也习与不正人居之不能毋不正犹生长于楚之地不能不楚言也故择其所嗜必先受业乃得尝之择其所乐必先有习乃得为之孔子曰少成若天性习惯如自然及太子少长知妃色则入于学学者所学之宫也学礼曰帝入东学上亲而贵仁则亲疎有序而恩相及矣帝入南学上齿而贵信则长幼有差而民不诬矣帝入西学上贤而贵德则圣智在位而功不遗矣帝入北学上贵而尊爵则贵贱有等而下不隃矣帝入太学承师问道退习而考于太傅太傅罚其不则而匡其不及则德智长而治道得矣此五学者既成于上则百姓黎民化辑于下矣及太子既冠成人免于师傅之严则有记过之史彻膳之宰进善之旌诽谤之木敢谏之鼓瞽史诵诗工诵箴谏大夫进谋士传民语习与智长故切而不媿化与心成故中道若性三代之礼春朝朝日秋暮夕月所以明有敬也春秋入学坐国老执酱而亲馈之所以明有孝也行以鸾和歩中采齐趋中肆夏所以明有度也其于禽兽见其生不忍其死闻其声不食其肉故逺庖厨所以长恩且明有仁也夫三代之所以长乆者以其辅翼太子有此具也及秦而不然其俗固非贵辞让也所上者告讦也固非贵礼义也所上者刑罚也使赵高傅胡亥而教之狱所习者非斩劓人则夷人之三族也故胡亥今日即位而明日射人忠谏者谓之诽谤深计者谓之妖言其视杀人若艾草菅然岂唯胡亥之性恶哉彼其所以道之者非其理故也鄙谚曰不习为吏视已成事又曰前车覆后车诚夫三代之所以长久者其已事可知也然而不能从者是不法圣智也秦世之所以亟絶者其辙迹可见也然而不避是后车又将覆也夫存亡之变安危之机其要在是矣天下之命县于太子太子之善在于早谕教与选左右夫心未滥而先谕教则化易成也开于道术智谊之指则教之力也若其服习积贯则左右而已夫胡粤之人生而同声嗜欲不异及其长而成俗累数译而不能相通行者有虽死而不相为者则教习然也臣故曰选左右早谕教最急夫教得而左右正则太子正矣太子正而天下定矣书曰一人有庆兆民頼之此时务也凡人之智能见已然不能见将然夫礼者禁于将然之前而法者禁于已然之后是故法之所用易见而礼之所为难知也若夫庆赏以劝善刑罚以惩恶先王执此之政坚如金石行此之令信如四时据此之公无私如天地耳岂顾不用哉然而曰礼云礼云者贵絶恶于未萌而起教于微眇使民日迁善逺罪而不自知也孔子曰听讼吾犹人也必也使毋讼乎为人主计者莫如先审取舎取舎之极定于内而安危之萌应于外矣安者非一日而安也危者非一日而危也皆以积渐然不可不察也人主之所积在于取舎以礼义治之者积礼义以刑罚治之者积刑罚刑罚积而民怨背礼义积而民和亲故世主欲民之善同而所以使民善者或异或道之以德教或驱之以法令道之以德教者德教洽而民气乐驱之以法令者法令极而民风哀哀乐之感祸福之应也秦王之欲尊宗庙而安子孙与汤武同然而汤武广大其德行六七百载而不失秦王治天下十余歳则大败此亡他故矣汤武之定取舎审而秦王之定取舎不审矣夫天下大器也今人之置器置诸安处则安置诸危处则危天下之情与器亡以异在天子之所置之汤武置天下于仁义礼乐而德泽洽禽兽草木广裕德被蛮貊四夷累子孙数十世此天下所共闻也秦王置天下于法令刑罚德泽亡一有而怨毒行于世下憎恶之如仇雠旤几及身子孙诛絶此天下之所共见也是非其明效大验与人之言曰听言之道必以其事观之则言者莫敢妄言今或言礼谊之不如法令教化之不如刑罚人主胡不引殷周秦事以观之也人主之尊譬如堂羣臣如陛众庻如地故陛九级上亷逺地则堂高陛亡级亷近地则堂卑高者难攀卑者易陵理势然也故古者圣王制为等列内有公卿大夫士外有公侯伯子男然后有官师小吏延及庻人等级分明而天子加焉故其尊不可及也里谚曰欲投鼠而忌器此善谕也鼠近于器尚惮不投恐伤其器况于贵臣之近主乎亷耻节礼以治君子故有赐死而亡戮辱是以黥劓之罪不及大夫以其离主上不逺也礼不敢齿君之路马蹵其刍者有罚见君之几杖则起遭君之乗车则下入正门则趋君之宠臣虽或有过刑戮之罪不加其身者尊君之故也此所以为主上豫逺不敬也所以体貌大臣而厉其节也今自王侯三公之贵皆天子之所改容而礼之也古天子之所谓伯父伯舅也而今与众庻同黥劓髠则笞傌弃市之法然则堂不亡陛乎被戮辱者不泰廹乎亷耻不行大臣无乃握重权大官而有徒隶亡耻之心乎夫望夷之事二世见当以重法者投鼠而不忌器之习也臣闻之履虽鲜不加于枕冠虽敝不以苴履夫尝已在贵宠之位天子改容而体貌之矣吏民尝俯伏以敬畏之矣今而有过帝令废之可也退之可也赐之死可也灭之可也若夫束缚之系绁之输之司冦编之徒官司冦小吏詈骂而榜笞之殆非所以令众庻见也夫卑贱者习知尊贵者之一旦吾亦乃可以加此也非所以习天下也非尊尊贵贵之化也夫天子之所尝敬众庻之所尝宠死而死耳贱人安得如此而顿辱之哉豫让事中行之君智伯伐而灭之移事智伯及赵灭智伯豫让衅面吞炭必报襄子五起而不中人问豫子豫子曰中行众人畜我我故众人事之智伯国士遇我我故国士报之故此一豫让也反君事雠行若狗彘已而抗节致忠行出乎烈士人主使然也故主上遇其大臣如遇犬马彼将犬马自为也如遇官徒彼将官徒自为也顽顿亡耻奊诟亡节亷耻不立且不自好茍若而可故见利则逝见便则夺主上有败则因而挻之矣主上有患则吾茍免而已立而观之耳有便吾身者则欺卖而利之耳人主将何便于此羣下至众而主上至少也所托财器职业者粹于羣下也俱亡耻俱茍安则主上最病故古者礼不及庻人刑不至大夫所以厉宠臣之节也古者大臣有坐不亷而废者不谓不亷曰簠簋不饰坐污秽淫乱男女亡别者不曰污秽曰帷薄不修坐罢软不胜任者不曰罢软曰下官不职故贵大臣定有其罪矣犹未斥然正以謼之也尚迁就而为之讳也故其在大谴大诃之域者闻谴诃则白冠牦缨盘水加剑造请室而请辠耳上不执缚系引而行也其有中罪者闻命而自弛上不使人颈盭而加也其有大罪者闻命则北面再拜跪而自裁上不使捽抑而刑之也曰子大夫自有过耳吾遇子有礼矣遇之有礼故羣臣自憙婴以亷耻故人矜节行上设亷耻礼义以遇其臣而臣不以节行报其上者则非人类也故化成俗定则为人臣者主耳忘身国耳忘家公耳忘私利不苟就害不苟去唯义所在上之化也故父兄之臣诚死宗庙法度之臣诚死社稷辅翼之臣诚死君上守圉扞敌之臣诚死城郭封疆故曰圣人有金城者此物此志也彼且为我死故吾得与之俱生彼且为吾亡故吾得与之俱存夫将为我危故吾得与之皆安顾行而忘利守节而仗义故可以托不御之权可以寄六尺之孤此厉亷耻行礼义之所致也主上何丧焉此之不为而顾彼之乆行故曰可为长太息者此也  

论积贮疏【`贾谊`】  

管子曰仓廪实而知礼节民不足而可治者自古及今未之尝闻古之人曰一夫不耕或受之饥一女不织或受之寒生之有时而用之亡度则物力必屈古之治天下至纎至悉故其畜积足恃今背本而趋末食之者甚众是天下之大残也淫侈之俗日月以长是天下之大贼也残贼公行莫之或止大命将泛莫之振救生之者甚少而靡之者甚多天下财产何得不蹵汉之为汉几四十年矣公私之积犹可哀痛失时不雨民且狼顾岁恶不入请卖爵子既闻耳矣安有为天下阽危者若是而上不惊者世之有饥穰天之行也禹汤被之矣即不幸有方二三千里之旱国胡以相恤卒然邉境有急数十百万之众国胡以馈之兵旱相乗天下大屈有勇力者聚徒而冲击罢夫羸老易子而齩其骨政治未毕通也逺方之能疑者并举而争起矣乃骇而图之岂将有及乎夫积贮者天下之大命也苟粟多而财有余何为而不成以攻则取以守则固以战则胜怀敌附逺何招而不至今驱民而归之农皆着于本使天下各食其刀末技游食之民转而縁南畮则畜积足而人乐其所矣可以为富安天下而直为此廪廪也  

请封建子弟疏【`贾谊`】  

陛下即不定制如今之埶不过一传再传诸侯犹且人恣而不制豪植而大强汉法不得行矣陛下所以为蕃扞及皇太子之所恃者唯淮阳代二国耳代北邉匈奴与强敌为邻能自完则足矣而淮阳之比大诸侯厪如黒子之着面适足以饵大国耳不足以有所禁御方今制在陛下制国而令子适足以为饵岂可谓工哉人主之行异布衣布衣者饰小行竞小亷以自托于乡党人主唯天下安社稷固不耳高皇帝瓜分天下以王功臣反者如猬毛而起以为不可故斩去不义诸侯而虚其国择良日立诸子雒阳上东门之外毕以为王而天下安故大人者不牵小行以成大功今淮南地逺者或数千里越两诸侯而县属于汉其民吏繇役徃来长安者自悉而补中道衣敝钱用诸费称此其苦属汉而欲得王至甚逋逃而归诸侯者已不少矣其埶不可乆臣之愚计愿举淮南地以益淮阳而为梁王立后割淮阳北邉二三列城与东郡以益梁不可者可徙代王而都睢阳梁起于新郪以北着之河淮阳包陈以南揵之江则大诸侯之有异心者破胆而不敢谋梁足以扞齐赵淮阳足以禁吴楚陛下高枕终亡山东之忧矣此二世之利也当今恬然适遇诸侯之皆少数岁之后陛下且见之矣夫秦日夜苦心劳力以除六国之祸今陛下力制天下頥指如意高拱以成六国之祸难以言智茍身亡事畜乱宿祸熟视而不定万年之后传之老母弱子将使不寜不可谓仁臣闻圣主言问其臣而不自造事故使人臣得毕其愚忠唯陛下裁幸  

谏封淮南四子疏【`贾谊`】  

窃恐陛下接王淮南诸子曽不与如臣者熟计之也淮南王之悖逆亡道天下孰不知其罪陛下幸而赦迁之自疾而死天下孰以王死之不当今奉尊罪人之子适足以负谤于天下耳此人少壮岂能忘其父哉白公胜所为父报仇者大父与伯父叔父也白公为乱非欲取国代主也发愤快志剡手以冲仇人之胸固为俱靡而已淮南虽少黥布尝用之矣汉存特幸耳夫擅仇人足以危汉之资于策不便虽割而为四四子一心也子之众积之财此非有子胥白公报于广都之中即疑有剸诸荆轲起于两柱之间所谓假贼兵为虎翼者也愿陛下少留计  

谏放民私铸疏【`贾谊`】  

法使天下公得顾租铸铜锡为钱敢杂以铅铁为他巧者其罪黥然铸钱之情非殽杂为巧则不可得赢而殽之甚微为利甚厚夫事有召祸而法有起奸今令细民人操造币之势各隠屏而铸作因欲禁其厚利微奸虽黥罪日报其势不止乃者民人抵罪多者一县百数及吏之所疑榜笞奔走者甚众夫县法以诱民使入陷阱孰积于此曩禁铸钱死罪积下今公铸钱黥罪积下为法若此上何頼焉又民用钱郡县不同或用轻钱百加若干或用重钱平称不受法钱不立吏急而壹之乎则大为烦苛而力不能胜纵而弗呵乎则市肆异用钱文大乱茍非其术何乡而可哉今农事弃捐而采铜者日蕃释其耒耨冶镕炊炭奸钱日多五榖不为多善人怵而为奸邪愿民陷而之刑戮刑戮将甚不详奈何而忽国知患此吏议必曰禁之禁之不得其术其伤必大今禁铸钱则钱必重重则其利深盗铸如云而起弃市之罪又不足以禁矣奸数不胜而法禁数溃铜使之然也故铜布于天下其为祸博矣今博祸可除而七福可致也何谓七福上收铜勿令布则民不铸钱黥罪不积一矣伪钱不蕃民不相疑二矣采铜铸作者反于耕田三矣铜毕归于上上挟铜积以御轻重钱轻则以术敛之钱重则以术散之货物必平四矣以作兵器以假贵臣多少有制用别贵贱五矣以临万货以调盈虚以收竒羡则官富实而末民困六矣制吾弃财以与匈奴逐争其民则敌必怀七矣故善为天下者因祸而为福转败而为功今乆退七福而行博祸臣诚伤之  

## 文章辨体彚选卷八十八

（明）贺复征 编  

○疏二  

论贵粟疏【`汉鼌错`】  

圣王在上而民不冻馁者非能耕而食之织而衣之也为开其资财之道也故尧禹有九年之水汤有七年之旱而国亡捐瘠者以畜积多而备先具也今海内为一土地人民之众不辟禹汤加以亡天灾数年之水旱而畜积未及者何也地有遗利民有余力生榖之土未尽垦山泽之利未尽出也游食之民未尽归农也民贫则奸邪生贫生于不足不足生于不农不农则不地着不地着则离乡轻家民如鸟兽虽有高城深池严法重刑犹不能禁也夫寒之于衣不待轻暖饥之于食不待甘旨饥寒至身不顾亷耻人情一日不再食则饥终岁不制衣则寒夫腹饥不得食肤寒不得衣虽慈母不能保其子君安能以有其民哉明主知其然也故务民于农桑薄赋敛广畜积以实仓廪备水旱故民可得而有也民者在上所以牧之趋利如水走下四方亡择也夫珠玉金银饥不可食寒不可衣然而众贵之者以上用之故也其为物轻微易藏在于把握可以周海内而亡饥寒之患此令臣轻背其主而民易去其乡盗贼有所劝亡逃者得轻资也粟米布帛生于地长于时聚于力非可一日成也数石之重中人弗胜不为奸邪所利一日弗得而饥寒至是故明君贵五谷而贱金玉今农夫五口之家其服役者不下二人其能耕者不过百亩百亩之收不过百石春耕夏耘秋获冬藏伐薪樵治官府给徭役春不得避风尘夏不得避暑热秋不得避阴雨冬不得避寒冻四时之间无日休息又私自送徃迎来吊死问疾养孤长幼在其中勤苦如此尚复被水旱之灾急政暴虐赋敛不时朝令而暮改当其有者半贾而卖亡者取倍称之息于是有卖田宅鬻子孙以偿债者矣而商贾大者积贮倍息小者坐列贩卖操其竒赢日游都市乗上之急所卖必倍故其男不耕耘女不蚕织衣必文采食必粱肉亡农夫之苦有阡陌之得因其富厚交通王侯力过吏势以利相倾千里游敖冠盖相望乗坚策肥履丝曵缟此商人所以兼并农人农人所以流亡者也今法律贱商人商人已富贵矣尊农夫农夫已贫贱矣故俗之所贵主之所贱也吏之所卑法之所尊也上下相反好恶乖迕而欲国富法立不可得也方今之务莫若使民务农而已矣欲民务农在于贵粟贵粟之道在于使民以粟为赏罚今募天下入粟县官得以拜爵得以除罪如此富人有爵农民有钱粟有所渫夫能入粟以受爵皆有余者也取于有余以供上用则贫民之赋可损所谓损有余补不足令出而民利者也顺于民心所补者三一曰主用足二曰民赋少三曰劝农功今令民有车骑马一匹者复卒三人车骑者天下武备也故为复卒神农之教曰有石城十仞汤池百歩帯甲百万而亡粟弗能守也以是观之粟者王者大用政之本务令民入粟受爵至五大夫以上乃复一人耳此其与骑马之功相去逺矣爵者上之所擅出于口而无穷粟者民之所种生于地而不乏夫得高爵与免罪人之所甚欲也使天下人入粟于边以受爵免罪不过三岁塞下之粟必多矣  

谏起上林苑疏【`东方朔`】  

臣闻谦逊静悫天表之应应之以福骄溢靡丽天表之应应之以异今陛下累廊之台恐其不高也弋猎之处恐其不广也如天不为变则三辅之地尽可以为苑何必盭厔鄠杜乎奢侈越制天为之变上林虽小臣尚以为大也夫南山天下之阻也南有江淮北有河渭其地从汧陇以东商雒以西厥壤肥饶汉兴去三河之地止覇产以西都泾渭之南此所谓天下陆海之地秦之所以虏西戎兼山东者也其山出玉石金银铜鐡豫章檀柘异类之物不可胜原此百姓所取给万民所仰足也又有秔稻梨栗桑麻竹箭之饶土宜姜芋水多鼃鱼贫者得以人给家足无饥寒之忧故丰镐之间号为土膏其价亩一金今规以为苑絶陂池水泽之利而取民膏腴之地上乏国家之用下夺农桑之业弃成功就败事损耗五谷其不可一也且盛荆棘之林而长养麋鹿广狐兎之苑大虎狼之墟又坏人冢墓发人室庐令幼弱怀土而思耆老泣涕而悲其不可二也斥而营之垣而囿之骑驰东西车骛南北又有深沟大渠夫一日之乐不足以危无堤之舆其不可三也故务苑囿之大不恤农时非所以强国富人也夫殷作九市之宫而诸侯畔灵王起章华之台而楚民散秦兴阿房之殿而天下乱粪土愚臣忘生触死逆盛意犯隆指罪当万死不胜大愿愿陈泰阶六符以观天变不可不省  

论限民名田疏【`董仲舒`】  

仲舒说上曰春秋它谷不书至于麦禾不成则书之以此见圣人于五谷最重麦与禾也今关中俗不种麦是岁失春秋之所重而损生民之具也愿诏大农使关中民益种宿麦令毋后时又言古者税民不过十一其求易共使民不过三日其力易足民财内足以养老尽孝外足以事上供税下足以畜妻子极爱故民说从上至秦用商鞅之法改帝王之制除井田民得卖买富者田连阡陌贫者亡立锥之地又颛川泽之利管山林之饶荒淫越制踰侈相高邑有人君之尊里有公侯之富小民安得不困又加月为更卒已复为正一岁屯戍一岁力役三十倍于古田租口赋盐鐡之利二十倍于古或耕豪民之田见税什五故贫民常衣牛马之衣而食犬彘之食重以贪暴之吏刑戮妄加民愁亡聊亡逃山林转为盗贼赭衣半道断狱歳以千万数汉兴循而未改古井田法虽难卒行宜少近古限民名田以赡不足塞并兼之路盐铁皆归于民去奴婢除专杀之威薄赋敛省繇役以寛民力然后可善治也  

谏昌邑王疏【`王吉`】  

臣闻古者师日行三十里吉行五十里诗云匪风发兮匪车掲兮顾瞻周道中心■〈制上心下〉兮说曰是非古之风也发发者是非古之车也掲掲者盖伤之也今者大王幸方与曽不半日而驰二百里百姓破费耕桑治道牵马臣愚以为民不可数变也昔召公述职当民事时舎于棠下而听断焉是时人皆得其所后世思其仁恩至乎不伐甘棠甘棠之诗是也大王不好书术而乐逸豫冯式撙衘驰驱不止口倦乎叱咤手苦于棰辔身劳乎车舆朝则冐雾露昼则被尘埃夏则为大暑之所暴炙冬则为风寒之所匽薄数以耎脆之玉体犯勤劳之烦毒非所以全寿命之宗也又非所以进仁义之隆也夫广厦之下细■〈施，冉代也〉之上明师居前劝诵在后上论唐虞之际下及殷周之盛考仁圣之风习治国之道欣欣焉发愤亡食日新厥德其乐岂徒衘橛之间哉休则俯仰诎信以利形进退歩趋以实下吸新吐故以练臧专意积精以适神于以养生岂不长哉大王诚留意如此则心有尧舜之志体有乔松之寿美声广誉登而上闻则福禄其辏而社稷安矣皇帝仁圣至今思慕未怠于宫馆囿池弋猎之乐未有所幸大王宜夙夜念此以承圣意诸侯骨肉莫亲大王大王于属则子也于位则臣也一身而二任之责加焉恩爱行义孅介有不具者于以上闻非飨国之福也臣吉愚戅愿大王察之  

言得失疏【`王吉`】  

陛下躬圣质总万方帝王图籍日陈于前惟思世务将兴太平诏书每下民欣然若更生臣伏而思之可谓至恩未可谓本务也欲治之主不世出公卿幸得遭遇其时言听谏从然未有建万世之长策举明主于三代之隆者也其务在于期会簿书断狱听讼而已此非太平之基也臣闻圣主宣德流化必自近始朝廷不偹难以言治左右不正难以化逺民者弱而不可胜愚而不可欺也圣主独行于深宫得则天下称诵之失则天下咸言之行发于近必见于逺故谨选左右审择所使左右所以正身也所使所以宣德也诗云济济多士文王以寜此其本也春秋所以大一统者六合同风九州岛共贯也今俗吏所以牧民者非有礼义科指可世世通行者也独设刑法以守之其欲治者不知所繇以意穿凿各取一切权谲自在故一变之后不可复修也是以百里不同风千里不同俗户异政人殊服诈伪萌生刑罚亡极质朴日销恩爱寖薄孔子曰安上治民莫善于礼非空言也王者未制礼之时引先王礼宜于今者而用之臣愿陛下承天心发大业与公卿大臣延及儒生述旧礼明王制殴一世之民跻之仁寿之域则俗何以不若成康寿何以不若高宗窃见当世趋务不合于道者谨条奏唯陛下财择焉  

## 文章辨体彚选卷八十九

（明）贺复征 编  

○疏三  

谏节俭疏【`汉贡禹`】  

古者宫室有制宫女不过九人秣马不过八匹墙涂而不琱木摩而不刻车舆器物皆不文画苑囿不过数十里与民共之任贤使能什一而税亡他赋敛繇戍之役使民歳不过三日千里之内自给千里之外各置贡职而巳故天下家给人足颂声并作至高祖孝文孝景皇帝循古节俭宫女不过十余人廐马百余匹孝文皇帝衣绨履革器亡琱文金银之饰后世争为奢侈转转益甚臣下亦相放效衣服履绔刀剑乱于主上主上时临朝入庙众人不能别异甚非其宜然非自知奢僣也犹鲁昭公曰吾何僣矣今大夫僣诸侯诸侯僣天子天子过天道其日乆矣承衰救乱矫复古化在于陛下臣愚以为尽如太古难宜少放古以自节焉论语曰君子乐节礼乐方今宫室巳定亡可奈何矣其余尽可减损故时齐三服官输物不过十笥方今齐三服官作工各数千人一歳费数巨万蜀广汉主金银器歳各费五百万三工官费五千万东西织室亦然廐马食粟将万匹臣禹尝从之东宫见赐杯案尽文画金银饰非当所以赐食臣下也东宫之费亦不可胜计天下之民所为大饥饿死者是也今民大饥而死死又不葬为犬猪所食人至相食而廐马食粟苦其大肥气甚怒至乃日歩作之王者受命于天为民父母固当若此乎夭不见邪武帝时又多取好女至数千人以填后宫及弃天下昭帝幼弱霍光专事不知礼正妄多藏金银财物鸟兽鱼鳖牛马虎豹生禽凡百九十物尽瘗藏之又皆以后宫女置于园陵大失礼逆天心又未必称武帝意也昭帝晏驾光复行之至孝宣皇帝时陛下乌有所言羣臣亦随故事甚可痛也故使天下承化取女皆大过度诸侯妻妾或至数百人豪富吏民畜歌者至数十人是以内多怨女外多旷夫及众庻葬埋皆虚地上以实地下其过自上生皆在大臣循故事之罪也惟陛下深察古道从其俭者大减损乗舆服御器物三分去二子产多少有命审察后宫择其贤者留二十人余悉归之及诸陵园女亡子者宜悉遣独杜陵宫人数百诚可哀怜也廐马可亡过数十匹独舎长安城南苑地以为田猎之囿自城西南至山西至鄠皆复其田以与贫民方今天下饥馑可亡大自损减以救之称天意乎天生圣人盖为万民非独使自娱乐而巳也故诗曰天难谌斯不易惟王上帝临女毋二尔心当仁不让独可以圣心参诸天地揆诸徃古不可与臣下议也若其阿意顺指随君上下臣禹不胜惓惓不敢不尽愚忠  

上政治得失疏【`匡衡`】  

臣闻五帝不同乐三王各异教民俗殊务所遇之时异也陛下躬圣德开太平之路闵愚吏民触法扺禁比年大赦使百姓得改行自新天下幸甚臣窃见大赦之后奸邪不为衰止今日大赦明日犯法相随入狱此殆导之未得其务也盖保民者陈之以德义示之以好恶观其失而制其宜故动之而和绥之而安今天下俗贪财贱义好声色尚侈靡廉耻之节薄淫辟之意纵纪纲失序疏者踰内亲戚之恩薄婚姻之党隆苟合徼幸以身设利不改其原虽岁赦之刑犹难使错而不用也臣愚以为宜一旷然大变其俗孔子曰能以礼让为国乎何有朝廷者天下之桢干也公卿大夫相与循礼恭让则民不争好仁乐施则下不暴上义高节则民兴行寛柔和惠则众相爱四者明王之所以不严而成化也何者朝有变色之臣则下有争鬬之患上有自专之主则下有不让之人上有克胜之佐则下有伤害之心上有好利之臣则下有盗窃之民此其本也今俗吏之治皆不本礼让而上克暴或忮害好陷人于罪贪财而暴势故犯法者众奸邪不止虽严刑峻法犹不为变此非其天性有由然也臣窃考国风之诗周南召南被贤圣之化深故笃于行而廉于色郑伯好勇而国人暴虎秦穆贵信而士多从死陈夫人好巫而民淫祀晋侯好俭而民畜聚太王躬仁邠国贵恕由此观之治天下者审所尚而巳今之伪薄忮害不让极矣臣闻教化之流非家至而人说之也贤者在位能者在职朝廷崇礼百僚敬让道德之行由内及外自近者始然后民知所法迁善日进而不自知是以百姓安阴阳和神灵应而嘉祥见诗曰商邑翼翼四方之极寿考且寜以保我后生此成汤所以建至治保子孙化异俗而怀鬼方也今长安天子之都亲承圣化然其习俗无以异于逺方郡国来者无所法则或见侈靡而放效之此教化之原本风俗之枢机宜先正者也臣闻天人之际精祲有以相荡善恶有以相推事作乎下者象动乎上阴阳之理各应其感阴变则静者动阳蔽则明者晻水旱之灾随类而至今关东连年饥馑百姓乏困或至相食此皆生于赋敛多民所共者大而吏安集之不称之效也陛下祗畏天戒哀闵元元大自减损省甘泉建章宫卫罢珠崖偃武行文将欲度唐虞之隆絶殷周之衰也诸见罢珠崖诏书者莫不欣欣人自以将见太平也宜遂减宫室之度省靡丽之饰考制度修外内近忠正逺巧佞放郑卫进雅颂举异材开直言任温良之人退刻薄之吏显洁白之士昭无欲之路览六艺之意察上世之务明自然之道愽和睦之化以崇至仁匡失俗易民视令海内昭然咸见本朝之所贵道德弘于京师淑问扬乎疆外然后大化可成礼让可兴也  

戒妃匹劝学疏【`匡衡`】  

陛下秉至孝哀伤思慕不絶于心未有游虞弋射之宴诚隆于慎终追逺无穷已也窃愿陛下虽圣性得之犹复加圣心焉诗云焭焭在疚言成王丧毕思慕意气未能平也盖所以就文武之业崇大化之本也臣又闻之师曰妃匹之际生民之始万福之原婚姻之礼正然后品物遂而天命全孔子论诗以关睢为始言太上者民之父母后夫人之行不侔乎天地则无以奉神灵之綂而理万物之宜故诗曰窈窕淑女君子好逑言能致其贞淑不贰其操情欲之感无介乎容仪宴私之意不形乎动静夫然后可以配至尊而为宗庙主此纲纪之首王教之端也自上世以来三代兴废未有不由此者也愿陛下详览得失盛衰之效以定大基采有德戒声色近严敬逺技能窃见圣德纯茂专精诗书好乐无厌臣衡材驽无以辅相善义宣扬德音臣闻六经者圣人所以綂天地之心着善恶之归明吉凶之分通人道之正使不悖于其本性者也故审六艺之指则天下之理可得而和草木昆虫可得而育此永永不易之道也及论语孝经圣人言行之要宜究其意臣又闻圣王之自为动静周旋奉天承亲临朝享臣物有节文以章人伦盖钦翼祗栗事天之容也温恭敬逊承亲之礼也正躬严恪临众之仪也嘉惠和说飨下之颜也举错动作物遵其仪故形为仁义动为法则孔子曰德义可尊容止可观进退可度以临其民是以其民畏而爱之则而象之大雅云敬慎威仪惟民之则诸侯正月朝觐天子天子惟道德昭穆穆以示之又观以礼乐飨醴乃归故万国莫不获赐祉福蒙化而成俗今正月初幸路寝临朝贺置酒以飨万方传曰君子慎始愿陛下留神动静之节使羣下得望盛德休光以立基桢天下幸甚  

论治性正家疏【`匡衡`】  

臣闻治乱安危之机在乎审所用心盖受命之王务在创业垂綂传之无穷继体之君心存于承宣先王之德而褒大其功昔者成王之嗣位思述文武之道以养其心休烈盛美皆归之二后而不敢专其名是以上天歆享鬼神佑焉其诗曰念我皇祖陟降庭止言成王常思祖考之业而鬼神佑助其治也陛下圣德天覆子爱海内然阴阳未和奸邪未禁者殆论议者未丕扬先帝之盛功争言制度不可用也务变更之所更或不可行而复复之是以羣下更相是非吏民无所信臣窃恨国家释乐成之业而虚为此纷纷也愿陛下详览綂业之事留神于遵制扬功以定羣下之心大雅曰无念尔祖聿修厥德孔子着之于孝经首章盖至德之本也传曰审好恶理情性而王道毕矣能尽其性然后能尽人物之性能尽人物之性可以赞天地之化治性之道必审巳之所有余而强其所不足盖聪明疏通者戒于太察寡闻少见者戒于壅蔽勇猛刚强者戒于太暴仁爱温良者戒于无断湛静安舒者戒于后时广心好大者戒于遗忘必审巳之所当戒而齐之以义然后中和之化应而巧伪之徒不敢比周而望进惟陛下戒所以崇圣德臣又闻室家之道修则天下之理得故诗始国风礼本冠婚始乎国风原情性而明人伦也本乎冠婚正基兆而防未然也福之兴莫不本乎室家道之衰莫不始乎阃内故圣王必愼妃后之际别适长之位礼之于内也卑不踰尊新不先故所以綂人情而理阴气也其尊适而卑庻也适子冠乎阼礼之用醴众子不得与列所以贵正体而明嫌疑也非虚加其礼文而巳乃中心与之殊异故理探其情而见之外也圣人动静游燕所亲物得其序得其序则海内自修百姓从化如当亲者疏当尊者卑则佞巧之奸因时而动以乱国家故圣人愼防其端禁于未然不以私恩害公义陛下圣德纯偹莫不修正则天下无为而治诗云于以四方克定厥家传曰正家而天下定矣  

谏起昌陵疏【`刘向`】  

臣闻易曰安不忘危存不忘亡是以身安而国家可保也故圣贤之君愽观终始穷极事情而是非分明王者必通三綂明天命所授者愽非独一姓也孔子论诗至于殷士肤敏祼将于京喟然叹曰大哉天命善不可不传于子孙是以富贵无常不如是则王公其何以戒愼民萌何以劝勉盖伤微子之事周而痛殷之亡也虽有尧舜之圣不能化丹朱之子虽有禹汤之德不能训末孙之桀纣自古及今未有不亡之国也昔高皇帝既灭秦将都雒阳感悟刘敬之言自以德不及周而贤于秦遂徙都关中依周之德因秦之阻世之长短以德为效故常战栗不敢讳亡孔子所谓富贵无常盖谓此也孝文皇帝居霸陵北临厕意凄怆悲怀顾谓羣臣曰嗟乎以北山石为椁用纻絮斮陈漆其间岂可动哉张释之进曰使其中有可欲虽锢南山犹有隙使其中无可欲虽无石椁又何戚焉夫死者无终极而国家有废兴故释之之言为无穷计也孝文悟焉遂薄葬不起山坟易曰古之葬者厚衣之以薪葬之中野不封不树后世圣人易之以棺椁棺椁之作自黄帝始黄帝葬于桥山尧葬济阴丘陇皆小葬具甚微舜葬苍梧二妃不从禹葬会稽不改其列殷汤无葬处文武周公葬于毕秦穆公葬于雍槖泉宫祈年馆下樗里子葬于武库皆无丘陇此圣帝明王贤君智士逺览独虑无穷之计也其贤臣孝子亦承命顺意而薄葬之此诚奉安君父忠孝之至也夫周公武王弟也葬兄甚微孔子葬母于防称古墓而不坟曰丘东西南北之人也不可不识也为四尺坟遇雨而崩弟子修之以告孔子孔子流涕曰吾闻之古者不修墓盖非之也延陵季子适齐而反其子死于嬴愽之间穿不及泉敛以时服封坟掩坎其高可隠而号曰骨肉归复于土命也魂气则无不之也夫嬴愽去吴千有余里季子不归葬孔子徃观曰延陵季子于礼合矣故仲尼孝子而延陵慈父舜禹忠臣周公弟弟其葬君亲骨肉皆微薄矣非苟为俭诚便于体也宋桓司马为石椁仲尼曰不如速朽秦相吕不韦集知略之士而造春秋亦言薄葬之义皆明于事者也逮至吴王阖闾违礼厚葬十有余年越人发之及秦惠文武昭庄襄五王皆大作丘陇多其瘗藏咸尽发掘暴露甚足悲也秦始皇帝葬于骊山之阿下锢三泉上崇山坟其高五十余丈周回五里有余石椁为游馆人膏为灯烛水银为江海黄金为鳬鴈珍寳之藏机械之变棺椁之丽宫馆之盛不可胜原又多杀宫人生薶工匠计以万数天下苦其役而反之骊山之作未成而周章百万之师至其下矣项籍燔其宫室营宇在者咸见发掘其后牧儿亡羊羊入其凿牧者持火照求羊失火烧其藏椁自古及今葬未有盛如始皇者也数年之间外被项籍之灾内罹牧竖之祸岂不哀哉是故德弥厚者葬弥薄知愈深者葬愈微无德寡知其葬愈厚丘陇弥高宫庙甚丽发掘必速由是观之明暗之效葬之吉凶昭然可见矣周德既衰而奢侈宣王贤而中兴更为俭宫室小寝庙诗人美之斯干之诗是也上章道宫室之如制下章言子孙之众多也及鲁严公刻餙宗庙多筑台囿后嗣再絶春秋刺焉周宣如彼而昌鲁秦如此而絶是则奢俭之得失也陛下即位躬亲节俭始营初陵其制絶小天下莫不称贤明及徙昌陵増埤为高积土为山发民坟墓积以万数营起邑居期日廹卒功费大万百余死者恨于下生者愁于上怨气感动阴阳因之以饥馑物故流离以千万数臣甚惽焉以死者为有知发人之墓其害多矣若其无知又安用大谋之贤知则不说以示众庻则苦之若茍以说愚夫淫侈之人又何为哉陛下慈仁笃美甚厚聪明疏逹盖世宜弘汉家之德崇刘氏之美光昭五帝三王而顾与暴秦乱君竞为奢侈比方丘陇说愚夫之目隆一时之观违贤知之心亡万世之安臣窃为陛下羞之唯陛下上览明圣黄帝尧舜禹汤文武周公仲尼之制下观贤知穆公延陵樗里张释之之意孝文皇帝去坟薄葬以俭安神可以为则秦昭始皇増山厚藏以侈生害足以为戒初陵之抚宜从公卿大臣之议以息众庻  

请兴礼乐疏【`刘向`】  

或曰不能具礼礼以养人为本如有过差是过而养人也刑罚之过或至死伤今之刑非皋陶之法也而有司请定法削则削笔则笔救时务也至于礼乐则曰不敢是敢于杀人不敢于养人也为其爼豆管弦之间小不备因是絶而不为是去小不备而就大不备大不备或莫甚焉夫教化之比于刑罚刑法轻是舎所重而急所轻也且教化所恃以为治也刑法所以助治也今废所恃而独立其所助非所以致太平也自京师有悖逆不顺之子孙至于陷大辟受刑戮者不絶由不习五常之道也夫承千歳之衰周继暴秦之余敝民渐渍恶俗贪饕险诐不闲义理不示以大化而独殴以刑罚终巳不改故曰导之以礼乐而民和睦初叔孙通将制定礼仪见非于齐鲁之士然卒为汉儒宗业垂后嗣斯成法也  

论甘延寿等疏【`刘向`】  

郅支单于囚杀使者吏士以百数事暴扬外国伤威毁重羣臣皆闵焉陛下赫然欲诛之意未尝有忘西域都护延寿副校尉汤承圣指倚神灵总百蛮之君■〈扌监〉城郭之兵出百死入絶域遂蹈康居屠五重城搴歙侯之旗斩郅支之首悬旌万里之外扬威昆山之西扫谷吉之耻立昭明之功万夷慑服莫不惧震呼韩邪单于见郅支巳诛且喜且愳乡风驰义稽首来宾愿守北藩累世称臣立千载之功建万世之安羣臣之勲莫大焉昔周大夫方叔吉甫为宣王诛猃狁而百蛮从其诗曰啴啴焞焞如霆如雷显允方叔征伐猃狁蛮荆来威易曰有嘉折首获匪其丑言美诛首恶之人而诸不顺者皆来从也今延寿汤所诛震虽易之折首诗之雷霆不能及也论大功者不录小过举大美者不疵细瑕司马法曰军赏不踰月欲民速得为善之利也盖急武功重用人也吉甫之归周厚赐之其诗曰吉甫宴喜既多受祉来归自镐我行永乆千里之镐犹以为逺况万里之外其勤至矣延寿汤既未获受祉之报反屈捐命之功乆挫于刀笔之前非所以劝有功厉戎士也昔齐桓前有尊周之功后有灭项之罪君子以功覆过而为之讳行事贰师将军李广利捐五万之师靡亿万之费经四年之劳而仅获骏马三十匹虽斩宛王母鼔之首犹不足以复费其私罪恶甚多孝武以为万里征伐不录其过遂封拜两侯三卿二千石百有余人今康居国强于大宛郅支之号重于宛王杀使者罪甚于留马而延寿汤不烦汉士不费斗粮比于贰师功德百之且常惠随欲击之乌孙郑吉迎自来之日逐犹皆裂土受爵故言威武勤劳则大于方叔吉甫列功覆过则优于齐桓贰师近事之功则高于安逺长罗而大功未着小恶数布臣窃痛之宜以时解县通籍除过勿治尊宠爵位以劝有功  

## 文章辨体彚选卷九十

（明）贺复征 编  

○疏四  

救陈汤疏【`汉谷永`】  

臣闻楚有子玉得臣文公为之侧席而坐赵有亷颇马服强秦不敢窥兵井陉近汉有郅都魏尚匈奴不敢南向沙漠繇是言之战克之将国之爪牙不可不重也盖君子闻鼔鼙之声则思将帅之臣窃见关内侯陈汤前使副西域都护忿郅支之无道闵王诛之不加策虑愊亿义勇奋发卒兴师奔逝横厉乌孙踰集都頼屠三重城斩郅支首报十年之逋诛雪邉吏之宿耻威震百蛮武扬四海汉元以来征伐外方之将未尝有也今汤坐言事非是幽囚乆系歴时不决执宪之吏欲致之大辟昔白起为秦将南拔郢都北坑赵括以纎介之过赐死杜邮秦民怜之莫不陨涕今汤亲秉钺席卷喋血万里之外荐功祖庙告类上帝介胄之士靡不慕义以言事为罪无赫赫之恶周书曰记人之功忘人之过宜为君者也夫犬马有劳于人尚加帷盖之报况国之功臣者哉窃恐陛下忽于鼔鼙之声不察周书之义而忘帷盖之施庸臣遇汤卒从吏议使百姓介然有秦民之恨非所以厉死难之臣也  

论梁王淫乱疏【`谷永`】  

臣闻礼天子外屏不欲见外也是故帝王之意不窥人闺门之私听闻中冓之言春秋为亲者讳诗云戚戚兄弟莫逺具尔今梁王年少颇有狂病始以恶言按验既亡事实而发闺门之私非本章所指王辞又不服猥强劾力傅致难明之事独以偏辞成罪断狱亡益于治道污蔑宗室以内乱之恶披布宣扬于天下非所以为公族隠讳増朝廷之荣华昭圣德之风化臣愚以为王少而父同产长年齿不伦梁国之富足以厚聘美女招致妖丽父同产亦有耻辱之心案事者乃验问恶言何故猥自发舒以三者揆之殆非人情疑有所廹切过误失言文吏蹑寻不得转移萌芽之时加恩勿治上也既已案验举宪宜及王辞不服诏廷尉选上德通理之吏更审考清问着不然之効定失误之法而反命于下吏以广公族附疏之德为宗室刷污乱之耻甚得治亲之谊  

讼冯奉世疏【`杜钦`】  

前莎车王杀汉使者约诸国背畔左将军奉世以卫侯便宜发兵诛莎车王策定城郭功施边境议者以奉世奉使有指春秋之义亡遂事汉家之法有矫制故不得侯今匈奴郅支单于杀汉使者亡保康居都护延寿发城郭兵屯田吏士四万余人以诛斩之封为列侯臣愚以为此罪则郅支薄量敌则莎车众用师则奉世寡讨胜则奉世为功于边境安虑败则延寿为祸于国家深其违命而擅生事同延寿割地封而奉世独不录臣闻功同赏异则劳臣疑罪均刑殊则百姓惑疑生无常惑生不知所从无常则节趋不立不知所从则百姓无所错手足奉世图难忘死信命殊俗威功白着为世使表独抑厌而不扬非圣主所以塞疑厉节之意也愿下有司议  

论罽宾使疏【`杜钦`】  

前罽宾王阴末赴本汉所立后卒畔逆夫德莫大于有国子民罪莫大于执杀使者所以不报恩不惧诛者自知絶逺兵不至也有求则卑辞亡欲则骄慢终不可怀服凡中国所以通厚蛮夷惬快其求者为壤比而为冦也今县度之阸非罽宾所能越也其乡慕不足以安西域虽不附不能危城郭前亲逆节恶暴西域故絶而不通今悔过来而亡亲属贵人奉献者皆行贾贱人欲通货市买以献为名故烦使者送至县度恐失实见欺凡遣使送客者欲为防护冦害也起皮山南更不属汉之国四五斥侯士百余人五分夜击刁斗自守尚时为所侵盗驴畜负粮须诸国廪食得以自赡国或贫小不能食或桀黠不肯给拥强汉之节馁山谷之间乞匄亡所得离一二旬则人畜弃捐旷野而不反又歴大头痛小头痛之山赤土身热之阪令人身热亡色头痛呕吐驴畜尽然又有三池盘石阪道陿者尺六七寸长者径三十里临峥嵘不测之深行者骑歩相持绳索相引二千余里乃到县度畜队未半坑谷尽靡碎人堕势不得相收视险阻危害不可胜言圣王分九州岛制五服务盛内不求外今遣使者承至尊之命送蛮夷之贾劳吏士之众渉危难之路罢弊所恃以事亡用非长久计也使者业巳受节可至皮山而还  

上成帝疏【`薛宣`】  

陛下至德仁厚哀闵元元躬有日仄之劳而亡逸豫之乐允执圣道刑罚惟中然而嘉气尚凝阴阳不和是臣下未称而圣化独有不洽者也臣窃伏思其一端殆吏多苛政政教烦碎大率咎在部刺史或不循守条职举错各以其意多与郡县事至开私门听谗佞以求吏民过失谴呵及细微责义不量力郡县相廹促亦内相刻流至众庻是故乡党阙于嘉宾之欢九族忘其亲亲之恩饮食周急之厚弥衰送徃劳来之礼不行夫人道不通则阴阳否鬲和气不兴未必不由此也诗云民之失德干糇以愆鄙语曰苛政不亲烦苦伤恩方刺史奏事时宜明申勅使昭然知本朝之要务臣愚不知治道唯明主察焉  

择贤疏【`王嘉`】  

臣闻圣王之功在于得人孔子曰才难不其然乎故继世立诸侯象贤也虽不能尽贤天子为择臣立命卿以辅之居是国也累世尊重然后士民之众附焉是以教化行而治功立今之郡守重于古诸侯徃者致选贤材贤材难得拔擢可用者或起于囚徒昔魏尚坐事繋文帝感冯唐之言遣使持节赦其罪拜为云中太守匈奴忌之武帝擢韩安国于徒中拜为梁内史骨肉以安张敞为京兆尹有罪当免黠吏知而犯敞敞收杀之其家自寃使者覆狱劾敞贼杀人上逮捕不下会免亡命数十日宣帝征敞拜为冀州刺史卒获其用前世非私此三人贪其材器有益于公家也孝文时吏居官者或长子孙以官为氏仓氏库氏则仓库吏之后也其二千石长吏亦安官乐职然后上下相望莫有苟且之意其后稍稍变易公卿以下传相促急又数改更政事司隶部刺史察过悉劾发扬阴私吏或居官数月而退送故迎新交错道路中材茍容求全下材怀危内顾一切营私者多二千石益轻贱吏民慢易之或持其微过增加成罪言于刺史司隶或至上书章下众庻知其易危小失意则有离畔之心前山阳亡徒蘓令等从横吏士临难莫肯伏节死义以守相威权素夺也孝成皇帝悔之下诏书二千石不为纵遣使者赐金慰厚其意诚以为国家有急取办于二千石二千石尊重难危乃能使下孝宣皇帝爱其良民吏有章劾事留中会赦壹解故事尚书希下章为烦扰百姓证验系治或死狱中章文必有敢告之字乃下唯陛下留神于择臣记善忘过容畜臣子勿责以备二千石部刺史三辅县令有为臣职者人情不能不有过差宜可阔畧令尽力者有所劝此方今急务国家之利也前苏令发欲遣大夫使逐问状时见大夫无可使者召盩厔令尹逄拜为谏大夫遣之今诸大夫有才能者甚少宜豫蓄养可成就者则士赴难不爱其死临事仓卒乃求非所以明朝廷也  

请寛赵氏疏【`耿育`】  

臣闻继嗣失统废适立庻圣人法禁古今至戒然泰伯见歴知适逡循固让委身吴粤权变所设不计常法致位王季以崇圣嗣卒有天下子孙承业七八百载功冠三王道德最备是以尊号追及太王故世必有非常之变然后乃有非常之谋孝成皇帝自知继嗣不以时立念虽末有皇子万歳之后未能持国权柄之重制于女主女主骄盛则耆欲无极少主幼弱则大臣不使世无周公抱负之辅恐危社稷倾乱天下知陛下有贤圣通明之德仁孝子爱之恩怀独见之明内断于身故废后宫就馆之渐絶微嗣祸乱之根乃欲致位陛下以安宗庙愚臣既不能深援安危定金匮之计又不知推演圣德述先帝之志乃反复较省内暴露私燕诬污先帝倾惑之过成结宠妾妬媚之诛甚失贤圣逺见之明逆负先帝忧国之意夫论大德不拘俗立大功不合众此乃孝成皇帝至思所以万万于众臣陛下圣德盛茂所以符合于皇天也岂当世庸庸斗筲之臣所能及哉且褒广将顺君父之美匡捄销灭既徃之过古今通义也事不当时固争防祸于未然各循指阿从以求容媚晏驾之后尊号巳定万事巳讫乃深追不及之事讦扬幽昧之过此臣所深痛也愿下有司议即如臣言宜宣布天下使咸晓知先帝圣意所起不然空使谤议上及山陵下流后世逺闻百蛮近布海内甚非先帝托后之意也唯陛下省察  

极言时政疏【`鲍宣`】  

窃见孝成皇帝时外亲持权人人牵引所私以充塞朝廷妨贤人路浊乱天下奢泰亡度穷困百姓是以日蚀且十彗星四起危亡之征陛下所亲见也今奈何反复剧于前乎朝臣亡有大儒骨鲠白首耆艾魁垒之士论议通古今喟然动众心忧国如饥渇者臣未见也敦外亲小童及幸臣董贤等在公门省户下陛下欲与此共承天地安海内甚难今世俗谓不智者为能谓智者为不能昔尧放四罪而天下服今除一吏而众皆惑古刑人尚服今赏人反惑请寄为奸羣小日进国家空虚用度不足民流亡去城郭盗贼并起吏为残贼歳増于前凡民有七亡阴阳不和水旱为灾一亡也县官重责更赋租税二亡也贪吏并公受取不已三亡也豪强大姓蚕食亡厌四亡也苛吏繇役失农桑时五亡也部落鼓鸣男女遮迣六亡也盗贼刼畧取民财物七亡也七亡尚可又有七死酷吏驱杀一死也治狱深刻二死也寃陷亡辜三死也盗贼横发四死也怨雠相残五死也歳恶饥饿六死也时气疾疫七死也民有七亡而亡一得欲望国安诚难民有七死而亡一生欲望刑措诚难此非公卿守相贪残成化之所致邪羣臣幸得居尊官食重禄岂有肯加恻隐于细民助陛下流教化者邪志但在营私家称宾客为奸利而已以茍容曲从为贤以拱黙尸禄为智谓如臣宣等为愚陛下擢臣岩穴诚冀有益豪毛岂徒欲使臣美食大官重高门之地哉天下乃皇天之天下也陛下上为皇天子下为黎庻父母为天牧养元元视之当如一合尸鸠之诗今贫民菜食不厌衣又穿空父子夫妇不能相保诚可为酸鼻陛下不救将安所归命乎奈何独私养外亲与幸臣董贤多赏赐以大万数使奴从宾客浆酒霍肉苍头庐儿皆用致富非天意也及汝昌侯传商亡功而封夫官爵非陛下之官爵乃天下之官爵也陛下取非其官官非其人而望天说民服岂不难哉方阳侯孙宠宜陵侯息夫躬辨足以移众强可用独立奸人之雄或世尤剧者也宜以时罢退及外亲幼童未通经术者皆宜令休就师傅急征故大司马传喜使领外亲故大司空何武师丹故丞相孔光故左将军彭宣经皆更愽士位皆歴三公智谋威信可与建教化图安危龚胜为司直郡国皆愼选举三辅委输官不敢为奸可大委任也陛下前以小不忍退武等而海内失望陛下尚能容亡功德者甚众曾不能忍武等邪治天下者当用天下之心为心不得自专快意而已也上之皇天见谴下之黎庻怨恨次有谏争之臣陛下茍欲自薄而厚恶臣天下犹不听也臣虽愚戅独不知多受禄赐美食大官广田宅厚妻子不与恶人结雠怨以安身耶诚廹大义官以谏争为职不敢不竭愚惟陛下少留神明览五经之文原圣人之至意深思天地之戒臣宣呐钝于辞不胜惓惓尽死节而已  

## 文章辨体彚选卷九十一

（明）贺复征 编  

○疏五  

日食疏【`后汉朱浮`】  

臣闻日者众阳之所宗君上之位也凡居官治民据郡典县皆为阳为上为尊为长若阳上不明尊长不足则干动三光埀示王者五典纪国家之政鸿范别灾异之文皆宣明天道以征来事者也陛下哀愍海内新离祸毒保宥生人使得苏息而今牧人之吏多未称职小违理实輙见斥罢岂不灿然黒白分明哉然以尧舜之盛犹加三考大汉之兴亦累功効吏皆积久养老于官至名子孙因为氏姓当时吏职何能悉理论议之徒岂不諠哗葢以为天地之功不可仓卒艰难之业当累日也而间者守宰数见换易迎新相代疲劳道路寻其视事日浅未足昭见其职既加严切人不自保各相顾望无自安之心有司或因睚眦以骋私怨茍求长短求媚上意二千石及长吏迫于举劾惧于刺讥故争饰诈伪以希虚誉斯皆羣阳骚动日月失行之应夫物暴长者必夭折功卒成者必亟壊如摧长久之业而造速成之功非陛下之福也天下非一时之用也海内非一旦之功也愿陛下游意于经年之外望化于一世之后天下幸甚  

请委任三公疏【`朱浮`】  

陛下清明履约率礼无违自宗室诸王外家后亲皆奉遵绳墨无党势之名至或乘牛车齐于编人斯固法令整齐下无作威者也求之于事宜以和平而灾异尤见者而岂徒然天道信诚不可不察窃见陛下疾往者上威不行下专国命即位以来不用旧典信刺举之官黜鼎辅之任至于有所劾奏便加免退覆案不关三府罪谴不蒙澄察陛下以使者为腹心而使者以从事为耳目是为尚书之平决于百石之吏故羣下苛刻各自为能兼以私情容长憎爱在职皆竞张空虚以要时利故有罪者心不厌服无咎者坐被空文不可经盛衰贻后王也夫事积乆则吏自重吏安则人自静传曰五年再闰天道乃备夫以天地之灵犹五载以成其化况人道哉臣浮愚戅不胜惓惓愿陛下留心千里之任省察偏言之奏  

乞立左传博士疏【`陈元`】  

陛下拨乱反正文武并用深愍经艺谬杂真伪错乱每临朝日輙延羣臣讲论圣道知丘明至贤亲授孔子而公羊榖梁传闻于后世故诏立左氏博询可否示不专已尽之羣下也今论者沈溺所习翫守旧闻固执虚言传授之辞以非亲见实事之道左氏孤学少与遂为异家之所覆冒夫至音不合众听故伯牙絶弦至寳不同众好故卞和泣血仲尼圣徳而不容于世况于竹帛余文其为雷同者所排固其宜也非陛下至明孰能察之臣元窃见博士范升等所议奏左氏春秋不可立及太史公违戾凡四十五事案升等所言前后相违皆新学小文媟黩微辞以年数小差掇为巨谬遗脱纎微指为大尤抉瑕擿衅掩其弘美所谓小辨破言小言破道者也升等又曰先帝不以左氏为经故不置博士后主所宜因袭臣愚以为若先帝所行而后主必行者则盘庚不当迁于殷周公不当营洛邑陛下不当都山东也往者孝武皇帝好公羊卫太子好榖梁有诏诏太子受公羊不得受榖梁孝宣皇帝在人间时闻卫太子好榖梁于是独学之及即位为石渠论而榖梁氏兴至今与公羊并存此先帝后帝各有所立不必其相因也孔子曰纯俭吾从众至于拜下则违之夫明者独见不惑于朱紫听者独闻不谬于清浊故离朱不为巧眩移目师旷不为新声易耳方今干戈少弭戎事畧戢留思圣艺眷顾儒雅采孔子拜下之义卒渊圣独见之旨分明白黒建立左氏解释先圣之积结洮汰学者之累惑使基业埀于万世后进无复狐疑则天下幸甚臣元愚鄙尝传师言如得以褐衣召见俯伏庭下诵孔氏之正道理丘明之宿寃若辞不合经事不稽古退就重诛虽死之日犹生之年也  

论时政所宜疏【`桓谭`】  

臣闻国之废兴在于政事政事得失由乎辅佐辅佐贤明则俊士充朝而理合世务辅佐不明则论失时宜而举多过事夫有国之君俱欲兴化建善然而政道未理者其所谓贤者异也昔楚庄王问孙叔敖曰寡人未得所以为国是也叔敖曰国之有是众所恶也恐王不能定也王曰不定独在君亦在臣乎对曰君骄士曰士非我无从富贵士骄君曰君非士无从安存人君或至失国而不悟士或至饥寒而不进君臣不合则国是无从定矣庄王曰善愿相国与诸大夫共定国是也葢善政者视俗而施教察失而立防威徳更兴文武迭用然后政调于时而躁人可定昔董仲舒言理国譬若琴瑟其不调者则解而更张夫更张难行而拂众者亡是以贾谊以才逐而鼌错以智死世虽有殊能而终莫敢谈者惧于前事也且设法禁者非能尽塞天下之奸皆合众人之所欲也大抵取便国利事多者则可矣夫张官置吏以理万人县赏设罚以别善恶恶人诛伤则善人蒙福矣今人相杀伤虽已伏法而私结怨雠子孙相报后忿深前至于灭户殄业而俗称豪健故虽有怯弱犹勉而行之此为听人自理而无复法禁者也今宜申明旧令若已伏官诛而私相伤杀者虽一身逃亡皆徙家属于邉其相伤加常二等不得雇山赎罪如此则仇怨自解盗贼息矣夫理国之道举本业而抑末利是以先帝禁人二业锢商贾不得宦为吏此所以抑并兼长亷耻也今富商太贾多放田货中家子弟为之保役趋走与臣仆等勤收税与封君比入是以众人慕效不耕而食至乃多通侈靡以滛耳目今可令诸商贾自相纠告若非身力所得皆以臧畀告者如此则专役一已不敢以货与人事寡力弱必归功田畆田畆修则榖入多而地力尽矣又见法令决事轻重不齐或一事殊法同罪异论奸吏得因縁为市所欲活则出生议所欲陷则与死比是为刑开二门也今可令通义理明习法律者挍定科比一其法度班下郡国蠲除故条如此天下知方而狱无怨滥矣定  

宗庙昭穆疏【`张纯`】  

陛下兴于匹庶荡涤天下诛鉏暴乱兴继祖宗窃以经义所纪人事众心虽实同创革而名为中兴宜奉先帝恭承祭祀者也元帝以来宗庙奉嗣髙皇帝为受命祖孝文皇帝为太宗孝武皇帝为世宗皆如旧制又立亲庙四世推南顿君以上尽于舂陵节侯礼为人后者则为之子既事大宗则降其私亲今禘祫髙庙陈序昭穆而舂陵四世君臣并列以卑厕尊不合礼意设不遭王莽而国嗣无寄推求宗室以陛下继统者安得复顾私亲违礼制乎昔髙帝以自受命不由太上宣帝以孙后祖不敢私亲故为父立庙独羣臣侍祠臣愚谓宜除今亲庙以则二帝旧典愿下有司博采其义  

为祭遵请谥疏【`范升`】  

臣闻先王崇政尊美屏恶昔髙祖大圣深见逺虑班爵割地与下分功着录勲臣颂其徳美生则宠以殊礼奏事不名入门不趋死则酬其爵邑世无絶嗣丹书鐡劵传于无穷斯诚大汉厚下安人长久之徳所以累世十余歴载数百废而复兴絶而复续者也陛下以至徳受命光明汉道褒序辅佐封赏功臣同符祖宗征虏将军颍阳侯遵不幸早薨陛下仁恩为之感伤逺迎河南恻怛之恸形于圣躬丧事用度仰给县官重赐妻子不可胜数送死有以加生厚亡有以过存矫俗厉化卓如日月古者臣疾君视臣卒君吊徳之厚者也陵迟已来乆矣及至陛下复兴斯礼羣下感动莫不自励臣窃见遵修行积善竭忠于国北平渔阳西拒陇蜀先登坻上深取畧阳众兵既退独守冲难制御士心不越法度所在吏人不知有军清名闻于海内亷白着于当世所得赏赐輙尽与吏士身无竒衣家无私财同产兄午以遵无子娶妾送之遵乃使人逆而不受自以身任于国不敢图生虑继嗣之计临死遗诫牛车载丧薄葬洛阳问以家事终无所言任重道逺死而后已遵为将军取士皆用儒术对酒设乐必雅歌投壶又建为孔子立后奏置五经大夫虽在军旅不忘俎豆可为好礼悦乐守死善道者也礼生有爵死有谥爵以殊尊卑谥以明善恶臣愚以为宜因遵薨论叙众功详案谥法以礼成之显章国家笃古之制为后嗣法  

諌起陵邑疏【`东平王苍`】  

伏闻当为二陵起立郭邑臣前颇谓道路之言疑不审实近令从官古霸问湼阳主疾使还乃知诏书已下窃见光武皇帝躬履俭约之行深覩始终之分勤勤恳恳以葬制为言故营建陵地具称古典诏曰无为山陵陂池裁令流水而已孝明皇帝大孝无违奉承贤行至于自所营创尤为俭省谦徳之美于斯为盛臣愚以园邑之兴始自强秦古者丘陇且不欲其着明岂况筑郭邑建都郛哉上违先帝圣心下造无益之功虚费国用动揺百姓非所以致和气祈丰年也又以吉凶俗数言之亦不欲无故缮修丘墓有所兴起考之古法则不合稽之时宜则违人求之吉凶复未见其福陛下履有虞之至性追祖祢之深思然惧左右过议以累圣心臣苍诚伤二帝纯徳之美不畅于无穷也惟蒙哀览  

理郅寿疏【`何敞`】  

臣闻圣王辟四门达四聪开直言之路下不讳之诏立敢諌之旌聴歌謡于路争臣七人以自鉴照考知政理违失人心輙改更之故天人并应传福无穷臣伏见尚书仆射郅寿坐于台上与诸尚书论击匈奴言议过差及上书请买公田遂系狱考劾大不敬臣愚以为寿机宻近臣匡救为职若懐黙不言其罪当诛今寿违众正议以安宗庙岂其私耶又台阁平事分争可否虽唐虞之隆三代之盛犹谓谔谔以昌不以诽谤为罪请买公田人情细过可裁隠忍寿若被诛臣恐天下以为国家横罪忠直贼伤和气忤逆阴阳臣所以敢犯严威不避夷灭触死瞽言非为寿也忠臣尽节以死为归臣虽不知寿度其甘心安之诚不欲圣朝行诽谤之诛以伤塞宴之化杜塞忠直埀讥无穷臣敞谬豫机宻言所不宜罪名明白当填牢狱先寿僵仆万死有余  

请兵疏【`班超`】  

臣窃见先帝欲开西域故北击匃奴西使外国鄯善于阗实时向化今拘弥莎车疏勒月氏乌孙康居复愿归附欲共并力破灭龟兹平通汉道若得龟兹则西域未服者百分之一耳臣伏自惟念卒伍小吏实愿从谷吉效命絶域庶几张骞弃身旷野昔魏绛列国大夫尚能和辑诸戎况臣奉大汉之威而无铅刀一割之用乎前世议者皆曰取三十六国号为断匃奴右臂今西域诸国自日之所入莫不向化大小欣欣贡奉不絶唯焉耆龟兹独未服从臣前与官属三十六人奉使絶域备遭艰戹自孤守疏勒于今五载胡夷情数臣颇识之问其城郭大小皆言倚汉与依天等以是效之则葱领可通葱领通则龟兹可伐今宜拜龟兹侍子白霸为其国主以步骑数百送之与诸国连兵岁月之间龟兹可擒以夷狄攻夷狄计之善者也臣见莎车疏勒田地肥广草牧饶衍不比敦煌鄯善间也兵可不费中国而粮食自足且姑墨温宿二王特为龟兹所置既非其种更相厌苦其势必有降反若二国来降则龟兹自破愿下臣章参考行事诚有万分死复何恨臣超区区特蒙神灵窃冀未便僵仆目见西域平定陛下举万年之觞荐勲祖庙布大喜于天下  

乞归疏【`班超`】  

臣闻太公封齐五世葬周狐死首丘代马依风夫周齐同在中土千里之间况于逺处絶域小臣能无依风首丘之思哉蛮夷之俗畏壮侮老臣超犬马齿殱常恐年衰奄忽僵仆孤魂弃捐昔苏武留于匃奴中尚十九年今臣幸得奉节带金银护西域如自以寿终屯部诚无所恨然恐后世或名臣为没西域臣不敢望到酒泉郡但愿生入玉门关臣老病衰困冒死瞽言谨遣子勇随献物入塞及臣生存令勇目见中土  

上邓太后疏【`班昭`】  

安帝永初中太后兄大将军邓隲以母忧上书乞身太后不欲以问昭昭因上疏  

伏惟皇太后陛下躬盛徳之美隆唐虞之政辟四门而开四聪采狂夫之瞽言纳刍荛之谋虑妾昭得以愚朽身当盛朝敢不披露肝胆以効万一哉妾闻谦让之风徳莫大焉故典坟述美神祗降福昔夷齐去国天下服其亷髙太伯违邠孔子称为三让所以光昭令徳扬名于后者也论语曰能以礼让为国于从政乎何有由是言之推让之诚其致逺矣今四舅深执忠孝引身自退而以方埀未静拒而不许如后有毫毛加于今日诚恐推让之名不可再得縁见逮及故敢昧死竭其愚情自知言不足采以示虫蚁之赤心  

## 文章辨体彚选卷九十二

（明）贺复征 编  

○疏六  

论窦氏疏【`后汉第五伦`】  

臣得以空虚之质当辅弼之任素性驽怯位尊爵重拘迫大义思自策厉虽遭百死不敢择地又况亲遇危言之世哉今承百王之敝人尚文巧咸趋邪路莫能守正伏见虎贲中郎将窦宪椒房之亲典司禁兵出入省闱年盛志美卑谦乐善此诚知好士交结之方然诸出入贵戚者类多瑕衅禁锢之人尤少守约安贫之节士大夫无志之徒更相贩卖云集其门众煦飘山聚蚊成雷葢骄佚所从生也三辅议论者至云以贵戚废锢当复以贵戚浣濯之犹解酲当以酒也诐险趋势之徒诚不可亲近臣愚愿陛下中宫严勅宪等闭门自守无妄交通士大夫防其未萌虑于无形令宪永保福禄君臣交欢无纎介之隙此臣之所至愿也  

陈事疏【`李固`】  

臣闻气之清者为神人之清者为贤养身者以练神为寳安国者以积贤为道昔秦欲谋楚王孙圉设坛西门陈列名臣秦使戄然遂为寝兵魏文侯师卜子夏友田子方轼叚干木故羣俊竞至名过齐桓秦人不敢窥兵于西河斯葢积贤人之符也陛下拨乱龙飞初登大位聘南阳樊英江夏黄琼广汉杨厚会稽贺纯策书嗟叹待以大夫之位是以岩穴幽人智术之士弹冠振衣乐欲为用四海欣然归服圣徳厚等在职虽无竒卓然夕惕孳孳志在忧国臣前在荆州闻厚纯等以病免归诚以怅然为时惜之一日朝会见诸侍中并皆年少无一宿儒大人可顾问者诚可叹息宜征还厚等以副羣望琼乆处议郎已且十年众人皆怪始隆崇今更滞也光禄大夫周举才谟髙正宜在常伯访以言议侍中杜乔学深行直当世良臣乆托疾病可勒令起  

諌微行疏【`杨秉`】  

臣闻瑞繇徳至灾应事生传曰祸福无门惟人自召天不言语以灾异谴告是以孔子迅雷风烈必有变动诗云敬天之威不敢驱驰王者至尊出入有常警跸而行静室而止自非郊庙之事则銮旗不驾故诗称自郊徂宫易曰王假有庙致孝享也诸侯如臣之家春秋尚列其诫况以先王法服而私出盘游降乱尊卑等威无序侍卫守空宫绂玺委女妾设有非常之变任章之谋上负先帝下悔靡及臣奕世受恩得备纳言又以薄学充在讲劝特蒙哀识见照日月恩重命轻义使士死敢惮摧折畧陈其愚  

言中使疏【`陈忠`】  

臣闻位非其人则庶事不叙庶事不叙则政有得失政有得失则感动阴阳妖变为应陛下每因灾自厚不责臣司臣司狃恩莫以为负故天心未得隔并屡臻青冀之域滛雨漏河徐岱之濵海水盆溢兖豫蝗蝝滋生荆扬稻收俭薄并凉二州羗戎叛戾加以百姓不足府帑虚匮自西徂东杼柚将空臣闻洪范五事一曰貌貌以恭恭作肃貌伤则狂而致恒雨春秋大水皆为君上威仪不穆临莅不严臣下轻慢贵幸擅权阴气盛强阳不能禁故为滛雨陛下以不得亲奉孝徳皇园庙比遣中使致敬甘陵朱轩軿马相望道路可谓孝至矣然臣窃闻使者所过威权翕赫震动郡县王侯二千石至为伯荣独拜车下仪体上替侔于人主长吏惶怖谴责或邪謟自媚发人修道缮理亭传多设储跱征役无度老弱相随动有万计赂遗仆从人数百匹顿踣呼嗟莫不叩心河间托叔父之属清河有陵庙之尊及剖符大臣皆猥为伯荣屈节车下陛下不问必以陛下欲其然也伯荣之威重于陛下陛下之柄在于臣妾水灾之发必起于此昔韩嫣托副车之乘受驰视之使江都误为一拜而嫣受殴刀之诛臣愿明主严天元之尊正干刚之位职事巨细皆任贤能不宜复令女使干错万机重察左右得无石显泄漏之奸尚书纳言得无赵昌譛崇之诈公卿大臣得无朱博阿傅之援外属近戚得无王凤害商之谋若国政一繇帝命王事每决于已则下不得偪上臣不得干君恒雨大水必当霁止四方众异不能为害  

大臣行三年丧疏【`陈忠`】  

臣闻之孝经始于爱亲终于哀戚上自天子下至庶人尊卑贵贱其义一也夫父母于子同气异息一体而分三年乃免于懐抱先圣縁人情而着其节制服二十五月是以春秋臣有大丧君三年不呼其门闵子虽要绖服事以赴公难退而致位以究私恩故称君使之非也臣行之礼也周室陵迟礼制不序蓼莪之人作诗自伤曰缾之罄矣惟罍之耻言已不得终竟子道亦上之耻也髙祖受命萧何创制大臣有宁告之科合于致忧之义建武之初新承大乱凡诸国政多趣简易大臣既不得告宁而羣司荣禄念私鲜循三年之丧以报顾复之恩者礼义之方实为雕损大汉之兴虽承衰敝而先王之制稍以施行故籍田之耕起于孝文孝亷之贡发于孝武郊祀之礼定于元成三雍之序备于显宗大臣终丧成乎陛下圣功美业靡以尚兹孟子有言老吾老以及人之老幼吾幼以及人之幼天下可运于掌臣愿陛下登髙北望以甘陵之思揆度臣子之心则海内咸得其所  

諌内宠疏【`杨震`】  

臣闻政以得贤为本理以去秽为务是以唐虞俊又在官四凶流放天下咸服以致雍熙方今九徳未事嬖幸充庭阿母王圣出自贱微得遭千载奉养圣躬虽有推燥居湿之勤前后赏惠过报劳苦而无厌之心不知纪极外交属托扰乱天下损辱清朝尘点日月书诫牝鸡牡鸣诗刺哲妇丧国昔郑严公从母氏之欲恣骄弟之情几至危国然后加讨春秋贬之以为失教夫女子小人近之喜逺之怨实为难养易曰无攸遂在中馈言妇人不得与于政事也宜速出阿母令居外舍断絶伯荣莫使往来令恩徳两隆上下俱美惟陛下絶婉娈之私割不忍之心留神万机诫慎拜爵减省献御损节征发令野无鹤鸣之叹朝无小明之悔大东不兴于今劳止不怨于下拟踪往古比徳哲王岂不休哉  

陈吏事疏【`左雄`】  

臣闻柔逺和迩莫大宁人宁人之务莫重用贤用贤之道必存考黜是以皋陶对禹贵在知人安民则惠黎民懐之分伯建侯代位亲民民用和穆礼让以兴故诗云有渰凄凄兴雨祁祁雨我公田遂及我私及幽厉昏乱不自为政褒艳用权七子党进贤愚错绪深谷为陵故其诗云四国无政不用其良又曰哀矜之人胡为虺蜴言人畏吏如虺蜴也宗周既灭六国并秦坑儒泯典刬革五等更立郡县县设令长郡置守尉什伍相司封豕其民大汉受命虽未复古然克慎庶官蠲苛救敝悦以济难抚而循之至于文景天下康乂诚繇玄靖寛柔克慎官人故也降及宣帝兴于仄陋综核名实知时所病刺史守相輙亲引见考察言行信赏必罚帝乃叹曰民所以安而无怨者政平吏良也与我共此者其唯良二千石乎以为吏数变易则下不安业乆于其事则民服教化其有政理者輙以玺书勉励増秩赐金或爵至关内侯公卿缺则以次用之是以吏称其职人安其业汉世良吏于斯为盛故能降来仪之瑞建中兴之功汉初至今三百余载俗浸雕敝巧伪滋萌下饰其诈上肆其残典城百里转动无常各懐一切莫虑长久谓杀害不辜为威风聚敛整办为贤能以理已安民为劣弱以奉法循理为不化髠钳之戮生于睚眦覆尸之祸成于喜怒视民如冦雠税之如豺虎监司项背相望与同疢疾见非不举闻恶不察观政于亭传责成于期月言善不称徳论功不据实虚诞者获誉拘简者离毁或因罪而引髙或色斯以求名州宰不覆竞共辟召踊跃升腾超等踰匹或考奏捕案而亡不受罪会赦行赂复见洗涤朱紫同色清浊不分故使奸猾枉滥轻忽去就拜除如流缺动百数乡官部吏职卑禄薄车马衣服一出于民亷者取足贪者充家特选横调纷纷不絶送迎烦费损政伤民和气未洽灾眚不消咎皆在此今之墨绶犹古之诸侯拜爵王庭舆服有庸而齐于匹竖叛命避负非所以崇宪明理惠育元元也臣愚以为守相长吏惠和有显効者可就増秩勿使移徙非父母丧不得去官其不从法禁不式王命锢之终身虽会赦令不得齿列若被劾奏亡不就法者徙家邉郡以惩其后乡部亲民之吏皆用儒生清白任从政者寛其负筭増其秩禄吏职满岁宰府州郡乃得辟举如此威福之路塞虚伪之端絶送迎之役损赋敛之源息循理之吏得成其化率土之民各宁其所追配文宣中兴之轨流光埀祚永世不刋  

諌图纬疏【`张衡`】  

臣闻圣人明审律厯以定吉凶重之以卜筮杂之以九宫经天验道本尽于此或观星辰逆顺寒燠所繇或察龟策之占巫觋之言其所因者非一术也立言于前有征于后故智者贵焉谓之谶书谶书始出葢知之者寡自汉取秦用兵力战功成业遂可谓大事当此之时莫或称谶若夏侯胜眭孟之徒以道术立名其所述着无谶一言刘向父子领较秘书阅定九流亦无谶录成哀之后乃始闻之尚书尧使鲧理洪水九载绩用不成鲧则殛死禹乃嗣兴而春秋谶云共工理水凡谶皆云黄帝伐蚩尤而诗谶独以为蚩尤败然后尧受命春秋元命苞中有公输班与墨翟事见战国非春秋时也又言别有益州益州之置在于汉世其名三辅诸陵世数可知至于图中讫于成帝一卷之书互异数事圣人之言埶无若是殆必虚伪之徒以要世取资往者侍中贾逵谪谶互异三十余事诸言谶者皆不能说至于王莽簒位汉世大祸八十篇何为不戒则知图谶成于哀平之际也且河洛六蓺篇录已定后人皮传无所容簒永元中清河宋景遂以厯纪推言水灾而伪称洞视玉版或者至于弃家业入山林后皆无効而复采前世成事以为证验至于永建复统则不能知此皆欺世罔俗以昧埶位情伪较然莫之纠禁且律歴卦侯九宫风角数有征効世莫肯学而竞称不占之书譬犹画工恶图犬马而好作鬼魅诚以实事难形而虚伪不穷也宜收藏图谶一禁絶之则朱紫无所眩典籍无瑕玷矣  

## 文章辨体彚选卷九十三

（明）贺复征 撰  

○疏七  

宦官纵恣疏【`后汉黄琼`】  

臣闻天者务刚其气君者务强其政是以王者处髙自持不可不安履危任力不可不据夫自持不安则颠任力不据则危故圣人升髙据上则以徳义为首涉危蹈倾则以贤者为力唐尧以徳化为冠冕以稷契为筋力髙而益崇动而愈据此先圣所以长守万国保其社稷者也昔髙皇帝应天顺民奋劔而王扫除秦项革命创制降徳流祚至于哀平而帝道不纲秕政日乱遂使奸佞擅朝外戚专恣所冠不以仁义为冕所蹈不以贤佐为力终致颠蹶灭絶汉祚天维陵弛民鬼惨怆赖皇干眷命炎徳复辉光武以圣武天挺继统兴业创基氷泮之上立足枳棘之林擢贤于众愚之中画功于无形之世崇礼义于交争循道化于乱离是自持髙而不倾任力危而不跌兴复胤祚开建中兴光被八极埀名无穷至于中叶盛业渐衰陛下初从藩国爰升帝位天下拭目谓见太平而即位以来未有圣政诸梁秉权竖宦充朝重封累职倾动朝廷卿校牧守之选皆出其门羽毛齿革明珠南金之寳殷满其室富拟王府埶回天地言之者必族附之者必荣忠臣惧死而杜口万夫怖祸而木舌塞陛下耳目之明更为聋瞽之主故太尉李固杜乔忠以直言徳以辅政念国忘身殒殁为报而坐陈国议遂见残灭贤愚切痛海内伤惧又前白马令李云指言宦官罪秽宜诛皆因众人之心以救积薪之敝弘农杜众知云所言宜行惧云以忠获罪故上书陈理之乞同日而死所以感悟国家庶云获免而云既不辜众又并坐天下尤痛益以怨结故朝野之人以忠为讳昔赵杀鸣犊孔子临河而反夫覆巢破卵则鳯凰不翔刳生夭胎则麒麟不臻诚物类相感理使其然尚书周永昔为沛令素事梁冀幸其威势坐事当罪越拜今职见冀将衰乃阳毁示忠遂因奸计亦取封侯又黄门协邪羣辈相党自冀兴盛腹背相亲朝夕图谋共构奸宄临冀当诛无可设巧复记其恶以要爵赏陛下不加清征审别真伪复与忠臣并时显封使朱紫其色粉墨杂蹂所谓抵金玉于沙砾碎珪璧于泥涂四方闻之莫不愤叹昔曾子大孝慈母投杼伯竒至贤终于流放夫谗谀所举无髙而不可升所抑无深而不可沦可不察欤臣至顽驽世荷国恩身轻位重勤不补过然惧于永殁负衅益深敢以埀絶之日陈不讳之言庶有万分无恨三泉  

请诛中官疏【`傅燮`】  

臣闻天下之祸不由于外皆兴于内是故虞舜升朝先除四凶然后用十六相明恶人不去则善人无由进也今张角起于赵魏黄巾乱于六州此皆衅发萧墙而祸延四海者也臣受戎任奉辞伐罪始到颍川战无不克黄巾虽盛不足为庙堂忧也臣之所惧在于治水不自其源末流弥増其广耳陛下仁徳寛容多所不忍故阉竖弄权忠诚不进诚使张角枭夷黄巾变服臣之所忧甫益深耳何者夫邪正之人不宜共国亦犹氷炭不可同器彼知正人之功显而危亡之兆见皆将巧辞饰说共长虚伪夫孝子疑于屡至市虎成于三夫若不详察真伪忠臣将复有杜邮之戮矣陛下宜思虞舜四罪之举速行谗佞放殛之诛则善人思进奸凶自息臣闻忠臣之事君犹孝子之事父也子之事父焉得不尽其情使臣身备鈇钺之戮陛下少用其言国之福也  

諌幸广城校猎疏【`陈蕃`】  

臣闻人君有事于苑囿唯仲秋西郊顺时讲武杀禽助祭以敦孝敬如或违此则为肆纵故皋陶戒舜无教逸游周公戒成王无盘于游田虞舜成王犹有此戒况徳不及二主者乎夫安平之世尚宜有节况当今之世有三空之戹哉田野空朝廷空仓库空是谓三空加兵戎未戢四方离散是陛下焦心毁颜坐以待旦之时也岂宜扬旗曜武骋心舆马之观乎又前秋多雨民始种麦今失其劝相之时而令给驱禽除路之役非圣贤恤民之意也齐景公欲观于海放乎琅邪晏子为陈百姓恶闻旌旗舆马之音举首颦眉之感景公为之不行周穆王欲肆车辙马迹祭公谋父为诵祈招之诗以止其心诚恶逸游之害人也  

救李膺等疏【`陈蕃`】  

臣闻贤明之君委心辅佐亡国之主讳闻直辞故汤武虽圣而兴于伊吕桀纣迷惑亡在失人繇此言之君为元首臣为股肱同体相须共成美恶者也伏见前司隶较尉李膺太仆杜宻太尉掾范滂等正身无玷死心社稷以忠忤旨横加考案或禁锢闭隔或死徙非所杜塞天下之口聋盲一世之人与秦焚书坑儒何以为异昔武王克殷表闾封墓今陛下临政先诛忠贤遇善何薄待恶何优夫谗人似实巧言如簧使听之者惑视之者昏夫吉凶之効存乎识善成败之机在于察言人君者摄天地之政秉四海之维举动不可以违圣法进退不可以离道规谬言出口则乱及八方何况髠无罪于狱杀无辜于市乎昔禹廵狩苍梧见市杀人下车而哭之曰万方有罪在予一人故其兴也勃焉又青徐炎旱五榖损伤民物流迁茹菽不足而宫女积于房掖国用尽于罗纨外戚私门贪财受赂所谓禄去公室政在大夫昔春秋之末周徳衰微数十年间无复灾眚者天所弃也天之于汉殷勤示变以悟陛下除妖去孽实在修徳臣位列台司忧责深重不敢私禄惜生坐观成败如蒙采录使身首分裂异门而出所不恨也  

除奸疏【`陈蕃`】  

臣闻言不直行不正则为欺天而负人危言极意则羣凶侧目祸不旋踵均此二者臣宁得祸不敢欺天也今京师嚣嚣道路諠哗言侯览曹节公乘昕王甫郑飒等与赵夫人诸女尚书并乱天下附从者升进忤逆者中伤方今一朝羣臣如河中木耳泛泛东西耽禄畏害陛下前始摄位顺天行诛苏康管霸并伏其辜是时天气清明人鬼欢喜奈何数月复纵左右元恶大奸莫此之甚今不急诛必生变乱倾危社稷其祸难量愿出臣章宣示左右并令天下诸奸知臣疾之  

諌党议疏【`窦武`】  

臣闻明主不讳讥刺之言以探幽暗之实忠臣不恤諌争之患以畅万端之事是以君臣并熙名奋百世臣幸得遭盛明之世逢文武之化岂敢懐禄逃罪不竭其诚陛下初从藩国爰登圣祚天下逸豫谓当中兴自即位以来未闻善政梁孙冦邓虽或诛灭而常侍黄门续为祸虐欺罔陛下竞行谲诈自造制度妄爵匪人朝政日衰奸臣日强伏寻西京放恣王氏佞臣执政终丧天下今不虑前事之失复循覆辙之轨臣恐二世之难必将复及赵髙之变不朝则夕近者奸臣牢修造设党议遂收前司隶校尉李膺太仆杜宻御史中丞陈翔太尉掾范滂等逮考连及数百人旷年拘录事无効验臣惟膺等建忠抗节志经王室此诚陛下稷卨伊吕之佐而虚为奸臣贼子之所诬枉天下寒心海内失望惟陛下留神澄省时见理出以厌人鬼喁喁之心臣闻古之明君必须贤佐以成政道今台阁近臣尚书令陈蕃仆射胡广尚书朱■〈宀禹〉荀绲刘佑魏朗刘矩尹勲等皆国之贞士朝之良佐尚书郎张陵妫皓苑康杨乔邉韶戴恢等文质彬彬明达国典内外之职羣才并列而陛下委任近习专树饕餮外典州郡内干心膂宜以次贬斥案罪纠罚抑夺宦官欺国之封案其无状诬罔之罪信任忠良平决臧否使邪正毁誉各得其所寳爱天官唯善是受如此罪征可消天应可待间者有嘉禾芝草黄龙之见夫瑞生必于嘉士福至实繇善人在徳为瑞无徳为灾陛下所行不合天意不宜称庆  

罪袁绍疏【`公孙瓒`】  

臣闻皇羲以来君臣道着张礼以导人设刑以禁暴今车骑将军袁绍托承先轨爵任崇厚而性本滛乱情行浮薄昔为司隶值国多难太后承摄何氏辅朝绍不能举直错枉而专为邪媚招来不轨疑误社稷至令丁原焚烧孟津董卓造为乱始绍罪一也卓既无礼帝主见质绍不能开设权谋以济君父而弃置节传迸窜逃亡忝辱爵命背违人主绍罪二也绍为渤海当攻董卓而黙选戎马不告父兄至使太傅一门累然同毙不仁不孝绍罪三也绍既兴兵涉厯二载不恤国难广自封植乃多引资粮专为不急割刻无方考责百姓其为痛怨莫不咨嗟绍罪四也逼廹韩馥窃夺其州矫刻金玉以为印玺每有所下輙皂囊施检文称诏书昔亡新僣侈渐以即真观绍所拟将必僣乱绍罪五也绍令星工祠望祥妖赂遗财货与共饮食克会期日攻钞郡县此岂大臣所当施为绍罪六也绍与故虎牙都尉刘勲首共造兵勲降服张杨累有功効而以小忿枉加酷害信用谗慝济其无道绍罪七也故上谷太守髙焉故甘陵相姚贡绍以贪惏横责其钱钱不备毕二人并命绍罪八也春秋之义子以母贵绍母亲为傅婢地实微贱据职髙重享福丰隆有茍进之志无虚退之心绍罪九也又长沙太守孙坚前领豫州刺史遂能驱走董卓扫除陵庙忠勤王室其功莫大绍遣小将盗居其位断絶坚粮不得深入使董卓乆不服诛绍罪十也昔姬周政弱王道陵迟天子迁徙诸侯背畔故齐桓立柯会之盟晋文为践土之会伐荆楚以致菁茅诛曹卫以章无礼臣虽阘茸名非先贤蒙被朝恩负荷重任职在鈇钺奉辞伐罪輙与诸将州郡共讨绍等若大事克捷罪人斯得庶续桓文忠诚之効  

请王刘备疏【`诸葛亮`】  

昔唐尧至圣而四凶在朝周成仁贤而四国作难髙后称制而诸吕窃命孝昭幼冲而上官逆谋皆凭世宠藉履国威权穷凶极乱社稷几危非大舜周公朱虚博陆则不能擒凶讨逆扶危定倾伏惟陛下诞姿圣徳统理万邦而遭家运不造之难董卓首乱荡覆京畿曹操阶祸窃执天衡皇后太子鸩杀见害剥畏天下残毁民物乆令陛下蒙尘幽处人神无位遏絶王命厌昧皇极欲盗神器左将军领司隶校尉豫荆益等州牧宜成亭侯备授朝爵秩念在输力以狥国难覩其机兆赫然发愤与车骑将军董承谋共诛操将安国静难克宁旧都会承不宻令操逰魂遂得长恶残泯海内臣等每惧王室大有阎乐之祸小有定安之变夙夜惴惴战栗累息昔在虞书敦序九族周监二代封建同姓诗着其义厯载长久汉兴之初割裂强土尊王子弟是以卒折诸吕之难而成太宗之基亮等以备肺腑枝叶宗子藩翰心存国家念在弭乱自操破于汉中海内英雄望风蚁附而爵号不显九锡未加非所以镇卫社稷光昭万世奉辞在外诏命断絶昔西河太守梁统等值汉中兴限于河内位同权均不能相率咸推窦融以为元帅卒立绩効摧破隗嚣今社稷之难甚于陇蜀操外吞天下内残羣僚朝廷有萧墙之危而御侮未立可为寒心臣等輙依旧典立备为汉中王拜大司马董齐六军纠合同盟扫灭凶逆以汉中巴蜀广汉犍为为国所署置依汉初立诸侯王故典夫权宜之制茍利国家专之可也然后功成事立臣等退伏矫罪虽死无恨  

## 文章辨体彚选卷九十四

（明）贺复征 编  

○疏八  

諌后主游观声乐疏【`蜀汉谯周`】  

昔王莽之败豪杰并起跨州据郡欲弄神器于是贤才智士思望所归未必以其势之广狭惟其徳之薄厚也是故于时更始公孙述及诸有大众者多已广大然莫不快情恣欲怠于为善游猎饮食不恤民物世祖初入河北冯异等劝之曰当行人所不能为遂务理寃狱节俭饮食动遵法度故北州歌叹声布四逺于是邓禹自南阳追之吴汉冦恂未识世祖遥闻徳行遂以权计举渔阳上谷突骑迎于广阿其余望风慕徳者邳彤耿纯刘植之徒至于舆病赍棺负襁而至者不可胜数故能以弱为强屠王郎吞铜马折赤眉而成帝业也及在洛阳尝欲小出车驾已御姚期諌曰天下未宁臣诚不愿陛下细行数出实时还车及征隗嚣颍川盗起世祖还洛阳但遣冦恂往恂曰颍川以陛下逺征故奸猾起叛未知陛下还恐不时降陛下自临颍川贼必即降遂至颍川竟如恂言故非急务欲小出不敢至于急务欲自安不为故帝者之欲善也如此故传曰百姓不徒附诚以徳先之也今汉遭厄运天下三分雄哲之士思望之时也陛下天姿至孝丧踰三年言及陨涕虽曽闵不过也敬贤任才使之尽力有踰成康故国内和一大小戮力臣所不能陈然臣不胜大愿愿复广人所不能者夫挽大重者其用力苦不众拔大艰者其善术苦不广且承事宗庙者非徒求福佑所以率民尊上也至于四时之祀或有不临池苑之观或有仍出臣之愚滞私不自安夫忧责在身者不暇尽乐先帝之志堂构未成诚非尽乐之时愿省减乐官后宫所増造但奉修先帝所施下为子孙节俭之教  

中正疏【`晋刘毅`】  

臣闻立政者以官才为本官才有三难而兴替之所由也人物难知一也爱憎难防二也情伪难明三也今立中正定九品髙下任意荣辱在手操人主之威福夺天朝之权势爱憎决于心情伪由于已公无考校之负私无告讦之忌用心百态求者万端亷让之风灭茍且之俗成天下讻讻但争品位不闻推让窃为圣朝耻之夫名状以当才为清品辈以得实为平安危之要不可不明清平者政化之美也枉滥者乱败之恶也不可不察然人才异能修体者寡器有大小达有早晩前鄙后修宜受日新之报抱正违时宜有质直之称度逺阙小宜得殊俗之状任直不饰宜得清实之誉行寡才优宜获器任之用是以三仁殊涂而同归四子异行而均义陈平韩信笑侮于邑里而收功于帝王屈原伍胥不容于人主而显名于竹帛是笃论之所明也今之中正不精才实务依党利不均称尺务随爱憎所欲与者获虚以成誉所欲下者吹毛以求疵髙下逐强弱是非由爱憎随世兴衰不顾才实衰则削下兴则扶上一人之身旬日异状或以货赂自通或以计协登进附托者必达守道者困悴无报于身必见割夺有私于已必得其欲是以上品无寒门下品无势族暨时有之皆曲有故慢主罔时实为乱源损政之道一也署州都者取州里清议咸所归服将以镇异同一言议不谓一人之身了一州之才一人不审便坐之若然自仲尼以上至于庖牺莫不有失则皆不堪何独责于中人者哉若殊不修自可更选令重其任而轻其人所立品格还访刁攸攸非州里之所归非职分之所置今访之归正于所不服决事于所不职以长谗构之源以生乖争之兆似非立都之本旨理俗之深防也主者既善刁攸攸之所下而复选以二千石已有数人刘良上攸之所下石公罪攸之所行驳违之论横于州里嫌雠之隙结于大臣夫桑妾之讼祸及吴楚斗鸡之变难兴鲁邦况乃人伦交争而部党兴刑狱滋生而祸根结损政之道二也本立格之体将谓人伦有序若贯鱼成次也为九品者取下者为格谓才徳有优劣伦辈有首尾今之中正务自逺者则抑割一国使无上人秽劣下比则拔举非次并容其身公以为格坐成其私君子无小人之怨官政无绳奸之防使得上欺明主下乱人伦乃使优劣易地首尾倒错推贵异之器使在凡品之下负载不肖越在成人之首损政之道三也陛下践阼开天地之徳弘不讳之诏纳忠直之言以览天下之情太平之基不世之法也然赏罚自王公以至于庶人无不加法置中正委以一国之重无赏罚之防人心多故清平者寡而怨讼者众聴之则告讦无已禁絶则侵枉无极与其理讼之烦犹愈侵枉之害今禁讼诉则杜一国之口培一人之势使得纵横无所顾惮诸受枉者抱怨积直独不蒙天地无私之徳而长壅蔽于邪人之铨使上明不下照下情不上闻损政之道四也昔在贤圣之世欲敦风俗镇静百姓隆乡党之义崇六亲之行礼教庠序以相率贤不肖于是见矣然乡老书其善以献天子司马论其能以官于职有司考绩以明黜陟故天下之人退而修本州岛党有徳义朝廷有公正浮华邪佞无所容厝今一国之士多者千数或流徙异邦或取给殊方面犹不识况尽其才力而中正知与不知其当品状采誉于台府纳毁于流言任已则有不识之蔽聴受则有彼此之偏所知者以爱憎夺其平所不知者以人事乱其度既无乡老纪行之誉又非朝廷考绩之课遂使进官之人弃近求逺背本逐末位以求成不由行立品不校功党誉虚妄损政五也凡所以立品设状者求人才以理物也非虚饰名誉相为好丑虽孝弟之行不施朝廷故门外之事以义断恩既以在官职有大小事有剧易各有功报此人才之实効分之所得也今则反之于限当报虽职之髙还附卑品无绩于官而获髙叙是为抑功实而隆虚名也上夺天朝考绩之分下长浮华朋党之士损政六也凡官不同事人不同能得其能则成失其能则败今品不状才能之所宜而以九等为例以品取人或非才能之所长以状取人则为本品之所限若状得其实犹品状相妨系絷选举使不得精于才宜况今九品所疎则削其长所亲则饰其短徒结白论以为虚誉则品不料能百揆何以得理万机何以得修损政七也前九品诏书善恶必书以为褒贬当时天下少有所忌今之九品所下不彰其罪所上不列其善废褒贬之义任爱憎之断清浊同流以植其私故反违前品大其形势以驱动众人使必归已进者无功以表劝退者无恶以成惩惩劝不明则风俗污浊天下人焉得不解徳行而鋭人事损政八也由此论之选中正而非其人授权势而无赏罚或缺中正而无禁检故邪党得肆枉滥从横虽职名中正实为奸府事名九品而有八损或恨结于亲亲猜生于骨肉当身困于敌雠子孙离其殃咎斯乃厯世之患非徒当今之害也是以时主观时立法防奸消乱靡有常制故周因于殷有所损益至于中正九品上圣古贤皆所不为岂蔽于此事而有不周哉将以政化之宜无取于此也自魏立以来未见其得人之功而生雠薄之累毁风败俗无益于政古今之失莫大于此愚臣以为宜罢中正除九品弃魏氏之弊法立一代之美制  

諌兴役疏【`魏髙堂隆`】  

葢天地之大徳曰生圣人之大寳曰位何以守位曰仁何以聚人曰财然则士民者乃国家之镇也榖帛者乃士民之命也榖帛非造化不育非人力不成是以帝耕以劝农后桑以成服所以昭事上帝告虔报施也昔在伊唐世值阳九厄运之会洪水滔天使鲧治之绩用不成乃举文命随山刋木前后厯年二十二载灾眚之甚莫过于彼力役之兴莫久于此尧舜君臣南面而已禹敷九州岛庶士庸勲各有差等君子小人物有服章今无若时之急而使公卿大夫并与厮徒共供事役闻之四夷非嘉声也垂之竹帛非令名也是以有国有家者近取诸身逺取诸物妪煦养育故称恺悌君子民之父母今上下劳役疾病凶荒耕稼者寡饥馑荐臻无以卒岁宜加愍恤以救其困臣观在昔书籍所载天人之际未有不应也是以古先哲王畏上天之明命循阴阳之逆顺兢兢业业唯恐有违然后治道用兴徳与神符灾异既发惧而修政未有不延期流祚者也爰及末叶闇君荒主不崇先王之令轨不纳正士之直言以遂其情志恬忽变戒未有不寻践祸难至于颠覆者也天道既着请以人道论之夫六情五性同在于人嗜欲亷贞各居其一及其动也交争于心欲强质弱则纵滥不禁精诚不制则放溢无极夫情之所在非好则美而美好之集非人力不成非榖帛不立情苟无极则人不堪其劳物不充其求劳求并至将起祸乱故不割情无以相供仲尼云人无逺虑必有近忧繇此观之礼义之制非茍拘分将以逺害而兴治也今吴蜀二贼非徒白地小虏聚邑之冦乃据险乘流跨有士众僭号称帝欲与中国争衡今若有人来告权备并修徳政复履清俭轻省租赋不治玩好动咨耆贤事遵礼度陛下闻之岂不惕然恶其如此以为难卒讨灭而为国忧乎若使告者曰彼二贼并为无道崇侈无度役其士民重其征赋下不堪命吁嗟日甚陛下闻之岂不勃然忿其困我无辜之民而欲速加之诛其次岂不幸彼疲弊而取之不难乎茍如此则可易心而度事义之数亦不逺矣且秦始皇不筑道徳之基而筑阿房之宫不忧萧墙之变而修长城之役当其君臣为此计也亦欲立万世之业使子孙长有天下岂意一朝匹夫大呼而天下倾覆哉故臣以为使先代之君知其所行必将至于败则弗为之矣是以亡国之主自谓不亡然后至于亡贤圣之君自谓将亡然后至于不亡昔汉文帝称为贤主躬行约俭惠下养民而贾谊方之以为天下倒悬可为痛哭者一可为流涕者二可为长叹息者三况今天下雕弊民无儋石之储国无终年之蓄外有强敌六军暴邉内兴土功州郡骚动若有冦警则臣惧版筑之士不能投命虏廷矣又将吏奉禄稍见折减方之于昔五分居一诸受休者又絶廪赐不应输者今皆出半此为官入兼多于旧其所出与参少于昔而度支经用更每不足牛肉小赋前后相继反而推之凡此诸费必有所在且夫禄赐榖帛人主所以惠养吏民而为之司命者也若今有废是夺其命矣既得之而又失之此生怨之府也周礼天府掌九赋之则以给九式之用入有其分出有其所不相干乘而用各足各足之后乃以式贡之余供王玩好又上用财必考于司会今陛下所与共坐廊庙治天下者非三司九列则台阁近臣皆腹心造膝宜在无讳若见丰省而不敢以告从命奔走唯恐不胜是则具臣非鲠辅也昔李斯教秦二世曰为人主而不恣睢命之曰天下桎梏二世用之秦国以覆斯亦灭族是以史迁议其不正諌而为世诫  

论刺史不宜领兵疏【`杜恕`】  

帝王之道莫尚乎安民安民之术在于丰财丰财者务本而节用也方今二方未灭戎马亟驾此自熊虎之士展力之秋也然缙绅之儒横加荣慕搤腕抗论以孙吴为首州郡牧守共忽恤民之术修将率之事以农桑之民竞干戈之业不可谓务本帑藏岁虚而制度岁广民力岁衰而赋役岁兴不可谓节用夫大魏奄有十州之地而承丧乱之弊计其戸口不如往昔一州之民然而二方僭逆北蕃未宾三邉遘难绕天略帀所以统一州之民经营九州岛之地其为艰难譬策羸马以取道里岂可不加意爱惜其力哉以先帝之节俭府藏充实犹不能十州拥兵郡且二十也今荆扬青徐幽并雍凉縁边诸郡皆有兵矣其所恃内充府库外制四夷者惟兖豫司冀而已臣前以州郡典兵则专心军功不勤民事宜别置将守以尽治理之务而陛下复以冀州宠秩吕昭冀州户口最多田多垦辟又有桑枣之饶国家征求之府诚不当复任以兵事也若以北方当须镇守自可专置大将以镇安之计所置吏士之费与兼官无异然昭于人才尚复易中朝茍乏人兼才者势不独多以此推之知国家以人择官不为官择人也夫天下犹人之体腹心充实四肢虽病终无大患今兖豫司冀亦天下之腹心也是以愚臣慺慺实愿四州之牧守独修务本之业以堪四支之重此陛下之所当察也  

极諌疏【`杜恕`】  

伏见尚书郎亷昭奏左丞曹璠以罚当关不依诏坐判问又云诸当坐者别奏尚书令陈矫自奏不敢辞罚亦不敢以处重为恭意至恳恻臣窃闵然为朝廷惜之夫圣人不择世而兴不易民而治然而生必有贤智之佐者葢进之以道率之以礼故也古之帝王所以能辅世长民者莫不逺得百姓之欢心近尽羣臣之智力诚使今朝任职之臣皆天下之选而不能尽其力不可谓能使人若非天下之选亦不可谓能官人陛下忧劳万几或亲灯火而庶事不康刑禁日弛岂非股肱不称之明效欤原其所由非独臣有不尽忠亦主有不能使也百里奚愚于虞而智于秦豫让茍容中行而着节智伯斯则古人之明验矣今臣言一朝皆不忠是诬一朝也然其事类可推而得今陛下感帑藏之不充实而军事未息至乃断四时之赋衣薄御府之私榖帅由圣意举朝称明与闻政事宻勿大臣宁有恳恳忧此者乎骑都尉王才幸乐人孟思所为不法振动京都而其罪状发于小吏公卿大臣初无一言自陛下莅位以来司隶校尉御史中丞宁有举纲维以督奸宄使朝延肃然者邪若陛下以为今世无良才朝廷乏贤佐岂可追望稷契之遐踪坐待来世之儁乂乎今之所谓贤者尽有大官而享厚禄矣然而奉上之节未立向公之心不一者委任之责不专而俗多忌讳故也臣以为忠臣不必亲亲臣不必忠何者以其居无嫌之地而事得自尽也今有疏者毁人不实其所毁而必曰私报所憎誉人不实其所誉而必曰私爱所亲左右或因之以进憎爱之说非独毁誉有之政事损益亦皆有嫌陛下当思所以开广朝臣之心笃厉有道之节使之自同古人望与竹帛耳反使如亷昭者扰乱其间臣惧大臣遂将容身保位坐观得失为来世戒也昔周公戒鲁侯曰无使大臣怨乎不以不言贤愚明皆当世用也尧数舜之功称去四凶不言大小有罪则去也今者朝臣不自以为不能以陛下为不任也不自以为不智以陛下为不问也陛下何不遵周公之所以用大舜之所以去使侍中尚书坐则侍帷幄行则从华辇亲对诏问所陈必达则羣臣之能否皆可得而知忠能者进闇劣者退谁敢依违而不自尽以陛下之圣明亲与羣臣论议政事使羣臣人得自尽人自以为亲人思所以报贤愚能否在陛下之所用以此治事何事不辨以此建功何功不成每有军事诏书常曰谁当忧此者乎吾当自忧耳近诏又曰忧公忘私者必不然但先公后私即自辨也伏读明诏乃知圣思究尽下情然亦怪陛下不知其本而忧其末也人之能否实有本性虽臣亦以为朝臣不尽称职也明主之用人也使能者不敢遗其力而不能者不得处非其任选举非其人未必为有罪也举朝共容非其人乃为怪耳陛下知其不尽力也而代之忧其职知其不能也而教之治其事岂徒主劳而臣逸哉虽圣贤并世终不能以此为治也陛下又患台阁禁令之不宻人事请属之不絶听伊尹作迎客出入之制选司徒更恶吏以守寺门威禁由之实未得为禁之本也昔汉安帝时少府窦嘉辟廷尉郭躬无罪之兄子犹见举奏章劾纷纷近司隶校尉孔羡辟大将军狂悖之弟而有司嘿尔望风希指甚于受属选举不以实人事之大者也嘉有亲戚之宠躬非社稷重臣犹尚如此以今况古陛下自不督必行之罚以絶阿党之原耳伊尹之制与恶吏守门非治世之具也使臣之言少蒙察纳何患于奸不削灭而养若昭等乎夫纠擿奸宄忠事也然而世憎小人行之者以其不顾道理而茍求容进也若陛下不复考其终始必以违众忤世为奉公宻行白人为尽节焉有通人大才而更不能为此邪诚顾道理而弗为耳使天下皆背道而趋利则人主之所最病者陛下将何乐焉胡不絶其萌乎夫先意承旨以求容美率皆天下浅薄无行义者其意务在于适人主之心而已非欲治天下安百姓也陛下何不试变业而示之彼岂执其所守以违圣意哉夫人臣得人主之心安业也处尊显之宫荣事也食千锺之禄厚实也人臣虽愚未有不乐此而喜于迕者也迫于道自强耳诚以为陛下当怜而佑之少委任焉如何反录昭等倾侧之意而忽若人者乎今者外有伺隙之冦内有贫旷之民陛下当大计天下之损益政事之得失诚不可以怠也  

论西陵宜备疏【`吴陆抗`】  

西陵建平国之蕃表既处下流受敌二境若敌泛舟顺流舳舻千里星奔电迈俄然行至非可恃援他部以救倒悬也此乃社稷安危之机非徒封疆侵陵小害也臣父逊昔在西埀陈言以为西陵国之西门虽云易守亦复易失若有不守非但失一郡则荆州非吴有也如其有虞当倾国争之臣往在西陵得涉逊迹前乞精兵三万而至者循常未肯差赴自步阐以后益更损耗今臣所统千里受敌四处外御强对内懐百蛮而上下见兵财有数万羸弊日乆难以待变臣愚以为诸王幼冲未统国事可且立傅相辅导贤姿无用兵马以妨要务又黄门竖官开立占募兵民怨役逋逃入占乞特诏简阅一切料出以补疆埸受敌常处使臣所部足满八万省息众务信其实罚虽韩白复生无所展巧若兵不増此制不改而欲克谐大事此臣之所深戚也若臣死之后乞以西方为属愿陛下思览臣言则臣死且不朽  

论征役疏【`骆统`】  

臣闻君国者以据疆土为强富制威福为尊贵曜徳义为荣显永世胤为丰祚然财须民生强赖民力威恃民势福由民殖徳俟民茂义以民行六者既备然后应天受祚保族宜邦书曰众非后无能胥以宁后非众无以辟四方推是言之则民以君安君以民济不易之道也今强敌未殄海内未乂三军有无已之役江境有不释之备征赋调数由来积纪加以殃疫死丧之灾郡县荒虚田畴芜旷听闻属城民戸寝寡又多残老少有丁夫闻此之日心若焚燎思寻所由小民无知既有安土重迁之性且又前后出为兵者生则困苦无有温饱死则委弃骸骨不反是以尤用恋本畏逺同之于死每有征发羸谨居家重累者先见输送小有财货倾居行赂不顾穷尽轻剽者则迸入险阻党就羣恶百姓虚竭嗷然愁扰愁扰则不营业不营业则致穷困致穷困则不乐生故口腹急则奸心动而携叛多也又闻民间非居处小能自供生产儿子多不起养屯田贫兵亦多弃子天则生之而父母杀之既惧干逆和气感动阴阳且惟殿下开基建国乃无穷之业也强邻大敌非造次所灭疆埸常守非期月之戍而兵民减耗后生不有非所以厯逺年致成功也夫国之有民犹水之有舟停则以安扰则以危愚而不可欺弱而不可胜是以圣王重焉祸福由之故与民消息观时制政方今长吏亲民之职惟以辨具为能取适目前之急少复以恩惠为治副称殿下天覆之仁勤恤之徳者官民政俗日以雕弊渐以陵迟势不可久夫治疾及其未笃除患贵其未深愿殿下少以万几余闲留神思省补复荒虚深图逺计育残余之民阜人才之用参曜三光等崇天地臣统之大愿足以死而不朽矣  

复上吴主皓疏【`陆凯`】  

臣窃见陛下执政以来阴阳不调五星失晷职司不忠奸党相扶是陛下不遵先帝之所致夫王者之兴受之于天修之繇徳岂在宫乎而陛下不谘之公辅便盛意驱驰六军流离悲惧逆犯天地天地以灾童歌其謡纵令陛下一身得安百姓愁劳何以用治此不遵先帝一也臣闻有国以贤为本夏杀龙逢殷获伊挚斯前世之明效今日之师表也中常侍王蕃黄中通理处朝忠謇斯社稷之重镇大吴之龙逢也而陛下忿其苦辞恶其直对枭之殿堂尸骸暴弃邦内伤心有识悲悼咸以吴国夫差复存先帝亲贤陛下反之是陛下不遵先帝二也臣闻宰相国之柱也不可不强是故汉有萧曹之佐先帝有顾步之相而万彧琐才凡庸之质昔从家隶超步紫闼于彧已丰于器已溢而陛下爱其细介不访大趣荣已尊辅越尚旧臣贤良愤惋智士吓咤是不遵先帝三也先帝忧民过于婴孩民无妻者以妾妻之见单衣者以帛给之枯骨不收而取埋之而陛下反之是不遵先帝四也昔桀纣灭繇妖妇幽厉乱在嬖妾先帝鉴之以为身戒故左右不置滛邪之色后房无旷积之女今中宫万数不备嫔嫱外多鳏夫女吟于中风雨逆度正繇此起是不遵先帝五也先帝忧劳万机犹惧有失陛下临阼以来游戏后宫眩惑妇女乃今庶事多旷下吏容奸是不遵先帝六也先帝笃尚朴素服不纯丽宫无髙台物不雕饰故国富民充奸盗不作而陛下征调州郡竭民财力土被玄黄宫有朱紫是不遵先帝七也先帝外杖顾陆朱张内近胡综薛综是以庶绩雍熙邦内清肃今者外非其任内非其人陈声曹辅斗筲小吏先帝之所弃而陛下幸之是不遵先帝八也先帝每宴见羣臣抑损醇醲臣下终日无失慢之尤百寮庶尹并展所陈而陛下拘以视瞻之敬惧以不尽之酒夫酒以成礼过则败徳此无异商辛长夜之饮也是不遵先帝九也昔汉之桓灵亲近宦竖大失民心今髙通詹亷羊度黄门小人而陛下赏以重爵权以战兵若江渚有难烽燧互起则度等之武不能御侮明也是不遵先帝十也今宫女旷积而黄门复走州郡条牒民女有钱则舍无钱则取怨呼道路母子死诀是不遵先帝十一也先帝在时亦养诸王太子若取乳母其夫复役赐与钱财给其资粮时遣归来视其弱息今则不然夫妇生离夫故作役儿从后死家为空戸是不遵先帝十二也先帝叹曰国以民为本民以食为天衣其次也三者孤存之于心今则不然农桑并废是不遵先帝十三也先帝简士不拘卑贱任之乡闾效之于事举者不虚受者不妄今则不然浮华者登朋党者进是不遵先帝十四也先帝战士不给他役使春惟知农秋惟收稻江渚有事责其死效今之战士供给众役廪赐不赡是不遵先帝十五也夫赏以劝功罚以禁邪赏罚不中则士民散失今江邉将士死不见哀劳不见赏是不遵先帝十六也今在所监司已为烦猥兼有内使扰乱其中一民十吏何以堪命昔景帝时交址反乱实繇兹起是为遵景帝之阙不遵先帝十七也夫校事吏民之仇也先帝末年虽有吕壹钱钦寻皆诛夷以谢百姓今复张立校曹纵吏言事是不遵先帝十八也先帝时居官者咸乆于其位然后考绩黜陟今州郡职或莅任无几便征召迁转迎新送旧纷纭道路伤财害民于是为甚是不遵先帝十九也先帝每察竟解之奏常留心推按是以狱无冤囚死者吞声今则违之是不遵先帝二十也若臣言可录藏之盟府如其虚妄治臣之罪愿陛下留意  

## 文章辨体彚选卷九十五

（明）贺复征 编  

○疏九  

上平吴疏【`晋羊祜`】  

先帝顺天应时西平巴蜀南和吴会海内得以休息兆庶有乐安之心而吴复背信使邉事更兴夫期运虽天所授而功业必由人而成不一大举埽灭则众役无时得安非所以隆先帝之勲成无为之化也故尧有丹朱之伐舜有三苖之征咸以宁静宇宙辑兵和众者也蜀平之时天下皆谓吴当并亡自此来十三年是谓一周平定之期复在今日矣议者常言吴楚有道后服无礼先强此乃诸侯之时耳当今一统不得与古同谕夫适道之论皆未应权是故谋之虽多而决之欲独凡以险阻得存者谓所敌者同力足自固苟其轻重不齐强弱异势则智士不能谋而险阻不可保也蜀之为国非不险也髙山寻云霓深谷肆无景束马悬车然后得济皆言一夫荷戟千人莫当及进兵之日曽无藩篱之限斩将搴旗伏尸数万乘胜席卷径至成都汉中诸城皆鸟栖而不敢出非皆无战心诚力不足相抗至刘禅降服诸营堡者索然俱散今江淮之难不过剑阁山川之险不过岷汉孙皓之暴侈于刘禅吴人之困甚于巴蜀而大晋兵众多于前世资储器械盛于往时今不于此平吴而更阻兵相守征夫苦役日寻干戈经厯盛衰不可长久宜当时定以一四海今若引梁益之兵水陆俱下荆楚之众进临江陵平南豫州直指夏口徐扬青兖并向秣陵鼓斾以疑之多方以误之以一隅之吴当天下之众势分形散所备皆急巴汉竒兵出其空虚一处倾壊则上下震荡吴縁江为国无有内外东西数千里以藩篱自恃所敌者大无有宁息孙皓恣情任意与下多忌名臣重将不复自信是以孙秀之徒皆畏逼而至将疑于朝士困于野无有保世之计一定之心平常之日犹懐去就兵临之际必有应者终不能齐力致死已可知也其俗急速不能持久弓弩戟楯不如中国唯有水战是其所便一入其境则长江非复所固还保城池则去长入短而官军悬进人有致节之志吴人战于其内有凭城之心如此军不踰时克可必矣  

论水利疏【`杜预`】  

臣輙思维今者水灾东南特剧非但五稼不收居业并损下田所在渟污髙地皆多硗塉此即百姓困穷方在来年虽诏书切告长吏二千石为之设计而不廓开大制定其趋舍之宜恐徒文具所益葢薄当今秋夏蔬食之时而百姓已有不赡前至冬春野无青草则必指仰官榖以为生命此乃一方之大事不可不豫为思虑者也臣愚谓既以水为困当恃鱼菜螺蜯而洪波泛滥贫弱者终不能得今者宜大壊兖豫州东界诸陂随其所归而倡导之交令饥者尽得水产之饶百姓不出境界之内旦暮野食此目下日给之益也水去之后填淤之田畆收数锺至春大种五榖必丰此又明年之益也臣前启典牧种牛不供耕驾至于老不穿鼻者无益于用而徒有吏士榖草之费岁送任驾者甚少尚复不调习宜大出卖以易榖及为赏直诏曰孶育之物不宜减散事遂停寝问主者令典虞右典牧种产牛大小相通有四万五千余头茍不益世用头数虽多其费日广古者匹马丘牛居则以耕出则以战非如猪羊类也今徒养宜用之牛终为无用之费甚失事宜东南以水田为业人无牛犊今既壊陂可分种牛二万五千头以付二州将吏士庶使及春耕榖登之后万头责三百斛是为化无用之费得运水次成榖七百万斛此又数年后之益也加以百姓降丘宅土将来公私之饶乃不可计其所留好种万头可即令右典牧都尉官属养之人多畜少可并佃牧地明其考课此又三魏近旬岁当复入数千万斛榖牛又皆当调习动可驾用皆今日之可全者也  

追理邓艾疏【`段灼`】  

故征西将军邓艾心懐至忠而荷反逆之名平定西蜀而受三族之诛臣窃悼之惜哉言艾之反也以艾性刚急矜功伐善而不能协同朋类轻犯雅俗失君子之心故莫肯理之臣敢冒死言艾所以不反之状艾本屯田掌犊人宣皇帝拔之于农吏之中显之于宰府之职处内外之官据文武之任所在輙有名绩固足以明宣皇帝之知人矣会值洮西之役官兵失利刺史王经困于围城之中当尔之时二州危惧陇右凛凛几非国家之有也先帝以为深忧重虑思惟可以安邉杀敌莫贤于艾故授之以兵马解狄道之围围解留屯上邽承官军大败之后士卒破胆将吏无气仓库空虚器械殚尽艾欲积榖强兵以待有事是岁少雨又为区种之法手执耒耜率先将士所统万数而身不离仆虏之劳亲执士卒之役故落门段谷之战能以少击多摧破强贼斩首万计遂委艾以庙胜成图指授长策艾受命忘身龙骧麟振前无坚敌蜀地险阻山髙谷深而艾步乘不满二万束马悬车自投死地勇气凌云将士乘势故能使刘禅震怖君臣面缚军不踰时而巴蜀荡定此艾固足以彰先帝之善任矣艾功名已成亦当书之竹帛传祚万世七十老公复何所求哉艾以禅初降逺郡未附矫令承制权安社稷虽逺常科有合古意原心定罪事可详论故镇西将军锺会有吞天下之心恐艾威名知必不同因其疑似构成其事艾被诏书即遣强兵束身就缚不敢顾望诚自知奉见先帝必无当死之理也会受诛之后艾佐参官属部曲将吏愚戆相聚自共追艾破壊槛车觧其囚执艾在困地是以狼狈失据夫反非小事若懐恶心即当谋及豪杰然后乃能兴动大众不闻艾有腹心一人临死口无一言独受腹背之诛岂不哀哉故见之者垂涕闻之者叹息此贾谊所以慷慨于汉文天下之事可为痛哭者良有以也陛下龙兴阐弘大度受诛之家不拘叙用听艾立后祭祀不絶昔秦人怜白起之无罪吴人伤子胥之寃酷皆为之立祠天下之人为艾悼心痛恨亦由是也谓可听艾门生故吏収艾尸柩归葬旧墓还其田宅以平蜀之功继封其后使艾阖棺定谥死无所恨赦寃魂于九泉收信义于后世则天下狥名之士思立功之臣必投汤火乐为陛下死矣  

请复选举疏【`卫瓘`】  

昔圣王崇贤举善而教用使朝廷徳让野无邪行诚以闾伍之政足以相检询事考言必得其善人知名不可虚求故还修其身是以崇贤而俗益穆黜恶而行弥笃斯则乡举里选者先王之令典也自兹以降此法陵迟魏氏承颠覆之运起丧乱之后人士流移考详无地故立九品之制粗具一时选用之本耳其始造也乡邑清议不拘爵位褒贬所加足为劝励犹有乡论余风中间渐染遂计资定品使天下观望唯以居位为贵人弃徳而忽道业争多少于锥刀之末伤损风俗其弊不细今九域同规大化方始臣等以为宜皆荡除末法一拟古制以土断定自公卿以下皆以所居为正无复悬客逺属异土者如此则同乡邻伍皆为邑里郡县之宰即以居长尽除中正九品之制使举善进才各繇乡论然则下敬其上人安其教俗与政俱清化与法并济人知善否之教不在交游即华竞自息各求于已矣今除九品则宜凖古制使朝廷共相举任于出才之路既愽且可以厉进贤之公心核在位之明闇诚令典也  

上惠帝反正疏【`嵇绍`】  

臣闻改前辙者则车不倾革往弊者则政不爽大一统于元首百司役于多士故周文兴于上成康穆于下也存不忘亡易之善义愿陛下无忘金墉大司马无忘颍上大将军无忘黄桥则祸乱之萌无繇而兆矣  

## 文章辨体彚选卷九十六

（明）贺复征 撰  

○疏十  

请立学校疏【`东晋戴邈`】  

臣闻天道之所大莫大于阴阳帝王之至务莫重于礼乐是以古之建国有明堂辟雍之制乡有庠序黉校之仪皆所以抽导幽滞启广才思葢以六四有困蒙之吝君子大养正之功也昔仲尼列国之大夫耳兴礼修学于洙泗之间四方髦俊斐然向风身达者七十余人自兹以来千载絶尘岂天下小于鲁卫贤哲乏于曩时励与不励故也自顷国遭无妄之祸社稷有缀旒之危宼羯饮马于长江凶狡■〈氏鸟〉张于万里遂使神州萧条鞠为茂草四海之内人迹不交霸主有旰食之忧黎元懐荼毒之苦戎首交拜于中原何遽笾豆之事哉然三年不为礼礼必壊三年不为乐乐必崩况旷载累纪如此之乆邪今末进后生目不覩揖让升降之仪耳不闻钟鼔管弦之音文章散灭图谶无遗此葢圣达之所深悼有识之所嗟叹也夫平世尚文遭乱尚武文武逓用长乆之道譬之天地昏明之迭自古以来未有不由之者也今或以天下未一非兴礼乐之时此言似之而不其然夫儒道深奥不可仓卒而成古之俊乂必三年而通一经比天下平泰然后修之则功成事定谁与制礼作乐者哉又贵游之子未必有斩将搴旗之才亦未有从军征戍之役不及盛年讲肄道义使明珠加磨莹之功荆璞发采琢之荣不亦良可惜乎臣愚以世丧道久人情玩于所习纯风日去华竞日彰犹火之消膏而莫之觉也今天地告始万物权舆圣朝以神武之徳值革命之运荡近世之流弊继千载之絶轨笃道崇儒创立大业明主唱之于上宰辅督之于下夫上之所好下必有过之者焉是故双劔之节崇而飞白之俗成挟琴之容饰而赴曲之和作君子之徳风小人之徳草实在感之而已臣以闇浅不能逺识格言奉诵明令慷慨下风谓宜乘三时之隙渐就修建  

諌移都洛阳疏【`孙绰`】  

伏见征西大将军臣温表便当躬率三军讨除二冦荡涤河渭清洒旧京然后神旗电舒朝服济江反皇居于中土正玉衡于天极斯超世之弘图千载之盛事然臣之所懐窃有未安以为帝王之兴莫不藉地利人和以建功业贵能以义平暴因而抚之懐愍不建沦胥秦京遂令胡戎交侵神州絶纲土崩之衅诚由道丧然中夏荡荡一时横流百郡千城曽无完郛者何哉亦以地不可守投奔有所故也天祚未革中宗龙飞非唯信顺协于天人而已实赖万里长江画而守之耳易称王公设险以守其国险之时义大矣哉斯已然之明效也今作胜谈自当任道而遗险校实量分不得不保小以固存自丧乱已来六十余年苍生殄灭百不遗一河洛丘墟函夏萧条井堙木刋阡陌夷灭生理茫茫永无依归播流江表已经数世存者长子老孙亡者丘陇成行虽北风之思感其素心目前之哀实为交切若迁都旋轸之日中兴五陵即复缅成遐域泰山之安既难以理保烝烝之思岂不纒于圣心哉温今此举诚欲大览始终为国逺图向无山陵之急亦未首决大谋独任天下之至难也今发愤忘食忠慨亮到凡在有心孰不致感而百姓震骇同懐危惧者岂不以反旧之乐赊而趣死之忧促哉何者植根于江外数十年矣一朝拔之顿驱踧于空荒之地提壶万里踰险浮深离坟墓弃生业富者无三年之粮贫者无一飡之饭田宅不可复售舟车无从而得舍安乐之国适习乱之乡出必安之地就累卵之危将顿仆道涂飘溺江川仅有达者夫国以人为本疾冦所以为人众丧而冦除亦安所取裁此仁者所宜哀矜国家所宜深虑也自古今帝王之都岂有常所时隆则宅中而图大势屈则遵养以待会使徳不可胜家有三年之积然后始可谋太平之事耳今天时人事有未至者矣一朝欲一宇宙无乃顿而难举乎臣之愚计以为且可更遣一将有威名资实者先镇洛阳于陵所筑二垒以奉卫山陵埽平梁许清一河南漕运之路既通然后尽力于开垦广田积榖渐为徙者之资如此贼见亡征势必逺窜如其迷逆不化复欲送死者南北诸军风驰电赴若身手之救痛痒率然之应首尾山陵既固中夏小康陛下且端委紫极増修徳政躬行汉文简朴之至去小惠节游费审官人练甲兵以养士灭冦为先十年行之无使隳废则贫者殖其财怯者充其勇人知天徳赴死如归以此致政犹运诸掌握何故舍百胜之长理举天下而一掷哉陛下春秋方富温克壮其猷君臣相与弘养徳业括囊元吉岂不快哉今温唱髙议圣朝互同臣以轻微独献管见出言之难实在今日而臣区区必闻天听者切以无讳之朝狂瞽进说刍荛之谋圣贤所察所以不胜至忧触冒干陈若陛下垂神温少留志岂非屈于一人而允亿兆之愿哉如以干忤罪大欲加显戮使丹诚上达退受刑诛虽没泉壤尸且不朽  

奏去任谷疏【`郭璞`】  

任谷所为妖异无有因由陛下玄鉴广览欲知其情状引之禁内供给安处臣闻为国以礼正不闻以竒邪所聴惟人故神降之吉陛下简黙居正动遵典刑按周礼竒服怪人不入宫况谷妖诡怪人之甚者而登讲肆之堂宻迩殿省之侧尘点日月秽乱天听臣之私情窃所以不取也陛下若以谷信为神灵所凭者则应敬而逺之夫神聪明正直接以人事若以谷为妖蛊作妄者则当投畀裔土不宜令亵近紫闱若以谷或是神祗告谴为国作眚者则当克已修礼以弭其妖不宜令谷安然自容肆其邪变也臣愚以为阴阳陶蒸变化万端亦是狐狸魍魉凭陵作慝愿陛下采臣愚懐特遣谷出臣以人乏忝荷史任敢忘直笔惟义是规  

平刑疏【`郭璞`】  

臣闻上古象刑而民不犯中古明刑以致刑措故立刑以禁刑立杀以去杀重之以死所以求其生峻之以刑所以轻其死死由于法轻生存乎法重此立防之成标也然则刑无轻重用之惟平非平法之为难恩在断之为难是以子皋刑戮刖者忘痛释之典刑民无怨色何者积之于诚也按癸酉诏书之旨专为邉城实之裔土济当时一切之用非为经逺之法亦是中夏全平之时威御足指控制故可得行之矣欲役无赖子弟驱不逞之人聚之于空荒四维之地将以捍固牧圉未见其利也且濵接鲸猾宻迩奸薮退未絶其丘窟之顾进无以塞其逋逃之门五流三品诚古之犯刑论之于今事实难行且律令以跨三代厯载所遵未易轻改者也是以刑法不专则名幸者兴政令骤变则人志无系子产患其如此故矫先政议事之制而立刑书之辟皆所以辟民心而正羣惑者也  

## 文章辨体彚选卷九十七

（明）贺复征 编  

○疏十一  

谏髙祖不以伶人为近侍疏【`唐李纲`】  

臣按周礼均工乐胥不得厕于士伍虽复才如子野妙等师襄皆身终子继不易其业故魏武使祢衡击鼓衡先觧朝服露体而击之云不敢以先王法服为伶人之衣惟齐髙纬封曹妙达为王授安马驹为开府既招物议大斁彛伦有国有家者以为殷鉴方今新定天下开大平之业起义功臣行赏未徧髙才硕学犹滞草菜而先令舞胡致位五品鸣玉曵组趋驰廊庑故非创业垂统贻则子孙之道也  

谏太宗息兵罢役疏【`徐贤妃`】  

自贞观以来二十有二载风雨调顺年登岁稔人无水旱之弊国无饥馑之灾昔汉武守文之常主犹登刻玉之符齐桓小国之庸君尚图泥金之望陛下推功损己让徳不居亿兆倾心犹阙告成之礼云亭伫谒未展升中之仪此之功徳足以咀嚼百王网罗千代者矣然古人有言虽休勿休良有以也守初保末圣哲罕兼是知大业者易骄愿陛下难之善始者难终愿陛下易之窃见顷年以来力役兼总东有辽海之军西有昆丘之役士马疲于甲胄舟车倦于转输且召募投戎去留懐死生之痛因风阻浪徃来有漂溺之危一夫力耕卒无数十之获一舩致损则倾数百之粮是犹运有尽之农工填无穷之巨浪图未获之他众丧已成之我军虽除凶伐暴国有常规然黩武翫兵先哲所戒昔秦王并吞六国反速危亡之兆晋武奄有三方翻成覆败之业岂非矜功恃大弃徳而轻邦图利忘害肆情而纵欲遂使悠悠六合虽广不救其亡嗷嗷黎庶因弊以成其祻是知地广非常安之术人劳乃易乱之源愿陛下布泽流仁矜弊恤乏减行役之烦増湛露之恵妾又闻为政之本贵在无为窃见土木之功不可兼遂北阙初建南营翠微曽未逾时玉华创制虽复因山藉水非无架筑之劳损之又损颇有工力之赏终以茅茨示约犹兴木石之疲假使和雇取人不无烦扰之弊是以卑宫菲食圣王之所安金屋瑶台骄主之为丽故有道之君以逸逸人无道之君以乐乐身愿陛下使之以时则力无竭矣用而息之则人斯恱矣夫珍玩伎巧乃丧国之斧斤珠玉锦绣实迷心之酖毒窃见服翫纎靡如变化于自然职贡珍竒若神仙之所制虽驰华于季俗实败素于淳风是知漆器非延叛之方桀造之而人叛玉杯岂招亡之术纣用之而国亡方验侈丽之源不可不遏作法于俭犹恐其奢作法于奢何以制后伏惟陛下明鉴未形智用无际穷奥秘于麟阁尽探赜于儒林千王治乱之踪百代安危之迹兴衰祻福之数得失成败之机故亦包吞心腑之中循环目围之内乃宸衷之乆察无假一二言焉唯恐知之非难行之不易志骄于业泰体逸于时安伏惟抑意裁心慎终如始削轻过以滋重徳择后是以替前非则鸿名与日月无穷盛业与乾坤永大  

徳治道疏【`魏征`】  

书称明徳慎罚惟刑之恤礼曰为上易事为下易知则刑不烦上多疑则百姓惑下难知则君长劳夫上易事下易知君长不劳百姓不惑故君有一徳臣无二心夫刑赏之本在乎劝善而惩恶帝王所与天下画一不以亲疎贵贱而轻重者也今之刑赏或由喜怒或出好恶喜则矜刑于法中怒则求罪于律外好则鑚皮出羽恶则洗垢索瘢盖刑滥则小人道长赏谬则君子道消小人之恶不惩君子之善不劝而望治安刑措非所闻也且暇豫而言皆敦尚孔老至于威怒则专法申韩故道徳之旨未弘而刻薄之风先扇昔州犁上下其手而楚法以敝张汤轻重其心而汉刑以谬况人主而自髙下乎顷者罚人或以供张不赡或不能从欲皆非致治之急也夫贵不与骄期而骄自至富不与奢期而奢自至非徒语也且我之所代实在有隋以隋府蔵况今之资储以隋甲兵况今之士马以隋户口况今之百姓挈长度大曽何等级焉然隋以富强而丧乱之也我以贫寡而安静之也静之则安动之则乱人皆知之非隠而难见微而难察也不蹈平易之涂而遵覆车之辙何哉安不思危治不念乱存不虑亡也方隋未乱自谓必无乱未亡自谓必不亡所以甲兵亟动徭役不息以至戮辱而不悟灭亡之所由也岂不哀哉夫监形之美恶必就止水监政之安危必取亡国诗曰殷鉴不逺在夏后之世臣愿当今之动静以隋为鉴则存亡治乱可得而知思所以危则安矣思所以乱则治矣思所以亡则存矣存亡之所在在节嗜欲省逰畋息靡丽罢不急慎偏听近忠厚逺便佞而已夫守之则易得之实难今既得其所难岂不能保其所易保之不固骄奢淫泆有以动之也  

十渐疏【`魏征`】  

陛下贞观之初无为无欲清静之化逺被遐荒考之于今其风渐坠听言则逺超于上圣论事则未踰于中主何以言之汉文晋武俱非上哲汉文辞千里之马晋武焚雉头之裘今则求骏马于万里市珍竒于域外取怪于道路见轻于戎狄此其渐不克终一也陛下贞观之始视人如伤恤其勤劳爱之如子每存简约无所营为顷年以来意在奢纵忽忘卑俭轻用人力乃云百姓无事则骄逸劳役则易使自古以来未有由百姓逸乐而致倾败者也何有逆畏其骄逸而故欲劳役之哉此其渐不克终二也陛下贞观之初损己以利物至于今日纵欲以劳人虽忧人之言不絶于口而乐身之事实切于心或时有所营虑人致谏乃云若不为此不便我身人臣之情何可复争此直意在杜谏者之口岂曰择善而行者乎此其渐不克终三也立身成败在于所染兰芷鲍鱼与之俱化慎乎所习不可不思陛下贞观之初砥砺名节不私于物唯善是与亲爱君子疎斥小人今则不然轻亵小人礼重君子重君子也敬而逺之轻小人也狎而近之近之则不见其非逺之则莫知其是莫知其是则不见而自踈不见其非则有时而自昵此其渐不克终四也陛下贞观之初动遵尧舜投金抵璧反朴还淳顷年以来好尚竒异难得之货无逺不臻珍玩之作无时而至此其渐不克终五也贞观之初求贤如渴善人所举信而任之取其所长恐其不及近岁以来由心好恶或众善举而用之或一人毁而弃之或积年信而任之或一朝疑而逺之夫行有素履事有成迹所毁之人未必可信于所举积年之行不应顿失于一朝且君子之懐蹈仁义而弘大徳小人之性好谗佞以为身谋陛下不省察其根源而轻为之臧否是使守道者日踈干求者日进所以人思茍免莫能尽力此其渐不克终六也陛下初登大位髙居深视事唯清静心无嗜欲内除毕弋之物外絶畋猎之源数载之后不能固志虽无十旬之逸或过三驱之礼遂使盘逰之娱见讥于百姓鹰犬之贡逺及于四夷或时教习之处道路遥逺侵晨而出入夜方还以驰骋为欢莫虑不虞之变事之不测其可救乎此其渐不克终七也陛下初践大位敬以接下君恩下流臣情上达顷年以来多所忽畧或外官充使奏事入朝思覩阙庭将陈所见欲言则颜色不接欲请又恩礼不加间因所短诘其细过虽有聪辨之畧莫能申其忠欵而望上下同心君臣交泰不亦难乎此其渐不克终八也傲不可长欲不可纵乐不可极志不可满四者前王所以致祻通贤以为深诚陛下贞观之初孜孜理化屈巳从人恒若不足顷年以来微自矜放恃功业之大意蔑前王负圣智之用心轻当代此傲之长也欲有所为皆取遂意纵或抑情从谏终是不能忘懐此欲之纵也志在嬉逰情无厌倦虽不全妨政事不复专心治道此乐将极也率土乂安四夷欵服仍逺劳士马问罪遐裔此志将满也亲狎者阿旨而不肯言疎逺者畏威而莫敢谏积而不已将亏圣徳此其渐不克终九也贞观之初频年霜旱畿内户口并就闗外携负老幼来徃数千曽无一户逃亡一人怨苦顷年以来疲于徭役闗中之人劳弊尤甚杂匠之徒下日悉留和雇正兵之軰上畨多别驱使和市之物不絶于乡闾递送之歩不絶于道路既有所弊易为惊扰脱因水旱糓麦不收恐百姓之心不能如前日之宁恬此其渐不克终十也  

十思疏【`魏征`】  

臣闻求木之长者必固其根本欲流之逺者必浚其泉源思国之安者必积其徳义源不深而望流之逺根不固而求木之长徳不厚而思国之安臣虽下愚知其不可而况于明哲乎人君当神噐之重居域中之大不念居安思危戒奢以俭斯亦伐根以求木茂塞源而欲流长也凡昔元首承天景命善始者实繁克终者葢寡岂取之易守之难乎盖在殷忧必竭诚以待下既得志则纵情以傲物竭诚则吴越为一体傲物则骨肉为行路虽董之以严刑振之以威怒终茍免而不懐仁貌恭而不心服怨不在大可畏惟人载舟覆舟所宜深慎诚能见可欲则思知足以自戒将有作则思知止以安人念髙危则思谦冲而自牧惧满盈则思江海下百川乐盘逰则思三驱以为度忧懈怠则思慎始而敬终虑壅蔽则思虚心以纳下惧谗邪则思正身以黜恶恩所加则思无因喜以谬赏罚所及则思无以怒而滥刑总此十思弘兹九徳简能而任之择善而从之则智者尽其谋勇者竭其力仁者播其恵信者效其忠文武并用垂拱而治何必劳神苦思代百司之职役哉  

请变隋法疏【`傅奕`】  

臣闻龙纪火官黄帝废之咸池六英尧不相治禹不行舜政周不袭汤礼易称巳日乃孚革而信也故曰革之时大矣哉有隋之季违天害民专峻刑法杀戮贤俊天下兆庶同心叛之陛下拨乱反正而官名律令一用隋旧且惩沸羮者吹冷韲伤弓之鸟惊曲木况天下乆苦隋暴安得不新其耳目哉改正朔易服色变律令革官名功极作乐治终制礼使民知盛徳之隆此其时也  

上言时政疏【`马周`】  

微臣每读经史见前贤忠孝之事臣虽小人窃希大道未尝不废卷长思思履其迹臣以不天早失父母犬马之养已无所施来事之可为者唯忠义而已是以徒歩二千里而归于陛下陛下不以臣愚瞽过垂齿录窃自顾瞻无阶答谢輙以微躯丹欵惟陛下所择臣伏见大安宫在宫城之西而其墙宇宫阙之制方之紫极尚为卑小臣伏以东宫皇太子之宅犹处城中大安乃至尊所居反在城外虽太上皇游心道素志在清俭陛下重违慈旨爱惜人力而蕃夷朝见及四方观听有不足者臣愿营筑雉堞修起门观务从髙显以称万国之望则大孝昭乎天下矣臣又伏见明勅以二月二日幸九成宫臣窃惟太上皇春秋已髙陛下宜朝夕视膳而晨昏起居今所幸宫去宫三百余里銮舆动轫严跸经旬非可以旦暮至也傥太上皇情或思感而欲即见陛下者将何以赴之且车驾今行本为避暑然则太上皇尚留热所而陛下自逐凉处温凊之道臣窃未安然勅书已下业已成就愿示速返之期以开众惑臣又见诏书令宗室功臣悉就蕃国贻厥子孙嗣守其政非有大故无或绌免臣窃惟陛下封植之者诚爱之重之欲其胤嗣承守而与国无疆也臣以为必如诏旨者陛下宜思所以安存之富贵之何必使代官也何则以尧舜之父犹有朱均之子傥在孩童嗣职万一骄愚则兆庶被其殃而家国蒙其患正欲絶之也则子文之治犹在也正欲存之也则栾黡之恶已彰也与其毒害于见存之百姓则宁使割恩于已亡之一臣明矣然则向所谓爱之者乃适所以伤之也臣谓宜赋以茅土畴其户邑必有才行随噐方授则虽其翰翮非强亦可以获免尤累昔汉光武不任功臣以吏事所以终全其代者良得其术也愿陛下深思其宜使得奉大恩而子孙终其福禄也臣又闻圣人之化天下莫不以孝为本故曰孝莫大于严父严父莫大于配天又曰国之大祀在祀与戎孔子亦云吾不与祭如不祭是圣人之重祭祀也如此伏惟陛下践祚以来宗庙之享未曽亲事伏缘圣情独以銮与一出劳费利多所以忍其孝思以便百姓遂使一代之史不书皇帝入庙之事将何以贻厥孙谟垂则来叶臣知大孝诚不在俎豆之间然则圣人之训人固有屈已以从物特愿圣恩顾省愚欵臣又闻致化之道在于求贤审官为政之基必自扬清激浊故圣人曰惟名与器不可以假人是言慎举之为重也臣伏见王长通白明达本自乐工舆皂杂类韦盘提斛斯正则更无它材独觧调马纵使术踰侪軰能有可取止赐金帛以富其家岂宜列预士流超受髙爵遂使朝会之位万国来庭驺子倡人鸣玉曵组与夫朝贤君子比肩而立同坐而食臣窃耻之然成命既往纵不可追谓宜不可使在朝班预于士伍也  

论时政疏【`马周`】  

臣歴观前代自夏殷及汉氏之有天下传祚相继多者八百余年少者犹四五百年皆为积徳累业恩结于人心岂无僻主頼前哲以免自魏晋已还降及周隋多者不过五六十年少者纔二三十年而亡良由创业之君不务广恩化当时仅能自守后无遗徳可思故传嗣之王政教少衰一夫大呼而天下圡崩矣今陛下虽以大功定天下而积徳日浅固当崇禹汤文武之道广施徳化使恩有余地为子孙立万代之阶岂欲但令政教无失以持当年而已然自古明王圣主虽因人设教寛猛随时而大要惟以节俭于身恩加于人二者为务故其下爱之如父母仰之如日月敬之如神明畏之如雷霆此其所以卜祚遐长而祻乱不作也今百姓承丧乱之后比于隋时纔十分之一而供官徭役道路相继兄去弟还首尾不絶逺者往来五六千里春秋冬夏畧无休时陛下虽每有恩诏令其减省而有司作既不废自然须人徒行文书役之如故臣每访问四五年来百姓颇有嗟怨之言以为陛下不存养之昔唐尧茅茨土阶夏禹恶衣菲食如此之事臣知不可复行于今汉文帝惜百金之费辍露台之役集上书囊以为殿帷所幸慎夫人衣不曵地至景帝以锦绣纂组妨害女工特诏除之所以百姓乂安后至孝武帝穷奢极侈而承父景遗徳故人心不动向使髙祖之后即有武帝天下必不能全此于时代差近事迹可见今京师及益州诸处营造器物并诸王妃公主服饰议者皆不以为俭臣闻作法于治其弊犹乱陛下少处人闲知百姓辛苦前代成败目所亲见尚犹若此而况皇太子生长深宫不歴外事即万岁之后固圣虑所当忧也臣窃寻往代以来成败之事但有黎庶怨叛聚为盗贼其国无不灭亡人主虽欲改悔未有重能安全者凡修政教当修之于可修之时若事变一起而后悔之则无益也故人主每见前代之亡则知其政教之所由丧而皆不知其身之失是殷纣笑夏桀之亡幽厉亦笑殷纣之灭隋炀帝大业之后又笑齐魏之失国然今之视炀帝亦犹炀帝之视齐魏也故京房谓汉元帝云臣恐后之视今亦犹今之视昔此言不可不诫往者贞观之初率土饥俭一匹绢纔得一斗粟而天下恬然百姓知陛下甚爱怜之故人曽无谤讟自五六年来频岁丰稔一匹绢得粟十余石而百姓皆以陛下不忧怜之咸有怨言又今所营为者颇多不急之务故也自古已来国之兴亡不由蓄积多少惟在百姓苦乐且以近事验之隋家贮洛口仓而李宻因之东都积布帛而王充据之西京府库亦为国家之用至今未尽向使洛口东都无粟帛则王充李宻未必能聚大众但贮积者固是国之常事也要当人有余力而后收之若人劳而强敛之更以资冦积之无益也然俭以息人贞观之初陛下已躬为之故今行之不难也为之一日则天下知之式歌且舞矣言人既劳矣而用之不息傥中国被水旱之灾邉方有风尘之警狂狡因之以窃发则有不可测之事非徒圣躬旰食晏寝而已古语云动人以行不以言应天以实不以文以陛下之明诚欲励精为政不烦逺求上古之术但及贞观之初则天下幸甚昔贾谊谓汉文帝云可恸哭及长叹息者言当韩信王楚彭越王梁之时使文帝即天子位必不能安又言赖诸王年少传相制之长大之后必生祻乱歴代以来皆以贾谊为是臣窃观诸将功臣陛下所与定天下者皆仰禀成规偹鹰犬之用无威畧振主如韩彭之徒难驾御者而诸王年并幼少纵其长大当陛下之日必无它心然则万代之后不可不虑自汉晋已来乱天下者何尝不是诸王皆为树置失宜不先为节制以至灭亡人主熟知其然但溺于私爱故使前车既覆而后车不改辙也今天下百姓极少诸王甚多宠遇之恩有过厚者臣之愚见恐其恃恩骄矜也昔魏武帝宠树陈思王及文帝即位防守禁闭有同狱囚以先帝加恩太多故嗣主疑而畏之也此则武帝之宠陈思适苦之也且帝子何患不富贵身食大国封户不少好衣美食衣食之外更何所须而每年别加优赐曽无纪极里语曰贫不学俭富不学奢言自然也今陛下以大圣创业岂唯处置见在子弟而已当立长乆之法使万代遵行之  

谏治洛阳宫疏【`张玄素`】  

臣惟秦始皇帝藉周之余夷六国统一尊将贻之万世及子而亡者殚嗜奔欲以逆天害人也天下不可以力胜唯当务俭约薄赋敛以身先之乃能大安今东都未有幸期前事土木戚王出藩又当荣构科调繁仍失兆人望一不可也陛下向平东都层观广殿皆彻毁之天下翕然一口颂歌岂有初恶侈靡而后好雕丽哉二不可也陛下毎言廵幸者不急之务徒焉虚费今国储无兼年又兴别都之役以招怨讟三不可也百姓承乱离之后财赋殚空虽蒙更生意未完定柰何营未幸之都重耗其力四不可也汉祖将都洛阳娄敬一言即日西驾非不知地惟土中贡赋所均但形胜不及闗内弗敢康也伏惟陛下化凋弊之俗为日尚浅讵可东廵以揺人心五不可也臣尝见隋家造殿伐木于豫章二千人挽一材以铁为毂行不数里毂辄壊别数百人赍毂随之终日行不三十里一材之费已数十万工揆其余可知也昔阿房成秦人散章华就楚众离干阳毕功隋人觧体今民力未及隋日而役残创之人袭亡国弊臣恐陛下之过甚于炀帝  

谏伐髙丽疏【`房玄龄`】  

上古所不臣者陛下皆臣之所不制者陛下皆制之矣为中国患无如突厥而大小可汗相次束手弛辫握刀分典禁卫延陀铁勒披置州县髙昌吐浑偏师扫除惟髙丽歴代逋命莫克穷讨陛下责其弑逆身自将六军征荒裔不旬日拔辽东虏获数十万残众孽君缩气不敢息可谓功倍前世矣易曰知进退存亡不失其正者其惟圣人乎盖进有退之义存有亡之机得有丧之理为陛下惜者此也传曰知足不辱知止不殆陛下威名功烈既云足矣拓地开疆亦可止矣邉夷部落不足待以仁义责以常礼古者以禽鱼畜之必絶其类恐兽穷则抟茍救其死且陛下每决死罪必三覆五奏进疏食停音乐以人命之重为感动也今士无一罪驱之行阵之间委之锋镝之下使肝脑涂地老父孤子寡妻慈母望槥车抱枯骨摧心掩泣其所变动阴阳伤害和气实天下之痛也使髙丽违失臣节诛之可也侵扰百姓灭之可也能为后世患夷之可也今无是三者而坐敝中国为旧主雪耻新罗报仇非所存小所损大乎臣愿下沛然之诏许髙丽自新焚陵波之舩罢应募之众即臣死骨不朽  

## 文章辨体彚选卷九十八

（明）贺复征 编  

○疏十二  

论河朔人庶疏【`唐狄仁杰`】  

臣闻朝廷议者以为契丹作梗始明人之逆顺或因廹胁或有愿从或为伪官或为招慰或兼外贼或是土人迹虽不同心则无别诚以山东雄猛由来重气一顾之势至死不回近縁军机调发复重家道悉破或至逃亡拆屋卖田人不为售内顾生计四壁皆空重以官典侵渔因事而起取其髓脑曽无媿心修筑城池缮造兵器州县役使十倍军机官司不矜期在必取枷杖之下痛切肌肤事廹情危不修礼义愁苦之地不乐其生有利则归且图賖死乃君子之愧辱小人之常行人犹水也壅之则为泉疏之则为川通塞随流岂有常性昔董卓之乱神噐播迁及卓被诛部曲无赦事穷变起毒害生人京室丘墟化为禾黍此由恩不普浃失在机先臣一读此书未尝不掩卷叹息今以负辜之人必不在家露宿草行潜窜山泽赦之则出不赦则狂山东羣盗縁兹聚结臣以邉尘蹔起不足为忧中土不安以此为事臣闻持大国者不可以小理事广泽者不可以细分人主恢弘不拘常法罪之则众情恐惧恕之则反侧自安伏愿曲赦河北诸州一无所问自然人神通畅率土欢心诸道凯旋得无侵扰  

谏除滥刑疏【`朱敬则`】  

臣闻李斯之相秦也行申商之法重刑名之家杜私门张公室弃无用之费损不急之官惜日爱功疾畊急战人繁国富乃屠诸侯此救弊之术也故曰刻薄可施于进趋变诈可陈于攻战兵犹火也不戢将自焚况锋镝已销石城又毁谅可易之以寛泰润之以淳和八风之乐以柔之三代之礼以导之秦既不然滛虐滋甚徃而不返卒至土崩此不知变之祻也陆贾叔孙通之事汉主也当荣阳成皋之间粮馈已穷智勇俱困不敢开一说效一竒惟进豪猾之才荐贪暴之客及区宇适平干戈向戢金鼓之声未歇伤痍之痛尚闻二子顾盼绰有余态及陈诗书说礼乐开王道谋帝图髙皇忿曰吾以马上得之安事诗书乎对曰马上得之可马上理之乎髙皇黙然于是陆贾着新语叔孙通定礼仪始知天子之尊此知变之善也向使髙皇排二子而不教置诗书而不顾重攻战之吏尊首级之材复道争功张良已知其变拔劔击柱吾属不得无谋即晷漏难逾何二十帝乎亡秦是续何二百年乎故曰仁义者圣人之蘧庐礼经者先王之陈迹然则祝辞向毕刍狗须投淳精已流糟粕可弃仁义尚舍况轻此者乎自文明草昩天地屯蒙二叔流言四凶构难不设钩距无以应天顺人不切刑名不可摧奸息暴故置神噐开告端曲直之影必呈包藏之心尽露神道助直无罪不除人心保宁无妖不戮以兹庙算穷造化之幽深用此神谋入天人之秘术故能计不下席聴不出闱苍生晏然紫宸易主大哉伟哉无得而称也岂比造攻鸣条大战牧野血变草木头折不周可同年而语乎然而急趋无善迹促柱少和声拯溺不规行疗饥非鼎食即向时之妙策乃当今之刍狗也伏愿览秦汉之得失考时事之合宜审糟粕之可遗觉蘧庐之须毁见机而作岂劳终日乎陛下必不可偃蹇太平徘徊中路伏愿改法制立章程下恬愉之辞流旷荡之泽断萋菲之牙角顿奸险之锋芒塞罗织之源扫朋党之迹使天下苍生坦然大恱岂不乐哉  

请则天皇后复位于皇太子疏【`苏安恒`】  

臣闻忠臣不顺时而取宠烈士不惜死而偷生故君道不明者忠臣之过欤臣道不轨者烈士之过欤昔者先皇晏驾?其顾托将以万几殷广令陛下兼知政事虽唐尧虞舜居其位而共工伯鲧在其朝间陛下骨血之恩阻陛下母子之爱愚臣谓圣情以运祚将衰极斯大节天下之人谓陛下微弱李氏贪天之功何以年在耄倦而不能复子明辟使忠言莫进奸佞成朋夷狄纷扰屠害黎庶陛下虽纳隍轸念亦何能救此生灵臣闻天下者神尧文皇之天下也昔有隋失驭小人道长羣雄骇鹿四海瞻乌皇唐亲事戎旃凤翔参野削平■〈宀禹〉县龙飞践极挿血为盟指河为誓非李氏不王非功臣不封陛下虽居正统实因唐氏旧基故诗曰惟鹄有巢惟鸠居之此言虽小可以喻大陛下自坤生徳乗干作主岂不以上符天意下顺人心东宫昔在谅阴相王又非长子陛下恐宗祀中絶所以应其讴歌当今太子追廽年徳俱盛陛下贪其寳位而忘母子深恩臣闻京邑翼翼四方所视陛下蔽太子之元良枉太子之神噐何以教天下母慈子孝焉何能使天下移风易俗焉惟陛下思之将何圣颜以见唐家宗庙将何诰命以谒大帝坟陵陛下何故日夜积忧不知钟鸣漏尽臣愚以为天意人事还归李家陛下虽安天位殊不知物极则反噐满则倾故语曰当断不断反受其乱此之谓也陛下不如髙揖枢务自怡圣躬命史臣以书之令乐府以歌之斯亦太平之盛事也臣闻见过不谏非忠臣也畏死不言非勇士也臣何惜一朝之命而不安万乗之国哉故曰苟利国家虽死可矣愿陛下暂辍万几详臣愚见陛下若以臣为忠则从谏如流择是而用若以臣为不忠则斩取臣头以令天下  

救魏元忠疏【`苏安恒`】  

王者有容天下之量故济其心能进天下之善故除其恶不然则神鬼慿怒阴阳纷舛陛下始革命勤秉政枢愽逮谋猷天下以为明主暮年厌怠谗佞炽结水火相灾百姓不亲五品不逊天下以为暗君邪正糅进狱讼冤剧何昔是而今非邪居安忘危之失也窃见元忠廉直有名位宰相履中正邪佞之徒嫉之若雠易之兄弟无功无徳但以冯附不阅数朞位势隆极指马献蒲先害善良自元忠下狱人人偶语谓易之交乱且及四国烈士抚髀忠臣钳口惧易之之权恐先谏受戮虚死无名况贼虏方强赋敛重困而自纵谗慝揺变遐迩臣恐四夷低目窥觇为邉鄙患百姓托义以清君侧逐鹿之人叩闗而至陛卫左右从中以应争锋朱雀之门问鼎大明之宫陛下何以谢之臣今计者莫若收雷电之威觧恢恢之网复爵还位君臣如初则天下幸甚陛下纵不能斩佞臣塞人望且当抑夺荣宠剪其羽翅无使骄横为社稷之忧  

谏韦后豫政疏【`桓彦范`】  

诗以闗睢为始言后妃者人伦之本治乱之端也故舜之兴以皇英而周之兴以任姒桀奔南巢祸阶妹喜鲁桓灭国祸始齐姜伏见陛下临朝视政皇后必施帷殿上预闻政事臣愚谓古王者谋及妇人皆破国亡身倾辀继路且以阴乗阳违天也以妇凌夫违人也违天不祥违人不义故书曰牝鸡之晨惟家之索易曰无攸遂在中馈言妇人不得豫外政也伏愿上以社稷为重令皇后无居正殿干外朝深居宫掖修阴教以辅佐天子又道路籍籍皆云胡僧慧范托浮屠法诡惑后妃出入禁奥渎挠朝政陛下尝轻骑微服数幸其居上下污慢君臣亏替臣谓兴化致治以康乂国家者由进善而弃恶孔子曰执左道以乱政者杀假鬼神以危人者杀今慧范乱政危人者也不急诛且有变除恶务本愿早裁之  

陈时政疏【`辛替否`】  

古之建官不必备九卿有位而阙其选故赏不僣官不滥士有完行家有亷节朝廷余奉百姓余食下忠于上上礼于下委裘无仓卒之危垂拱无颠沛之患夫事有惕耳目动心虑事不师古以行于今臣得言之陛下倍百行赏倍十増官金银不供于印束帛不充于锡何所媿于无用之臣无力之士哉古语曰福生有基祸生有胎且公主陛下爱子也选贤嫁之设官补之倾府库以赐之壮地观以居之广池籞以嬉之可谓至重至怜也然用不合古义行不根人心将变爱成憎转福为祸何者竭人之力费人之财夺人之家怨也爱一女取三怨于天下使邉疆士不尽力朝廷士不尽忠人心散矣独持所爱何所恃乎向使鲁王赏同诸壻则有今日之福无曩日之祸人徒见其祸不知祸所从来所以祸者宠过也今弃一宅造一宅忘前悔思后祸臣窃谓陛下乃憎之非爱之也臣闻君以仁为本本固则邦宁邦宁则陛下夫妇母子长相保也愿外谋宰臣为乆安计不使奸臣贼子有以伺之今强埸危骇仓廪空虚卒输不充士赏不及而大建寺宇广造第宅伐木空山不给梁栋运土塞路不充墙壁所谓佛者清浄慈悲体道以济物不欲利以损人不荣身以害教今三时之月掘山穿地损命也殚府虚帑损人也广殿长廊荣身也损命则不慈悲损人则不爱物荣身则不清净宁佛者之心乎昔夏为天子二十余世而商受之商二十余世而周受之周三十余世而汉受之由汉而后歴代可知已咸有道之长无道之短岂穷金玉修塔庙享长乆之祚乎臣以为减雕琢之费以赈不足是有佛之徳息穿掘之苦以全昆虫是有佛之仁罢营构之直以给邉陲是有汤武之功回不急之禄以购亷清是有唐虞之治陛下缓其所急急其所缓亲未来疏见在失真实冀虚无重俗人之所为而轻天子之业臣窃痛之今出财依势避役亡命类度为沙门其未度者穷民善人耳拔亲树知岂离朋党畜妻养孥无非私爱是致人毁道非广道求人也陛下常欲填池壍捐苑囿以赈贫人今天下之寺无数一寺当陛下一宫壮丽用度尚或过之十分天下之财而佛有七八陛下何有之矣虽役不食之人不衣之士犹尚不给况必待天生地养风动雨润而后得之乎臣闻国无九年之储曰非其国今计仓廪度府库百僚供给万事用度臣恐不能卒岁假如兵旱相乗则沙门不能擐甲胄寺塔不足穰饥馑矣  

劝还三阳宫疏【`张说`】  

宫距洛城百六十里有伊水之隔崿岅之峻过夏渉秋水涝方积道壊山险不通转运河广无梁咫尺千里扈从兵马日费资饟太仓武库并在都邑红粟利噐藴若山丘柰何去宗庙之上都安山谷之僻处是犹倒持剑戟示人鐏柄臣窃为陛下不取夫祸变之生在人所忽故曰安乐必戒无行所悔不可一也宫城褊小万方辐凑填郛溢郭并锸无所排斥居人蓬宿草次风雨暴至不知庇托孤惸老病流转衢巷陛下作人父母将若之何不可二也池亭竒巧荡诱上心削峦起观堨流涨海俯贯地脉仰出云路易山川之气夺农桑之土延木石运斧斤山谷连声春夏不辍劝陛下作此者岂正人耶诗云民亦劳止迄可小康不可三也御苑东西二十里外无墙垣扄禁内有榛丛溪谷猛毅所伏暴慝所慿陛下往往轻行警跸不肃歴蒙宻乗险巇卒有逸兽狂夫惊犯左右岂不殆哉易曰思患豫防愿为万姓持重不可四也今北有胡冦觑邉南有夷獠骚徼闗西小旱耕稼是忧安东近平输漕方始臣愿及时旋轸深居上京息人以展农修徳以来逺罢不给之役省无用之费澄心澹懐惟亿万年苍苍羣生莫不幸甚  

谏造大像疏【`李峤`】  

造像虽俾浮屠输钱然非州县承办不能济是名虽不税而实税之臣计天下编户贫弱者众有卖舎帖田供王役者今造像钱积十七万缗若颁之穷人家给千钱则纾十七万口饥寒之苦徳无穷矣  

请禁絶突厥吐蕃契丹侍子疏【`薛豋`】  

臣闻戎夏不杂古所戒也故斥居塞外有时朝谒已事则归三王之法也汉魏以来革袭衣冠筑室京师不令归国较其利害三王是而汉魏非拒邉长而质子短昔晋郭钦江统以夷狄处中夏必为变武帝不纳卒有永嘉之乱伏见突厥吐蕃契丹往因入侍并被奨遇官戎秩歩黉门服改毡罽语习楚夏窥图史成败熟山川险易国家虽有冠带之名而狼子孤恩患必在后昔申公奔晋使子孤庸为吴行人教吴战阵使之叛楚汉迁五部匈奴于汾晋卒以刘石作难窃计秦并天下及刘项用兵人士凋散以冐顿之盛乗中国之虚而髙祖困厄平城匈奴卒不入中国者以其生长碛漠谓穹庐贤于城郭毡罽美于章绂既安所习是以无窥中国心不乐汉故也元海五部散亡之余而能自振者少居内地明习汉法鄙单于之陋窃帝王之称使其未尝内徙不过刼邉人缯彩曲蘖归阴山而已今皇风所覃含识革面方由余效忠日殚尽节然臣虑备豫不谨则夷狄称兵不在方外非贻谋之道臣谓愿充侍子可一切禁絶先在国者不使归藩则夷人保疆邉邑无争  

## 文章辨体彚选卷九十九

（明）贺复征 编  

○疏十三  

论方技郑普思疏【`唐李邕`】  

陛下躬政日浅有九重之严未闻道路横议今藉藉皆言普思冯诡惑说妖祥陛下不知猥见驱使孔子曰诗三百一言以蔽之曰思无邪陛下诚以普思术可致长生则爽鸠氏且因之永有天下非陛下乃今可得能致神人邪秦汉且因之永有天下非陛下乃今可得能致佛法耶梁武帝且因之永有天下非陛下乃今可得能鬼道耶墨翟干寳且各献其主永有天下非陛下乃今可得自古尧舜称圣者臣观所以行皆在人事敦睦九族平章百姓不闻以鬼神道治天下惟陛下省察  

救夫李邕疏【`温氏`】  

邕少习文章疾恶如雠不容于众邪佞切齿诸儒侧目频谪逺郡削迹朝端不啻十载岁时感叹闻者伤懐属国家有事泰山法驾旋路邕献牛酒例蒙恩私妾闻正人用则佞人忧邕之祸端故自此始且邕比任外官卒无一毁天意暂顾罪过旋生谚曰士无贤不肖入朝见嫉惟陛下明察邕初蒙讯责便系牢户水不入口者踰五日气息奄奄惟吏是聴事生吏口廹邕手书贷人蚕种以为枉法市罗贡奉指为奸赃于时匦使朝堂守捉严固号天诉地谁肯为闻泣血去国投骨荒裔永无还期妾愿使邕得充一卒効力王事膏涂朔邉骨粪沙壤成邕夙心  

请代李邕死疏【`孔璋`】  

明主举能而舍过取才而弃行烈士抗节勇者不避死故晋用林父不以过汉任陈平不以行禽息陨身不祈生北郭碎首不爱死向若林父诛陈平死百里不用晏婴见逐是晋无赤狄之土汉无天子之尊秦不强齐不覇矣伏见陈州刺史邕刚毅忠烈难不茍免往者折二张之角挫韦氏之锋虽身受谪屈而奸谋沮鲜即邕有功于国且邕所能者拯孤恤穷救乏赒恵家无私聚今闻坐赃下吏死在旦夕臣闻生无益于国者不若杀身以明贤臣愿以六尺之躯膏鈇钺以代邕死臣与邕生平不欵曲臣知有邕邕不知有臣臣不逮邕明矣夫知贤而举仁也任人之患义也获二善以死臣又何求伏惟陛下寛邕之死使率徳改行兴林父曲逆之功臣得瞑目附禽息北郭之迹大愿毕矣若以阳和方始重行大戮则臣请伏剑不敢烦有司皇天后土实闻臣言昔吴楚反汉得剧孟则不忧夫以一贤而敌七国之众伏惟敷含垢之道弃瑕之义逺思剧孟近取于邕况告成岱宗天地更新赦而复论人谁无罪惟明主图之臣闻士为知己者死臣不为死者所知而甘之死者非特惜邕贤亦以成陛下矜能之慈  

谏坊邑浑脱疏【`吕元泰`】  

国家者至公之神器一正则难倾一倾则难正今中兴政化之始几微之际可不慎哉自顷营寺塔度僧尼施与不絶非所谓急务也林胡数叛獯虏内侵帑蔵虚竭户口亡散天下人失业不谓太平邉兵未觧不谓无事水旱为灾不谓年登仓廪未实不谓国富而乃驱役饥冻雕镂木石营构不急劳费日深恐非陛下中兴之要也比见坊邑相索为浑脱队骏马胡服名曰苏莫遮旗鼓相当军阵势也腾逐喧噪战争象也锦绣夸竞害女工也督敛贫弱伤政体也胡服相欢非雅乐也浑脱为号非美名也安可以礼义之朝法胡虏之俗诗云京邑翼翼四方是则非先王之礼乐而示则于四方臣所未谕  

谏玄宗不令突厥入仗驰射疏【`吕向`】  

臣闻鸱枭不鸣未为瑞鸟豺虎虽伏岂齐仁兽是由丑性毒行乆务常积故也今夫突厥者正与此类安忍残贼莫顾君亲陛下持武义临之修文徳来之既慑威灵又沐声教以力以势不得不庭故稽颡称臣奔命遣使陛下乃能收其倾效杂以从官赴封禅之礼叅玉帛之会此徳业自盛固不可名焉因复诏许侍逰召入禁仗仰英姿之四照送神艺之百发恩意俱极诚无得踰焉乃更赐以驰逐使操弓矢竞飞镞于前同获兽之乐是屑畧大过未敢取也虽圣胸豁达与物无猜而愚臣徘徊与时加栗傥此等各懐犬吠交肆盗憎荆卿诡动何罗窃至蹔逼严跸稍冐清尘悔将何及  

自陈疏【`杜甫`】  

先臣恕预以来承儒守官十一世迨审言以文章显中宗时臣赖绪业自七岁属辞且四十年然衣不盖体常寄食于人窃恐转死沟壑伏惟天子哀怜之若令执先臣故事拔泥涂之乆辱则臣之述作虽不足鼔吹六经至沈郁顿挫随时敏给扬雄枚皋可企及也有臣如此陛下其忍弃之  

请诛程元振疏【`柳伉`】  

臣出身事君忝备近宻夙有志愿铭之在心若遭艰危必死王事当今日之际是臣死之秋将死之言庻禆万一特乞陛下少垂聴览则甘就鼎镬且天生四夷皆习战鬬轻走易北独有犬戎数万之师犯闗度陇歴秦渭牧汾泾曽不血刃直至城阙馆糓向有三载绵地数踰千里谋臣不为陛下陈一言武士不为陛下效一战各携卒伍剽刼闾阎污辱宫闱烧焚陵寝者何故此将帅之心叛陛下也自朝义东灭廽纥北归陛下以为智力所能神明所赞委权近贵失意元勲日引月长浸成大祸陛下侍臣载路多士盈庭竟无一人折槛牵裾犯颜逥虑至使北捐汾浦西失秦川者何故此公卿之心叛陛下也陛下出城之日銮驾未动京师百姓刼夺府库城外百姓更相杀戮者何故此三辅之心叛陛下也自九月二十八日闻有警急十月一日下诏征兵至今几四十日矣天下兵一人不至何故此四海之心叛陛下也近自京辅逺至海隅文武百寮志皆离叛虽有朝恩戮力陜郡坚城陛下独能长守社稷乎今臣所言四者皆叛陛下以为虚邪实邪若以为实陛下以今日之事为安邪危邪若以为危陛下岂得髙枕而卧不决大计臣闻良医之疗病也必审观病源当病投药若不当病疗之无益陛下知今日之病何因至此臣实知之请言其故何者天下之心皆恨陛下不练士卒踈逺贤良委任宦官离间将相以至于此陛下必欲救今日之急存宗庙社稷即请斩元振之首悬示天下尽出内使配隶诸州以朝恩勲劳留在左右仍以神策兵马逥付汉官使朝臣百寮每日坐议左右使令尽用文武然后明诏大下削去尊号引过归已深自刻责誓与下寮将相率徳励行后宫嫔妃且移别院与宰相已下昼夜论政下诏云若天下勲臣知予自新许予改过即召募将士来赴朝廷若以为旧恶未悛修身有阙则帝王大噐敢妨圣贤听天下所徃也陛下若纳臣此言行臣所请一月之内天下兵马若不云集阙下臣请阖门寸斩以谢陛下伏乞陛下读臣此表一二十徧亲与朝廷商量事若可行则自处置不用露臣此表臣今日上表即知万死但愿行之死无所恨陛下若违臣所请更无长策社复重事伏惟陛下审图之  

谏晏朝疏【`李渤`】  

今日入阁陛下不时见羣臣羣臣皆布路跛倚夫跛倚形诸外则忧思结诸内忧倦既积灾衅必生小则为旱为孽大则为兵为乱礼三谏不聴则逃之陛下新即位臣至三谏恐危及社稷又左右常侍职规讽循黙不事若设官不责实不如罢之  

谏饵丹药疏【`裴潾`】  

臣闻除天下之害者受天下之利共天下之乐者飨天下之福故上自黄帝颛顼尧舜禹汤下及周文王武王咸以功济生灵徳配天地故天皆报之以上寿垂祚于无疆伏见陛下以大孝安宗庙以至仁牧黎元自践祚已来刬积代之妖凶开削平之洪业而礼敬宰辅待以终始内能大断外寛小故夫此神功圣化皆自古圣主明君所不及陛下躬亲行之实光映千古矣是则天地神祇必报陛下以山岳之寿宗庙圣灵必福陛下以亿万之龄四海苍生咸祈陛下以覆载之永自然万灵保佑圣寿无疆伏见自去年已来诸处频荐药术之士有韦山甫桺泌等或更相称引迄今狂谬荐送渐多臣伏以真仙有道之士皆匿其名姓无求于世潜遯山林灭影云壑惟恐人见惟惧人闻岂肯干谒公卿自鬻其术今者所有夸眩药术者必非知道之士咸为求利而来自言飞炼为神以诱权贵贿赂大言怪论惊听惑时及其假伪败露曽不耻于逃遁如此情状岂可保信其术亲饵其药哉礼曰夫人食味别声被色而生者也春秋左氏传曰味以行气气以实志又曰水火酰醢盐梅以烹鱼肉宰夫和之齐之以味君子食之以平其心夫三牲五榖禀自五行发为五味盖天地生之所以奉人也是以圣人节而食之以致康强逢吉之福若夫药石者前圣以之疗疾盖非常食之物况金石皆含酷烈热毒之性加以烧治动经岁月既兼烈火之气必恐难为防制若乃逺征前史则秦汉之君皆信方士如卢生徐福栾大李少君其后皆奸伪事发其药竟无所成事着史记汉书皆可验视礼曰君之药臣先尝之亲之药子先尝之臣子一也臣愿所有金石炼药人及所荐之人皆先服一年以考其真伪则自然明验矣伏惟元和圣文神武法天应道皇帝陛下合日月照临之明禀干元利贞之徳崇正若指南受谏如转规是必发精金之刃断可疑之网所有药术虚诞之徒伏乞特赐罢遣禁其幻惑使浮云尽彻朗日增辉道化侔羲农悠乆配天地实在此矣伏以贞观已来左右起居有禇遂良杜正伦吕向韦述等咸能竭其忠诚悉心规谏小臣谬参侍从职奉起居侍从之中最近左右传曰近臣尽规则近侍之臣上达忠欵实其本职也  

止药饵疏【`李徳裕`】  

臣闻道之髙者莫如广成玄元人之圣者莫若轩皇孔子昔轩皇问广成子理身之要何以长乆广成子云无视无聴抱神以静形将自正神将自清无劳子形无揺子精乃可长生慎守其一以处其和故我修身千二百岁矣吾形未尝衰又云得吾道者上为皇而下为王玄元语孔子云去子之骄气与多欲态色与滛志是皆无益于子之身吾所告子者是已故轩皇发谓天之叹孔子兴犹龙之感前圣于道不其至乎伏惟文武大孝广圣皇帝陛下稽玄祖之训修轩皇之术凝神闲馆物色异人将以觌氷雪之姿屈顺风之请恭惟圣感必降真仙若使广成玄元混迹而至语陛下之道授陛下之言以臣度思无出于此臣所虑赴召者必怪迂之士苟合之徒使物淖冰以为小术衒耀邪僻蔽欺聪明如文成五利无一可验臣所以三年之内四奉诏书未敢以一人塞诏实有所惧臣又闻前代帝王虽好方士未敢有服其药者故汉书称黄金可成以为饮食噐则益寿又髙宗朝刘道合玄宗朝孙甑生皆成黄金二祖竟不敢服盖以宗庙社稷之重不可轻易此事炳然具载国史以臣微见傥陛下睿思精求必致真隠惟问保和之术不求药饵之功纵使必成黄金止可充于玩好则九庙灵鉴必当慰悦寰海兆庶谁不欢心臣思罄愚衷以禆玄化輙陈恳欵伏积兢皇  

请旌刘蕡直言疏【`李合`】  

陛下御正殿求直言使人得自奋臣才志懦劣不能质古今是非使陛下闻未闻之言行未行之事忽忽内思愧羞神明今蕡所对敢空臆尽言至皇王之成败陛下所防闲时政之安危不私所料又引春秋为据汉魏以来无与蕡比有司以言渉讦忤不敢闻自诏书下万口籍籍叹其诚鲠至于垂泣谓蕡指切左右畏近臣衔怒变兴非常朝野惴息诚恐忠良道穷纲纪遂絶季汉之乱复兴于今以陛下仁圣近臣故无害忠良之谋以宗庙威严近臣故无速败亡之祸指事取验何惧直言且陛下以直言召天下士蕡以直言副陛下所问虽讦必容虽过当奨书于史策千古光明使万有一蕡不幸死天下必曰陛下阴杀谠直结雠海内忠义之士皆惮诛夷人心一揺无以自觧况臣所对不及蕡逺甚内懐愧耻自谓贤良奈人言何乞回臣所授以旌蕡直臣逃茍且之惭朝有公正之路陛下免天下之疑顾不美哉  

请追癸巳日诏疏【`罗隐`】  

岁贡贱臣隠既以文不得意且抱犬马之疾于长安夏五月京畿旱癸巳日闻诏大京兆用噐水炉香蒲萧绛幢軰致于坊市门将所以用旧法而召雨也臣踊起病榻间以为明天子忧人虽禹舜不如是之勤幸甚幸甚臣又闻水旱与天地同出茍时或然不可以仓卒除去今秦地旱已逾月矣而陛下祷祀亦以频矣天之髙地之厚五岳之绵亘四渎之宏逺陛下命百执事启祈外何尝不以心祝之虽茎稿苗干而百姓不怨嗟者其感陛下之诚深也今以蒲萧軰为请者岂陛下为其灵于岳渎者乎夫岳渎视陛下之公辅列陛下之土田茍陛下忧则岳渎亦宜忧矣受祭据封者尚未能为陛下出力彼蒲萧軰复何足以动天臣为陛下不取也臣又闻天之有雨泽犹陛下之有渥恩雨泽可以委曲干之则陛下渥恩亦可以委曲干之矣臣闻天子有左右史将所以记事记言然后付太史氏臣必恐其得以容易编牍今冐死请追癸巳日诏茍若陛下落十六圣之教训虽五种栖野而百姓不暇掇岂蒲萧軰之所及乎哉昔殷汤之代不以旱为灾仁圣之君在上也今旱未及殷代而陛下忧已过臣请因旱以贺万姓俾其知陛下心  

## 文章辨体彚选卷一百

（明）贺复征 编  

○疏十四  

论安边疏【`宋张齐贤`】  

方今海内一家朝野无事闗圣虑者岂不以河东新平屯兵尚众幽燕未下辇运为劳臣愚以为此不足虑也自河东初下臣知忻州捕得契丹纳米典吏皆云自山后转般以授河东以臣料契丹能自僃军食则于太原非不尽力然终为我有者力不足也河东初平人心未固岚宪忻代未有军砦入冦则田牧顿失扰邉则守备可虞及国家守要害増壁垒左控右扼疆事甚严恩信已行民心已定乃于鴈门阳武谷来争小利此其智力可料而知也圣人举事动在万全百战百胜不若不战而胜若重之慎之则契丹不足吞燕蓟不足取自古疆埸之难非尽由敌国亦多邉吏扰而致之若縁邉诸砦抚御得人但使峻垒深沟畜力养锐以逸自处宁我致人此李牧所以用赵也所谓择卒不如择将任力不如任人如是则邉鄙宁邉鄙宁则辇运减辇运减则河北之民获休息矣民获休息则田业増而蚕绩广务农积榖以实邉用且敌人之心固亦择利避害安肯投诸死地而为冦哉臣闻家六合者以天下为心岂止争尺寸之事角强弱之势而已乎是故圣人先本而后末安内以养外人民本也疆土末也五帝三王未有不先根本者也尧舜之道无他在乎安民而利之尔民既安利则逺人敛衽而至矣陛下爱民人利天下之心真尧舜也臣虑羣臣多以纎微之利克下之术侵苦穷民以为功能至于生民疾苦见之如不见闻之如不闻敛怨速尤无大于此伏望慎择通儒分路采访两浙江南荆湖西川岭南河东凡前日赋敛苛重者改而正之因而利之使赋税课利通济可经乆而行为圣朝定法除去旧弊天下诸州有不获于民者委长吏以闻敢循故常者重寘之法使天下人耳目皆知陛下之心戴陛下之恵以徳懐逺以恵刑民则逺人之归可立而待也  

谏幸汾阴疏【`孙奭`】  

先王卜征五年岁习其祥祥习则行不习则增修徳而改卜陛下始毕东封更议西幸殆非先王卜征五年慎重之意其不可一也夫汾阴后土事不经见昔汉武帝将封禅故先封中岳祠汾阴始廵幸郡县遂有事于泰山今陛下既已登封复欲幸汾阴其不可二也古者圆丘方泽所以郊祀天地今南北郊是也汉初承秦唯立五畤以祀天而后土无祀故武帝立祠于汾阴自元成以来从公卿之议遂徙汾阴后土于北郊后之王者多不祀汾阴今陛下已建北郊乃舍之而逺祀汾阴其不可三也西汉都雍去汾阴至近今陛下经重闗越险阻轻弃京师根本而慕西汉之虚名其不可四也河东唐王业之所起也唐又都雍故明皇间幸河东因祀后土圣朝之兴事与唐异而陛下无故欲祀汾阴其不可五也昔者周宣王遇灾而惧故诗人美其中兴以为贤主比年以来水旱相继陛下宜侧身修徳以答天谴岂宜下狥奸回逺劳民庶盘游不已忘社稷之大计其不可六也夫雷以二月起蛰八月收声育养万物失时则为异今震雷在冬为异尤甚此天意丁宁以戒陛下而反未悟殆失天意其不可七也夫民神之主也是以圣王先成民而后致力于神今国家土木之功累年未息水旱洊臻饥馑居多乃欲劳民事神神其享之乎此其不可八也陛下必欲为此者不过效汉武帝唐明皇廵幸所至刻石颂功以崇虚名夸示后世尔陛下天资圣明当慕二帝三王何为下袭汉唐之虚名其不可九也唐明皇以嬖宠奸邪内外交害身播国屯兵交闗下亡乱之迹如此由狃于承平肆行非义稔致祸败今议者引开元故事以为盛烈乃欲倡导陛下而为之臣切为陛下不取此其不可十也臣言不逮意陛下以臣言为可取愿少赐清问以毕臣说  

再谏祀汾阴疏【`孙奭`】  

陛下将幸汾阴而京师民心弗宁江淮之众困于调发急须镇安而矜存之且土木之功未息而夺攘之盗公行外国治兵不逺邉境使者虽至宁可保其心乎昔陈胜起于徭戍黄巢出于凶饥隋炀帝勤逺畧而唐髙祖兴于晋阳晋少主惑小人而耶律徳光长驱中国陛下俯从奸佞逺弃京师渉仍岁荐饥之墟修违经乆废之祠不念民疲不恤邉患安知今日戍卒无陈胜饥民无黄巢英雄将无窥伺于肘腋外敌将无观衅于邉陲乎先帝尝议封禅寅畏天灾寻诏停寝今奸臣乃赞陛下力行东封以为继成先志先帝尝欲北平幽朔西取继迁大勲未集用付陛下则羣臣未尝献一谋画一策以佐陛下继先帝之志者反务卑辞重币求和于契丹蹙国縻爵姑息于继迁曽不思主辱臣死为可戒诬下罔上为可羞撰造祥瑞假托鬼神纔毕东封便议西幸轻劳车驾虐害饥民冀其无事徃还便谓成大勲绩是陛下以祖宗艰难之业为奸邪侥幸之资臣所以长叹而痛哭也夫天地神祇聪明正直作善降之百祥作不善降之百殃未闻专事笾豆簠簋可邀福祥春秋传曰国之将兴听于民将亡听于神愚臣非敢妄议惟陛下终赐裁择后天下数有灾变又言古者五载廵狩有国之事尔非必有紫气黄云然后登封嘉禾异草然后省方也今野鵰山鹿郡国交奏秋旱冬雷羣臣率贺退而腹非窃笑者比比皆是孰谓上天为可罔下民为可愚后世为可欺乎人情如此所损不细惟陛下深鉴其妄  

谏宦官养子疏【`吴及`】  

臣闻官师相规工执艺事以谏臣幸得待罪法吏輙原刑法之本以効愚忠切惟前世肉刑之设断支体刻肌肤使终身不息汉文感缇萦之言易之鞭棰然已死而笞未止外有轻刑之意其实杀人祖宗鉴既徃之弊蠲除烦苛始用折杖之法新天下耳目兹盖旷古圣贤思所未至陛下深恻民隠亲览庶狱歴世用刑无如本朝之平恕宜乎天降之祥而方当隆盛之时未享继嗣之庆臣窃惑焉或者宦官太多而陛下未晤也何则肉刑之五一曰宫古人慎之重絶人之世今则宦官之家竞求他子剿絶人理希求爵命童幼何罪陷于刀锯因而夭死者未易悉数夫有疾而夭治世所羞况无疾乎有罪而宫前王不忍况无罪乎臣闻汉永平之际中常侍四员小黄门十人尔唐太宗定制无得踰百员且以祖宗近事较之祖宗时宦官凡几何人今凡几何人臣愚以谓胎卵伤而凤凰不至宦官多而继嗣未育也伏望顺阳春生育之令浚发徳音详为条禁进献宦官一切权罢擅宫童幼寘以重法若然则天心必应圣嗣必广召福祥安宗庙之策无先于此  

论邉事疏贾【`习朝`】  

太祖初有天下鉴唐末五代方镇武臣士兵牙校之盛尽取其权当时以为万世之利及太宗时所命将帅率多攀附旧臣亲姻贵胄赏重于罚威不逮恩而犹仗神灵禀成筭出师御冦所向有功自此以来兵不复振近岁恩幸子弟饰厨传治名誉多非勋劳坐取武爵其志不过利转迁之速俸赐之厚御侮平患何患于此然乗邉鄙无事尚得以自容自西羗之叛骤择将领鸠集士众士不素练固难指迹将未得人岂免屡易以屡易之将驭不练之士故战则必败此削方镇兵权太甚之弊也且亲旧恩幸任军职者出即为将帅素不晓兵一旦付以千万卒之命为庸人驱之死地此用亲旧恩幸之弊也臣以谓守方镇者无数更易管军职任并刺史以上官秩宜谨其所授以待有功如杨崇勋李昭亮軰皆恩幸之人尚在邉任宜速选人代之此救弊之端也陛下有意聴臣臣请复陈当今备邉之尤切者六事一曰驭将帅古之帝王以恩威驭将帅以赏罚驭士卒故军政行而战功集干徳中诏王全斌等伐蜀是冬天雪太祖御讲武殿毡幄顾左右曰今日居此幄尚寒不可御况伐蜀将士乎即脱所服貂裘暖帽遣中使驰赐全斌此御之以恩也又曹彬李汉琼田钦祥讨江南召彬至前立汉琼等于后授匣剑曰自副将而下不用命者得专戮之汉琼等股栗而退此御之以威也今每命帅将必先疑贰非近幸不信非姻旧不委锡与金帛巨万而心无感悦者以例所当得也盖承前一阶用例至举兵之际须特出非常然后可以动其心也又陜西四路自总管而下钤辖都监廵捡之属悉参军政谋之未成事已先漏彼可则我否上行则下戾虽有主将不专号令故动则必败也请自今命将去疑贰推恩意舍其小节责以大效爵赏威刑皆得便宜从事偏禆而下有不聴令者以军法论至于筦榷赋税供军库之物使皆得用之太祖虽朘削武臣之权然邉将一时赏罚及用财集事则皆听其自专有功则必赏此所谓驭将之道也其二曰复土兵今河北河东强壮陕西弓箭手之类盖土兵遗法也且夷狄居苦寒砂碛之地恶衣麄食好驭善射自古御冦却敌非此不可然河北乡军其废已乆陕西土兵屡为贼破其存者十无二三臣以谓河北河东强壮已诏近臣详定法制宜因阅习视其人武力兵技之优劣又择其家丁夫之壮者以代老弱每乡为军其材能絶类者籍其姓名而递补之陕西蕃落弓箭手贪召募钱物利月入俸粮多就黥湼混为营兵今宜优复田畴安其庐舎使力耕死战世为邉用则可以减屯戍而省其供馈为不易之利内地州县増置弓手亦当约如乡军之法而阅试之其三曰训营卒太祖朝下令诸军毋食肉衣帛营舎之门有鬻酒肴则逐去士卒有服缯帛者则笞责之异时被甲铠冐风霜攻苦服劳无不一当百今营卒骄惰临敌无勇此殆素所资用之过也旧例三年转员谓之落权正授虽未能易此制即不必一例使为总管钤辖宜于其问择有才勇可任将帅者授之又今之兵噐多名诡状制造不精不适于用虚费民力宜按八阵之法依五兵之用以时而教习使启殿有次序左右有形势前后相附上下相援令之曰失一队长则斩一队何虑众不为用乎其四曰制辽夏今敌荡然与中国通北方诸国则臣契丹其西诸国则臣元昊而二边合从有犄角中国之势就使西戎来服不免与之重贿是朝廷岁遗二边不可胜计古之备邉西则金城上郡北则云中鴈门今自沧之秦绵亘数千里非有山海峻深之阻独恃州县镇戍尔凡岁所供赡又不下数十万以天下岁入之数纔可取足而一糓不熟则或至狼狈也契丹近岁兼用燕人治国建官一同中夏昊贼据河南列郡而行赏罚善于用人此中国之患也宜度西域诸国如沙州唃厮明珠灭蔵之族近北如黒水女真髙丽新罗之属旧同中国今为二边隔絶可募人徃使诱之来朝如此则二边必憾憾则为备备则势分此中国之利也其五曰绥蕃部属户者邉垂之屏翰也如延有金明府有丰州皆戎人内附之地朝廷恩威不立抚驭乖方北为强敌胁从而塞上诸州藐焉孤垒蕃部既壊土兵亦衰恐未有破敌之期请令陕西诸路縁邉知州军皆带安抚蕃部之名多设方畧务在招集财赋法令得以自专择其族盛而有劳者以为酋帅如河东折氏髙氏之比庻可为吾藩篱之固其六曰谨觇候古者守封疆出师旅居则有行人觇国战则有前茅虑无其审谨若此太祖命李汉超镇闗南马仁瑀守瀛州韩令坤镇常山贺惟忠守益州何继筠领棣州郭进控西山武守琪戍晋阳李谦溥守庆州董遵诲屯环州王彦升守原州冯继业镇灵武筦榷之利悉输军中仍聴贸易而免其征税许募勇士以为爪牙故邉臣富于财得养死力为间谍夷狄情状无不预知二十年间无西北之忧善用将帅精于觇候之所致也今西鄙刺事者所遗不过钱数千畧渉境土盗聴传言塞命而已故虏情贼状与夫山川道路险易之利势絶而莫通夫蹈不测之戎入万死之地觇伺微宻探索机会非有重赂厚赏孰肯自效乎愿鉴艺祖任将帅之制邉城财用一切委之专使养勇士为爪牙而临战自卫无杀将之辱募死力为觇候而望敌知来免陷兵之耻也  

## 文章辨体彚选卷一百一

（明）贺复征 编  

○疏十五  

论军前行法疏【`宋文彦愽`】  

臣闻穰苴出师首诛庄贾孙武教战先斩爱姬当事而行未尝禀命盖将权不可以不专军法不可以不峻兹之攻必克而战必胜者用法严也自古有将权不专军法不峻而行师必胜者未之闻焉臣窃闻去岁以来用兵西鄙或有禁军小校临阵而先退邉垒偏师望敌而不进而统帅之臣实时不行军令悉以事状上闻皆令邻郡置狱取勘下法司详案定刑臣以谓失阃外之制隳军中之令临事不断禀命不威岂曰军容同夫儿戏后恐推劾之际据引枝蔓萌其茍免之心奏报之间淹延时日启其幸生之路纵不至此亦慢令稽诛励众乃老师骄兵之弊也臣不知朝廷所用将臣必欲不令专制悉上禀于宸算乎复不知将臣不能用军法皆取则于朝廷乎倘朝廷用将而不令专制则臣所谓失阃外之制矣古之遣将也君推毂而命之曰阃以内者寡人制之阃以外者将军制之此非徒然也盖委任责成之道不得不重今而轻之故臣所谓失阃外之制矣茍将臣不能自用军法则臣所谓隳军中之令矣人之常情孰不畏死殴亿万之众冐矢石之冲刑之不严何以督战兵法曰畏我者不畏敌畏敌者不畏我岂非严刑故对敌而伍中有不进者伍长杀之伍长不进什长杀之夫以什伍之长尚得专杀而统帅之众不能诛一小校以厉士卒故臣以谓隳军中之令矣议者或曰今所遇之冦未为大敌所兴之师未至深入军中之法未可专用将校有犯所宜奏裁茍如议者之言臣以为过矣冦非大敌兵未深入尚且狼狈先退逗挠不进倘遇大敌深入而将校有犯必须上闻则穰苴之戮庄贾非大敌也止于会军而后期孙武之斩美人非深入也惟以习战而众笑戮其君之宠臣爱姬亦未尝素禀而先启终于齐师胜晋吴人入郢孙武穰苴皆为名将者委任专而法素行也以区区伯国犹知任将之道岂巍巍圣朝不及于是且国朝着令凡禁军将校有过奏裁此则施于平居无事之日邉州守戍近郡屯聚则用之可矣今昊贼乱常蜂虿有毒防邉之兵逾数十万将权不专军法不峻则何以御之臣伏望陛下出自宸断稍假将权凡有偏禆小校临阵先退望敌不进如此之类罪犯灼然但合该军法者不须置狱并许本郡统帅对众便行军令讫然后奏闻如此则师旅畏威进退从令或守或战必有殊功兵者国之大事陛下于庙堂之上与宰辅大臣计之审矣岂容踈贱辄有轻议然臣承乏宪署职在司聪茍有见闻安可缄黙陛下勿以臣之此言徒习老生之常谈耳遂忽而不省臣熟思之任将治兵之术何莫由此道也愚者之虑幸赐采择干冐旒冕  

论元昊请和疏【`范仲淹`】  

臣等久分戎寄未议策勲上玷朝廷俯惭鄙懐心究利害目击胜负三年于兹备详本末今元昊遣人赴阙将议纳和其来人已称六宅使伊州刺史观其命官之意欲与朝廷抗礼臣恐不改僣号意朝廷开许为鼎峙之国又虑尚懐阴谋卑辞厚礼请称兀卒以缓国家之计臣等敢不为朝廷思经乆之策防生灵之患哉臣等谓继迁当时用计脱身窃弄凶噐徳明外示纳欵内实养谋至元昊则悖慢侮常大为邉患以累世奸雄之志而屡战屡胜未有挫屈何故乞和虽朝廷示招纳之意契丹邀通好之功以臣等料之实因累年用兵蕃界劳扰交锋之下伤折亦多所获噐械鞍马皆归元昊其下胥怨无所厚获其横山蕃部点集最苦但汉兵未胜戎人重土不敢背贼勉为驱驰尔今元昊知众之疲闻下之怨乃求息肩养鋭以逞凶志非心服中国而来也臣等谓元昊如大言过望为不改僣号之请则有不可许者三如卑词厚礼从兀卒之称亦有大可防者三何谓不可许者三自古四夷在荒服之外圣帝明王恤其邉患柔而格之不吝赐与未有假天王之号者也何则与之金帛可莭俭而补也鸿名大号天下之神噐岂私假于人哉惟石晋藉契丹援立之功又中国逼小纔数十州偷生一时无卜世卜年之意故荐号于彼壊中国大法而终不能厌其心遂为吞噬遽成亡国一代君臣为千古之罪人自契丹称帝灭晋之后叅用汉之礼乐故事势强盛常有轻中国之心我国家富有四海非石晋逼小偷生之时元昊世授朝廷爵命非有契丹开晋之功此不可许者一也又诸处公家文字并军民语言皆呼昊贼人知逆顺去就之分尚或逋亡未由禁止今元昊于天都山营造所居已逼汉界如更许以大号此后公家文字并军民语言当有西帝西朝之称天都山必有建都郊祀之僣其陕西戎兵邉人负过必逃其地盖有归矣至于四方豪士稍不得志则攘臂而去无有顺逆去就之分彼多得汉人则礼乐事势与契丹并立夹困中国岂复有太平之望耶此不可许者二也又议者皆谓元昊蕃人也无居中国之心欲自尊于诸蕃尔臣等谓拓跋珪石勒刘聪符坚赫连勃勃之徒皆蕃人也并居中原近则李克用父子沙陀人也进据太原后都西洛皆汉人进谋诱而致之昨定川事后元昊有伪诏谕镇戌兵民有定闗辅之言此其验矣盖汉家之叛人不乐处夷狄中心谋侵据汉地所得城垒必使汉人守之如契丹得山后诸州皆令汉人为之官守或朝廷假元昊僣号是将启之斯为叛人之助甚矣此不可许者三也何谓大可防者三元昊以累世奸雄之资一旦僣逆初遣人至犹称臣奉表及刘平之陷贼气乃骄再遣贺九言至上书朝廷便不称臣其词颇慢而后屡胜当有大言过望乃人情之常也若卑词厚礼便肯从兀卒之称皆阴谋也是果以山界之困暂求息肩使中国觧兵三四年间将帅懈慢士伍骄惰邉备不严戎政渐弛却如前暴发则中国不能支梧此大可防者一也又从徳明纳欵之后奸谋不息西击吐蕃回鹘拓疆数千里至元昊事势稍盛乃称尊悖礼背负朝廷结连北戎情迹尽见大为邉患偶未深入今复起诈端以欵我兵而休息其众又欲并力专志并吞唃厮啰等诸蕃去秦川一帯篱落为将来再举之利縁元昊初叛之时亲攻延州是本有侵陥郡国之志今复强盛岂便息心且朝廷四十年恩信所被一朝反侧岂有发既叛之谋蓄未挫之鋭而能久守盟信者乎此大可防者二也又从徳明纳欵后来使蕃汉之人入京师贾贩憧憧道路百货所归获中国之利充于窟穴贼因其事力乃兴兵为乱今兹五年用度必困乃卑词厚礼迎合我意欲复图中国之利待其给用既毕却求衅兴兵以快本意狼子野心固难驯伏今若通和或再许灵夏蕃汉之人依前出入京师深为不便縁自前徃来叛状未彰情无蠧害今既为强敌之虏稔祸未已必窥伺国家及夹带亡命入蕃或与奸人别有结连或使刺客窃发惊扰朝廷又此类必所在恣纵甚于昔时有事何以处置此大可防者三也  

论西北和议疏【`韩琦`】  

臣伏见朝廷已封册夏国又契丹以西征回来告当此之事若便为太平无事则后必有大忧者三若以前日之患虑及经逺则后必有大利者一请畧言之自羗人盗邉以来于今七年小入大至未尝挫其锋今乗累胜之气而与朝廷讲和者得非凡军兴之物悉取其国人而所获不偿所费又以絶在邉和市上下困乏暂就称臣之虚名而岁邀二十五万之厚赂以为得计耳且契丹势素强而夏人尚敢与之抗衡若使其岁享金缯及和市之利国内充实一旦我之邉备稍弛则必有大窥图闗辅之心此臣所谓后必有大忧者一也契丹昨以羗人诱致邉民遽徃讨伐既不得志而还见朝廷封册曩霄其心必固不乐近谍者传契丹国人语云徃河西趋沙漠中所得者唯牛羊耳若议南牧则子女玉帛不胜其有臣恐契丹异日或更有邀求或请絶西人之和以隳盟誓且河北兵骄不练忽尔奔冲则必震动京师此臣所谓后必有大忧者二也又昔石晋假契丹力以得天下岁遗缯帛三十万今朝廷岁遗契丹五十万夏国二十五万使二国日以富强而国家取之于民日以朘削不幸数乗水旱之灾则患生腹心不独在虏此臣所谓后必有大忧者三也昨契丹自恃强盛意欲并吞夏人仓卒兴师反成败衂凶悍之性切于复雠必恐自此交兵不已且夷狄相攻者中国之利此诚朝廷养谋待衅之时也若能内葺纪纲外练将卒休息民力蓄敛财用以坐待二雠之弊则幽蓟灵夏之地一举而可图振耀威灵弹压夷夏岂不休哉此臣所谓后必有大利者一也臣愿陛下深思去大忧而取大利则为天下之福今范仲淹富弼徃河东河北经制邉事必有所陈然臣乆在陕西敢复陈陕西措置事宜且鄜延环庆泾原秦凤四路虽罢招讨使而邉备不可弛请仍选有才望近臣为之主帅特降手诏为之乆任其使经营一方以备羗人翻覆之变又四路所驻兵十分中宜留六分在邉二分令东还二分徙屯近里州军其鄜延路屯河中府环庆泾原路徙屯邠州永兴军秦凤路屯凤翔府逐路钤辖一员驻泊都监二员与逐路知州同行训练而本路仍领之非有事宜不得辄抽动其徙屯兵马处知州才望轻者请选人代之又四路所抽就粮土兵请委逐路帅臣相度岁分两番一番在邉一畨放归本处不唯减节邉上粮草兼使无乆戍之劳又陕西州军经南郊赏给之后官帑例皆空虚今范仲淹若过陕西宣抚则又有军间特支徒益所费若臣策可行陕西亦别无处置不必仲淹更徃也复见诸路昨招置宣毅近兵十一万然朝廷物力未充何以赡给况闾里窃发自有廵检县尉可以捕击若防羣盗只当益屯一路都会之地不必每州尽要防守其宣毅兵欲乞除河北河东外其京东京西淮南两浙江南荆湖福建等路每指挥可减以三百人为额后有阙即招填之今天下兵冗不精轻蠧财用陕西河东河北京东州军已曽差官拣选其余路亦乞选近上内臣分徃拣选所贵冗食可蠲而轻费可给也  

论选皇子疏【`欧阳修`】  

臣闻言天下之难言者不敢冀必然之聴知未必聴而不可不言者所以尽为忠之心况臣遭遇圣明容纳谏诤言之未必不聴其可黙而不言臣伏见自去岁已来羣臣多言皇嗣之事臣亦尝因灾异窃有奏陈虽圣度包容不加诛戮而愚诚恳至天聴未回臣实不胜爱君之心日夜区区未尝忘此思欲再陈狂瞽而未知所以为言今者伏见兖国公主近已出降臣因切思人之常道莫亲于父子之亲人之常情亦莫乐于父子之乐虽在圣哲异于凡伦其为天性于理则一陛下向虽未有皇嗣而尚有公主之爱上慰圣颜今既出降渐疎左右则陛下万机之暇处深宫之中谁可与语谈谁可承颜色臣愚以谓宜因此事出自圣意于宗室之中选材贤可喜者录以为皇子使其出入左右问安侍膳亦足以慰恱圣情臣考于书史窃见自古帝王虽曰至尊未尝独处也其出而居外也不止百司公见奏事而已必有儒臣学士讲论于闲宴又有左右侍从顾问语言其入而居内也不止宦官宫妾在于左右而已其平居燕寝也则有太子问安侍膳于朝夕其优游宴乐也多与宗室子弟欢然相接如家人计其一日之中未尝一时独处也今陛下日御前后殿百司奏事者徃徃仰瞻天颜而退其甚幸者得承一二言之徳音君臣之情不通上下之意不接其余在廷之臣儒学侍从之列未闻一人从容亲近于左右入而居内则至于问安侍膳亦阙于朝夕是则陛下冨有四海之广躬享万乗之尊居外则亡一人可亲居内则亡一人得亲此臣所以区区欲言也况陛下荷祖宗之业承宗庙社稷之重皇子未降储位久虚羣臣屡言大议未决臣前所奏陈以谓未必立为储贰而且养为子既可以徐察其贤否亦可以待皇子之降生于今为之亦其时也臣言狂计愚伏俟斧钺臣昧死再拜  

论辅郡节制疏【`刘敞`】  

臣伏覩诏勑建制辅郡改张官司实欲开广王畿増重京邑垂制乆逺强干弱枝者也然臣切有所惑以谓许郑陈滑曹既在寰内则不当复存军额犹称节镇节镇之设盖古方伯连率之谓非寰内诸侯也凡改制立法固必闗盛衰之中然后可以永世无弊昔孔融疾曹操专法汉上室寡弱于是建议欲复古千里之制不以封建操遂恶融终于害之然此本繇汉家制度无法不稽古尔设令京师诸侯素有分限则强臣何繇因縁以觊觎今朝廷甫欲建设近辅周卫都内诚不宜复存五州节制之号以开后世诸侯因縁封建之萌何况今之节制重于古之封建孔子曰必也正名名之不正五变之末至于民无所措诸手足故不可不审也汉武本置三辅皆治长安中非不知鼎立千里之内为便也其意乃实不欲使亿兆之众偏有所分而已及唐虽以同华为二辅各自一郡然犹不立军额者皆方面征镇当一道者也臣谓今日事体固当法之忠武彰化等军额尽可停罢独存其州名于理为允伏乞令近臣详议  

论増置谏官疏【`蔡襄`】  

臣伏见朝廷选用王素余靖欧阳修等増备谏官是三人者皆特立之士昔以直言触忤权臣摈斥且乆今者一日并命人无贤愚万口相庆皆谓陛下特发神断擢任不疑盖陛下深忧政教未举赏罚未明羣臣之邪正未分四方之利害未究故増耳目之官以广言路此陛下为社稷生灵大计也臣切思任谏非难唯用谏之难如素靖修等忠诚刚气着信于人况蒙陛下奨抜之知必能箴阙失献明谟擿回邪击权幸思所以报効也然邪人恶之必有御之之说不过曰某人也好名也好进也彰君过也或进此说正是邪人欲蔽天聪不可不詧臣请为陛下陈之一曰好名夫忠臣务尽其心事有必须切直者则极论之岂顾名哉若避好名之毁而无所陈施则土木其人皆可备数何烦陛下选拣如此之至况名者圣人以之励世俗分善恶岂可废乎借使为善近名陛下试思今之人逺权利敦洁行以近名者亦几人哉二曰好进前古谏臣之难者遭遇昏世上犯威严旁触势要鼎镬居侧斧锧在前死且不辞安得好进乎盖近来官进用太速故世人得以谓之好进今谏官有尽忠补阙之効陛下但乆而勿迁使其人果忠且义虽死于是官万无恨矣三曰彰君过凡谏诤之臣盖以司乎过举也缓则宻疏急则昌言期于必正若人主从而行之适以见乎从谏之美安得谓之彰过乎然谏官亦有好名好进彰君过者异于此巧者之谓谏臣事之难言者则喑而不言择其无所忤者言之就令不行不复再议退而曰其事我尝言之矣此可谓之好名也容容黙黙无所耻媿践歴资序以登贵仕此可谓之好进也凡人主之有过谏官最为近宻或不尽言人主何从而知且变更乎传之当世垂之于后终以为过此可谓彰君过也臣向之所论乃忠臣巧者之分愿赐省览今陛下出于圣虑自擢谏官必自主之若有陈述于理适当即赐施行无使天下之人谓朝廷有好谏之名而无好谏之实使其言有讦切亦愿优假无为奸邪谗间致有斥逐使天下之人指朝廷有拒谏之失也臣迹逺言近不任兢皇激切之至  

## 文章辨体彚选卷一百二

（明）贺复征 编  

○疏十六  

上谨习疏【`宋司马光`】  

月日具位臣光谨昩死上疏尊号皇帝陛下臣以驽蹇之质再为谏官荷陛下宠禄之优责任之重夙夜震恐不遑宁处思极竭愚忠以报塞万一顾琐琐细务皆不足以烦渎圣聴窃以国家之治乱本于礼而风俗之善恶系于习赤子之啼无有五方其声一也及其长则言语不通饮食不同有至死莫能相为者是无它焉所习异也至于古今亦然有服古之衣冠于今之世则骇于州里矣服今之衣服于古之世则僇于有司矣衣冠乌有是非哉习与不习而已矣夫民朝夕见之其心安焉以为天下之事正应如此一旦驱之使去此而就彼则无不忧疑而莫肯从矣昔秦废井田而民愁怨王莽复井田而民亦愁怨赵武灵王变华俗效国服而羣下不恱后魏孝文帝变国服效华俗而羣下亦不恱繇此观之世俗之情安于所习骇所未见固其常也是故上行下效谓之风薫蒸渐渍谓之化沦胥委靡谓之流众心安定谓之俗及夫风化已失流俗已成则虽有辨智弗能谕也强毅不能制也重赏不能劝也严刑不能止也自非圣人得位而临之积百年之功莫之能变也周易履之象曰君子以辨上下定民志故天子之令必行于诸侯诸侯之令必行于卿大夫士卿大夫士之令必行于庶人使天下之势如身之使臂臂之使指莫不率从诗曰勉勉我王纲纪四方此礼之本也昔三代之王皆习民以礼故子孙数百年享天之禄及其衰也虽以晋楚齐秦之强不敢暴灭王室岂其力不足哉知天下之不已与也于是乎翼戴王命以威懐诸侯而诸侯莫敢不从所以然者犹有先王之遗风余俗未絶于民故也其后日以衰薄下陵上替晋平公之世鲁子服回如晋还谓季孙意如曰晋之公室将遂卑矣六卿强而奢傲将因是以习习寔为常能无卑乎其后赵魏韩氏卒分晋国习于君臣之分不明故也降及汉氏虽不能若三代之盛王然犹尊君卑臣敦尚名节以行义取士以儒术化民是以王莽之乱民思刘氏而卒复之赤眉虽羣盗犹立宗室以从民望王郎矫托名氏而燕赵响应董卓之乱袁绍以诛卓为名而州郡云合曹操挟献帝以令诸侯而天下莫能与之敌操之心岂不欲废汉而自立哉然没身不敢为者畏天下之人疾之也自魏晋以降人主始贵通才而贱守节人臣始尚浮华而薄儒术以先王之礼为糟粕而不行以纯固之士为鄙朴而不用于是风俗日壊入于偷薄叛君不以为耻犯上不以为非惟利是从不顾名节至于有唐之衰麾下之士有屠逐元帅者朝廷不能讨因而抚之拔于行伍授以旄钺其始也取偷安一时而已及其乆也则众庶习于闻见以为事礼当然不为非礼不为无义是以在上者惴惴焉畏其下在下者暌暌焉伺其上平居则酒肉金帛甘言屈体以相媚恱得间则铦锋利刃狼心诡计以相屠脍成者为贤败者为愚不复论尊卑之序是非之礼陵夷至于五代天下荡然莫知礼义为何物矣是以世祚不永逺者十余年近者四五年败亡相属生民涂炭及大宋受命太祖太宗知天下之祸生于无礼也于是以神武聪明躬勤万几征伐刑赏断于圣志然后人主之势重而羣臣慑服矣于是翦削藩镇齐以法度择文吏为之佐以夺其杀生之柄擥其金榖之富选其麾下精锐之士聚诸京师以备宿卫制其腹心落其爪牙使不得陆梁然后天子诸侯之分明而悖乱之原塞矣于是节度使之权归于州镇员之权归于县又分天下为十余路各置转运使以詧州县百吏之臧否复汉部刺史之职使朝廷之令必行于转运使转运使之令必行于州州之令必行于县县之令必行于吏民然后上下之叙正而纪纲立矣于是申明军法使自押官以上各有阶级以相临统小有违犯罪皆殊死然后行伍之政肃而士用命矣此皆礼之大节也故能四征不庭莫不率服汛埽九州岛以渉禹之迹至于真宗重之以明徳继二圣之志夙夜孜孜宣布善化销铄恶俗以至于今治平百年顽民殄絶众心咸安此乃旷世难成之业陛下当战战栗栗守而勿失者也臣窃见陛下有中宗之严恭文王之小心而小大之政多谦让不决委之臣下诚使所委之人常得忠贤则可矣万一有姧邪在焉岂不危甚矣哉古人所谓委任而责成功者择人而授之职业丛脞之务不身亲之也至于爵禄废置生杀予夺不繇已出不可也洪范曰惟辟作威惟辟作福臣之有作威作福害于而家凶于而国威福之柄一失于人而习以为常则不可复救矣此明主之所慎也又顷以西鄙用兵权置经畧安抚使总一路之兵得以便宜从事及西事已平因而不废其河东一路总二十二州军向时节度使之权不能及矣唐始置沿邉八节度亦如是而已以其权任太重故后世有跋扈之臣洛诰曰毋若火始焰焰厥攸灼叙弗其絶言慎其微也又将相大臣典诸州者多以贵倨自持转运使欲振举职业徃徃故违戾而不肯从夫将相大臣在朝廷之时则转运使名位固相逺矣及在外为知州则转运使统诸州职也乌得以一身之贵庇一州之事转运使不能问哉汉刺史以六百石吏督詧二千石岂以名位之贵贱哉又自景佑以来国家怠于久安乐因循而矜省事执事之臣颇行姑息之政于是胥史讙哗而斥逐御史中丞辇官悖慢而废退宰相卫士凶逆而狱不穷姧泽加于旧军人骂三司使而法官以为非犯阶级疑于用法朝廷虽特诛其人而已停之卒复收养之其余有一失流言于道路而为之变令推恩者多矣凡此数者殆非所以习民于上下之分也夫朝廷者四方之表仪也朝廷之政如是则四方必有甚者矣于是元帅畏偏禆偏禆畏将校将校畏士卒奸邪怯懦之臣至有简省教阅使之骄惰保庇羸老使之繁冗屈挠正法使之纵恣诋訾粟帛使之愤惋甘言謟笑靡所不至于是士卒翕然誉之而归怨于上矣彼既为之则此效之下既言之则上从之前既行之则后袭之茍彼为而此不效下言而上不从前行而后不袭则怨怒聚于其身而祸乱生矣长此不已日滋月益民之耳目习而安之此有以异唐之季世乎后魏孝明帝时征西将军张彛子仲瑀上封事欲抑损武人不预清品羽林虎贲千余人焚彛第杀彛父子官为收捕凶强者八人斩之其余大赦以安之懐翔镇人髙欢时奉使至洛阳见之归而散家财以结客曰朝政如此事可知矣于是始有飞扬之志繇是观之纪纲不立则姧雄生心矣夫祖宗苦身焦思以变衰唐之俗而陛下髙拱熟视以成后魏之风此臣之所为陛下痛惜也臣愚以谓陛下当奋刚健之志宣神明之徳凡羣臣奏事皆詧其邪正辨其臧否熟问深思求合于道然后赏罚黜陟断而行之则天下孰不旷然恱喜诗曰君子如怒乱庻遄沮君子如祉乱庻遄已盖言无所臧否之为患大也经畧安抚使有征讨之事则置之无事则当废之倘未能废则军事廹急不暇奏知者使专之可也其余民事皆委之州县一断于法或法重情轻情重法轻可杀可徒可宥可赦并聴本州岛申奏决之朝廷何必出于经畧安抚使哉转运使规画号令行下诸州而诸州违戾不从者朝廷当辨其曲直若事正寔可施行而州将恃贵势故违之者当罪州将勿罪转运使将较士卒之于州县及所统之官或公卿大臣有悖慢无礼者明着阶级之法使断者不疑将帅之官有废法违道以取恱于下归怨于上者当随其轻重诛窜废黜公正无私御众严整者当量其才能擢用褒赏如是则上之人难动而下用命矣上之人难动而下用命此所以尊朝廷也上下已明纲纪已定然后修儒术隆教化进敦笃退浮华使礼义兴行风俗纯美则国家保万世无疆之休犹倚南山而坐平原也臣光昧死再拜上疏  

上体要疏【`司马光`】  

臣准御史台牒伏奉四月二十日诏勅传曰近臣尽规以其荣耻休戚与上同也今在此位者视朕过失与朝廷政事之阙黙而不言乃或私议切叹若以其责为不在已夫岂皆习见成俗以为当然其亦有含章懐寳待唱而发者也今百度隳弛风俗偷惰薄恶烖异谴告不一此诚忠贤助朕忧惕以剏制改法救弊除患之时宜令侍从官自今视朕过失与朝廷政事之阙无有巨细各具章奏极言无隠噫言善而不用朕有厥咎道之而弗言尔为不恭朕将用此考察在位所以事君之寔明黜陟焉臣本以驽下之材自仁宗皇帝时蒙擢在侍从服事三朝恩隆徳厚陨首丧元不足为报虽访问所不及犹披肝沥胆以效其区区之忠况圣意采纳之勤督责之严谆谆如此臣敢营私避怨匿情爱已不为陛下别白当今之切务庶几少补万分之一邪臣闻为政有体治事有要自古圣帝明王垂拱无为而天下大治者凡用此道也何谓为政有体君为元首臣为股肱上下相维内外相制若网之有纲丝之有纪故诗云勉勉我王纲纪四方又云恺悌君子四方之纲古之王者设三公九卿二十七大夫八十一元士以纲纪其内设方伯州牧卒正连帅属长以纲纪其外尊卑有序若身之使臂臂之使指莫不率从此为政之体也何谓治事有要夫人智有分而力有涯以一人之智力兼天下之众务欲物物而知之日亦不给矣是故尊者治众卑者治寡治众者事不得不约治寡者事不得不详约则举其大详则尽其细此自然之势也益稷曰元首明哉股肱良哉庶事康哉言君明则能择臣臣良则能治事也又曰元首丛脞哉股肱惰哉庶事隳哉言君亲细务则臣不尽力而事废壊也立政曰文王罔攸兼于庶言庶狱庶慎惟有司之牧夫是训用违庶狱庶慎文王罔敢知于兹言文王择有司而任之其余皆不足知也康诰曰庸庸祗祗威威显民言文王用其可用祗其可祗刑其可刑专明此道以示民也是故王者之职在于量材任人赏功罚辠而已茍能谨择公卿牧伯而属任之则其余不待择而精矣谨詧公卿牧伯之贤愚善恶而进退诛赏之则其余不待进退诛赏而治矣然则王者所择之人不为多所詧之事不为烦此治事之要也臣窃见陛下日出视朝继以经席将及日中乃还宫禁入宫之后窃■〈悉，耳代心〉亦不自闲省阅天下奏事羣臣章疏逮至昏夜又御灯火研味经史愽羣书虽中宗髙宗之不敢荒宁文王日昃不暇食臣以为不能及也然自践祚以来孜孜求治于今三年而功业未著者殆未得其体要故也祖宗创业垂统为后世法内则设中书枢宻院御史台三司审官审刑等在京诸司外则设转运使知州知县等众官以相统御上下有叙此所谓纲纪者也今陛下好使大臣夺小臣之事小臣侵大臣之职是以大臣觧体不肯竭忠小臣诿上不肯尽力此百官所以弛废而万事所以隳颓者也而陛下方用为致治之本此臣之所大惑也臣微贱不得尽知朝廷之事且以耳目所接近日数事臣所知者言之其余陛下可以类求也昔汉文帝问陈平天下一岁决狱及钱糓出入几何平曰陛下即问决狱责廷尉问钱榖责治粟内史必也使卿大夫各得任其职此乃宰相事也若平者可谓能知治体矣今之两府皆古宰相之任也中书主文枢宻主武若乃百官之长非其人刑赏大政失其宜此两府之责也至于钱糓之不充条例之不当此三司之事也陛下茍能精选晓知钱糓忧公忘私之人以为三司使副判官诸路转运使各使乆其任以尽其能有功则进无功则退名不能乱实伪不能掩真安民勿扰使之自富处之有道名之有节何患财利之不丰哉今乃使两府大臣悉取三司条例别置一局聚文士数人与之谋议改更制置三司皆不与■〈悉，耳代心〉臣恐所改更者未必胜于其旧而徒纷乱祖宗成法考古则不合适今则非宜吏縁为奸农商失业数年之后府库耗竭于上百姓愁困于下众心离骇将不复振矣且两府于天下之事无所不总若百官之职皆使两府治之则在上者不胜其劳而在下者为无所用矣又监牧使主养马四园苑主课利今乃使监牧使不属羣牧司四园苑不属三司提举司则在下者各得专权自恣而在上者为无所用矣陛下方欲纳天下于大治而使百官在上者不委其下在下者不禀其上能为治乎若此之类者窃恐未得其体也凡天下之事在一县者当委知县在一州者当委知州在一路者当委之转运使在邉鄙者当委之将帅然后事乃可集何则久在其位识其人情知其物宜赏罚之权足以休戚所部之人使之信服故也今朝廷每有一事不委之将帅监司守宰使之自为方畧责以成効而施其刑赏尝好别遣使者衔命奔走旁午于道所至徒有烦扰之弊而于事未必有益不若勿遣之为愈也夫事之利害吏之能否皆非使者所能素知不免临时询采于人所询者或遇公明忠信之人犹仅能得其一二或遇私闇奸险之人是非为之倒置矣此二者交集于前而使者不能猝辨也是以徃徃害事而少能为益非将帅监司守宰皆贤而使者皆愚也累岁之讲求与一朝之议论积乆之采詧与目前之毁誉精粗详畧其势不同故也其有居官累岁而不知利害临人积乆而不知能否或虽知利害而不能变更虽知能否而不能黜陟此乃愚昧私曲之人朝廷当詧而去之更择贤者以代其位不当数遣使者扰乱其间使不得行其职业也又庸人之情茍策非已出则媢嫉沮壊惟恐其成官吏若是者十尝五六借使使者所规画曲尽其宜在彼之日其当职之人已怏怏不恱不肯同心以助其谋恊力以成其事曰朝廷自遣专使治之我何敢与知及返命之日彼必败之于后曰使者既谋而授我我今竭力而成之功悉归于首谋之人我何有哉此所以不若毋遣使者而属任当职之人为愈也夫使者所以通逺迩之情固不可无然今之转运使即古使者之任茍得人而委之贤于蹔遣使者逺矣若监司自为奸慝贪纵或有所隠蔽欺罔或为部内之人所讼或所谋画之事未得其宜朝廷欲察其罪恶审其虚实判其曲直决其是非然后别遣使者按之若察得其实监司有罪则当废岂有但已者也今每有一事朝廷辄自京师遣使者治之是在外之官皆无所用也使者既代之治事而当职之人亦无所兴无所废只是使拱手旁观偷安窃禄者矣若此之类臣窃恐以未得其体也今朝廷之士左右之臣皆曰陛下聪明刚断威福在已太平之功可指日而致臣愚窃独以为未也臣闻古之圣帝明王闻人之言则能识其是非故谓之聪观人之行则能察其邪正故谓之明是非既辨邪正既分奸不能惑佞不能移故谓之刚取是而舍非诛邪而用正确然无所疑故谓之断诛一不善而天下不善者皆愳故谓之威赏一有功而天下有功者皆喜故谓之福今陛下聪明刚断则诚体之矣欲收威福之柄则诚有其志矣然于所以为之之道尚或有所未尽故臣以为太平之功未可期也夫帝王之道当务其逺者大者而畧其近者小者国之大事当与公卿议之而不当使小臣叅之四方之事当委牧伯察之而不当使左右觇之傥公卿牧伯尚不能择贤者而任之小臣左右独能得贤者而使之乎若茍为不贤则险诐私谒无不为已今陛下好于禁中出手诏指挥外事非公卿所荐举牧伯所纠劾或非次迁官或无故废罢外人疑骇不知所从此岂非朝廷之士左右之臣所谓聪明刚断威福在已者耶陛下闻其言而信之臣窃以为过矣夫公卿所荐举牧伯所纠劾或谓之贤者而不贤谓之有辠而无辠皆有迹可见责有所归故不敢大为欺罔若姧臣宻白陛下令陛下自为圣意以行之则威福集于私门而怨谤归于陛下矣安得谓之威福在陛下耶且陛下向时中诏所指挥者率非大事至于两禁美官邉藩将帅省府职任诸路监司此皆众人之所希求治乱之所系属当除授之际窃恐未必一一出圣志也若乃奸邪贪猥之人陛下所明知而黜去者或更改官而升资或不久复进用然则威福之柄果不在陛下而陛下偶未思也以此观之而誉陛下聪明刚断威福在已太平可立致者非愚则谀不可不察也陛下必欲威福在已曷若谨择公卿大臣明正忠信者留之愚昧阿私者去之在位者既皆得其人矣然后凡举一事则与之公议于朝使各言其志陛下清心平虑择其是者而行之非者不能复夺也凡除一官亦与之公议于朝使各举所知陛下清心平虑择其贤者而用之不肖者不能复争也如此则谋者举者虽在公卿大臣而行之用之皆在陛下安得谓之威福不在已耶陛下此之不为而顾彼之久行臣窃恐似未得其要也夫三人羣居无所统一不散则乱是故立君以司牧之羣臣百姓势均力敌不能相治故从人君决之人君者固所以决是非行赏罚也若使人君茍不能决从谁决之乎夫人心不同如其面焉国家凡举一事朝埜之人必或以为是或以为非凡用一人必或以为贤或以为不肖此固人情之常自古而然不足怪也要在人主审其是非而取舍之取是而舍非则安荣取非而舍是则危辱此乃安危荣辱之所以分也是以圣王重之故愽谋羣臣下及庶人然而终决之者要在人君也古人有言曰谋之在多断之在独谋之多故可以观利害之极致断之独故可以定天下之是非若知谋而不知断则羣下人人各欲逞其私志斯衰乱之政也诗云谋夫孔多是用不集发言盈庭谁敢执其咎如匪行迈谋是用不得于道哀哉为猷匪先民是程匪大猷是经维迩言是聴维迩言是争如彼筑室于道谋是用不溃于成此言周室之衰臣不知先王之大道务争近小之事人君不能定其可否而事终无成也汉世国家有大典礼大政令大刑狱大征伐必下公卿大夫愽士议郎议其议者固不能一心有参差不齐者矣于是天子称制决之曰丞相议是或曰廷尉当是而羣下厌然无有不服者矣今陛下聴羣臣各尽其情以议事此诚善矣然终不肯以圣志裁决遂使羣臣有尚胜者以巧文相攻辨口相挤至于再至于三互相反复无有限极臣愚深恐亏朝廷之政体损陛下之明徳流■〈悉，耳代心〉四方取轻夷狄非嘉事也夫天下之事有难决者以先王之道揆之若权衡之于轻重规矩之于方圆锱铢毫忽不可欺矣是以人君务明先王之道而不习律令知根本既植则枝叶必茂故也近者登州妇人阿云谋杀其夫夫伤垂死情无可愍在理甚明已伤不首于法无疑中材之吏皆能立断事已经审刑院大理寺刑部断为死罪而前知登州许遵文过饰非妄为巧说朝廷命两制定夺者再命两府定夺者再勑出而复收者一收而复出者一争论縦横至今未定夫以田舎一妇有辠在于四海之广万机之众其事之细何啻千毫之末朝廷欲断其狱委一法吏足矣今乃纷纭至此设更有可疑之事大于此者将何以决之夫执条据例者有司之职也原情制义者君相之事也分争辨讼非礼不决礼之所去刑之所取也阿云之事陛下试以礼观之岂难决之狱哉彼谋杀为一事为二事谋为所因不为所因此苛察缴绕之论乃文法俗吏之所事岂明君贤相所当留意耶今议论岁余而后成法终于弃百代之常典悖三纲之大义使良善无告奸凶得志岂非狗其枝叶而忘其本根之所致耶若此之类臣切恐似未得其要也此皆众人之所私议窃叹而莫敢明言者臣以独受恩深重不顾斧钺为陛下言之惟圣明裁詧臣光昧死再拜以闻  

乞罢保甲疏【`司马光`】  

兵出民间虽云古法然古者八百家纔出甲士三人歩卒七十三人闲民甚多三时务农一时讲武不妨稼穑自两司马以上皆选贤士大夫为之无侵渔之患故卒乗辑睦动则有功今籍乡村人民三丁取一以为保甲授以弓弩教之战陈是农民半为兵也三四年来又令河北河东陕西置都教场无问四时每五日一教特置此使者比监司专切提举州县不得干预每一丁教阅一丁供送虽云五日而保正长以泥堋除草为名聚之教场得赂则纵不则留之是三路耕耘收获稼穑之业几尽废也自唐开元以来民兵法壊戍守战攻尽募长征兵士民间何尝习兵夫兵者凶噐圣人不得已而用之国家承平百余年四夷顺服戴白之老不识兵革一旦畎畆之人忽皆戎服执兵奔驱满野耆旧叹息以为不祥事既草创调发无法比户骚然不遗一家又廵检指使按行乡村徃来如织保正保长依倚弄权坐索供给多责赂遗罄家所有侵肌削骨无以供亿愁苦困弊靡所投诉流移四方襁负盈路又朝廷时遣使者徧行按阅所至犒设赏赉糜费金帛以巨万计此皆鞭挞平民铢两丈尺而敛之一旦用之如粪土而乡村之民但劳苦役不感恩泽于农民之劳既如彼国家之费又如此终何所用哉若使之捕盗贼卫乡里则何必如此之多若使之戍边境事征伐则彼逺方之民以骑射为业以攻战为俗自幼及长更无他务中国之民生长太平服田力穑虽复授以兵械教之击刺在教场之中坐作进退有似严整必若使之与戎狄相遇填然鼔之鸣镝始加其奔北溃败可以前料决无疑也是犹驱羣羊而战豺狼也当是时岂不误国事乎又悉罢三路廵检下兵士及诸县弓手皆以保甲令主簿兼县尉但主草市以里其乡村盗贼悉委廵检兼掌廵按保甲教阅朝夕奔走犹恐不办何暇逐捕盗贼哉及保甲中徃徃有自为盗者亦有乗保马行刼者然则设保甲保马本欲除盗又更资盗也自教阅保甲以来河东陕西京西盗贼已多至敢白昼公行入县镇杀官吏官军追讨经歴岁月终不能制况三路未经大饥而盗贼已昌炽如此万一遇数千里之蝗旱而失业饥寒武艺成就之人所在蜂起以应之其为国家之患可胜言哉此非小事不可以忽夫夺其衣食使无以为生是驱民为盗也使比屋习战劝以官赏是教民为盗又撤去捕盗之人是纵民为盗也谋国如此果为利乎害乎且向者干进之士说先帝以征伐四夷开邉拓土之策故立保甲户马保马等法近者登极赦书有云应縁边州军仰逐处长吏并廵检使臣钤辖兵士及邉上人户不得侵扰外界务要静守疆场勿令搔扰此盖圣意欲恵绥殊方休息中国华夷之人孰不归戴然则保甲戸马复何所用哉今虽罢户马寛保马而保甲犹存者盖未有以利害之详奏闻者也臣愚以为宜悉罢保甲使归农召提举官还朝量逐县户口每五十户置弓手一人略依沿邉弓箭手法许荫本户田二顷悉免其税役除出贼地分严加科罚及令出赏钱外其贼发地分更不立二限科校但令捕贼给赏若获贼数多及能获强恶贼人者各随功大小迁补职级或补班行务在优假弓手使人劝募然后募本县乡村户有勇力武艺者投充计即保甲中有勇力武艺者必多愿应募若一人阙额有二人以上争投者即委本县令尉选武艺髙强者充武艺衰退者许他人指名与之比较若武艺胜于旧者即令充替其被替者更不得荫田如此则不必教阅武艺自然精熟一县之中其壮勇者既为弓手其羸弱者虽使为盗亦不能为患仍委本州岛及提点刑狱常按察令佐有取舍不公者严行典宪若召募不足即且于乡村户上依旧法权差候有投名者即令充替其余廵检兵士县尉弓手耆长壮丁逐捕盗贼并乞依祖宗旧法  

论北边事宜疏【`司马光`】  

臣闻明主谋事于始而应患于微是以用力不劳而收功甚大窃见国家所以御戎狄之道似未尽其宜当其安靖附顺之时则好与之计校未节争竞细故及其桀傲暴横之后则又从而姑息不能诛讨是使戎狄益有轻中国之心皆厌于柔服而乐为背叛近者西戎之过生于髙宜北狄之隙起于赵滋而朝廷至今终未有省寤犹以二人所为为是而以循理守分者为非是以边鄙武臣皆锐意生事或以开展荒弃之地十数里为功劳或以杀畧老弱之虏三五人为勇敢朝廷辄称其才能亟加擢用既而敌心忿恨遂来报复屠剪熟户抄刼邉民所亡失者动以千计而朝廷但知惊骇増兵聚粮其致冦之人既不追究而守邉之臣亦无切责如此而望戎狄宾伏疆埸无虞是犹添薪扇火而求汤之不沸也臣愚切惟真宗皇帝亲与契丹约为弟兄仁宗皇帝赦赵元昊背叛之罪册为国主岁捐百万之财分遗二蕃岂乐此而为之哉诚以屈巳之愧小爱民之仁大也今陛下嗣已成之业守既安之基而执事之臣数以争桑之小忿不思灌瓜之大计使邉鄙之患纷纷不息臣窃为陛下惜之近者闻契丹之民有于介河捕鱼及于白沟之南剪伐栁栽者此乃邉鄙小事何足介意而朝廷以前知雄州李中佑不能禁御为不才别选州将以代之臣恐新将之至必以中佑为戒而以赵滋为法妄杀生民则战鬬之端徃来无穷矣况今民力凋弊仓库虚竭将帅乏人士卒不练夏国既有忿怨屡来侵冦祸胎已成若又加以契丹失欢臣恐国力未易支也伏望陛下严戒北邉将吏若契丹不循常例小小相侵如鱼船栁栽之类止可以文谍整会道理晓谕使其官司自行禁约不可轻以矢刃相加若再三晓谕不聴则闻于朝廷虽专遣使臣至其王庭与之辨论曲直亦无伤也若又不聴则莫若愽求贤才増修徳政俟公私富足士马精强然后奉辞以讨之可以驱穹庐于漠北复汉唐之土宇与其争渔栁之胜负不亦逺哉  

论青苗钱疏【`司马光`】  

彼言青苗钱不便者大率但知所遣使者或年少位卑依埶作威陵轹州县搔扰百姓止论今日之害耳臣所忧乃在十年之后非今日也夫民之所以有贫富者由其材性愚智不同冨者智识差长忧深思逺宁劳筋骨恶衣菲食终不肯取偿于人故其家常有赢余而不至狼狈也贫者啙窳偷生不为逺虑一醉日富无复赢余急则取债于人积不能偿至于鬻妻卖子冻馁填沟壑而不知自悔也是以富者常借贷贫民以自饶而贫者常假贷富民以自存虽苦乐不均然犹彼此相资以保其生今县官乃自出息钱以春秋贷民民之富者皆不愿取贫者乃欲得之提举官欲以多散为功故不问民之贫富各随户等抑配与之富者与债仍多贫者与债差少多者至五十缗少者不减千钱州县官吏恐以逋欠为负必令贫富相兼共为保甲仍以富者为之魁首贫者得钱随手皆尽将来二麦小有不登二税且不能输况于息钱因不能偿吏督之急则散而之四方富者不去则独偿数家所负力竭不逮则官必为倚阁春债未了秋债复来歴年浸深债负益重或值凶年则流转死亡幸而丰稔则州县之吏并催积年所负之债是使百姓无有丰凶长无苏息之期也贫者既尽富者亦贫臣恐十年之外富者无几何矣富者既尽若不幸国家有邉隅之警兴师动众凡粟帛军须之费将谁从取之臣不知今者天下所散青苗钱凡几千万缗若民力既竭加以水旱之灾州县之吏果有仁心爱民者安得不为之请于朝廷乞因郊赦而除之朝廷自祖宗以来以仁政养民岂可视其流亡转死而必责其所负其埶不得不从请者之言也然则官钱几千万缗已放散而不反矣官钱既放散而百姓又困竭但使闾胥里长于收督之际有乞取之资此可以谓之善计乎且常平仓者乃三代圣人之遗法非独李恢耿寿昌能为之也糓贱不伤农糓贵不伤民民赖其食而官收其利法之善者无过于此比来所以隳废者由官吏不得其人非法之失也今闻条例司尽以常平仓钱为青苗钱又以其糓换转运司钱是欲尽壊常平专行青苗也国家每遇凶荒供军仓自不能足用固无羡余以济饥民所赖者只有常平仓钱糓耳今一旦尽作青苗钱散之向去若有丰年将以何钱平籴若有凶年将以何钱赒赡乎臣切闻先帝出内藏库钱一百万缗助天下常平仓作籴本前日天下常平仓钱糓共约一十余万贯石今无故尽散之他日若思常平之法复欲收聚何时得及此数乎臣以谓散青苗钱之祸犹小而壊常平仓之害尤大也  

## 文章辨体彚选卷一百三

（明）贺复征 编  

○疏十七  

论建储疏【`宋范镇`】  

伏惟谏官者为宗庙社稷计也谏官而不以宗庙社稷计事陛下者爱死而尸利之人也臣不为也臣不为爱死尸利而以宗庙社稷之计献者知谏官之任也不敢负陛下也惟陛下裁之臣使契丹还过河北河北人籍籍纷纷皆谓陛下方不豫时有言曰我不能管天下事也又呼大臣而戒之曰且看太祖太宗面道路传闻不审信然则有得有失其失谓何陛下忧劳万机有风露晦明之感纔一不豫而遽言不能管天下事此臣所谓陛下之言为失也其得谓何方陛下不豫时中外皇皇莫知所为而陛下方以祖宗后裔为念是宗庙社稷之计虑至深且明也臣所谓陛下之言为得也今陛下既已平复御殿听政是向之失者以为得也愿惟所谓得者而终行之行之之术非明则不审非果则不决惟审与决而宗庙社稷之计定矣方今祖宗后裔蕃衍盛大信厚笃实伏惟陛下拔其尤者优其礼数试之以政或置之左右与图天下之事以系天下人心异时诞育皇嗣复遣还邸则景徳中故事是也初周王既薨眞宗皇帝取宗室子养之宫中者天下之大虑也太祖皇帝舍其子而立太宗皇帝者天下之大公也宗庙社稷之至计也唐自昭肃后君臣之间讳言储副事者闇君之为也伏惟陛下观太祖皇帝大公之心考眞宗皇帝时故事而黜唐昭肃以下之为断于圣心以幸天下臣不胜大愿臣考之于古参之于今谋之于心书之于疏疏成而累月不上者大惧无益于事死今之世以累陛下之明也既而自解曰陛下方不豫时尚不忘宗庙社稷之至计今已平复肯忘宗庙社稷之至计而杀敢言之谏官乎必不然也臣所以冐万死而无避也伏惟赦臣万死之罪审之决之以定宗庙社稷之至计非独臣蒙更生之赐乃天下之人之心也不胜区区之愚臣昧死再拜  

论陈执中【`范镇`】  

臣闻去年十二月荧惑犯房上相未几陈执中家决杀婢死议者以为天变应此臣切谓不然执中再入为相未及二年变祖宗大乐隳朝廷典故縁葬事除宰相除翰林学士观察使其余僣赏不可悉纪陛下罢内降五六年来政事清明近日稍复奉行至有侍从臣寮之子亦求内降内臣无名超资改转月须数人又今天下民困政为兵多而益兵不已执中身为首相义当论执而因循茍简曽不建言天变之发实为此事陛下释此不问御史又专治其私舍大责细臣恐虽退执中未当天变乞以臣章宣示御史然后降付学士草诏使天下之人知陛下退大臣不以其家事而以其职事使后来执政不敢恤其家事而尽心于陛下职事  

论王霸疏【`程颢`】  

臣伏谓得天理之正极人伦之至者尧舜之道也用其私心依仁义之偏者霸者之事也王道如砥本乎人情出乎礼义若履大路而行无复回曲覇者﨑岖反侧于曲径之中而卒不可与入尧舜之道故诚心而王则王矣假之而覇则覇矣二者其道不同在审其初而已易所谓差若毫厘缪以千里者其初不可不审也故治天下者必先立其志正志先立则邪说不能移异端不能惑故力进于道而莫之御也苟以覇者之心而求王道之成是衒石以为玉也故仲尼之徒无道桓文之事而曽西耻比管仲者义所不由也况下于覇者哉陛下躬尧舜之资处尧舜之位必以尧舜之心自任然后为能充其道汉唐之君有可称者论其人则非先王之学考其时则皆驳杂之政乃以一曲之见幸致小康其创法垂统非可继于后世者皆不足为也然欲行仁政而不素讲其具使其道大明而后行则或出或入终莫有所至也夫事有大小有先后察其小忽其大先其所后后其所先皆不可以适治且志不可慢时不可先惟陛下稽先圣之言察人事之理知尧舜之道备于已反身而诚之推之以及四海择同心一徳之臣与之共成天下之务书所谓尹躬暨汤咸有一徳又曰一哉王心言致一而后可有为也古者三公不必备惟其人诚以谓不得其人而居之则不若阙之之为愈也葢小人之事君子所不能同岂圣贤之事而庸人可参之哉欲为圣贤之事而使庸人参之则其命乱矣既任君子之谋而又入小人之议则聪明不专而志意惑矣今将救千古深锢之弊为生民长乆之计非夫极听览之明尽正邪之辨致一而不二其能胜之乎或谓人君举动不可不愼易于更张则为害大矣臣独以为不然所谓更张者顾理所当耳其动皆稽古质义而行则为愼莫大马岂若因循茍简卒致败乱者哉自古以来何尝有师圣人之言法先王之治将大有为而反成祸患者乎愿陛下奋天锡之勇智体干刚而独断霈然不疑则万世幸甚  

论十事疏【`程颢`】  

臣窃谓圣人创法皆本诸人情极乎物理虽二帝三王不无随时因革踵事増损之制然至乎为治之大原牧民之要道则前圣后圣岂不同条而共贯哉葢无古今无治乱如生民之理有穷则圣王之法可改后世能尽其道则大治或用其偏则小康此厯代彰灼着明之効也茍或徒知泥古而不能施之于今姑欲徇名而遂废其实此则陋儒之见何足以论治道哉然傥谓今人之情皆已异于古先王之迹不可复于今趣便目前不务高远则亦恐非大有为之论而未足以济当今之极弊也谓如衣服饮食宫室器用之类茍便于今而有法度者岂亦遽当改革哉惟其天理之不可易人所赖以生非有古今之异圣人之所必为者固可槩举然而行之有先后用之有缓速若夫裁成运动周旋曲当则在朝廷讲求设施如何耳古者自天子达于庶人必须师友以成就其徳业故舜禹文武之圣亦皆有所从学今师傅之职不修友臣之义未着所以尊徳乐善之风未成于天下此非有古今之异者也王者必奉天建官故天地四时之职厯二帝三王未之或改所以百度修而万化理也至唐犹仅存其畧当其治时尚得纲纪小正今官秩淆乱职业废弛太平之治所以未至此亦非有古今之异也天生蒸民立之君使司牧之必制其常产使之厚生则经界不可不正井地不可不均此为治之大本也唐尚能有口分授田之制今则荡然无法富者跨州县而莫之止贫者流离饿殍而莫之恤幸民虽多而衣食不足者葢无纪极生齿日益繁而不为之制则衣食日蹙转死日多此乃治乱之机也岂可不渐图其制之之道哉此亦非有古今之异者也古者政教始乎乡里其法起于比闾族党州县酇遂以相聨属统治故民相安而亲睦刑法鲜犯亷耻易格此亦人情之所自然行之则效亦非有古今之异者也庠序之敎先王所以明人伦化成天下今师学废而道徳不一乡射亡而礼义不兴贡士不本于乡里而行实不修秀民不养于学校而人材多废此较然之事亦非有古今之异者也古者府史胥徒受禄公上而兵农未始判也今骄兵耗竭国力亦已极矣臣谓禁卫之外不渐归于农则将贻深虑府史胥徒之役毒遍天下不更其制则未免大患此亦至明之理非有古今之异者也古者民必有九年之食无三年之食者以为国非其国臣观天下耕之者少食之者众地力不尽人功不勤虽富室强宗鲜有余积况又其贫弱者乎或一州一县有年岁之凶即盗贼纵横饥羸满路如不幸有二三千里之灾或连年之歉则则未知朝廷以何道处之则其患不可胜言矣岂可曰昔何乆不至是因以幸为可恃也哉固宜渐从古制均田务农公私交为储粟之法以为之备此亦无古今之异者也古者四民各有常职而农者十居八九故衣食易给而民无所困苦今京师浮民数逾百万游手不足赀度观其穷蹙辛苦孤贫疾病变诈巧伪以自求生而常不足以生日益岁滋乆将若何事已穷极非圣人能变而通之则无以免患岂可谓无可柰何而已哉此在酌古变今均多恤寡渐为之业以救之耳此亦非有古今之异者也圣人奉天理物之道在乎六府六府之任治于五官山虞泽衡各有常禁故万物丰阜而财用不乏今五官不修六府不治用之无节取之不时岂非物失其性材木所资天下皆以童赭斧斤焚荡尚且侵寻不禁而川泽渔猎之繁暴殄天物亦已耗竭则将若之何此乃穷弊之极矣惟修虞衡之职使将养之则有变通长乆之势此亦非有古今之异者也古者冠昬丧祭车服器用等差分别莫敢踰僣故财用易给而民有常心今礼制未修奢靡相尚卿大夫之家莫能中礼而商贩之类或踰王公礼制不足以检饬人情名数不足以旌别贵贱既无定分则奸诈攘夺人人求厌其欲而后已岂有止息者哉此争乱之道也则先王之法岂得不讲而损益之哉此亦非有古今之异者也此十者特其端绪耳臣特论其大端以为三代之法有必可施行之验如其纲条度数施为注措之道则审行之必也稽之经训而合施之人情而宜此晓然之定理岂徒若迂踈无用之说哉惟圣明裁择  

论立后上太皇太后疏【`范祖禹`】  

臣伏奉诏旨皇帝纳后六礼令翰林学士御史中丞两省给舍与礼部太常寺官同共详议臣窃伏思此国家大事万世之始福祚所系风化所先自古圣王重之今陛下宜先知者有四不可不慎也臣谨稽之上古参之后世为陛下悉数而详言之一曰族姓二曰女徳三曰隆礼四曰博议所谓族姓者臣闻古之帝王所与为婚姻者必大国诸侯先圣王之后勲贤之裔不然则甥舅之国也不以微贱上敌至尊故其福祚盛大子孙蕃昌昔者皇帝娶于西陵之女是为嫘祖为皇帝正妃其子孙皆有天下五帝三王皆黄帝之后也髙辛娶陈锋氏之女是生帝尧虞舜娶帝尧之二女厘降于妫汭遂有天下大禹娶于涂山是生夏启天下归之子孙享国四百七十余年成汤娶于有辛氏子孙有天下六百余年周之先祖后稷生于姜嫄世有贤妃太王娶太姜是生王季王季娶太任是生文王文王娶太姒其礼尤盛大雅歌之曰文王初载天作之合言文王之初有识天已生贤女为之配也又曰大邦有子俔天之妹文定厥祥亲迎于渭造舟为梁不显其光自古昏礼未有如文王之盛也太姜炎帝之后也太任太昊之后也太姒大禹之后也太姒生十子武王周公皆圣人也其余皆为显诸侯周之子孙徧于天下太姒之徳也诗人美文王之圣本由太任其诗曰思齐太任文王之母思媚周姜京室之妇太姒嗣徽音则百斯男又曰刑于寡妻至于兄弟以御于家邦言文王之化自家及国以正天下也周南闗睢后妃之徳人伦之始风化天下皆美太任太姒也武王亦娶于姜是生成王周有天下三十余世八百余年其基本葢由此也故族姓不可不贵所谓女徳者臣闻礼本夫妇诗始后妃治乱因之兴亡系焉三代之兴皆有贤妃其亡也有孽女夏之兴也以涂山其亡也以末喜商之兴也以有娀其亡也以妲己周之兴也以姜嫄其亡也以褒姒此皆圣贤所纪诗书所载垂之后世以为永鉴者也秦汉以后婚姻多不正无足取法惟后汉显宗明徳马后唐太宗文徳长孙后宪宗懿安郭后皆有后徳出于勲贤之家其余败乱足以为戒而已恭惟本朝太祖皇帝以来家道正而人伦明厯世皆有圣后内徳之助自三代以后未有如本朝家法也皇帝圣徳明茂睿质纯粹天监在下必生圣女以佑皇家惟陛下远观上古近鉴后世上思天地宗庙之奉下为万世子孙之计选卜窈窕以母仪万国表正六宫非有徳孰可以当之然闺门之徳不可着见必视其世族观其祖考察其家风参以庶事亦可知也昔汉之初大臣议欲立髙帝子齐王皆曰王母家驷钧恶戾虎而冠者也代王母家薄氏君子长者乃立代王是为文帝为汉之贤主亦由其母家仁善也故女徳不可不先所谓隆礼者臣闻天子之与后犹天之与地日之与月阴之与阳相须而后成者也礼曰天子听男敎后听女顺天子理阳道后治阴徳敎顺成俗内外和顺国家理治此之谓盛徳又曰天子修男敎父道也后修女顺母道也孔子对鲁哀公曰古之为政爱人为大所以治爱人礼为大所以治礼敬为大敬之至矣大昏为大大昏至矣大昏既至冕而亲迎亲之也是故君子兴敬为亲舍敬是遗亲也弗爱不亲弗敬不正爱与敬其政之本与哀公曰寡人愿有言然冕而亲迎不已重乎孔子愀然作色而对曰合二姓之好以继先圣之后以为天地宗庙社稷之主君何谓已重乎又曰天地不合万物不生大昬万世之嗣也君何谓已重焉葢深非之也孔子遂言曰昔三代明王之政必敬其妻子也有道妻也者亲之主也敢不敬欤礼又曰元冕斋戒鬼神阴阳也将以为社稷主为先祖后其可以不致敬乎又曰敬而亲之先王之所以得天下也今臣与众官讨论讲议皆约先王之礼参酌其宜不为过隆愿陛下勿以疑为进言者必曰天子至尊无敌于天下不当行夫妇之礼而荀卿有言天子无妻告人无匹也如此则是周公之典孔子之言皆不可信而荀卿之言可信也臣谨按礼冠昏唯有士礼而无天子诸侯之礼故三代以来唯以士礼推而上之为天子诸侯之礼葢以成人之与夫妇自天子至于士则一也臣窃闻亲王宗室之间娶妻殊无齐体之礼敬而亲之天子岂有独尊而无偶配者哉至于鄙慝之礼或杂贪鄙之俗或习委巷之风下自士族上流宫禁有涉于此者愿陛下一切屏绝之以正基本以先天下故礼不可不隆所谓博议者臣闻古者天子聘后上公逆之诸侯主之故春秋书祭公来遂逆王后于纪夫国有大事大臣不容不预■〈悉，耳代心〉也昔慈圣光献之立也吕夷简定其议故其诏曰览上宰之敷言其策曰宗公鼎臣诵言于朝先是茶商陈氏女亦预选择王曽宋绶皆以为言大臣继有言者遂罢陈氏仁宗所以为圣者能从众也进言者必曰此陛下家事非外人所预自古误人主者多繇此言也天子以四海为家中外之事孰非陛下家事大臣无不可预之事亦无不当预之人且陛下用一执政进一近臣必欲协天下人望况立皇后以母天下乎臣恐陛下一日降诏云立某氏为皇后则大臣虽有所见亦难乎论议矣今陛下之所选择莫若出其姓氏宣问大臣若圣志既定而众议佥同则卜筮协从鬼神其依天人之意无不同矣故议不可不博臣幸备劝讲其职在以帝王之事禆益圣徳故敢献其所闻臣之愚诚惟中宫正位之后四海之内室家相庆则宗社之福也狂瞽之言惟陛下留听干冐宸严臣无任惶惧俟辠之至  

论宦官疏【`范祖禹`】  

臣闻书曰与治同道罔不兴与乱同事罔不亡汉有天下四百年唐有天下三百年及其亡也皆由宦官相去五百余年如循一轨葢与乱同事未有不亡者也汉自元帝任用石显委以政事杀萧望之周堪而废刘向等汉之基业坏于元帝东汉邓后临朝中官用事手握王爵口含天宪顺帝以后五侯专朝桓帝灵帝之时十常侍擅天下子弟亲党割剥百姓毒流四海附之者宠及三族违之者灭及五宗大考党狱夷戮天下名士于是黄巾贼起朝埜崩离及袁绍诛宦官献帝奔播困饿而曹操因之以簒汉唐自明皇使高力士决省章奏宦官始盛李林甫杨国忠等皆因力士以进唐亡之祻基于开元肃宗任李辅国末年寝疾辅国以兵刼迁明皇于西内杀张皇后及二王明皇以幽崩肃宗以骇没贵为天子上不保其父中不保其身下不保其妻子由用辅国一人而已代宗用程元振功臣畏谗吐蕃冦陷京师播迁于陜徳宗用宦官分领神策禁兵其后天子由其所立唐室终以此亡宪宗服金丹躁忿为陈洪志所弑敬宗为刘克明所弑文宗欲诛宪宗之贼谋泄仇士良杀四宰相及朝臣灭其族流血成渠朝廷半空文宗忧愤以至于没武宗以后皆由宦官所立僖宗呼田令孜为父天下大乱黄巢贼起播迁于蜀又幸兴元杨复恭自称定策国老呼昭宗为负心门生天子刘季述等废昭宗于东内韩全诲等刼昭宗幸凤翔于是崔裔诛中官而朱全忠刼迁昭宗遂弑之因以簒唐观汉唐亡国之祸其酷如此后之人主岂可不以为刻肌刻骨之戒哉太宗时王继恩有平蜀之功中书欲除宣徽使太宗曰朕读前代书史不欲宦官预政事宣徽使执政之渐也宰相恳言继恩有大功非此不足为赏太宗切责宰相等乃命学士别立宣政使之目以授继恩布衣韩拱宸诣检院上言继恩功大赏薄太宗大怒以拱辰妖言惑众枤脊黥面配流崖州太宗可谓深鉴前古而塞祻乱之源矣英宗服药任守忠往来间构两宫致慈圣太后与英宗不相悦言者劾奏其辠贬蕲州安置尽逐其党然后慈圣英宗母子如初宫省清肃熙宁元丰间内臣之中李宪王中正宋用臣三人者最为魁杰宪总兵熙河兼领三路中正总兵河东兼领四路其权势震动内外自陜以西人不敢斥言宪名中正口勅募兵州郡不敢违师徒冻饿奔溃死亡最甚宪陈再举之策以诱夏贼致永乐陷没在熙河僣拟不法用臣兴土木之役无时休息榷舟船置堆垜网市井之微利夺细民之衣食专事刻剥为国敛怨此三人者虽加诛未足以谢万姓朝廷止从寛典量加废黜唯宪独死中正用臣犹存陛下近召内臣十人续又召数人而李宪王中正之子皆在其中又除押班二人带御器械一人中外无不惊愕既而闻二人以执政言其有过先罢三人以舍人缴其词头且辍前来指挥首违故事又李宪王中正之子既得入侍则中正用臣亦将进用人心不得不忧故臣敢极言之陛下与太皇太后同听政之初外逐蔡确章惇吕惠卿等及羣小人故朝廷肃清内逐李宪王中正宋用臣等及羣小人故宫禁肃清内外皆无凶人故天下安静臣厯观近古内外肃清未有如今日也祖宗法度所以维持后世不可轻变陛下柰何先自坏之陛下所以享南面之尊蒙已成之业四方万里奔走而听命者以朝廷公正天下心服也陛下何不慎守法度规矩増修徳政使过于垂帘之时然后不失天下之望今未及进一贤行一善先骤用中官如此之盛四方闻之必以为政出宫掖无复纲纪如衰季之世岂不大失人心哉夫人心一失欲复收之甚难陛下若作一二事使中外悦服四方竦动则它日所为有顺流之易人心先信故也若作一二事使中外忧疑四方解体他日虽有美意人已不信在前岂得使心服乎如此而望徳业之光名誉之隆非臣之所知也今中官止是陛下左右给事使令臣虽至愚亦知其未必有害政之事然欲治外者必先治内欲治远者必先治近是以明王慎选左右壬人尧舜畏之佞人孔子远之恐其有损而不自觉也昔唐之时仇士良敎其党曰天子不可令闲常宜以奢靡娱其耳目使日新月盛无暇更及他事则吾軰可以得志慎勿使之读书亲近儒士彼见前代兴亡心知忧惧则吾軰踈斥矣士良以此固其权宠故能专恣二十余年夫汉唐之事当今必无然以先帝天姿英睿圣学高明可谓不世出之主而内外为小人所悞外兴师旅内兴百役先帝未尝享太平之乐终以忧勤损寿凡不便民之事皆羣小所为而使先帝受天下之谤臣常痛之故不愿陛下复近小人葢以此也陛下诚能听臣之言悉追罢除用内臣指挥未到者别与差遣已入者复授外官则中外之人称诵圣徳万口一辞以为至美乃可以解众庶之惑洗陛下之谤此如反掌之易何难而不为哉自闻近臣两次指挥以来外议汹汹皆云大臣不能争执陷陛下于过举台谏之臣又皆畏避中人莫敢一言但恐陛下未知之耳若使知之必不为也臣侍经筵八年日望一日岁望一岁期陛下为令徳之主唯恐有纎毫之失故不避违拂圣意数进苦切之言陛下每留睿听以臣愚直见知臣亦不量微力窃以献纳自任今兹事体实系朝政污隆人情去就臣义均休戚荣辱不忍黙黙坐视敢冐万死而献其忠唯陛下裁詧  

论听政疏【`范祖禹`】  

臣等伏以天下不幸大行太皇太后登遐陛下号慕哀毁孝性天至在廷闻者无不摧陨今摠揽庶政延见羣臣四方之民倾耳而听拭目而视此乃宋室隆替之本社稷安危之基天下治乱之端生民休戚之始君子小人消长进退之际天命人心去就离合之时也呜呼可不慎哉可不慎哉臣等久备讲读职在论思首当献言以助万一陛下宜先诚意正心推广圣孝发为徳音行为仁政以慰答天下生民之望此在陛下加意而已非有所难也愿陛下循其本而行之则其末可以无难昔周公以成王幼弱故位冢宰治天下七年制礼作乐以致太平其功徳至隆周公殁成王追念其勋劳赐鲁天子礼乐使世世祀周公以为非此不足以称周公之徳也成王所以报周公如此故天下莫不归心汉大将军霍光尊立宣帝霍光既没宣帝亦塟以天子之礼帝始亲政事又思报大将军功徳夫周公霍光皆人臣也有非常之功故成王宣帝皆报以非常之礼而况太皇太后英宗之配神宗之母陛下之祖母有大功于宗庙社稷有大徳于亿兆人民于陛下之恩与天地无极岂人臣之比哉然则今陛下所宜先者莫如报太皇太后之徳也自仁宗以来三后临朝皆有大功章献明肃之于仁宗慈圣光献之于英宗鞠育扶持勤劳艰难亦未得如太皇太后之于陛下也元丰之末神宗寝疾已不能出号令陛下年始十岁太皇太后内定大策拥立陛下储位遂定陛下之有天下乃得之于太皇太后也听政之初诏令所下百姓无不欢呼鼓舞自古母后多私外家惟太皇太后未尝有毫髪假借族人不惟族人而已徐王魏王皆亲子也以朝廷之故踈远隔绝魏王病既没然后一往太皇太后疾已革然后徐王得入进退羣臣必从天下人望不以已意为喜怒赏罚故至公无私之徳虽匹夫匹妇之口亦能道之临朝九年未尝少自娱乐焦劳刻苦以念生民所以如此岂有他求哉凡皆为赵氏社稷宋室宗庙专心一意以保佑陛下也故身当其劳苦而使陛下享其安逸昔章献明肃临朝亲党侥幸滥恩仁宗既亲机不免厘革故小人不能无怨今太皇太后自临朝以来左右请求一切拒绝内外肃然葢以朝廷不可无纪纲故身当其怨而使陛下坐收肃清之功陛下如欲报太皇太后之徳莫若循其法度而谨守之祖宗以来唯以徳泽结百姓之心欲四海安静无事仁宗行之四十二年天下至今思之恭惟太皇太后之政事乃仁宗之政事也然而仁宗圣性寛裕不忍拒人内降滥恩其后亦比比而有惟太皇太后严正至静不可干犯故能外斥逐奸邪以清朝廷内裁抑侥幸以肃宫禁九年之间终始如一故虽徳泽深厚结于百姓而小人之怨亦不为少矣今必有小人进言曰太皇太后不当改先帝之政逐先帝之臣此乃离间之言陛下不可不察也当陛下嗣位之初太皇太后同听政中外臣民上书者以万数皆言政令有不便者太皇太后因天下人心欲改故与陛下同改之非以己之私意而改也既改其法则作法之人及主其法者有罪当逐陛下与太皇太后亦以众言而逐之其所逐者皆上负先帝下负万民天下之所仇疾众庶所欲同去者也太皇太后岂有憎爱于其间哉顾不如此则天下不安耳惟陛下清心照理辨察是非斥远佞人深拒邪说有敢以奸言惑圣听者宜明正其罪付之典刑痛惩一人以儆羣慝则帖然无事矣陛下若稍入其语不正其罪则恐奸言邪说继进不已万一追报之理小有不至此于太皇太后圣徳无损而于陛下孝道有亏必大失天下之心陛下岂不见司马光以公忠正直为天下所信服陛下与太皇太后用以为相海内之人无不忻悦光殁之日无不悲哀乃至茶坊酒肆之中亦事其画像光所以得人心如此者为其能辅佐陛下与太皇太后功及天下也以光之功比之太皇太后止是万分之一而百姓思之如此而况太皇太后有天地之心于陛下若听小人谗说或追报有所不至或轻改其政事岂不大失天下人心乎人心离于下则天变见于上陛下虽欲为善以救之改过以补之亦无及矣孝者万行之本本既不立则其余何足观焉夫小人之情非为朝廷之计亦非为先帝之事皆为其身之利也日夜伺候欲逞其憾者乆矣太皇太后新弃天下陛下初揽政事乃小人乗间伺隙之时也不可不预防之此等既上悞先帝今又欲复悞陛下天下之事岂堪小人再破坏邪臣等恭闻陛下自太皇太后寝疾朝夕不离左右躬亲药膳衣不解带忧瘁泣涕形于颜色自遭变故以来哀慕毁瘠中外具闻丧服之礼务从至隆又下诏发扬太皇太后盛徳推恩高氏此大孝之极也至亲之际无所间然然而臣等犹言及此者窃以小人众多恐置陛下于有过之地也如臣等所言虽万万无之然不敢不虑于未然或有纎芥流闻于外则臣等上负陛下不先言之罪大矣不胜忧国爱君之至惟陛下深留圣思  

## 文章辨体彚选卷一百四

（明）贺复征 编  

○疏十八  

论王安石疏【`宋吕诲`】  

臣窃以大奸似忠大诈似信惟其用舍系时之休否也昔如少正卯言伪而辨行伪而坚顺非而泽强记而博非宣父圣明孰能去之唐相卢杞天下谓之奸邪徳宗不知终成大患所以言知人之难尧舜其犹病诸陛下即位之初起王安石就知江宁府未几召为学士缙绅皆庆陛下之明及进贰台席佥论未允衡石之下果不能欺其轻重也臣伏覩参知政事王安石外示朴野中藏巧诈骄蹇慢上阴贼害物臣畧疏十事冀上寤焉安石向在嘉佑中判纠察刑狱司因争鹌鹑公事举驳不当御史台累移文催促谢恩倨傲不恭相次仁宗皇帝上僊安石丁忧其事遂已安石服满托疾坚卧终英宗朝陛下即位亦不赴阙一见及除江宁府于私安便然后从命慢上无礼其事一也安石任小官每一迁转逊避不已自知江宁府除翰林学士不闻固辞慢前恭后见利忘义好名干进其事二也人主延对经术之士设侍讲侍读常员执经进说非传道也安石居是职遂请坐而讲屈万乗之重取师氏之尊不识上下之仪君臣之分要君取名其事三也安石自居政府与同列异议共因奏对留身进说多乞御批以塞公论是则掠美于已非则敛怨于君用情罔公其事四也安石自纠察司举驳多不中理与法官争论常怀忿隙昨许遵误断谋杀公事力为主张妻谋杀夫欲举减等科罪两制定夺但闻朋附二府看详亦皆畏避狥私报怨其事五也安石初入翰林未闻进一士之善首率同列称弟安国之才朝廷与状元恩例犹谓之薄主试者定文卷不优其人遂罹中伤小惠必报纎仇必复及居政府纔入半年卖弄威福无所不至畏之者勉意俯从附之者自鬻希进怙势招权其事六也宰相不视事旬日差除自専逐近臣补外不附已者妄言尽出圣衷若然不应是安石报怨之人丞相不书勅本朝故事未之闻也意示端恣耸动朝著作威害政其事七也凡奏对御前唯肆强辨向与唐介争论遂致喧哗众非安石而是介介忠劲之人不能以口舌胜不幸愤懑发疽而死自是同列尤甚畏惮任性陵轹其事八也陛下方稽法唐尧敦睦九族奉亲爱弟以风天下而小人章辟先献言俾岐王迁居于外离间之罪固不容诛旨送中书欲正其罪安石坚拒不从仍进危言以惑圣聪朋奸离间其事九也今邦国经费在于三司安石居政府与知枢密者同制置三司条例兵与财兼领之又举三人勾当八人廵行诸路名曰商榷财利其寔动揺天下未见其利先见其害其事十也臣指陈猥琐烦黩高明诚恐陛下悦其才辨乆而倚毗情伪不得知邪正无复辨大奸得路则贤者渐去乱繇是生臣究安石之迹固无远畧惟务改作立异于人徒文言而饰非将罔上而欺下臣切忧之误天下苍生必斯人也望陛下图治之宜当稽于众方天灾屡见人情未和唯在澄清不宜挠浊如安石乆居庙堂必无安静之理臣所以沥恳而言不虞横祸期感动于聪明庶判别于真伪况陛下志在刚决察于隠伏当质于士论然后知臣言之中否然诋讦大臣之罪不敢茍逭孤危若寄职分难安当复露章请避怨敌  

进戒疏【`王安石`】  

臣某昧死再拜上疏皇帝陛下臣窃以为陛下既终亮阴考之于经则羣臣进戒之时而臣待罪近司职当先事有言者也窃闻孔子论为邦先放郑声而后曰远佞人仲虺称汤之徳先不迩声色不殖货利而后曰用人惟已葢以谓不淫耳目于声色玩好之物然后能精于用志能精于用志然后能明于见理能明于见理然后能知人能知人然后佞人可得而远忠臣良士与有道之君子类进于时有以自竭则法度之行风俗之成甚易也若夫人主虽有过人之材而不能早自戒于耳目之欲至于过差以乱其心之所思则用志不精用志不精则见理不明见理不明则邪说诐行必窃间乗殆而作则其至于危乱也岂难哉伏惟陛下即位以来未有声色玩好之过闻于外然孔子圣人之盛尚自以为七十而后敢纵心所欲也今陛下以鼎盛之春秋而享天下之大奉所以惑移耳目者为不少矣则臣之所豫虑而陛下之所深戒宜在于此天之生圣人之材甚吝而人之值圣人之时甚难天既以圣人之材付陛下则人亦将望圣人之泽于此时伏惟陛下自爱以成徳而自强以赴功使后世不失圣人之名而天下皆蒙陛下之泽则岂非可愿之事哉臣愚不胜惓惓唯陛下恕其狂妄而幸赐省察  

谏调停疏【`苏辙`】  

臣近面论君子小人不可并处圣意似不以臣言为非者然天威咫尺言词廹遽有所不尽臣而不言谁当救其失者亲君子远小人则主尊国安踈君子任小人则主忧国殆此理之必然未闻以小人在外忧其不悦而引之于内以自遗患也故臣谓小人虽不可任以腹心至于牧守四方奔走庶务无所偏废可也若遂引之于内是犹患盗贼之欲得财而导之于寝室知虎豹之欲食肉而开之以垧牧无是理也且君子小人势同冰炭同处必争一争之后小人必胜君子必败何者小人贪利忍耻击之则难去君子洁身重义沮之则引退古语曰一薫一莸十年尚犹有臭葢谓此矣先帝聪明圣智疾颓靡之俗将以纲纪四方比隆三代而臣下不能将顺造作诸法上逆天意下失民心二圣因民所愿取而更之上下忻慰则前者用事之臣今朝廷虽不加斥逐其势亦不能复留矣尚頼二圣慈仁宥之于外葢已厚矣而议者惑于说乃欲招而纳之与之共事谓之调停此軰若进岂肯但已哉必将戕害正人渐复旧事以快私忿人臣被祻葢不足言臣所惜者祖宗朝廷也惟陛下断自圣心勿为流言所惑勿使小人一进后有噬脐之悔则天下幸甚  

论邪正疏【`刘敞`】  

臣伏以驭臣之道在分别邪正正臣当亲而迎之邪臣当踈而远之至于天下之人亦皆以此窥朝廷若正臣聚于朝则奸雄屏息治平可望若邪臣聚于朝则侥幸竞进倾败可待二者不可不深詧也臣伏覩朝廷太平积乆贤能众多然其间邪正亦杂有之或爱君忧国非公正不发愤或朋党比周背公树私亦有循然自守不能为善又不敢为恶陛下临御三十余年矣以上圣之姿监羣下所为固无遁形固无隠情然有可戒谨者在此而已凡正臣常难进而易退邪臣常易进而难退何以言之正臣者唯义所在言则逆君之耳是所以难进也言或不用不欲自显因事而去是所以易退也邪臣者唯利所在言则逢君之欲是所以易进也行虽恶不顾礼义名虽丑不知愧耻患失之耳是所以难退也此两臣者愿陛下参伍观之母使当亲者踈当踈者亲则朝廷尊荣而社稷安矣近者翰林侍读学士吕溱枢密直学士蔡襄继出典郡今又闻御史中丞孙汴翰林学士欧阳修知制诰贾黯翰林韩绛并乞补外此其等人皆有忠直无流心议论不阿执政有益当世者也诚不宜许之使四方有以窥朝廷而奸佞侥幸之雄因而竞起此则分别邪正之一端也臣以孤拙叅官侍从日夜思维无以少禆聪明恐陛下忽于正臣之易退而忘左右前后直道之容也不胜其愚谨献所闻唯赐采择之  

进流民图疏【`郑侠`】  

臣伏覩去年大蝗秋冬亢旱以至于今经春不雨麦苗焦枯黍粟麻豆粒不及种旬日来街市米价暴贵羣情忧惶十九惧死方春斩伐竭泽而渔大营官钱小求升米草木鱼鳖亦莫生遂蛮夷轻肆敢侮中国皆由中外之臣辅相陛下不以道以至于此臣窃惟灾患有可召之道无可试之形其致之有渐而来如疾风暴雨不可复御流血藉尸方知丧败此愚夫庸人之见而古今比比有之所贵于圣神者为其能图患未然而转祸为福者也方今之势犹有可救臣愿陛下开仓廪赈贫乏诸有司敛掠不道之政一切罢去庶几早召和气上应天心调阴阳降雨露以延天下万姓垂死之命而固宗社万万年无疆之祉君臣际遇贵乎知心以臣之愚深知陛下养爱黎庶甚于赤子故自即位以来一有利民便物之政靡不毅然主张而行陛下之心亦欲其人人寿富而跻之尧舜三代之盛耳夫岂区区充满府库盈溢仓廪终以富衍强大胜天下哉而中外之臣畧不推明陛下此心而乃肆其叨懫劓割生民侵肌及骨使之困苦而不聊生坐视夫民之死而不恤夫陛下所存如彼羣臣所为如此不知君臣际遇欲作何事徒只日超百资意指气使而已乎臣又惟何世而无忠义何代而无贤徳亦在乎人君所以驾御之如何耳古之人在山林畎亩不忘其君其刍荛负贩匹夫匹妇咸欲自尽以赞其上陛下之朝台谏黙黙具位而不敢言事至有规避百为不敢居是职者而左右辅弼之臣又皆贪猥近利使夫抱道懐识之士皆不欲与之言不知时然耳抑陛下有以使之然耶以为时然则尧舜在位便有夔契汤文在上便有伊吕以至汉唐之明君我祖宗之圣朝皆有大忠义大贤徳之臣而在中外君臣之际共腹心手足然君唱于上臣和于下主发于内臣应于外而休嘉之徳下浸于昆虫草木千百世之下莫不欣慕而效则之独陛下以仁圣当御抚养为心而羣臣所以应和之者如此夫非时然抑陛下所以驾驭之道未审尔陛下以爵禄驾驭天下忠贤而使之如此甚非宗庙社禝之福也夫得一饭于道旁则遑遑图报而终身餍饱于其父则不知徳此庸人之常情也今之食禄往往如此若臣所闻则不然君臣之义父子之道也故食其禄则忧其事凡以移事父之孝而从事于此也若乃思虑不出其位尸祝不越樽爼治庖人之事牛羊茁壮会计当各以其职而不相侵也至于邦国若否知无不言岂有君忧国危羣臣乃饱食餍观若视路人之事而不救曰吾各有守天下之事非我忧哉故知朝廷设官位有高下臣子事上忠无两心与其得罪于有司孰与不忠于君父与其苟容于当世孰与得罪于皇天臣所以不避万死冒干万重之天阍以告诉于陛下者凡以上畏天命中忧君国而下忧生民耳若臣之身使其粉碎如一蝼蚁无足顾爱臣切闻南征西伐者皆以其胜捷之势山川之形为图而来献料无一人以天下之民质妻卖儿流离逃散斩桑伐枣折坏庐舍而卖于城市输官输粟遑遑不给之状为图而献前者臣不敢以所闻谨以安上门逐日所见绘成一图百不及一但经圣明眼目已可嗟咨涕泣而况数千里之外有甚于此者哉其图谨附状投进如陛下观图行臣之言十日不雨即乞斩臣宣徳门外以正欺君慢天之罪如稍有所济亦乞正臣越分言事之刑甘俟诛戮  

## 文章辨体彚选卷一百五

（宋）贺复征 编  

○疏十九  

谏立后疏【`宋邹浩`】  

臣闻礼曰天子之与后犹日之与月阴之与阳相须而成者也天子理阳道后治阴徳天子听外治后听内职然则立后以配天子安得不审今陛下为天下择母而所立乃贤妃刘氏一时公议莫不疑惑诚以国家自有仁祖故事不可不遵用之耳葢皇后郭氏与美人尚氏争宠致罪仁祖既废后不旋踵并斥美人所以示公也及至立后则不选于妃嫔必选于贵族而立慈圣光献所以远嫌也所以为天下万世法也陛下以罪废孟氏与废郭氏实无以异然孟氏之情未尝付外杂治果与贤妃争宠而致罪乎世固不得而知也果不与贤妃争宠而致罪乎世亦不得而知也若与贤妃争宠而致罪则并斥美人以示公固有仁祖故事存焉若不与贤妃争宠而致罪则不立妃嫔以远嫌亦有仁祖故事存焉二者必居一于此矣不可得而逃也况孟氏罪废之初天下孰不疑立贤妃为后及读诏书有别选贤族之语又闻陛下临朝慨叹以废后为国家不幸又见宗景有立妾之请陛下怒其轻乱名分而重赐谴责于是天下始释然不疑陛下立后之意在贤妃也今果立之则天下之所以疑陛下者于是乎信矣载在史册传示万世不免上累圣徳可不惜哉可不惜哉且五伯三王之罪人也其葵丘之会载书犹首曰无以妾为妻况陛下之圣高出三王之上其可忽此乎万一自此以后士大夫有以妾为妻者臣寮纠劾以闻陛下何以处之不治则伤化败俗无以为国治之则上行下效难以责人孔子曰名不正则言不顺言不顺则事不成事不成则礼乐不兴礼乐不兴则刑罚不中刑罚不中则民无所措手足夫名之不正遂至民无所措手足其害何可胜道尤不可不察也臣伏观陛下天性仁孝追奉谟烈惟恐一毫不当先帝之意然先帝在位动以二帝三王为法斥两汉而下不取今陛下乃引自汉以来有为五伯之所不为者以自比是岂先帝之意乎是岂继志述事所当然者乎此尤公议之所未谕也臣观白麻内再三言之者不过称贤妃有子及引永平祥符立后事以为所咨之故实臣请论其所以然者若曰有子可以为后则永平中贵人马氏未尝有子也所以立为后者以徳冠后宫故也祥符中徳妃刘氏亦未尝有子也所以立为后者以锺英甲族故也又况贵人之系实为马援之女徳妃之时且有废后之嫌其与贤妃事体迥然异矣若曰贤妃冠徳后宫亦如贵人锺英甲族亦如徳妃则何不扵孟氏罪废之初用立慈圣光献故事便立之乎必迁延四年以待今日果何意邪必欲以此示天下果信之邪兼臣闻顷年冬享景灵宫贤妃寔随驾以往是日雷作其变甚异今又宣麻之后大雨继日已而飞雹又自告天地宗庙社稷以来阴霪不止以动人心则上天之意益可见矣陛下事天甚谨畏天甚至尤宜思所以动天而致然者考之人事既如彼求之天意又如此安可不留圣虑乎夫成汤圣君也仲虺不称其无过而称其改过不吝高宗贤君也传说不告以拒谏而告以从谏则圣臣虽愚不足以方古谏者常念唐太宗犹有耻君不及尧舜之臣况直可以为尧舜如陛下之圣而于身亲见之乎是以不敢爱身冒犯天威图报陛下亲自识拔大恩之万一而区区血诚尽于此矣愿陛下俯从而改之不以为吝则万世之下所以仰望陛下之圣者亦将在成汤高宗之上矣岂不美哉岂不美哉  

进保伍策疏【`李昭玘`】  

昔先王和同四方连络万里使家与家相爱人与人相亲保之而不忘合之而不散者有道以维之有政以属之有法以制之而已以民情为易离也故以九両系焉牧以地得之则食之者不去长以贵得之则事之者不忘师以贤得之儒以道得之则乐其敎者安宗以族得之主以利得之则亲其上者服友以任得之则善有以相成薮以富得之则利有以相养以民心为易危也故又以本俗六安焉媺宫室所以同其生族坟墓所以同其死聨兄弟所以同其恩聨师儒朋友所以同其义同衣服所以同其礼故能上下统一远近和合父与父言义子与子言孝长与长言友幼与幼言弟质足以合情而相爱文足以饰貌而相接此维之有道者也先王既有以系其民又有以安其俗犹以为不足恃也故五家为比使之相保五比为闾使之相受四闾为族使之相葬五族为党使之相救五党为州使之相赒五州为乡使之相宾至于守望相助出入相友嫁娶相媒有无相贷疾病相恤祭祀同福死丧同哀男子不足于畊也相从而助畊妇人不足于绩也相从而助绩一乡之事皆通也无求而不得一乡之情皆同也无为而不和此属之有政也先王以谓有政以属于前无法以制于后未足以防民也故徙于国中及郊则从而授之徙于它则以旌节行之无授无节则以圜土纳之窜伏者无所匿欺伪者无所容无事而出乡则乡必问无事而出闗则闗必讥民不扰于流寓吏不劳于呼索由此而登于司民则可以知其数由此而比于乡大夫则可以均其力由此而敛于司稼则可以制其食由此而会于小司徒则可以用其众此制之有法也维之既有道属之既有政制之既有法不幸旱干水溢民食不足转流四方则非道之所能维非政之所能属非法之所能制虽天属俯仰之间不足以自存又焉有守邑地居室家而不去者哉故为之乡里之委积以恤艰阨为之县都之委积以待凶荒又为之荒政十二以聚万民不必敛其利而利可散不必尽其征而征可薄力则弛其劳刑则缓其责舍禁以赦小害去几以释小过眚礼而使勿克杀哀而使勿致乐则蕃而不用昏则多而不备索鬼神以致福去盗贼以除害虽凶年饥岁民犹安居重家佚居饱食故自少壮以至于老耄老耄以至于死亡食其田饮其井十里之外不知道涂百里之外不传风俗此先王之保民也可谓至矣自夫仁政不行井地不均民易其业官失其守内不能制其情外不能知其数此宣王料民于太原仲山甫所以非之也迨夫战国交侵土地时易封强不足以限其迁徙城邑不足以遏其流亡管仲以区区濒海之齐制国为二十五乡郊之内自轨以至帅郊之外自邑以至属以相紏聨以相保合少相居长相游居处相乐行作相知以守则固以战则服故桓公九合诸侯而号为强国者善保民故也自熙宁之初尝诏天下行保伍之令此有意于三代之连法也行之数年法虽具存而民未安土义不足以相守则时有桴鼔之警恩不足以相保则或起父子之讼壮力分于出赘世业入于兼并戸口隠于图版夫家脱于聨伍轻乡危家远出千里故秦多晋冦而鲁杂齐语祭祀不从丘陇老死不知子孙罚不及于其邻罪不及于其友其犯法也轻其背上也众虽欲均地着之政立土断之法未得制也昔三代之时里无闲民民无游业居皆劝功乐事之人出则为伏节死难之士以守则国富以战则兵强今天下壮有力之民侨寓杂处散于四方手不服耒耜之勤心不知田亩之乐为淫巧竒技屠贩游博其无理之甚者啸聚不逞杀人于货邑里不告讦门闗不诃问县官乡吏察治无术计戸而不得其家计家而不得其人居无与守出无与战此为国计者未尝不深惜之也昔者既诏天下置义仓矣义仓设则虽年糓不丰民可仰食贫不至于易业饥不至于轻家然后禁游手抑末作去旧里者必告入新乡者无容如此则民无流散之苦吏无逋逃之忧三代之法可以渐致而力行矣  

论蔡京疏【`陈瓘`】  

臣闻尽言招祻古人所戒言语之臣岂能免此臣伏见翰林学士承旨蔡京当绍圣之初与其弟卞俱在朝廷导赞章惇共作威福卞则阴为谋画惇则果断力行且谋且行者京也哲宗笃于继述专于委任事无大小信惇不疑卞于此时假继述之说以主私史惇于此时因委任之笃自明已功京则盛推安石之圣过于神考以合其弟又推定策之功毁蔑宣仁以合章惇惇之矜伐京为有助卞之乖悖京寔赞之当此之时言官常安民屡攻其罪京与惇卞共怒安民协力排陷斥为奸党而孙谔董敦逸陈次升亦因论京相继黜逐哲宗晩得邹浩不由进拟寘之言路浩能忘身狥节上副圣知京又因其得罪从而挤毁是以七年之间五害言者掩朝廷之耳目成私门之利势言路既绝人皆箝黙凡所施行得以自恣遂使当时之所行皆为今日之所改臣请畧指四事皆天下之所以议京者也蔡卞之薄神考陛下既明其罪矣兄弟同朝埙箎相应事无异议罪岂殊科一黜一留人所未谕此天下之所以议京者一也邢恕之累宣仁陛下既明其罪矣宣训之语究治之事陛下既察其诬造于是司马光刘摰梁焘等皆蒙叙复京尝奏疏请诛灭摰等家族审如京言则所以累宣仁者岂特邢恕一人而已哉在恕则逐之在京则留之其可以塞邢恕不平之口而慰宣仁在天之灵乎此天下之所以议京者二也章惇自明定策之功追贬王珪京亦自谓元丰末命京带开封府刽子携劔之内欲斩王珪京之门人皆谓京于此时禁制宣仁京亦有社稷之功今陛下雪珪之罪还其旧官则是以惇之贬珪为非也在惇则非之在京则留之如是惇有词矣珪有憾矣此天下之所以议京者三也章惇之初笃信京卞倾心竭意随此二人假继述之说以行其私三人议论如出一口自绍圣三年九月卞为执政于是京有觖望而与惇暌矣四年三月林希为执政于是京始大怨而与惇绝矣自今观之京之所以与惇暌绝者为国事乎为已事乎然京之所以语人者曰我助惇而惇不听也我故绝之我敎卞而卞不从也我故怒之我与弟卞不相往来乆矣我縁国事今与爱弟不相往来而况于惇乎臣切料京之所以欺陛下者亦必以此言也何以验之卞之赴江宁也京往饯之期亲远行法当赐告而京之所以牒阁门者初以妺行为请法不许也遂请朝假终不敢以弟卞为言虽在朝假而日至国门之外京之动静如此即不知陛下皆得其实乎此明主之所宜察也且兄弟同朝共议国事自无不相往还之理假使不相往还岂人伦之美事乎此天下之所以议京者四也陛下即位之初以用贤去邪为先而京之蒙蔽欺罔曽无忌惮陛下必欲留京于朝者其故何哉臣知陛下圣意本无适莫而京之所以据位希进牢不可拔者葢以韩忠彦曽布不能为国远虑轻率自用激成其势故也京卞同恶天下所知若用天下之言以合公议则显正二人之罪何难之有忠彦等不务出此而果于自用于是托于谋帅而出之太原虽加以两学士之职而实以诡计除之想当进拟之时必有不情之奏用竒设策不由诚心二圣安得而无疑公议亦以为未允及京之留布复争辨再三之渎无以取信相激之势因此而成唐明皇欲用牛僊客为尚书张九龄以为不可明皇曰但加实封可乎九龄又以为不可明皇变色曰事皆由卿耶李林甫曰僊客宰相才也何有于尚书九龄书生不达大体由是明皇悦林甫之言卒相僊客而九龄自此浸踈终见黜罢今忠彦及布无九龄之望而京之气焰过于僊客因势观望而为林甫之言者不知几何人也陛下进贤退邪法则尧舜明皇之事固不足道然而天下之心皆疑陛下有大用京之意者以京之复留故也京之所以复留者以忠彦等去之不以其道故也去之不以其道则留之者生于相激万一京果大用则天下治乱自此分矣崔羣谓唐之治乱在李林甫张九龄进退之时今京轻欺先帝与林甫无异而又归过于先烈卖祸于惇卞曲为自安之计而陛下果留之也今既可复留后亦可以大用天下治乱之势系于一京崔羣之言可不念耶臣恐后之视今亦犹今之视昔祸乱之机不可以不早辨也陛下嗣位之初首开言路可谓知所先务矣臣愚首预兹选明知京在朝廷必为大患而不能以时建言万一有意外不虞之变陛下翻然悔悟诛责当时言事之臣则臣虽碎首陷胸何补于事此臣所以愤闷而不敢黙也臣尝为卞所荐与京无纎介之隙所以言者为国事耳非特为国亦为蔡氏也自古不忠之臣以私害公初因自利终必累国国有迍邅私家将安归乎卞之尊绍王氏知有安石岂知有神考知有金陵岂知有京师绝灭史学一似王衍重南轻北分裂有萌臣之痛心忧黙非一日也真宗景徳中北虏至澶渊王钦若请驾幸金陵当时若用此计则天下分为南北乆矣頼真宗用冠凖之言所以四方混同得至今日天锡陛下聪明仁勇融会南北去卞不疑然而京尚未去人实忧之自古为人臣者官无高下干犯人主未必得祸一触权臣则破碎必矣或以为离间君臣或以为买直归怨或托以它事阴中伤之或于已黜之后责其怨望此古之人所不免也臣岂敢自爱其身乎若使臣自爱其身则陛下不得闻京之罪矣国家内外无事一百四十一年矣太平之乆古所无有甚可畏也譬如年老之人康宁无疾日服温暖犹恐气衰至于保养阴邪必成心腹之患京在朝廷何以异此伏望陛下慎保祖宗之业独持威福之柄断自宸衷果于去恶天下幸甚  

论冯澥疏【`崔鶠`】  

伏覩六月一日诏书诏谏臣直论得失以求寔是此见陛下求治之切也然数十年来王公卿相皆自蔡京出其余擢居要路以待相继而用者又充塞乎台省要使一门生死则一门生用一故吏逐则一故吏来更持政柄互秉钧轴厯千百年无一人立异虽万子孙无一人害已此蔡京之本谋也安得寔是之言闻于陛下且如冯澥近日上章其言曰士无异论太学之盛也此奸言也昔王安石除异已之人当时名臣如韩琦富弼司马光吕公着吕诲吕大防范纯仁等咸以异论斥逐布衣之士谁敢为异乎士携书负笈不远千里游于学校其意不过求仕宦尔安石着三经之说用其说者入官不用其说者黜落于是天下靡然雷同不敢可否陵夷以至于今大乱此无异论之效也而尚敢为此说以荧惑人主乎又曰崇宁以来愽士先生狃于党与各自为说附王氏之学则诋毁元佑之文服元佑之学则诋诮王氏之说尤为欺罔岂有博士先生敢为元佑之学而诋诮王氏之说乎自崇宁以来京贼用事以学校之法驭士人如军法之驭卒伍大小相制内外相辖一容异论者居其间则累及上下学官以黜免废锢之刑待之其意以为一有异论则已之罪必暴于天下闻于人主故尔博士先生者敢诋诮王氏乎欲乞下太学取博士讲解覆视则澥之诞信见矣至如苏轼黄庭坚文集范镇沈括之杂说畏其或记祖宗之事或记名臣之说于已不便故一切禁之坐以严刑购以重赏不得收藏则禁士之异论其法亦已宻矣澥言服元佑之学诋诮王氏之说其欺罔不亦甚乎欺罔之言公行则寔是何从而见焉先王之求寔是亦有道矣传曰皇帝清问下民周官询于众庶孟子不以左右卿大夫之言为然必询于国人则寔是见矣臣乞以澥所上章并臣之章垂于象魏揭于通衢以验国人之论而赏罚之以戒小人欺罔君父者此陛下之福天下之幸也取进止  

上三策疏【`李纲`】  

臣愚以谓今日之策有三上策莫如亲征讲求真庙幸澶渊故事选将励兵躬临训练降诏问罪涓日启行以慑戎心以鼔士气此上策也中策莫如坚守夫京师天下之根本也宗庙社稷朝廷宫室之所在百官之所聚宻迩陵寝中四海而临万邦高城深池有金汤之险聨营环卫有虎貔之师运漕东南以足财用控制西北以威夷狄天下无二舍此安归定坚守之计励士民之心效死为期无毫发欲去之意既务镇静又施权谋遣帅出师分屯旁近要害之地翼卫帝室设使北蕃之众敢肆慿陵当如周亚夫御七国之策坚壁勿战以挫其锋待其粮竭气衰邀其归路多设方畧一鼓破之此中策也下策为避狄之计如太王去邠而居岐臣有所不忍言然道涂闾巷之人皆知之臣亦疑圣意或出于此何哉比者不议河北守臣而先议东南守臣一也遣使分其诸路兵而不起淮浙兵二也控拦沿汴舟船三也建牧四也为此策者虽足以纾一时之急然知其利而不知其害臣窃痛曽不深讣而熟念之也事势一去不可复振臣恐京师朝行而夕乱其祸可胜言哉陛下虽命皇太子建牧以监之何补于事是不若偕行之愈也必不得已臣有愚计陛下欲行避狄之计而命皇太子留守以系人心以捍大敌以保陵寝宗庙社稷是也而建以为牧非也本朝及唐故事皇帝行幸郡国则皇太子监国此特国家闲暇之时典礼如此今大敌入冦天下震动安危存亡在呼吸间而用平时典礼可乎名分不正而当大权禀命则不威专命则不孝何以号召天下率励豪杰与之以死抗敌期成功于万分之一哉唐明皇避安禄山之难而入蜀父老拥马乞留太子以讨贼而肃宗有灵武之立势不得不肰当时之议曽不早定后世惜之陛下度今日人心已揺可以与之共患难而坚守则守而勿去可也度不能守则胡不假皇太子以位号使为陛下保守宗社收将士心以死捍贼臣窃观皇太子仁孝夙成恭俭好学四海属心如臣之计天下可保在此一举夫父子之间人所难言况今日之事宁复有大于此乎臣素愚直感戴大恩所以不避重诛为陛下言此者欲陛下深思而定之于早也  

乞复李纲旧职疏【`陈东`】  

在廷之臣奋勇不顾以身任天下之重者李纲是也所谓社稷臣也其庸缪不才忌嫉贤能动为身谋不恤国计者李邦彦白时中张邦昌赵野王孝廸蔡懋李棁之徒是也所谓社稷之贼也陛下断然不疑拔纲于九卿之中不一二日任为执政中外相庆知陛下能任贤矣斥时中而不用知陛下能去邪矣纲任而未专时中斥而未去复相邦彦又相邦昌自余又皆擢用何陛下之任贤犹未能勿贰去邪犹未能勿疑乎今又闻复罢纲职事臣等惊疑莫知所以邦彦等享高爵厚禄为日最乆坐视天下之弊未尝肯发一言以图补报至如王黼童贯蔡攸共兴北师唯郑居中力争以为不可轻举而王安中者力赞其役邦彦等軰畧不可否于其间实阴助黼以贻今日之祸陛下新即寳位遽有变乱之虞邦彦等不引咎归已自求贬放而尚偃蹇固位忌贤嫉能陛下若听其言斥纲不用则宗社存亡未可知且敌人既和之后尚敢纵兵肆掠屠我畿内北人之性急则怗服缓则恣睢闻陛下任纲自知灭亡无日请和之意必更激切而邦彦等乃得借口以沮成谋纲罢命一传士大夫失色兵民骚动至于流涕相吊咸谓不日为敌擒矣则是陛下罢纲非特堕邦彦等计中又堕敌计中也闻邦彦等尚执前议必欲割地与之曽不知祖宗土地得之甚难况河北实朝廷之根本而三闗四镇实河北之根本若弃三闗四镇是弃河北若弃河北则朝廷复可都大梁乎纲孤立无助天下共知其可以大用顷岁京师大水自宰相大臣下及百官争占舟船或结木栰为避水计独纲慷慨为上言之至为奸臣譛逐数年不用前日边报初至宰相骨肉尽皆出奔独纲妻孥未尝迁徙陛下方深顾北之忧左右无一人为陛下请行者独纲奋然以身任之纲之用心可见矣若纲用兵小挫遂当废罢则童贯创开边隙以贻今日之祸近又引兵数十万以事云中之役几于匹马只轮无还者朝廷曽不议贯之罪何纲小挫而加罪乎  

论恢复疏【`岳飞`】  

敌人所以立刘豫于江南盖欲荼毒中原以中国攻中国尼堪因得休兵观衅臣欲陛下假臣月日便则提兵趋京洛据河阳陜府潼闗以号召五路叛将叛将既还遣王师前进彼必弃汴而走河北京畿陜右可以尽复然后分兵浚滑经畧两河如此则刘豫成擒敌人可灭社稷长乆之计实在此举  

## 文章辨体彚选卷一百六

（宋）贺复征 编  

○疏二十  

兴复闗中疏【`宋虞允文`】  

臣以孤远之踪曲蒙陛下亲擢圣恩不一实为非常之遇但以才力几微未有毫髪报効媿惧并心敢因便令輙以今日不可失之机仰干四聪之听伏惟陛下圣智黙运成算不遗规模之远固已素定用敢冒昧冀禆万一臣既闻敌中之乱敌兵在中原者不多实天相陛下恢复之时而形势便利莫如陜西盖得兵得马得粮可以壮国威可以足军饷欲守则有险可恃欲战则有资可慿自古进取天下固有次序而莫先于此臣尝所忧者大将相与因循无一肯出力为国家任责两日来吴拱出示吴璘三书谨录呈进臣观其书意知敌为甚怯知其兵为可用知民心为已归知粮道可以取足于西人又知其疾之已去老之可忧而自勉于一举而臣所不知者朝廷怯于立事和战未决尚以为疑也自敌使及境而去或以为敌中方乱有所未暇或以为敌人未肯归疆将有所要致于我以臣愚虑二说皆可置不问所当急者今日之机如因璘之意而用其机此在陛下与二三大臣断以一言而已臣博采舆论谓中原之敌不多必无深入之忧若且令董庠以本管兵守淮东郭振以四统制兵守淮西赵樽驻信阳李道廹新野唐邓之间各因其险而固守勿与敌战因得息兵以待用先令吴拱选精兵二万人从邓州路与王彦会于商州以万人守潼闗使河南之敌不能进兵以援长安又以万人与彦合力进讨而吴璘姚仲拥大兵而出西人知朝廷大举唱义而应者必甚于今日官军声振闗辅则寳鸡之敌知其无援又为西人之所共弃若不请降亦必引兵渡河而去国家得于此时收兵籍马因长安之粮而取河南因河南之粮而会诸军以取汴则兵力全而可以省诸道之运至如两河之地因民之心可传檄而定矣臣闻兵好合而恶分时难得而易失欲望陛下与二三大臣察纳其说而熟计之潜以一定之说分命诸府使戮力以收不世之功天下幸甚臣廹于愚忠抵冒天威伏深震惧  

论守淮宜立三镇疏【`辛弃疾`】  

臣窃惟自中兴以来驻跸临安阻江为险然江之为险须藉两淮自古南北分离之际葢未有无淮而能保江者然则两淮形势在今日岂不重哉臣仰惟陛下垂意边防规恢远畧沉几先物虑无遗策然臣偶有管见虑之甚熟诚恐有补万一唯陛下寛听葢两淮绵地千里势如张弓若敌骑南来东趋扬楚西走和庐茍吾兵无以断隔其中则彼东西往来其路径直如走弦上荡然无虑若吾兵断隔其中则彼淮东之兵不能救淮西而淮西之兵亦不能应淮东设使势穷力蹙之际复由淮北而来则走弓之背其路迂远悬隔千里势不相及入吾重地兵分为二其败可立而待古之为兵者谓其势如常山之蛇击其首则尾应击其尾则首应击其身则首尾俱应然后其兵立于不败之地今以两淮地形言之则淮东为首而淮西为尾淮之中则其身也断其身则首尾不能救明矣三国之时吴人以瓦梁堰为身筑垒而守之而魏终不能胜吴者吴保其身而魏徒能击淮西之尾也五代之时南唐虑周师之来葢尝求吴人故迹而守之功未成而周兵至然犹遣皇甫晖姚凤以精兵十五万扼定逺县负清流闗而守世宗亦以艺祖皇帝神武之兵当之敌骑之来也常先以精骑由濠梁破滁州然后淮东之兵方敢入冦其去也唯滁之兵为最后由此观之自古及今南兵之守淮北兵之攻淮未尝不先以精兵断其中也况今敌人之势一犯吾境其所以忌吾者非战也忌吾有兵以出其后耳一出其后则淮北之民必乱而淮北之城亦可乗间而取如向之海泗唐邓是也今陛下城楚城扬于东城庐城和于西金汤屹然所以为守者具矣然臣以谓两淮之中犹未有积甲储粟形格埶禁可以截然分断敌人首尾之处以臣愚见当取淮之地而三分之建为三大镇择沈鸷有谋文武兼具之人假以岁月寛其绳墨而守之而居中者得节制东西二镇缓急之际敌攻淮东中镇救之而西镇出兵淮北临陈蔡以挠之敌攻淮西中镇救之而东镇出兵淮北临海泗以挠之敌攻中镇则建康悉兵以救之而东西镇俱出兵淮北以挠之东西镇俱受兵则彼兵分力寡中镇悉兵淮北临宿毫以挠之此苏秦敎六国之所以为守而秦人闻之所以不敢出兵于函谷闗也比之纷纷纭纭自战其地者利害不侔矣如臣言可采乞下两府大臣并知兵将帅详议建立三镇去处措置施行  

请持三年之服疏【`胡寅`】  

恭惟大行太上皇帝大行宁徳皇后蒙犯边尘永诀不复实由尼雅满是有不共戴天之雠考之于礼雠不复则服不除寝苫枕戈无时而终伏观十二月二十五日圣旨沿国朝故典以日易月臣窃以为非矣自常礼言之犹须大行有遗诏然后遵承今也大行诏旨不闻而陛下降旨行之是以日易月出陛下意也大行幽厄之中服御饮食人所不堪疾病粥药必无供亿崩殂之后衣衾敛藏岂得周备正棺卜兆知在何所茫茫沙漠瞻守为谁陛下一念及此荼毒摧割苴麻之服其可二十七日而遂释乎纵未能遵春秋复雠之义俟雠殄而后除服犹当革汉景之薄丧纪以三年为断不然以终身不可除之服二十七日而除之是薄之中又加薄焉必非圣心之所安也吴王夫差每出必使人谓已曰汝忘越王之杀汝父乎则对曰唯不敢忘陛下衰服在躬痛苦随之甚于夫差虽宅忧三祀而军旅之事皆当决于圣裁则谅闇之典有不可举盖非枕块无闻之日是乃枕戈有事之辰故鲁侯有周公之丧而徐夷并兴东郊不开则以墨缞即戎孔子取其誓命后世晋王克用薨梁兵压境荘宗决胜于夹寨周太祖殂契丹入冦世宗接战于高平古今莫不以为孝今六师戒严誓将北讨万几之众孰非军旅陛下听断平决得礼之变卒哭之后以墨缞临朝合于孔子所取其可行无疑也前日诏书令大将军偏禆发哀成服识者无不称善此乃汉祖为义帝缟素之师得驭军之本制胜之大几矣陛下更以率之深有以感动于人仁者増思慕大行之心智者画扑灭仇雠之策勇者奋百死无一还之气天下匹夫匹妇皆可率而効命于龙荒之外自古所谓君臣之义父子之恩悉归于陛下不亦善乎昔子思论丧礼曰必诚必信勿有悔焉葢人子之丧亲非可再为者也今日行礼一有未尽是为不诚不信它日追悔尚可及耶  

请罢球马疏【`杨万里`】  

臣闻人主之治天下必正其治之之主人臣之相其君必先正其人主之主而小人敌国之欲倾人之国也必先败其人主之主而已齐人惩于夹谷而谋鲁也不以齐谋鲁也以鲁谋鲁也鲁以女乐罢朝而孔子行则先败其用孔子之主也孰为用孔子之主也非鲁君之心乎越人惩于会稽而谋吴也不以越谋吴也以吴谋吴也吴信宰嚭而子胥疏则先败其用子胥之主也孰为用子胥之主也非吴王之心乎世之君子之相其君也不过曰人材之未用也民力之未裕也国未冨而兵未强也太平之未有期而敌国外患未有已也是皆知扶其主之家也而未知正其家之主也古之君继体守文不知艰难而败其国者臣未暇言也请言其创业之难而又自败者隋文帝取周取陈以混一百年四分五裂之天下开皇之治汉以来仅有此尔唐荘宗与梁对垒于河上不解甲者十五六年百战而气不折卒以灭梁然皆身不免于祸而国不免于亡葢二君者天下之主也二君之心者二君之主也勤俭创业之心一变而为逸欲乐成之心主已败矣当其惑于女子嬖于伶人二君自以为无害也然女子伶人之祸一发则横溃决裂而不可救卒以杀二君之身而覆二国之祀则天下之所以治乱存亡者夫岂偕于外哉亦视其人主之主如何尔今以天子之圣明仁孝而加之以典学之缉兢业如舜勤俭如禹不迩声色如汤不盘于游田如文王则所以正心诚意以立其致治之主者至矣臣犹首以为言者葢圣人之防其心不恃其天而尽其人不儆于危而儆于安今日边事小息矣忧顾小纾矣道涂相传万机之暇球马稍进矣臣不敢信也而不能不惧也独不见高渐离之筑耶事岂必大而后虑也汉文帝之贤与成康孰先孰后也敦朴勤俭一无嗜好顾独稍好射猎未损帝之贤也而贾谊谏之曰不猎猛敌而猎田彘翫细娱而不图大患可为流涕贾山亦谏曰愿少衰田猎修先王之道不如此则行日坏而荣名日灭二臣者所以责文帝备也非责之备也爱帝之全也臣愿圣天子罢球马之细娱而求圣贤之至乐敌国虽强其强易弱也  

论神威疏【`杨万里`】  

臣闻圣人之伸于天下也有神而其屈于天下也有威威藏于神故其威不测神行于威故其神不狎然则孰为威曰龙不可离于渊虎不可离于山人主不可离于柄柄也者人主之山渊也欤上执其柄则神与威不在于下下窃其柄则神与威不在于上观柄之所在而治乱见矣执柄以明用明以公而害明者偏也进退人才罢行政事号令之出纳赏罚之可否此非人主之柄欤是柄一去则所谓人主者人主之名存而人主之实亡惟天下之至明者能使是柄在已而不去夫何故天下之至明者其初天下未测其明也未测其明则其下必有以尝之否则欺之取天下之所是而杂之以非取天下之所非而乱之以是以探其上而幸其惑是谓尝尝而不动也尝而动则易其真是而诬之以为非蔽其真非者而文之以为是是谓欺故古之明君居明以晦以俟其所尝而出晦以明以破其所欺彼狎吾之晦而尝者至矣尝则继之以欺然后吾之明一发马则剨然出于其所尝之外而卓然不堕于其所欺之中夫安得不服则其柄宜谁归故曰执柄以明齐威王有焉古之君有百发而天下不服有一发而天下大服则公与私之异也然则其曷为公不罚天下之所同赏而不赏天下之所同罚显询而阴求众问而独决显询而阴求则奸不召矣众问而独决则同者不欺而欺者不行矣于是择天下之善恶大且显者而赏诛之则明一用而天下不以为察故曰明用以公舜有焉古之君失其柄者皆暗者也暗则失其柄固也而愈明者愈失之何哉明者多是而善疑此偏之所从生也明则偏矣偏则不明矣葢恃者以明出于已为矜而以明出于人为媿疑者以亲昵为可信而以公卿大臣为可防以明出于人为媿则举朝不敢有言非不言也言而莫之入也以公卿大臣为可防则举朝不敢有为非不为也为而莫之行也当是时天下之柄亦可谓不移于臣下而天子之势可谓尊矣而君子未敢贺也何则收于前而移于后防其一而不防其二也公卿大臣不得以议之于公则亲昵小人得以侵之于私天下之人但见今日行某事也明日用某人也而不知其所从来也非谋之于左右也非谋之于诸大夫也非谋之于国人也岂天子徧察天下之事而尽识天下之人欤或曰此宦者之力也或曰此外戚之力也或曰此宿昔幸臣之力也夫是三人者天子以为亲昵而可信也不知其乗吾信而逞其奸也以为阴可以助已之明而外不知也不知其蔽已之明以盗其柄也其初不疑其奸其终祸其国故曰害明者偏也汉之元成唐之徳顺有焉春秋传曰舍大臣而与小臣谋楚荘王曰无以嬖御士嫉荘士偏听生奸独任成乱邹阳所以言于梁兼听则下情通偏听则下情壅魏征所以言于唐少师乱随子翚弑隠禄产危汉朱异亡萧奈之何汉唐数主之不悟也今以主上之圣明而躬揽天下之柄岂容有汉唐季世之事虽然汉成帝知恶石显而不知王凤即显也唐宪宗知恶王叔文而不知皇甫镈即叔文也非不知也明于人而暗于已也臣愿圣天子以古而察于今其无是事乎可以自庆而塞其未至之门其有是事乎可以大惧而拔其已植之根则尧舜之圣一武而至矣岂若汉唐四君尽踈千万人而独信一二亲昵小人也哉为虺必蛇履霜必氷臣不胜忠愤  

请勿议和疏【`杨万里`】  

臣闻有天下之忧有君子之忧天下之忧忧其君之不为也君有为矣天下之喜而君子之忧也葢不为之君其心迟天下之所不快有为之君其志鋭天下之所甚喜虽然喜者忧之所由寓也鋭者迟之所由伏也夫何故鋭则速不以速而成则以速而折天下之事有百全之成而无一折者乎求其成则必有以忍其折不忍其折则无务于速也速而折折而不忍则鋭安得不变而为迟哉一朝之有为必至于终身而不为是故君子见其初而忧其终古之君子得有为之君而辅之以求立天下之大功则必有以养其君之志而古之君子亦必有以自养其志详其发而重其举非详其发也恐发之踈则一发足以废百发非重其举也恐举之轻则一举足以废万举君臣之间其立也坚而其谋也老夫是以有成老则不欲速坚则虽可折而不可沮胜而不勇败而不怯得而不喜失而不挫优游容与以待天下之隙而徐制其要领葢昔者晋文之图覇也二年而欲用其民子犯曰民未知义民知义矣又欲用之子犯曰民未知信民知信矣又欲用之子犯曰民未知礼葢文公之志踊跃奋迅而欲有为者三也而子犯三逆之越王之报吴也四年而召范蠡问曰伐吴可乎曰未可也又一年又问曰伐吴可乎又曰未可也又一年又问焉又一年又问焉则皆曰未可也葢越王之志踊跃奋迅而欲有为者四也而范蠡四拒之夫二臣者举其君踊跃奋迅之气而抑之于抑欝愤闷之地使朝夕咨嗟求逞而不得逞则无乃过乎葢二臣者深所以养其君之志惧其速而折折而沮也及其国力已强兵气已振事机之来而不可失胜形之见而不可御则破楚灭吴不终朝尔唐之徳宗其志有一日不在于平藩镇者乎然不胜其愤鋭于遣二将而一伐一伐而生朱泚之变也则不敢言及于藩镇者终其身求节度则与节度求宰相则与宰相故藩镇之祸始于肃宗而成于徳宗文宗之志有一日不在于诛宦官者乎然不胜其愤鋭于任训注而一决一决而生甘露之祸也则不敢言及于宦官者终其身专制则听其专制诋辱则甘其诋辱故宦官之祸始于明皇而成于文宗二君之志本以求天下之大功而反以得天下之大祸则不养其志之患也顷者新天子即位之初春秋鼎盛圣武天挺超然有必报不共戴天之心克复神州之志天下仰日而望庶乎中兴之有日也然亲征之诏朝下而和议之诏夕出元戎之幕方开而信使之轺已驾纷纷扰扰以至于今而国论卒归于和此其病安在哉葢兆今日之和者符离之役也事不极则反不生势不激则变不形暄甚则雨冬穷则春理固然也战岂与和期哉和者战之变也非求变也激而不得不变也且是役也天子之志固在于取中原也抑尝熟策之详议之耶议之不详也策之不熟也得城而不能有也成功而不能善后也是故前日之勇一变而为怯前日之鋭一变而为钝安得而不归于和哉当其师之出也臣固知有今日之和也何则天子即位之初虽以尧舜为之亦不能以一日而洽威徳于天下也威徳未有以洽乎天下而欲一举以求非常之功是非有成心也有幸心尔成乎心犹未必成乎外也心则幸矣独能成乎外耶今日之事臣所大惧者惧天子之志沮于一折而敌人有以窥吾之沮而天下之祸所从生也唐之二君葢可鉴矣臣尝读蜀志至于刘昭烈三见诸葛亮之事则为之太息葢昭烈以汉之裔欲诛曹操以复汉室此昭烈之雅志也然得徐州则失徐州得豫州则失豫州败于吕布又败于曹操奔走狼狈于荆楚之间而无所于归宜其惫而不复自振也而其见亮曰孤不度徳欲信大义于天下而智术浅短遂用猖獗至于今日然志犹未已嗟乎昭烈者是时已老矣衰败屡折而志犹未已此亮之所以乐于委身而愿効其谋者也彼其徒手而成鼎峙之业其以此哉今天子以天下之半带甲百万表里江淮安坐而指挥天下之豪杰以图恢复祖宗之业而澡靖康之耻进则成混一之功守则成南北之势何至于以一小折自沮而汲汲以议和哉臣愿天子坚昭烈之志而毋以唐之二君自处则中兴之功天下未绝望也  

论宿将疏【`杨万里`】  

臣闻今之议者曰选将莫若宿望而新进者未足用也臣窃以为不然选将之与相相似而大不同相不厌旧而将不厌新择相不以旧不足以压天下之望选将不以新不足以激天下之才葢天下之相必道隆而徳重名节全而才畧高天下之人晓然服其可以相也或既相而去天下恨其有所不尽而望其再有所尽也如此者未相而天下愿之既相而天下悦之既去而天下留之是惟无相相之而天下无异论故曰相不厌旧至于将则不然夫所谓宿将者功业就矣名位高矣冨贵极矣腴田甲第金玉寳货充乎其家歌童舞女酣晏沈浸汨乎其心昔之精明之谋者将暗然而勇果之气者将废然矣天下无事则曰朝廷茍有事不使我则不济及其有事也使之舍其所甚乐而任其所甚忧取其甚爱之身而捐之必死之地彼则畏矣以今之畏合前之骄焉往而不败故曰将不厌新葢富人有作室者有楹而未有栋有栋而未有梁则徧国中以求大木三年而后得之于千里之外葢千百年之松槠豫章也室成而富人者疾有愚医焉见其向之求木之意也则献其百年所藏之天雄乌喙焉曰此可已病也不知夫木者不老则不坚而药者不新则不効今岁之药来岁已陈且槁矣而百年之天雄乌喙则与朽壌何择而尚伐病之能哉此将相新旧之辩也李广之在汉骁雄杰出其君知之天下知之匈奴亦知之广之心翘然以无人视天下自以为汉将非我则不可也然卫青霍去病崛起于戚里之中与单于角胜负深入大幕直捣龙庭而广乃以失期无功死开元之后王忠嗣哥舒翰威名边功天下第一天下之人以为一日不可无忠嗣与翰也及幽陵盗起庙堂失措忠嗣则不存而使翰则又败复两京平安史者乃一未有功之子仪而忠嗣部曲中之一光弼也当广之盛时忠嗣与翰有大功名之日天下岂知有卫霍李郭哉然则宿将之与新进未易以相轻重也且人之有才者孰无自喜之心而人之于冨贵功名孰无愿欲之志自喜其才则必求所以自试志乎冨贵功名则必求所以自取此如善书者乐于为人书而嗜酒者可以得酒则无不为也不因其自试之心而激之以自取而曰吾必得宿将亦惑矣故臣以为今日之取将莫若以新儒士之通敏沈雄者行阵之尝有闻者武举之有所蕴而不徒虚文者士卒之有能而自异者卑贱有挟持而不自达者豪猾有过而其才可赎者君相留意焉不测而识之于稠人之中无故而置之万众之上庶几乎如高帝之得韩信者又何患天下之无将也哉  

论人心可畏疏【`陈良傅`】  

疑寿皇者虚忧也失人心者实祸也今也举朝谏之而不听百官解体矣四参常朝宰执而下无一人立班者是失举朝之心也举国非之而不恤军民皆怨讟矣或诈为诏书敢于指斥是失举国之心也若乃吴挺之死半年而不置将张孝若之见杀累月而不讨贼他如班直侍试于殿庭侍从待命于郊外往往邈然都不省记是于寿皇何预焉而陛下独固守力行之又所谓举世为之惶惑而不加怪者是岂不足以失举世之心乎不但此也人情好逸而恶劳今仗下之士皆苦晏朝已报班矣有唾不顾者臣未知禁卫之心果如何人情利亲而患踈今自合长御药卒不得一至左右间尝一日逐数十人臣未知近习之心果如何甚者嘉邸有子而不奏告掖庭有丧而不发起臣又未知宫阃后妃之心果如何陛下试一念此不谓之孤立欤不谓之人人自危欤虽然破疑为笑在蹙頞之顷则转祸为福亦在反掌之间何者今日之事非若敌国对垒难平也非若强臣跋扈难制也又非若四分五裂难收拾也徒以圣意忧疑寿皇过当而人心不服耳圣意释然则人心帖然矣故今日过宫则人心以今日解明日过宫则人心以明日解然则陛下何苦执滞而为此岌岌也  

## 文章辨体彚选卷一百七

（明）贺复征 编  

○疏二十一  

奉天殿灾上疏【`眀邹缉`】  

臣伏奉勅书以今月初八日奉天殿灾勅谕文武羣臣询求所以致灾之繇令臣等逐一条陈无隠俾知警惧以回天意臣惟陛下敬天勤民之意至深至切未尝少怠而羣臣奉行或失初意故不能无少过误使致下民失所怨讟上兴上天眷懐遂加谴罚陛下心存警惧咨访羣臣惟臣愚昧浅陋不足以识致灾之繇但有所见不敢遂隠谨采耳目所闻上尘圣览伏惟少垂察焉切以皇上绍嗣太祖髙皇帝之统绪建立两京本所以为子孙帝王万世之丕基天下万民尊仰之根本爰自肇建北京以来焦劳圣虑几二十年功力浩大费用不赀调度既广科派亦繁羣臣不能深体圣心致使措置失宜所需无艺掊克者多冗官滥员内外大小动至千百使之坐相蚕食耗费钱粮而无益于事是以竭尽生民之膏髓又不足以供工作之用繇是财用匮乏莫知所圗民穷无告犹不之恤夫民之所赖以为生者衣食也而民以百万之众终岁在官供役既不能保其父母妻子遂其乐生之心又不能躬亲田畆以事力作使耕种不时农桑废业犹且征求益深所取无极至于代输桑枣以供薪爨剥取桑皮以为楮料而民之衣食无所资矣加之官司胥吏横征暴敛日甚一日民生无聊愁叹满室且如前两岁买办青绿颜料本非出产之所而科派动辄千数百户民无可得则相率敛钞遍行各处收买每大青一斤至万六千贯及至进纳又多以不中不肯收受往复展转当须二万贯钞方得进收一斤而所用不足以供一柱一椽之费其后既已遣官采办于出产之处而府县买办犹不为止盖缘工匠计料之时惟务多派以为溢取之利而不顾民之艰苦难办此又其为害之甚者也然此特买办之一尔其它又有不可胜言者矣且京师者天下之根本人民者京师之根本也人民安则京师安京师安则国本固而天下安此自然之势也而自营建以来用事之人不思人民为国之本谋所以安辑之乃使羣軰工匠小人假托威势驱迫移徙号令方出即欲其行力未及施屋已破壊或摧毁其墙壁或碎其屋瓦使孤儿寡妇坐受驱迫哭泣号叫力无所措或当严冬极寒之时或当酷暑霖潦之际妻子暴露莫能自蔽仓遑逼迫莫知所向所徙之处屋室方完又复驱令他徙至有三四迁移而不能定者及其既去而所空之地经月逾时工犹未及陛下之爱民本甚深而工作小人横害小民如此其甚陛下皆有所不知此京师人民之受害而不能无怨讟者也贪官污吏徧布内外剥削之患及民膏髓朝廷每遣一人出差即是其人养活之计诛求责取至无限量州县官吏应答奉承惟恐不及间有亷洁自守心存爱民不为承应及其还也即加谗毁以为不肯办事朝廷不为审察遽加以罪无以自眀是以在外藩司府县之官闻有钦差官至望风应接唯恐或后上下之间贿赂公行略无畏惮剥下媚上有同交易贪污成风恬不为怪夫小民之所积几何而内外上下诛求如此岂能无所怨讟乎今山西陜西山东河南诸处人民饥荒水旱相仍至剥树皮掘草根簸稗子以为食而官无储蓄不能赈济老幼流移颠踣道路卖妻鬻子以求苟活民穷财匮如此而犹徭役不休征敛不息京师之内聚集僧道几万余人日食廪米百余石而使天下之人糠粃不足至食草木此亦耗蠧食以养无用者也至于报効军士朝廷厚与粮赐使之就役而乃骄傲横恣不执常役游行往来扰害良民此乃奸诡之人惧还原伍科徭不堪假此为名以圗规避非真有报効之心此岂可以信用之哉朝廷岁令天下有司织锦段铸铜钱遣内官赍徃外藩及西北买马收货所出常数千万而所取曽不能及其一二耗费中国糜敝民人亦莫甚于此也且钱出外国自昔有禁今乃竭天下之所有以与之此可谓失其宜矣马至虽多类皆驽下散与民人畜养马多人少畜养不前及至死伤辄令赔偿马户贫困则复鬻卖子女犹不能偿夫国家之所赖者人民也人民既耗土地空虚养马虽多亦何所用此又其害之大者晋武帝徙边人于河南内地羣臣皆谏以为不可恐贻他日之患武帝不聴其后卒致五部之乱今乃许令蒙古之人入中国赐以鞍马弓矢居室牛羊衣服盛具供帐以待之此等皆窥觇中国奸细之人尤其所不可者夫人莫不安土重迁不乐逺徙况以蕃夷习俗既殊所性亦异岂肯背其本主违去乡土而居中国乎是必有可疑不可以不察之也今宜使之来朝之后即遣归其本国不必留之以为后日子孙之患也至于宫观祷祠之事自古有国者所当深戒汉武帝尝极意以求之而卒无其验取讥后世亦宜去而絶之也古人有言淫祠无福况事无益以害有益蠧财妄费国用无度亦其一耳凡此数事皆足以损伤和气下失民心上违天意怨讟之兴实繇于此夫奉天殿者陛下正朝之殿所以朝羣臣发号布令出政之所古之所谓眀堂也而灾首及焉其为灾之大自古以来未之或有诚所谓非常之变也非省躬责已深察所以致灾之繇大布恩泽改革政化以疏涤天下穷困之人不能以回上天谴怒之意也夫应天以实不以文臣愿陛下亟下眀诏散遣工匠营造之人停止役作使天下之人得遂其父母妻子相安相养之心罢絶下番买马之役勿令复出四夷外国来朝贡者赐赍而遣之勿使乆居中国有愿留者亦宜遣令出塞俟三四年后徐复议之盖四夷归附朝贡虽足以为中国之盛然使之久居于此窥见中国之虚实恐非今日之所宜亦非他日之利也彼皆人习武勇不畏强御徒以贪求中国之货贿而已一旦待之有不至必且为中国患矣冗官滥员宜沙汰之使归田里有可用者亦使暂归俟其官有阙则取用之简拔贤才申行荐举严考官吏有赃贪蠧政壊法为民之害者在内则令六卿大臣及监察御史在外则令按察司官按核其实而罪黜之勿复寛贷若有亷能之官善绩昭著许令保荐于朝量加升擢使有劝励大抵敦教化厚风俗励亷耻劝良善此有国之先务善有所劝恶有所惩则亷耻道立而奸贪之俗自止息矣前者尚有监生生员告乞单丁侍亲因而获罪发充军者亦乞赦原取回使得遂其初心盖其间亦有先告侍亲后以亲终已行出仕有司不行分理一槩查发充军此皆有亏治体难以垂训将来至于宫庙祷祠之事亦宜罢絶无聴其妄近者大赦天下之时法司执滞常条罪有无大干涉所当赦宥者尚复拘系亦乞加重湔洗使之自新尝为京官者则降出于外勿迁旧职蠲除租税一切征敛科需不急之务悉乞停罢饥荒之民则令所在有司发廪赈济或官廪不敷则劝令大户之家出粟以赈之官为之主俟有丰收则俾偿之凡此皆天下之大计所以保安宗社收拾人心挽回天意而为国家千万年无穷之命脉令皆举行之则人心欢恱和气可臻民心既固国本益安欲为天下苍生之福子孙帝王万世之基莫有大于此者矣夫国家之所恃以久长者天命也人心也而天命所在常视人心以为去就未有不得人心而可以保天命也未有人心既归而天命不归之者欲和人心必敦教化必修礼让必使之遂其生养于闾阎之下教化行而礼让兴则人知父子君臣之教尊君亲上之义则任之以事驱之以役虽劳而不怨生养遂而衣食足则人知亷耻思乐妻子保亲族盗贼息而无争夺凌暴之风矣如此则人心和附天命凝固国家久长之利又莫有过于此者矣奸人细民有以诡术异道而惑人者则抑絶而禁止之使不乱吾民之教信赏罚一号令使人有所守而不为疑惑赐予有节而不至于滥恩财出有经而不至于妄费则国本克实财用可舒而不至于空乏有司百官全其禄廪使有以养其亷耻天下之人得以休养于田里之间而有司官吏无贪残虐害之政则灾沴不作太平可臻人心既和天命攸属而国之基本自固此诚国家之至计保安天下消弭灾变之大者也至于边防守御之臣则令其修饬军伍谨察烽堠以防冦盗此又其所当虑于未然者也今天意如此灾变已极不宜复有所造作以重劳其民当还南京奉谒陵庙告以灾变之故保养圣躬休息于无为数年之后天意既回始可为之不宜聴信小人之言复有所兴作以误陛下于其后彼小人者不知国家忧戚之大计惟欲謟谀顺旨以希幸恩宠而已若复聴其言以为无害则误陛下益甚殆非国家之利也臣不胜惓惓之忠辄冒斧钺之诛谨陈其愚以复明诏干犯天威不胜恐惧待罪之至惟陛下矜其狂愚少垂聴鉴  

缉熈圣学疏【`薛瑄`】  

窃见近日有臣下进言欲开经筵以缉熈圣学者虽蒙圣徳允纳未见施行盖欲候军旅事平之日以开讲也臣愚以谓当圣主中兴之时天步艰难之日正讲论为学为治之道不可一日而缓焉者也昔汉光武躬擐甲胄讨除羣凶犹且投戈讲艺息马论道军旅间未尝一日废学故能举羣盗如鸿毛复大业如反掌唐太宗兴义兵埽除冦乱一时潜邸从龙之人皆文学智谋之士日乆相与论为学致治之道乙夜之览身忘其倦故能刬削僭伪拯济生民此讲学所以有资于戡大难也近者漠北小丑虽陆梁为冦而内外御侮各有其人堂堂天下号令一施风行草偃非至如汉唐草昧之秋也顾可以斯时而少缓讲学之事乎伏望皇上命廷臣集议经筵仪式务从简约不尚奢华仍博选公卿侍从文学之臣有学术纯正持已端方谋深虑逺才识超卓通达古今明练治体者一二十人使之更代入直恭遇皇上视朝之暇日御便殿即召各臣进讲其所讲之书先大学论语孟子中庸兼讲春秋尚书诸史则资治通鉴纲目务要详细陈说圣贤修已治人之要恳切开告帝王端心出治之方以至唐虞三代汉唐宋以来人君行何道而天下治安为何事而天下乖乱与夫赏善罚恶之典任贤去邪之道莫不毕陈于前如此则劝讲之官庶可日修其职讲官之职既修虽皇上聪眀之资实由于天锡而朝夕缉熈启沃之力亦有资于圣心圣徳日明于以修治道则正心以正朝廷正朝廷以正百官正百官以正万民而治道有修眀之效于以攘外侮则修军政以简将帅以练士卒以讨仇方而仇方有殄灭之期此讲学有资于成大功戡大难宜急行之而不宜缓焉者也  

议和蕃不便疏【`于谦`】  

据镇守大同叅将许贵奏要与贼讲和暂示休兵俟人马强壮宻定讨伐之计臣以贼首额森自逞桀骜之姿纠合敢死之众既侵犯边境而拘留上皇复入冦京畿而震惊陵庙其为雠恨庸可胜言且以和议一事论之当去年秋冬之间正敌势方张之际朝廷亦尝遣赍金缯往使敌庭贿赂纔入于穹庐敌骑已至于闗口朝廷灼见敌情谲诈和不足恃以故絶使不通往还惟勅边将大修武偹以励人心固守城池相机战守今许贵又奏讲和之议臣等切惟今日之事理与势皆不可和何者中国与冦有不共戴天之仇和则背君父而忘大义此理有所不可和也又敌人贪而多诈万一和议既行而彼有无厌之求非分之望从之则不可违之则速变此势有所不可和也茍以为敌强难制姑从和以缓其兵臣等请质之前代宋真宗澶渊之役契丹之众累被我兵摧阻既盟之后朝廷尚岁输银绢及季世徽钦北狩中国名将如张韩刘岳之徒屡败金师及奸臣秦桧一主和议朝廷既割境土以与之又输岁币以贿之甚至降黜尊号含垢忍羞屈已从和卒至人心解体国势陵夷无救成败而后已援古证今和议之不足恃也眀矣为今之计莫若选将练兵养威蓄锐贼若来侵则相机而剿杀贼若逺遁不贪利以穷追万一敌人复有大举入冦之谋则我兵操习有素加以将帅思奋臣等当尽死効力以圗剿灭以雪国耻必不出敌人之下其或皇天厌乱敌人自知数冦不利遣使入贡则量与赏赐遣回亦不拒絶而已若欲朝廷先遣使臣往彼通好则示彼以弱而启其轻侮之心万万不可此则方今之要务而臣等之愚见也  

纠避事武臣疏【`于谦`】  

尝谓竭力尽忠乃人臣之当务懐奸避事在国法所难容窃照宁逺伯任礼本以庸陋叨居重任所宜感激奋励不避艰危用竭犬马之劳以圗涓埃之报可也今本官外示退逊而中藏诈谋身跻显荣而心无补报膏粱纨绮纵嗜欲以为能介胄干戈咸舍置而不问先年甘肃镇守惟务营私利已不能御侮安边窥见边务方殷遂乃上章辞职既蒙取回赴京自合辞禄致仕却又不安本分望外希求计嘱昌平侯杨洪奏保伊曽经战阵精神未迈乞令管军以偹调用已蒙钦准本官今在三千营与杨洪操练军马并无寸长可称亦无一策可措近该本官照得紫荆白羊倒马闗口等处易州涿州保定真定通州系屏蔽京师紧闗冲要去处合当増兵守偹遣将巡督议拟摘拨官军委官统领前去臣等为见任礼系先朝旧臣边邮宿将若是简拔任用必能宣力竭忠岂徒望其御侮折冲而实赖其发纵指示乞请勅命本官统兵于前项地方闗口内外往来巡守已于本年四月二十六日奏准行令任礼钦遵去后岂期任礼罔顾人臣之义终懐负国之心奏称年老不堪领军切详任礼先该杨洪荐伊在京管操军马欣然就事畧无难色及改拟前去畿甸巡守辄称老病不肯启行臣等窃惟周之姜尚八十而佐武王灭纣兴周汉之赵充国七十余而请自将屯田以降先零今任礼年齿无姜尚充国之迈又况各闗各城去京不逺当此人心揺惑之际国步艰难之时本官一身休戚实与国家共之今却不思忘身而济难乃敢方命而孤恩原心实出于奸谋论罪当加于极典及照杨洪眀知任礼倚老推奸不肯尽心为国意在擅作威福暗邀人心聴从嘱托朦胧荐举夫以任礼杨洪俱为大臣受恩深重手握兵柄身倚安危方且欺心玩法退缩顾望若此将何以为羣臣之表率朝廷之倚赖哉合将各官通行拿送法司究问治以重罪以为人臣懐奸不忠欺上方命之戒  

奏免征大同税粮疏【`于谦`】  

臣因大同地方民贫歳歉具奏蠲免停征税粮近奉户部行臣文札似以臣言为妄臣观本部所议有曰宣徳十六年大同有灾州县卫所已照分数除豁无灾税粮不知縁何停征者臣惟大同连年饥荒小民贫苦去冬今春斗米几值三钱事势之极言之不殚至于先年奏报灾伤欠真乃是有司不恤民隠之罪岂可以此遂以为大同有无灾之地有不饥之民哉本部所议又有曰大同一镇本部给发甚多者夫大同所发该部钱粮乃是供给军马调度之用固未闻该部发几万两济某县之饥又曾发几万两寛某州之税也今乃以此而塞臣之谋是犹以东家之负欠而夺西邻之契劵也本部所议又有曰本镇歳征不足歳用天地所生财货百物不在官则在民收贮在官者堪以接济则拖欠在民者乃可寛征臣愚不能逺举古昔且如成化年间山西陜西之饥比时朝廷亦发太仓银数十万出赈臣愚不知彼时发银之时各处地方在官者岂皆在在赢余耶亦为当时在官者已竭而后发之银又未知当时各处地方赈之而仍征税粮与否也大同之饥实与之同而又过之赈济既已不得求免税粮又所不允是大同之民既不得与往日山西陜西之民比又不得与今日山东直隶之民比也夫边民之苦较之腹里特为异甚腹里每畆征草二束而大同乃每畆四束腹里税粮每有轻额而大同存留之外皆供王府禄米此其苦一也地寒霜早耕获不得其时或有虑患人畜俱亡此其苦二也军储缺乏每每动调人马辄搜民间名虽和买其实害不可言此其苦三也商贩不通无贸易之利此其苦四也州县长吏举人者少进士者絶无惟知科索不知抚字而各卫所首领官员及分守守备内臣比肩而立皆须供亿民少官多此其苦五也是以数十年来村邑萧条版籍凋落其视成化弘治以前十去六七此而不恤必至无民茍若无民岂有大同既无大同岂复有京师夫边民者所以捍御腹里朝廷恩泽岂特加优渥今乃有腹里所无之苦无腹里所有之恩何也今大同北有强敌南有矿贼而号称虎头者时又窃发今州县小民以升斗之粟坐强盗死者不少中间有兄弟三四人者又有亲戚三四人者此其事势岂可不虑夫人心离向几微隠伏固知庙堂之上此非所急至于变生祸作独不用财乎该部所称天之所生财货百物不在官则在民是诚至论臣愚不知今日之财货果在官乎若以为今之天下家给人足臣虽无似断不敢以是欺陛下也昔者先帝临朝号称积财如权奸刘瑾宸濠钱宁江彬张锐之属皆富敌于国今皆抄没在官当时内府岂无掌管岂无文簿收记此乃今日财赋根源之地司国计者正当惟是之求稽其出入而尽还之于太仓使宫闱不得占据贵戚内臣不得滥窃一疏不允再疏请之再疏不允三疏请之三疏不允则以身为之去就继之者又复如是则圣眀之上岂有终不见从者哉足国裕民实在于此若以此等财货皆入左右近侍宫闱贵戚之手不可必得而惟民之求则非今日圣眀之治而亦非天下之所望于该部者也该部所议又有曰若是依拟停征尽免作何区处何彀放支臣愚以为区处之策惟力请内帑之银是也臣闻之古人贤圣君臣所以足国裕民亦自有其道昔者汉文帝露台惜百金之费所幸慎夫人衣不曳地而复今年赐民田租眀年赐民田租卫文侯衣大布之衣始年有车三十乗季年乃三百乗今朝廷之上内外官荫日有滥书贵戚赏赐占据横不可制司礼监之奏乞请内臣之滥设言者屡及之而不抑所以糜烂其财赋者不知其几何此正司国计者之忧乃于靡有孑遗之民而屑屑取盈焉此其道何也臣前奏免粮该部令臣查考去处见今有司停征两无所从臣近日又奏边务事亦未奉眀示敷政优游固为圣明寛裕博大之体然于臣等小臣熈事图功承流宣化不无延引歳月伏乞陛下特勅该部查臣所奏如果妄诞乞即加罪谴明示天下以为人臣不忠之戒如或有礼乞即施行  

登极建言疏【`刘定之`】  

题为建言事臣观自古以来近边之祸未有甚于今日也古者如晋懐愍之陷于匈奴宋徽钦之陷于女真其时皆因边塞外破藩镇内溃救援不集播迁无所然后有蒙尘之祸未有若今日天下之大数十万之众奉上皇至于漠外委以与卫拉特者也至于晋宋既遭此祸之后元帝继统髙宗嗣服皆舍弃故都偏安一隅然尚能奋既衰之势以御方张之敌使刘曜石勒敛其虐焰而不侵梓宫韦后因其讲和而来归未有若今日额森乗胜入冦直抵京城奉上皇以来而天下之大数十万之众既不能奋武以破敌又不能约和以迎驾聴其自来又聴其自去者也盖国势之弱久矣虽非陛下所能遽使之强然岂可不思其自强之术而力行之乎臣愚无知晓敢条陈所见以俟采择其一曰战陈臣观昨者之战但知闭营坚壁假托持重之说而不能出竒尽力以收胜捷之功甚至前队败而后队不救左哨出而右哨不随宜仿宋吴玠吴璘兄弟三叠阵之法前一行刀楯蹲伏以俟其阵最低第二行矛戟大鎗立地以俟其阵稍髙后一行骑兵弓矢其阵最髙敌至得互相倚恃迭为救护庶几不至狼狈又敌骑之来奔腾荡突必资刀斧以制之昔郭子仪破安禄山胡骑用八千人执长刀如墙而进韩世忠破金人拐子马用五百人执长斧上斫人胸下捎马足由此言之刀斧之挥霍便捷优于火鎗之迟缓趦趄也其二曰守御昨者紫荆居庸等闗既不能御冦之入又不能遏冦之出名为闗塞实则坦途敌骑之来若长风之驱云雾豁然无所底碍盖兵士寡弱亭陴缺败蹊隧踈漏非朝夕之积也今宜增兵士缮亭障塞蹊隧如古者画境分守之时因其陆地则縦横掘堑名为地网因其水泉则遇处停畜号曰水柜或多植榆栁以制奔突或多招土兵以助官军此皆古所尝为必有效验今武夫悍将多云古不可泥然商之贤相不云乎事不师古以克永世匪说攸闻此臣老生腐儒之所信其言者也其三曰通使夫通使之职欲其内蕴忠信之心外有言语之才昔汉文帝遣陆贾使南越用能屈赵佗之膝以去僭号宋仁宗遣富弼使契丹用能结华夷之盟以息战争若富弼者所谓蕴忠信而能言语者也奈何往时専以译人驵夫为之哉今后宜用文武贤臣备正使之选令通敏者为之介绍录其动静言语纎悉必载回日闻奏庶乎不至招衅起戎矣其四曰降蕃往年以来降蕃皆留居京师授以官职给以全俸夫非我族类其心必异故昨者或冲破闗塞奔归故土或乗伺机便冦掠畿甸今宜乗大兵聚集之际迁徙其众逺居南土禁其种落不许自相婚媾变其衣服不许仍遵夷俗或以为兵使与吾中国之兵部伍相杂以牵制之或以为民使与吾中国之民里甲相错以染化之况又省全俸之给减漕挽之劳臣尝于上皇时言之智谋浅短不足仰动天聴然今者之祸可鉴矣其五曰练兵夫天下之民农夫出粟红女出布而输纳公上者多以养兵也天下之兵受粟于仓受布于库而练习武艺者所以为国也向者兵士受粟布于公门而纳月钱于私室于是乎手不习攻伐击刺之法足不习坐作进退之宜目不识旗帜之色耳不闻金鼓之节但见其或负贩货财以为商或习学技艺以为工而工商之所得仅足以补月钱之费盖民之膏血兵之气力皆变而为金银以恵奸宄一旦率以临敌如驱牛羊以当虎狼几何其不败哉今宜痛革月钱之弊作新操练之政将帅有踵旧弊而不改者诛之可也怠新政而不务者降之可也士卒练习既久拔其勇锐者汰其罢软者粮赏有厚薄费用可节缩矣其六曰抚民夫养兵之费既出于民而兵败之祸民蒙其害始也出费而终也蒙害民其何辜乎况守令之刻削于民犹将帅之刻削于兵也今宜于常年考核之所黜落三年朝觐之所弹纠者悉加严罚而不寛纵至如大臣举官有犯赃私者必连及举主夫恩不加于贪吏则贪者寡矣罚不贷于举主则举者慎矣民岂不蒙其恵乎民安而邦本固虽敌国外侵而邦本内固此保国永世之良圗也岂可以目前不暇而谓此为迂缓乎其七曰选将夫将材罕得天之生将材岂専在于将门乎贩缯屠狗之夫而汉赖以王被褐扪虱之人而秦赖以霸至于赵括者岂非赵奢之子然殒首于白起王离者岂非王翦之孙然系颈于项羽今国家用将有出于将门之中者若石亨杨洪是也有出于将门之外者若于谦杨善是也然将能知将宜令其各举所知不拘门地或以勇力或以计策其余公卿侍从亦令各举所知量能而任之庶几拔十得五闻一知二将材由此而充矣其八曰赏罚夫有兵将而无赏罚犹无兵将也将非赏罚无以将其兵君非赏罚无以将其将昨者遣石亨于谦等将兵御冦未闻其摧陷敌人迎回銮辂但迭为胜负互相杀伤而已虽不足罚亦不足赏也今亨自伯爵升为侯爵谦由二品升为一品天下之人未闻其功而但见其赏岂不怠忠臣义士之心乎昔汉之圗恢复也所恃者诸葛亮宋之圗恢复也所恃者张浚其人皆忠义素着功业久立及至街亭之战不胜而亮降丞相之号符离之役未捷而浚解都督之职待收后效乃复前官今宜使亨等但居旧职勿授新升以崇亷耻之节以作敌忾之气他日勋名振而爵赏加亦何晚乎夫既与而不忍夺者姑息之政也既进而不肯退者患失之心也上不行姑息之政下不懐患失之心则治平可计日而望矣至于昨有临阵而死者有弃闗而生者亦宜亟加赏罚庶几恩及卑贱而人知所劝法行贵近而人知所戒矣其九曰议政向者御史建议欲令大臣入内议政事寝不行夫人主当总揽权纲亲决机务如大裘之领不可以倒挈太阿之柄不可以倒持凡政事有早朝未及决者宜日御便殿使近臣侍于侧大臣奏于前言官察其邪正而加纠弹史官书其言动以示惩劝君臣之间询谋畴咨互相可否以求至当此前代故事祖宗成法也陛下遵而行之则决于万机也益以熟而察于百官也益以明圣政益新天命益隆矣若乃仍如前日每事但以奏本进入旨意批出臣恐偏聴生奸独任成乱治化无由以底于雍熈也凡此皆其见于政治者而尤必以徳学为本臣请得终言之其十曰徳学夫人主之徳欲其知如日月之明则可以察枉直仁如天地之大则可以覆羣生勇如雷霆之断则可以收威柄故中庸曰知仁勇三者天下之达徳也而宋贤相司马光之告其君仁宗英宗神宗皆以仁眀武为言光之所谓仁眀武即中庸之所谓知仁勇也然是岂可以易而能哉必本于学矣成汤之圣学于伊尹武王之圣访于箕子曾谓圣帝眀王全由天资不假学力哉然五经诸史之博儒生且未易徧观而况于人主臣谓经莫要于尚书春秋史莫正于通鉴纲目陛下宜留心焉不宜观其善而避其恶也夫善恶兼而观之则于为君也既知禹汤文武之所以兴又知桀纣幽厉之所以替而趋避审矣于驭内臣也既知有吕强张承业之忠又知有仇士良陈弘志之恶于驭外臣也既知有萧曹房杜之良又知有李林甫杨国忠之奸而用舍当矣其为知仁勇之助岂不大哉茍徒若前日使儒臣诵其善而避其恶是犹恐道路之有陷阱闭目而不视恐鱼肉之有馁腐拥鼻而不嗅其不至于误食而呕哕冥行而颠踬者少矣伏惟陛下以不世出之圣当大有为之时诚能本于徳学以见于政治则天下之大尚如金瓯之完固而未缺臣见国势可强雠耻可雪兄弟之恩可全祖宗之治可复而何难哉臣干冒天威不胜战惧伏惟择其言而赦其罪幸甚  

论散处边人疏【`明李贤`】  

臣闻皇王之道在赤子黎民而涂人四裔夫黎民赤子亲之也四裔涂人疏之也虽圣人一视同仁其施也必自亲以及疏未有赤子不得其所先施恵于涂人也况夺赤子之食以养涂人圣人忍为之哉窃见京师色目不下万余较之藏民三分之一其月支俸米较之朝官亦三分之一而实支之数或全或半又倍蓰矣且以半俸言之在京指挥使正三品该俸三十五石而实支一石达官则实支十七石五斗是赡京官十七员半矣传曰朝无幸位则食者寡此非幸位之比也夫以有限之粮而资无限之费欲百姓富庶而仓廪充实未之有也近者连年荒旱五糓不登而国家之用则不可缺是以米粟并进岁入京师数百万石而军民竭财殚力涉寒暑冒风霜苦不胜言然后一夫得数斛米至京师者幸也若运至中途食不足衣不赡而有司曽莫之恤督责之愈急是以不暇救死往往枕藉而毙者不可胜计而达人坐享俸禄施施自得呜呼既夺赤子之食以养涂人而又驱其力使赤子卒至于饥困以死而涂人则充食厌足仁人君子所宜痛心者也若夫禄所以养亷也今朝官皆实闗俸米一石以一身计之其日用之费不过十日况其父母妻子乎臣以为欲其无贪不可得也备边所以御侮也今边军长居苦寒之地其所以保妻子御饥寒者月粮而已粮不足以赡其所需欲其守死不可得也今若去此达官臣愚以为除一害而得三利焉何则计达官一岁之俸不下数十万可以全生民之命可以赡边军之给可以足京官之俸全生民之命则本固而邦宁矣赡边军之给则効死以守职矣足京官之俸则知耻以养亷矣得此三者利莫大焉臣又闻圣王之道贵乎消患于未萌易曰履霜坚氷至书曰惟几惟康不可以不察也臣切见达人络绎不絶朝廷授以官职足其俸禄使久处不去坐糜畿内无益之费尚不足惜又有甚者焉夫彼皆不顾君亲贪而好利乍臣乍叛慌忽无常彼来降者非心恱而诚服也实慕中国之利也且达人居胡地未必不自种而食自织而衣今在中国则不劳其力而坐享其有是故其来之不絶者中国诱之也诱之不衰则来之愈广一旦边偹有警其势必不自安矣前世五胡之乱可不鉴哉是故圣人以涂人处之其来也惩而御之不使之久处其去也守而备之不诱其复来其为社稷生民之虑至深逺也近日边尘数惊而达官羣聚京师臣常恐惧不安寝食伏愿陛下断自宸衷为万世长久之计乞勅兵部将达官渐次调除天下各都司卫所彼势既分必能各安其生不惟省国家无益之费而又消其未萌之患矣臣材识不逺偶有所见昧死以言  

养圣躬勤论政惇孝义疏【`章纶`】  

一养圣躬臣闻天下之本在国国之本在家家之本在身身之本在心大学曰心正而后身修以身为天下国家之本而心又一身之本也天下安危系于人君之一身身安则天下安天下治乱出于人君之一心心正则天下正欲安天下必先安身欲正天下必先正心此当务之急也臣恭惟皇上身乃天地宗庙社稷之所付托天下华夷臣民之所仰望祖宗列圣万年之基业在是圣子神孙万世之统绪在是诚不可不保养而所以保养之者莫切于逺声色也昔唐太宗欲纳郑仁基女魏征谏止之宪宗时教坊使称宻诏选良家女子纳禁中李绛上疏乃悉还之文宗取李孝本女入宫魏謩谏而出之此古忠臣爱君必拂其邪心防其嗜欲置君于无过之地正心以为安天下国家之本使天下莫得非议也伏望皇上思天地祖宗社稷付托之重念天下臣民仰望之心宵旰忧勤日夕惕厉以安天下而于深宫之内逺美色退声乐以保养圣躬诚以帝王一动一静天鉴临之天下知之史官书之以昭示天下以监戒后世不可得而掩也  

一勤论政臣闻君上臣下固有天尊地卑之分然元首股肱则有同心一体之情故于退朝之后便殿问答如家人父子相亲于一堂之间非天地悬隔邈然不相近也故尧舜禹启成汤太甲盘庚髙宗文武成康宣王之为君皋夔稷契伊尹仲虺甘盘傅说周召仲山甫尹吉甫之为臣或都俞吁咈而规戒于朝廷之上或谟眀弼谐而陈论于堂陛之间或君吿臣而曰予违汝弼尔无面从或臣戒君而曰罔逰于逸罔淫于乐上下之间更相告戒故能赞襄治化而致雍熈泰和之盛以为不如是则君臣上下情不交孚而治体民情莫得而知也我朝祖宗列圣之于诸臣常命左右以偹顾问或于大诰首着君臣同逰之篇或于勅谕而有旁招俊乂之语伏望皇上以歴代帝王及祖宗列圣为法每退朝之后许师保尚书诸大臣及六科十三道五品以上更番于便殿以待顾问各条答事宜必言救时急务如此则足以明四目达四聪而于民间利病无不周知矣  

一惇孝义臣闻伊尹告太甲有曰立爱惟亲立敬惟长始于邦家终于四海孟轲氏有曰尧舜之道孝弟而已矣诚以孝弟者百行之本万善之源天子之所以徳教加于百姓刑于四海者不越孝弟而已矣故大舜父顽母嚚克谐以孝周文王事王季一日三朝汉髙祖五日一朝太公文帝侍薄太后疾目不交睫衣不解带是孝之可法如此唐玄宗初即位为长枕大被与兄弟同寝殿中或设五幄与诸王更处其中或置花萼楼召诸王同宴是友爱之可法如此臣伏望皇上于退朝之暇必设两宫尊奉上圣皇太后太后而修问安视膳之礼是即虞舜周文汉髙文帝之孝也臣恭惟太上皇帝君临天下十四年是为天下之父也与皇上同气异胞是为至亲之兄也皇上曾亲受上皇之册封是为上皇之臣子也上皇亲征蒙尘被留北庭尝诏旨传位于陛下是以天下授陛下也陛下尊之为太上皇帝是为天下之至尊幸而奉迎还宫是皇上之至愿亦天下之至望也上皇为陛下同气之亲兄陛下为上皇同气之亲弟形虽为二其实一人况上皇天性谦冲意无彼此伏望皇上于朔望日或节旦幸南宫率羣臣朝见上皇于延安门以序连枝同气之情以极尊隆崇奉之道则国家天下之福万世帝王之法也臣又窃观北极五星眀大则吉以臣观之是复中宫之象而位不虚也诚以后妃之徳风之始也所以风天下而正夫妇也今兹诏册妃汪氏为皇后以厚大伦之原是以正位中宫而孝敬勤俭之徳已闻于中外矣又诏册世子母阮氏为皇后是固所以正大体眀彛伦而中宫之位久让而弗居也不意世子薨逝臣民莫不痛心此事既往固不必言矣然而中宫之位不可以久虚伏望皇上复诏汪氏于正宫则皇子大本不期而有六宫仪范不期而正国家之本风化之原自可表正四方流传万世矣至于皇上推念同气犹子之义诏沂王复居储位以皇子之生如此则五伦全备而和气充溢于宫庭万姓爱载而欢声洋溢于四海殆见天心自回灾异自弭而外侮不足平矣  

请谥宋臣文天祥谢枋得疏【`韩雍`】  

窃见宋丞相少保信国公文天祥弱冠状元立朝尽节临危拜相许国不疑志専恢复屡折挫而不移心切匡时蹈艰危而不变既而国亡被执系狱累年诱之以大用而不从胁之以刀锯而不屈卒之南向再拜杀身成仁收三百年养士之功立千万载为臣之极有指南录以着其忠爱有集杜诗以寄其忧伤其精忠大节与日月争光与天地悠久诚足以正人心而扶世道也及宋礼部侍郎谢枋得登科对策力诋权奸登用漕司极攻时政受任于运去祚移之后抗敌于兵罢民散之余力已尽而不支志有为而不果后元臣程文海等交章累荐耻仕二姓恳辞不屈叅政魏天佑强逼北行誓死不食终于燕京着为文章髙迈竒絶发明道学羽翼圣经其清论无媿于先贤有功于后学文天祥江西庐陵县人谢枋得江西上饶县人二贤殁后赠谥未加子孙有在录用未及及顺天府府学之西旧有文天祥祠堂塑像尚且儒者衣未复丞相冠服皆为缺典臣窃惟伯夷叔齐死于殷周之际至宋而追封之诸葛亮颜真卿忠于汉唐之时至元而加封之古之君天下者若兹所行盖有所见而非茍焉无益之举也如蒙准言乞勅礼部翰林院儒臣会同考议量加文天祥谢枋得赠谥取其子孙量才录用并将顺天府学之西文天祥祠堂塑像改塑丞相冠服行令有司仍各春秋祭祀庶使天下之人知为臣而能死忠死节者虽百世之后亦得暴白显扬垂休后嗣以増志士仁人之气以沮乱臣贼子之心其于纲常诚非小补  

## 文章辨体彚选卷一百八

（明）贺复征 编  

○疏二十二  

扶植纲常疏【`明罗伦`】  

臣闻朝廷援杨溥故事起复李贤顷承天问赐对大廷亲置首选毎自感励思酬奬遇凡圣学大要君道急务朝政阙失纪纲废弛官吏贪酷生灵愁苦风俗败壊士气委靡兵戈扰攘饥馑荐臻提其纲领疏其节目状其情实探其根源为万言书献于陛下以舒天下之望以酬陛下之恩顾筮仕未久谙练未深而又庙堂大臣百僚庶采必有忧臣之所深忧言臣之所欲言行臣之所欲行臣以疎逺骤进之人恐蹈冒言越职之罪是以心虽懐忧口不敢言口虽欲言时未暇及此臣之罪也亦臣之分也乃者李贤遭丧之时朝廷下起复之命臣窃谓李贤大臣起复大事纲常所关风化所系天下所瞻后世所监左右侍从给舍台官有知义理不顾流俗必陈正论以扶纲常是用缄黙因循至今言虽若迂所关甚大事虽若缓所系甚切由前数事臣既未暇陈由此一事臣又未敢论是乃偷合苟容之徒非有忠君爱国之心固非陛下求臣之本心亦非愚臣报陛下之夙愿也虽越职忤义君子所嫌未同而言圣人不与然先王立制时政有失庶人工艺犹得匡谏况臣偹员近侍蒙恩深重扶植纲常臣之志也披写悃愤臣之忠也惟陛下亮之伏读圣策有曰朕夙夜惓惓欲正大纲举万目使人伦明于上风俗厚于下陛下是言真可为国家扶纲常为天地立民极万世开太平者也然欲正大纲莫先于明人伦厚风俗欲明人伦厚风俗莫先于孝孝者天之经也地之义也国而非此不可以为国家而非此不可以为家人而非此则禽兽矣孝之时义诚大矣哉故先王制礼子有父母之丧君命三年不过其门所以教人子之孝也为人臣者未有不孝于亲而能忠于君者也昔子夏问三年之丧金革之事无避礼欤孔子曰鲁公伯禽有为而为之也今以三年之丧从其例者吾弗知也陛下之于李贤以金革之事起复之欤则臣所未闻也以国家大臣起复之欤则礼所未有也似与先王制礼之意不同也似与孔子之言不类也似与陛下策臣之初意不合也以故事大臣当起复欤则为君者当以先王之礼教其臣为臣者当据先王之礼事其君臣不敢逺举请以宋言之仁宗尝以故事起复富弼矣弼之辞曰何必遵故事以遂前代之非但当据经礼以行今日之是仁宗卒从其请孝宗尝以故事起复刘珙矣珙之辞曰身在草土之中国无门庭之寇难冒金革之名以私利禄之实孝宗卒允其辞此二君者未尝举当代之故事以强起其臣此二臣者未尝循当代之故事以茍从其君故功泽加于当时名声垂于后世史笔书之以为盛事士夫诵之以为美谈此无他君能教其臣以孝臣有孝可移以忠于君也自是而后无复礼义史嵩之欲援例起复为丞相王黼起复为执政陈宜中起复为宰相贾似道起复为平章此数君者未尝不以当代之故事起其臣此数臣者未尝不循当代之故事从其君然生灵以之而困天下以之而乱社稷以之而倾贻祸于当时遗臭于后世此无他君不教其臣以孝臣无孝可移以忠于君也诗曰殷鉴不逺在夏后之世臣愿陛下以宋为鉴使贤尽孝于亲为万世之大臣陛下以礼处贤为万世之大君此臣之愿也亦贤之分也若又以贤身任天下四方多虞而起复之与则仁宗之时契丹桀骜未为无虞也孝宗之时金人盛强未为无事也陛下必欲贤任天下之事不专门内之私则贤身不可起口则可言宜降温诏俾如刘珙不以一身之戚而忘天下之忧使贤于天下之事知之则必言言之则必尽陛下于贤之言闻之则必行行之则必力则贤虽不起复犹起复也使贤于天下之事知之而不言言之而有隐陛下于贤之言闻之而不行行之而不力则虽起复犹不起复也陛下无谓庙堂无贤臣庶官无贤士君盂也臣水也盂圆则水随以圆盂方则水随以方君好谏则臣随以直君好谀则臣随以佞臣直则忤旨多忤旨多则恶心生恶心生则禄不可保身不可安矣谁肯不保其禄不爱其身乎臣佞则顺旨多顺旨多则爱心生爱心生则宠愈可固位愈可安矣谁肯不固其宠不安其位乎陛下诚能于退朝之暇清闲之燕畧崇高贵重之势亲直谅愽洽之士开懐收纳降礼尊贤讲圣学之大要明君道之急务询政事之得失察生民之利病访人才之贤否考古今之治乱诹风俗之盛衰咨边防之缓急舍一已之见而以众人之见为见舍一已之知而以众人之知为知顺旨之言则察而逐之使贡谀保宠者无以自容忤旨之言则容而受之使输忠为国者得以自尽羣策毕陈众贤并用则贤所欲言者人亦能言之又何必违先王之礼经拘先朝之故事损大臣之名节亏圣明之清化而后天下可治哉朝廷举措大臣出处天下观之史笔书之清议虽不行于朝廷天下以为何如公论虽不行于今日后世以为何如诚不可不惧也诚不可不慎也夫贤之起复尤诿之曰负天下之重任应先朝之故事比年以来朝廷以夺情为常典缙绅以起复为美名食稻衣锦之徒接踵庙堂据礼守经之士寂寥无闻不知此人于天下之重任何所关耶不知此事于先朝之故事何所据耶先朝自杨溥以来未闻起复某人为某官也今起复之官何如此之多耶以其高谋逺虑足以定天下之大议耶何未见其发也以其折冲御侮足以定天下之大难耶何未见其能也以其直节劲气足以励天下之士习耶何未见其有也以其深仁厚泽足以浃天下之民心耶何未见其行也以其忠言谠论足以禆朝政之阙失耶何未见其敢也陛下何取于斯人而起复之哉意其平昔之计不过阿媚权势豫为已地及遭通丧之时则必曲为谀说上蒙天听不曰此人辨事理可夺情则曰此有故事例当起复既遂奸计畧为虚辞一不俞允欢然就位未有坚请如富弼恳辞如刘珙者也名曰夺情实则贪位名曰起复实则恋禄且妇于舅姑丧亦三年孙于祖父母礼有期服夺情于夫初无与其妻起复于父初无干其子今或舍馆如故妻孥不动乃号于天下曰本欲终丧朝廷不容虽三尺童子臣恐其不信也为人父者所以望其子之报岂拟至于此哉为人子者所以报其亲之心岂忍至于此哉枉已者未有能直夫人忘亲者未有能忠于君望其直人而先枉已望其忠君而先忘亲陛下何取于斯人而起复之哉何不使之全孝于家而后移忠于国哉昔富弼有母丧韩琦言起复非盛世事而富公竟不可夺史嵩之遭父丧太学生羣攻之至数百人而嵩之竟乞终制今大臣起复羣臣不以为议且从而为之辞所以豫为已地也羣臣起复大臣不以为非且从而成其事亦所以豫为已地也大臣既无忌羣臣复何惭羣臣既有例大臣复何辞今之大臣固韩琦富弼之罪人夫天子以孝治天下者也欲行孝于天下必先行于大臣臣愿陛下不惑羣议断自圣衷取回内臣许令李贤依富弼故事守制依刘珙故事言事其余已起复者悉令追丧未起服者悉许终制脱有金革之事亦从墨衰之制任国事于外尽心丧于内朝廷既正则天下自正大臣既行则羣臣自効人心天理不可泯灭谁肯甘心为不孝子腼颜为不忠臣乎纲常由是而正人伦由是而明风俗由是而厚士心由是而纯纪纲由是而张国势由是而振矣臣言一出犯者皆忤众怒羣猜将无不至不曰狂生妄议未谙国体则曰腐儒迂谈不达时宜不曰矫激于名希求进用则曰道理虽是窒碍难行近年以来类为此语沮塞言路折挫士气臣虽愚昧岂不自知言忤于人殃及于已议出于今祸贻于后然夙夜皇皇惟恐上负朝廷下负所学取议于天下贻笑于后世是以昧死为陛下言之  

边务疏【`商辂`】  

题为边务事臣窃惟守边一事最为今日急务近闻各边操守官军多系有名无实其故何也一则军士寡弱一则衣食艰难夫军士寡弱以战则不能衣食艰难以守则不固边城有此二事名虽为守实乃弃之今之议者皆以遣使为请而谓边方之事似不可为殊不知天下之事未有不可为者特患失于姑息困于因循则事始不可为耳臣访得大同宣府独石马营等处原操守官军在边年久服习水土屡经战阵自正统十四年达兵侵犯或漫散赴京或因该管头目带领来京者一向夤缘在京居住即目独石宣府等处多系各处新拨并河南轮班官军在彼操守且轮班官军既无室家可得又无田地可耕因循度日悬望更替欲为久逺之计难矣若朝廷失于姑息安于因循听令各军巧立游击等项名色将前项官军占留在京不行发遣则边境城池愈见空虚设有贼情将何备御前件如蒙准言乞勅兵部即将口外大同宣府独石马营等处正统十四年以前原操守官军见在京居住者逐一查究并其家小尽数发去口外各该地方照旧住种操守不许各官仍前巧立名色占怯阻当违者治以重罪或有言前项官军善战合留在京操备者此不知轻重之论葢京师百万人马纵得前项官军不见其多不过跟随各头目营干家事而已若边城得此官军可以壮威武可以御贼寇可以使其成家立业为久逺之计其为益岂不大哉惟陛下不惑羣议断然发遣则边境得人而藩屏自固矣臣又访得口外田地极广除屯田军士地亩已有定额外其守城守关军士多无田地耕种推原其故葢因先前在京功臣等官之家将口外附近各城堡膏腴田地占作庄田以次空闲田地又被彼处镇守总兵参将并都指挥等官占为已业毎岁使军夫耕种收利肥已其守城等项军士非但无力耕种虽有余力亦无近便田地可耕即目守边紧急在京官员虽不能役使口外军夫撮借官牛等项其弊仍未尽革若朝廷失于姑息安于因循不即将前项田地拨与各城军民耕种则衣食无由足给而边城愈见空虚前件如蒙准言乞勅户部选差能干官员分投前去大同宣府懐来永宁等处会同各该都御史御史等官将在京官员应有庄田并彼处势要之家占种田地尽数分派与附近军民为业若系原起科田地亦须酌量从轻起科仍乞勅各该镇守总兵等官将各城堡军士分作二班毎上班六日令其照例操守下班六日尽数督令耕种俟收成之后并力备御仍禁革管军头目不许多种田地如此则军士之衣食自给而民间之转输可省夫且耕且守古人如汉赵充国诸葛亮晋羊祜皆已行之明效大验着在史册今日守边之要莫善于此若舍屯种之外而欲边城充实虽倾府库之财竭生民之力军士数多岁月久逺亦难继矣若有言前项功臣等官不可以无庄田则或于腹里逺近地方量宜拨换口外之地决不可听其置作庄田侵损守边军士有误国家大计实为不便臣又访得永平等关口官军精壮人民安业而紫荆倒马一带关口官军怯弱关内人民不免惊疑推究其故葢永平等处系本土官军而紫荆倒马等关系在京拨去轮班官军衣食不足全无固志贼寇若来不过为逃走之计耳此事屡有人言而本部未即施行者其意葢谓京师根本之地宜留保定等处精鋭官军在京操守殊不知方今急务守边为上守关次之若徒守京城此为下策何也若边方失守则关隘紧急关隘失守则腹里人民望风流移人心摇动变故百端纵有京师军马当寇在逺亦何所施又有言在京管军头目利保定等处官军供给柴草因占此留若果有此尤为不可前件如蒙准言乞敇兵部将保定真定等处在京备操官军发回附近各关口定立班次永逺操守如有不敷于附近卫所递相拨补却将见在各关轮班管军尽数取回在京备操如此非惟两免重支口粮抑且边关得人而京师巩固虽有千百额森亦何足虑凡前三事于守边守关颇为切要但恐于人情有碍伏望陛下决意行之则边方幸甚  

修省疏【`商辂`】  

题为修德弭灾事昔汉臣董仲舒告武帝有曰天人相与之际甚可畏也国家将有失道之败天乃先出灾害以谴告之不知自省又出怪异以警惧之尚不知变而伤败乃至以此见天心之仁爱人君而欲止其乱斯言也古今以为名言兹者彗星见于天田西扫太微北近紫宫其谴告警惧之意至矣仰惟皇上忧切于心切谕羣臣同加修省是能体上天仁爱之心而欲修政以弭之也其时政得失生民利病诸文武大臣已条陈上达矣然德者政事之本书曰惟先格王正厥事孟轲曰君正莫不正葢正万事必以正君心为本臣备员近辅无以少禆万一实深媿惧谨采修德安民大要条陈如左  

一曰正心术夫天下之道二正与邪而已正者二帝三王圣贤之道也邪者佛老异端之教也自古人君崇正道者无不安享治平之乐惑邪教者未有不致危亡之忧载诸史册歴歴可鉴臣等仰惟皇上聪明圣知岂不知所决择而颇留意佛事者聊以试之非诚信之也然外人闻者窃以为议谓内府一次修斋街市一次骚扰中间委曲谁敢直言行之不已渐失人心伏望皇上留心圣学毋信异端以正本原减去内府修斋如遇节令止照常例于在外寺观举行可也修德应天之本莫先于此  

二曰谨命令夫王言如丝其出如纶言命令之出不可不慎也伏闻祖宗以来凡传旨意必专任人如此则责有所归事无虚伪近来圣旨行于光禄寺内府各衙门者传奉不一政出多门人得诈伪将来之弊有不可言伏望皇上今后斟酌事体可否如有可行必令司礼监传旨庶几命出于一事有可稽而无弊矣  

三曰亲接见夫君天也臣地也天地之气交则为泰不交则为否君臣之道何以异是往古事鉴不敢枚举惟我祖宗列圣在位未有不接见大臣议论政事者君臣情通政是以和今皇上视朝即退端拱九重不一接大臣于便殿天下军民利病何由尽知岂以首出庶物自能洞察四方邪抑以臣下庸劣不足与议也伏望皇上日御便殿或三二日一召文武大臣忠直有识者面议政事而可否之或询军民之休戚或访人才之贤否或察治体风俗之得失有疑于心必询于众听览日熟未必无少补益  

四曰慎赏罚夫赏罚二者人君治天下之大柄也赏当功罚当罪则人心服一有不当则人心不服故欲服人心莫先于慎赏罚慎赏罚尤莫先循旧章守成宪近者道路传言谓赏与太滥近幸无故而受金帛者多工匠无功而冒官职者众此非旧典所有也用刑太深有法不该充军而充军者有罪不至死而至死者此非成宪所宜也伏望皇上节赏慎刑惟旧典成宪是循是守使人无偏私枉滥之议则公道彰治法正矣  

五曰纳諌诤夫日有万机而事有万变非兼听博采何由一一当理是故伊尹以从谏弗咈美成汤傅说以从谏则圣望高宗而后世之称贤君亦必以听言纳谏为首事也伏望皇上以古之圣主明君为法虚心屈已听受羣言勿恶其切直勿忽其迂逺茍有当理即赐施行如此则官赏政刑不致乖失而下情得以上通天下利害军民困苦皆得闻知而久安长治之道在是矣  

六曰励官守书不云乎臣作朕股肱耳目言君臣一体也今五府六部等衙门非股肱之职乎给事中御史非耳目之司乎服肱举动合宜耳目闻见不谬则元首尊安为成人矣但今承平百有余年文恬武嬉事多因循究其弊端难以枚举大槩主于奉承上旨而嫌于违覆或直行已意而不加斟酌是以其事不便于军民者多矣有识者徒能窃议而不敢公言意谓目前茍安惧烦渎也岂知今日下人愁怨感动天变如此之甚乎伏望皇上戒励各官慎修厥职今后令职股肱者凡遇事有不便宜再三执奏毋率意行下结怨于民司耳目者但有事为民厉官为民蠧者即便举奏毋徇情容隐务使庶官变因循为奋励各举厥职兴起事功然后政善民安可冀也  

七曰恤军民书曰民惟邦本本固邦宁此不易之言也然军出力以卫民民出赋以供军军民相资邦本乃固近来管军管民官员罔体朝廷爱养军民之心因公科敛弊出百端军民穷困日甚一日若此者天下皆然而畿内尤甚何也以差役烦重又无所资以为生也旧日牧马草场积年开种田地今多为有力者侵占故马死而罪责至地少而衣食窘懐愤蓄怨非一日矣伏望皇上命该部清理三营草场使官军便于牧放减退势家庄田使百姓便于耕种以资生理其各处卫所府州县官有巧立名色或谓措办或谓区画或谓罚赎或谓劝借等项科敛掊克军民财物者乞令都察院严行禁治毋令恣意朘削以致下人困苦归怨于上如此军民各得其所而邦国永宁矣凡此七事实出舆论言之似若违忤行之必有禆益葢天之视听在民民心感悦然后天意可回惓惓愚衷实在于是伏望皇上鉴除旧布新之象断自圣心力行新政以正心为修德之本以余事为修德之助德修于上则羣臣咸知感激效职而赡养军民之政次第可举行矣转灾为祥莫切于此晏婴曰君无违德何患于彗此之谓也臣不胜悚惧之至谨昧死上言  

请革西厂疏【`商辂`】  

题为体天道循旧章安人心弭灾异事仰惟皇上临御以来法天敬祖任贤使能政事修明纪纲振举是以十余年间海内晏然虽天象屡以示戒而灾变自消虽水旱比岁相仍而民无离叛实由皇上寛仁大度省刑薄敛慈仁爱人之心感孚于上下也夫何近日伺察太繁法令太急刑网太密官校提拿职官事皆出于风闻暮夜搜捡家财初不见有驾帖人心汹汹各懐疑畏内外文武重臣托之为股肱心膂者也亦皆不安于位百司庶府之官资之以建政立事者也举皆不安于职商贾不安于市行旅不安于涂士卒不安于伍庶民不安于业承平之世岂宜有此究其所以葢缘陛下委听断于汪直之一人而汪直者转寄耳目于羣小汪直之失虽为未甚而羣小之中其奸谋足以颠倒是非其巧佞足以蠧惑人心如韦瑛者自言亲承密旨得专予夺之柄自谓百官进退尽在掌握之中擅作威福虚张声势甚有同恶相济如王英者则以附已而荐之稍存公论有所谏正者则以异已而黜之如狼如虎肆无忌惮原其立心惟知希求进用以为一身之荣不知伤害良善亏损国体大为圣德之累陛下若为防微杜渐不得不然则前数年间何以帖然无事往者曹钦之反皆由逯杲生事有以激之人所共知可为明鉴昔唐太宗当天下甫定之后骨肉相残羣雄侧目嫌疑之际宜乎过慎也而乃从魏征仁义之言拒封德彝刑罚之说遂致海内殷富斗米三钱外户不闭几于刑措太宗因封德彝死谓羣臣曰此魏征劝我行仁义之効也恨不令封德彝见之夫德修而民自化法急而民愈乱考之前史歴歴可验孔子曰道之以政齐之以刑民免而无耻道之以德齐之以礼有耻且格我国家积德百有余年深仁厚泽浃洽人心四方万国莫不归戴陛下为守文令主严刑峻法诚非所宜况今天鸣地震无处无之水旱灾伤日甚一日省躬念咎弭灾消患之道莫先于恤刑狱莫要于安人心而乃反此所为使人人嗟怨感伤和气一旦有警变且莫测腹心之患可不惧乎可不虑乎伏愿皇上体天地之包容勿察察于事情尊祖宗之成宪勿屑屑于改易旨意必经于六科防将来之假冒奏疏必由于通政杜滥受于他门责政事于府部而严课功核实之权付刑狱于法司而申三覆五奏之令收回伺察之人诛逐奸邪之辈其有谋逆奸细并贪赃壊法重情悉依旧规委任歴练老成之人管理如此则谗言不入于耳自足以頥情而养神苛政不加于下自足以安邦而定国延圣寿于万年保皇图于不拔其端皆在于此不然此风日长众口嗷嗷国之安危未可知矣臣等荷陛下生成之德置诸宥密之地一念爱君之心拳拳朝夕有所闻见岂容缄嘿谨条陈大畧具题以闻伏候圣断即赐施行则宗社幸甚天下幸甚  

预防外夷奸谋疏【`马文升`】  

尝思往年三卫部人偷盗边上马匹经过大同宣府边上俱来报说我毎在邉各营偷马回还老营在某处报知今将一年宣大二边守臣俱不曾奏报前因臣已疑有彼此相和之意且正统十四年因诺延等三卫部人与北部额森相和故有土木之祸臣又闻额森大众即日俱在宣府住牧亦有东行者而大同无贼窃疑此辈奸谋若宼宣府山势险阻若寇大同边墙复重又各有精兵兼调延绥游击官军在此渠意交锋之间彼此各有所伤若被诺延为彼向道引领大众俱到本卫地方札营或留其众在于大同宣府边外制我之兵不敢东行彼无后顾之虑分遣精鋭或从喜峰口或从燕河营彼处山势平漫不数十里系腹里居民稠密人口头畜颇多朝入抢掠夕可计归且军势寡弱岂能支持在京临时发兵不无缓不及事成化年间诺延卫卫人曾由此处而入直至永平地方如蹈无人之境若此冦熟知道路剽剠日久京师未免戒严其为国家之患非细也岂可不早为之御乞勅兵部一面于团营拣选马步精鋭官军三千前去永平再选步兵三千前去密云各整点器械令知兵武臣管领操候一面选舍人或职官星驰前去宣府大同会同镇巡等官哨探敌兵即今见在何处有无东行消息或俱在宣府地方爪探如果东行即将原定三处军马就便启行于所拟地方操守遇贼侵犯相机截杀又恐此辈谲诈声东寇西彼此不可不防复虑拥众之贼三千之兵恐难捍御但此时达马未经控掠不敢驰骋秋凉之后必肆猖獗思得下班官军休息已久兵部宜奏遣属官二员分投前去将德州并德州左卫天津三卫秋班马队官军催点齐足俱赴永平听候武臣提调操守及将河间等并保定等五卫马步官军及原选土达俱在本城平山卫官军亦在本卫定州卫官军俱在本州岛真定等卫并宁山卫及平定千户所官军俱在真定各如法操练若大同宣府声息严急先将前项各城精鋭步军分散各关口协同守把其马军遇有入关贼宼相机战守若敌兵俱在东路出没摠兵等官统领听征官军前去剿杀如果西路无事马队秋班官军该赴京者仍旧赴京其在京春班官军若系选作听征之数者且不令下班留之以实京师如边方无大声息仍令暂且下班不许逺散以应调遣庶东西二路各有其备仓卒之间不致悞事亦可以拱护神京但京师者天下之本京师之兵空虚非居重驭轻保固宗社之计臣以顺天保定等府原选民兵八千余名先时真定知府张琡大名知府李瓒俱已操练定堪调用经今数年恐致废弛万一贼势猖獗无复应援之兵若将此等一体操练则可以振扬威武守护地方为京师之援所谓兵不加增而自增者也  

陈愚见以禆圣化疏【`刘健`】  

先于嘉靖二年六月二十九日该臣本县移文令臣知会节该钦奉圣旨优礼老成朝廷已屡有圣旨了刘健等还着有司时加存问钦此钦遵于次日诣臣家存问臣扶病望阙谢恩讫穷念臣以蜉蝣妄幻之躯混麟凤郊薮之迹殿阁则軿聨孤卿之衔品桑榆则重拜问使之旌麾天光被于绿蓑露湑零于拥肿昔平格或能仅有今贱子幸乃并收宠并干旋老当屯遘将危将殆且悲且欢欹枕授意令子代书无马卿遗稿于床头窃史鳅谏余于牖下窃惟人君莫先于定国定国莫先于正身然君身之所谓正者其大要在于畏天严以定万年建国之本奉祖训以永万年垂统之本勤圣学以清万年几政之本兢兢业业驭朽履冰此古今帝王贻厥燕翼之良谋中兴英主能自得师之首政也其次则在于进君子以退小人退小人以安君子所谓君子者公清直大廉靖光明其学负以道事君之正其节有不可则止之坚操天度之权衡殿国是之位置得是君子用之其引援非道德之清流则典刑之故老彼小人者或劝于善或逃于野而天下政治日趋于太平矣所谓小人者阴险奸恶嫉贤妬善纳贿招权口蜜腹劔结奥援以固宠荣谄言路以规举劾鲜廉寡耻辱道丧心误是小人用之必引援恶党以助奸进抜邪佞以延誉彼君子者甘老死于丘樊不遗羞于名教而天下政治咸堕其术中矣昔林甫懐毒于鹰扬而九龄辈惊心于挟免张鋭溺于鼓铸而懐慎辈贫死于蒸毛邪正进退之机否泰于此攸系此臣拳拳以进君子退小人为第二义也又其次伏望皇上守藩邸之初心念灵长之洪祚无以逸游而启荒纵之源无以晏安而忘忧勤之念无溺声色以敝精神无嗜禽酒以昏心志无以狂直不识忌讳而为言路之罪愆无以请谒阴行诡计而致号令之中止无听甘言阴为邪佞以延誉无纳谗言以防深厚之诈欺惜赏赉以节民财罢土木以苏民力选将必登坛之材拥虚品而冒爵赏者无容滥竽练兵必趫关之勇糜廪庾以困征输者无令蚕食治道与危机一念恒存于意外内修与外攘大政时加于作新盖此数者姑举大凡昔愚臣在讲筵之时恒藉以为讽谏之助后因进讲真德秀大学衍义之编窃感隋炀帝荒淫败国之政又上言曰炀帝所为如此便是禹汤文武之子孙也要灭絶况隋无积善之基者乎狂言犯万死之诛先帝无几微之愠续叨内阁忝与政几同官悉三寿之良独臣乏一得之助乃退而恭成一疏思进以仰赞万几属当休退未获进呈其大意请圣驾随时早晏临御文华黙召辅臣密授懿旨左右分行各授纸笔令其疏写两京九卿长贰之贤能各省抚按藩臬之卓异即以各官衔下直书数言务出知见之真不堕毁誉之计又时与六卿长贰之中或次第以承宣抚巡藩臬来朝亦不时以赐问其辖内寮属之贤州郡民牧之最军民之大利大弊政务之可革可兴仰答圣问一如辅臣之例无事虚文仰承德意会萃佥言缮写三本以一留中以备御览各以一付之内阁吏部凡遇繁剧之差除不次之超抜更量材品各委责成其未在所举者照旧循资自知勉励庶才称其官官胜其事择材于无事之日获用于临事之时古大臣夹袋之书古贤君书名御屏之意圣王清问下民之心或者亦出于此臣肉食四十余年叨闲十有余载敢借垂死之笔少赎枉生之愆但虮虱已吊于汤沐之既具犬马已迫于帷盖之既陈神思荒迷语言狂悖石室秘藏不能启帝王心印之宝箧雌黄旧笔亦有愧伏翁口授之漆文执黄卷以穷言未得于片言只字存白头之故习何有于乃志乃心伏惟俯赐哀矜曲加采择则臣虽死之日犹生之年也臣干冒威严不胜陨越  

论时政十失疏【`李东阳`】  

窃闻委质事君者人臣之常职托孤寄命者天下之重任必处常而不失其职任重而不负其托然后可以无愧若徒旷官尸位而假委质之名不能扶颠持危而冒托孤之寄断乎其不可也痛惟孝宗皇帝大渐之时召臣等至干清宫御榻前面赐顾命谆谆数百言臣等顿首拜受不胜呜咽彼时司礼监太监陈寛实共闻之伏自陛下嗣位之初臣等辅导启沃多见施行少伸报称近数月来往往旨从中出畧不预闻有所议拟径行改易诏书不信政令不中臣等不敢缕缕姑以其重者言之商人谭景清等附托皇亲奏讨残盐既不肯奉诏还官又不肯领回原价挟制朝廷摇撼官府沮陛下之美政累母后之盛德论其情罪死有余辜且皇亲之家既已辞退家人引目此商人者已不相干而乃曲为庇护宁使帑藏空虚边饷匮乏而不之顾此政令之一失也大同随征所闻冲锋破敌名次揆之旧制俱不该载况纪功官原开按伏不系对阵侍郎等官勘得功无显迹查无明证名字不对多寡不一而乃查近年弊政欲升数百冗员以官法为人情视爵禄如粪土此政令之失二也内府冗员奉旨裁节佥书守门及分守守备等官减革者百无一二而海子凈身人又选八千余非惟伤财害民抑且败壊风俗至于蟒龙玉带滥赏无算大壊名器尤为不可此政令之失三也御用监书篆缺人吏部奉旨考选乃令革退人役通送本监考校优劣是不信铨衡之任而信宠幸之臣况该部查出革退之人俱系夤缘传奉奉诏裁革纔不几时遽开此例则匠官术士仿效成风以邪路为当行视诏书为故纸此政令之失四也他如皇庄田土已令巡抚官查数又复差官踏勘取者未回差者继出带领人役搔扰地方京畿贫困已极何以堪之此政令之失五也驾帖出外拏人累经各衙门论奏恐生诈伪近因皇亲家人奏诉畿民侵占田土辄为出给提解来京镇抚司考问情节俱与原奏不同未免亲解本处官司问理牵连负累破家荡产寃苦之声致伤和气此政令之失六也韦兴齐玄蛊惑先帝盗空府库一则夤缘分守屡劾不退一则奏请追究止令取回迁延至今未正典刑此政令之失七也各营执事官军及内府军匠各仓军卒俱经奏准查赴团营及各衙门乞留仍复照旧废营伍之籍供私用之门此政令之失八也内承运库银两支销累数百万内府支用不给印票该库内官自前查算竟尔不行司钥库铜钱该部累奏支用展转推延至今未发此政令之失九也饶州磁器奉诏蠲免二年又令起运来用此政令之失十也似此之类未易悉举臣等坐视无可奈何或封还执奏不能终止其为失职实所难辞追思先帝临奔顾命之言仰念陛下委任旧臣之意若涓埃之力少有所禆犬马有知犹当报德况主少国疑四方多事岂忍洁身去位自求便安但忠不足以格君才不足以济世智穷力竭日甚于前臣等所陈奉有圣谕朕便处治至今未有施行今所奉圣谕云待斟酌行是必言无可采乃使之照旧辅道亦不过仍前失职而已先帝赫赫之灵临之在上岂欲其冒辅导之虚名而蹈旷废之实咎如此哉陈力就列不能者止闻之古人亦有明训与其身自壊之不若让之能者伏望圣明俯垂洞察谅臣等为国之心非由矫饰正臣等失职之罪特赐罢归亟选非常之才俾任难为之事庶可以上回天变下慰人心承先帝付托之隆保祖宗基业之重矣  

议行武举疏【`刘大夏`】  

武举之设将以延揽英雄广储将帅招来韬晦之士收拾跅弛之才盖以古今治天下之具惟文武二道天之生才以供世用惟文武二艺凡国家求相于文求将于武亦惟文武二科我朝设文举足以偹一代之彝典而其网罗之周自阀阅以及草泽不以逺而溃贱而弃故得人以备任使其用武臣也甄别军功之大小以为升擢之阶级内或陟督府之崇班外或膺边方之重寄或处于方面之长贰或列于行伍之将帅世享簪缨家足饩廪奬励武臣作兴士气意甚善矣但求将于武弁一途凡授钺推毂非出于贵宠之子弟即抜自行伍之粗材近岁有保举将才之例又但据其见有官职之人其间往往徇名而不责实挽强引重者目为勇敢谈说纵横者目为谋畧及委以重兵临以大敌偾事者多而成功者少盖由求将之意虽劳而选将之路太狭也宋臣范仲淹有言议者不知取将之无术但云当今之无将今日之弊殆亦坐此且天之赋人以才诎于文者或优于武亦不以逺而啬不以贱而限如穰苴生于寒微呉起困于羁旅乐毅出于疎贱黥布杂于舆台卫青辱于人奴去病育于假子若当时非有知识之人为之汲引岂能自致通显建功于世而垂称于后耶今四海之大生聚之繁宁无若斯者在于侧陋之间夫武以用将为先亦犹文以求相为先孙武曰将者人之司命国家安危之主也司马曰将不能设无以应卒昔唐知求将之为重视进士科而增置武举遂得郭子仪卒成再造之功宋知求将之为重视制科而详定武举遂得狄青令狐挺卒能料元昊之背叛破智高之猖獗盖异人杰士感奋而兴饮气挟术以赴功名之会此前代故事有足征也宋臣苏洵言于仁宗曰文有制科武有武举陛下欲得将相于此乎取之十人之中岂无一二此名儒格言为足征也兹者适当武举再开之时臣等见得法制未偹礼仪未隆上未足以协旁求之心下不足以副登进之望宋臣富弼请制武举尝曰法度龌龊未能致特起之士臣等窃与之异世而同懐也盖事既当重则品式宜加详备恩礼宜从优厚今欲依仿唐宋故事参酌会殿二试事例少加损益毎遇文举乡试之年亦将武举议期行移两京各省令其转行晓谕如有究极韬畧精通武艺者或隐于山林或育于学校或羁于戎卒或系于仕籍许赴所在官司投报试果可取者礼送兵部会萃数目请于次年四月开科初校骑射以发九矢中三矢以上者为合式二较其步射以发九矢中一矢以上者为合式三试策二道论一道优者列职论官以示崇异其非全材黜之以俟后举此制一定庶法式昭宣足以备彝宪礼遇崇重足以激人心凡海内智勇之士莫不仗劔而起各售其术期以效用于世是驱天下之英雄而入于吾之彀中陛下屈羣策而用之何忾之不可敌何侮之不可御虽鞭笞四夷伸威万里将无不如吾意者又何假拊髀而叹思借才于异代也哉  

培养圣德疏【`庄■〈日上永下〉`】  

翰林院捡讨臣庄■〈日上永下〉谨奏为培养圣德事成化三年十一月二十九日内阁遣郎中韩定持小揭帖到于东阁及史馆分与太常卿兼翰林院侍读学士呉节等人各赋诗以为上元赏玩之具臣等各受一帖内开花果烟火等项面帖诗格式拟述进呈及观旧式俱是玩好之物鄙亵之词甚非所以养圣心崇圣德也臣等窃议以为此事必非陛下所为陛下以天纵之圣日新之学游心经术迈迹尧舜凡所举动必欲为法于天下可传于后世方即位之初首下温诏免田租絶贡献停不急之务与民息肩又开言路凡朝廷政治得失军民利病许诸人直言无隐天下欣然以陛下应天心承祖德而所以太平万世者在是矣及观去年以来如遣人造楮国家旧制也一闻大臣之言而遂寝节令宴乐毎岁常例也一因大臣之疏而遂罢向因灾异勅谕羣臣同加修省凡此数事皆臣目击耳闻未尝不拜手稽首称颂以为陛下从善如流改过不吝自禹汤以来未之有也在彼者既皆陛下所不为则烟火之事臣等又决知陛下之不乐于此也今日之举或者两宫皇后在上陛下欲极孝养奉其欢心为一身娯乐之计然大孝在乎养志不可徒供耳目之玩好以为养也臣等伏覩两宫母后恭俭慈仁之德着于天下坤仪贞静举天下之珍竒玩好皆不足以动其心岂以烟火为乐哉即今两广弗静四川未宁三韩离乱然敌情难测尚费区处不可置之度外北蕃甫盛强包藏叵测之心窥伺间隙所当深虑江西湖广一旱数千里民不聊生其它灾伤处所尤多未易悉举生灵嗷嗷张口待哺虽蒙优诏赈恤然公私匮乏计无所出可为寒心此正陛下宵旰焦劳不遑暇食两宫母后同忧天下之日臣等又知陛下之不暇为此也至于翰林之官以论思代言为职虽曰供奉文字然鄙俚不经之词岂宜进于君上若不取法圣贤而曲引宋郊苏轼之文致以为比是以三代以下之君望陛下而不以三代以上之君望陛下也臣等遭遇圣明发身黄甲叨与庶吉士之选陛下养之翰林教之诵习六经师法孔孟二年于兹矣今又授以今职感冒国恩至隆极厚夙夜惓惓相与戒饬惟恐曲学阿世无以补报于万一何敢以此鄙词上渎天听以自取侮慢不恭之罪哉臣等又尝伏读宣宗章皇帝御制翰林箴曰有启沃之言惟义与仁尧舜之道邹孟以陈若今烟火之举恐非尧舜之道烟火之词恐非仁义之言臣等知陛下之心即祖宗之心故不敢以是妄陈于陛下之前且知不可曲顺而为之是不忠也知其不可为而不以实闻是不直也不忠不直臣罪大矣古之帝王盘盂有戒几杖有铭目不视非礼之色耳不听非礼之声兢兢业业惟懐永图虽在纷华靡丽之中幽独得肆之地而所以戒谨恐惧操存省察以致其精一执中之功者无所不用其极诚以人主一心攻之者众一惑于耳则凡侈靡之声皆乘间而入矣一惑于目则凡侈靡之色皆抵隙而进矣人心愈危道心愈微天理人欲不容并立若曰上元之乐乃微事耳烟火之举乃细故耳此不足为圣明累是殆不然书曰不矜细行终累大德又曰不役耳目百度惟贞若于此一事厌常喜异之念兴则他日之甚于此者将无不至不可以为微事细故而不知谨也且漆器之作何损于德而舜则止之旨酒之甘何害于事而禹则絶之露台之费不足为奢而汉文则已之彼圣贤之君何汲汲于是哉正以欲不可纵渐不可长故耳臣等伏愿陛下寛斧钺之诛采刍荛之语将此烟火之事即行禁止不使接于耳目而移此视听为文王之视民如伤为大舜之闻善若决江河省此冗费以活流离困苦之民赏征伐劳役之士则干戈可息灾异可消百姓可以富庶四夷可以宾服亿千万年享太平无疆之休则陛下之所以奉养两宫者其孝岂有大于此哉惟陛下深思而力行之不以臣等为沽矫不以臣言为迂阔使天下后世皆知圣人之凡所作为出于寻常万万矣  

## 文章辨体彚选卷一百九

（明）贺复征 编  

○疏二十三  

钦崇天道疏【`明邹智`】  

臣闻天之于君犹父之于子也子有过父怒之为之子者忧愁郁抑痛自悔尤亦既稍释其父之怒矣然犹未能改过迁善立身行道以大得其父之欢心以成大孝于天下而恃父之爱遽肆然于一家之间为之厮养者食其主之食衣其主之衣听其主之使令畧不思顾其主以为长久计视其主之忧乐若秦人视越人之肥瘠也长此不已则父之所以爱之者又将转而为怒矣夫天大父也陛下天之宗子也中外小大之臣陛下之厮养也今陛下方释天之怒而中外小大之臣不能举明主于三代之隆此臣所以寝食不安也陛下能太息而不能自已也然天下之事所当言者不胜众臣不敢毛举以渎圣听请以今日之急务为陛下陈之惟陛下虚心留听焉夫体元者人君之职调元者宰相之事陛下之于辅臣有阙必偹有事必咨有殊恩异数必加亦云任矣然或改革一政进退一人处分一军国重事往往出自内批其实一二小人皆阴执其柄是既任之而又疑之也夫陛下任之而又疑之者岂不欲推诚以待物哉窃意其进身之初多出于私门有以致陛下之厌薄矣至于议事之时又容容唯唯若不能然伈伈俔俔若不敢然甘于摸棱恬于伴食反不如一二小人足以任事此陛下所以既任而疑之也臣窃以为过矣宋之英主无出仁宗夏竦懐奸挟诈孤负任使则罢黜之吕夷简痛改前非力图后効则包容之杜衍韩琦范仲淹富弼抱才气有重望则不次擢之故能北敌契丹西臣元昊而庆歴嘉佑之治号为太平未闻一任一疑可以成天下之事也臣愿陛下察孰为夏竦吾黜之孰为夷简吾容之孰为杜衍韩琦范仲淹富弼吾擢之召至便殿给以笔札使条陈治平天下之道不使一二小人者得以参错其间则天工于是乎亮矣臣又闻天下之事惟辅臣得以议之惟谏官得以言之谏官虽卑与辅臣等宋神宗将定官制谓蒲宗孟曰御史大夫非司马光不可古人慎重谏官有如此者今之谏官以躯体魁梧为美以应对捷给为贤以簿书刑狱为职业上不畏天命下不悲人穷羣居终日迹若鷽斯间有以忠义激之者则曰吾舌非不能言吾心非不欲言吾官非不可言但言出而祸谪随之其谁吾听呜呼既不尽言以称其职而后引咎以归于君有人心者何忍为此臣愿罢黜浮冗之辈广求风节之臣或令对仗弹诃或令入阁参议或请对或轮对或非时召对接之以温颜欵之以厚语使得展尽底蕴无少顾忌言有可采则次第施行否则优容而不之罪则天听于是乎开矣臣又闻猛虎在山藜藿不采汲黯在朝淮南寝谋正人君子之有益于人国也大矣夫以陛下之聪明岂不知天下之事必得正人君子而后可任哉其所以不乐于正人君子而反屈折之者非有他也特以其所言所行利于公室而不利于私家故小人巧为谗间以中伤之耳姑以臣所知者言之如兵部尚书王恕元勲硕德顾削其爵监察御史强珍忠肝义胆顾褫其权他如章懋之直亮林俊之刚方张吉之纯雅或落之于空山或疎之于部属或窜之于蛮烟漳雨之乡使其具向日之诚而不得以一遂此岂天所以生贤之本心哉臣愿陛下饰王恕之蒲轮驾强珍之骢马将林俊等分居要近之地使各尽其平生以图来效则天心于是乎协矣臣又闻范祖禹有言自古国家之败未有不由轻变祖宗之旧也创业之君其得之也难故其防患也深其虑之也逺故其立法也密后世虽有聪明才智之君独出羣臣之表然终不若祖宗更事之多也我太祖高皇帝监前古之迹识祸乱之源故凡寺人之徒惟供给扫除之役频年以来旧章日壊邪径日开人主大权尽出此曹之手内倚之为相外倚之为将藩省倚之为镇抚伶人贱工倚之以作竒技淫巧法王佛子倚之以出入宫禁镇国永昌寺倚之以结怨于军民其它耳目之所不加思虑之所不及尤有不可胜言者欧阳修曰宦官之祸甚于女宠可不念哉可不畏哉臣愿陛下以宰相为股肱以谏官为耳目以正人君子为腹心然后深思极虑定宗社生灵长久之计则大纲于是乎正矣然深究其本则在陛下之明理何如耳朱熹曰人主之学当以明理为先此万古帝王之准的也陛下圣质高明圣学深逺岂不致力于明理之学然窃闻之侍臣之进讲也指某章为某书训某字为某义殊无反复论辨之功陛下之听讲也毎岁有常月毎月有常日殊无从容启沃之益如此而欲明理以应事臣不信也臣愿陛下摭难穷之义理惜易过之春秋考之于经验之于史会之于心体之于身一岁之间无一日之不然则所当为者不得不为所不当为者不得不去矣岂特四事之举而已哉  

考正孔庙从祀疏【`程敏政`】  

臣闻古圣王之治天下必以祀典为重所以崇德报功而垂世教淑人心也故有功德于一时者一时祀之更代则已有功德于一方者一方祀之踰境则已然犹欲劝一时范一方而不敢轻议焉况先师孔子有功德于天下万世天下祀之万世祀之则其庙廷之间侑食之人岂可茍焉而已必得文与行兼名与实副有功于圣门而无疵于公议者庶足以称崇德报功之意若侑食者非其人则岂惟先师临之神不愿歆将使典模范者莫知所教为弟子者莫知所学世教不明人心不淑通于天下而施及后世其为关系岂特一时一方之可比哉迩者言官欲出文庙从祀诸贤之有罪者诏礼部集议臣愚亦在预议之列疑其所言尚有未尽而议者相持惮于改作臣考之于书揆之于心不敢妄为异同谨画一条陈上渎圣览伏乞皇上丕显文谟主张斯道仍下礼部通行集议采而行之一洗前代相习之陋永为百世可遵之典使世教有兴起之益人心得趋向之公其于治道未为无补谨具奏闻一唐贞观三十一年始以左丘明等二十二人从祀孔子庙庭盖当时圣学不明议者无识拘于旧注疏谓释奠先师如诗有毛公礼有高堂生书有伏生之类遂为专门训诂之学为得圣道之传而并及马融等行之至今诚不可不考其行之得失与义之可否而厘正于大明有道之世也臣考歴代正史马融初应邓隲之召为秘书歴官南郡太守以贪浊免官髠徒朔方自刺不殊又不拘儒者之节前授生徒后列女乐为梁冀草奏杀忠臣李固作西第颂以美冀为正直所羞即是观之则众丑备于一身五经为之扫地后世乃以其空言目为经师使侑坐于孔子之庭臣不知其何说也刘向初以献赋进喜诵神仙方术尝上言黄金可成铸作不验下吏当死其兄阳城侯救之获免所著洪范五行传最为舛驳使箕子经世之微言流为阴阳术家之小技贾逵以献颂为郎不修小节专一附会图谶以致贵显盖左道乱政之人也王弼与何晏倡为清谈所注易专主老庄而范宁追究晋室之乱以为王何之罪深于桀纣何休则止有春秋训诂一书黜周王鲁又注风角等书班之于孝经论语盖淫端邪说之流也戴圣为九江太守治行多不法惧何武劾之而自免后为博士毁武于朝及子宾客为盗系狱而武平心决之得不死则又造谢不惭先儒谓圣礼家之宗而身为赃吏子为贼徒可谓世鉴王肃在魏以女适司马昭当是时昭篡魏之势已成肃为世臣封兰陵侯官至中领军乃坐观成败及母丘俭起兵讨贼肃又为司马师画策以济其恶若好人佞已乃其过之小者杜预所著亦止有左氏经传集解其大节亦无可称如守襄阳则数馈遗洛中贵要绐人曰惧其为害耳非以求益也伐呉之际因斫瘿之讥尽杀江陵之人以吏则不廉以将则不义凡此诸人其于名教得罪非小而议者谓能守其遗经转相授受以待后之学者不为无功臣窃以为不然夫守其遗经若左丘明公羊高糓梁赤之于春秋伏胜孔安国之于书毛苌之于诗高堂生之于仪礼后苍之于礼记杜子春之于周礼可以当之盖秦火之后虽易以卜筮仅存而余经非此九人则几乎熄矣此其功之不可泯者以之从祀可也若融等又不过训诂此九人所传者耳况其书行于唐故唐姑以备经师之数祀之今当理学大明之后易用程朱诗用朱子书用蔡氏春秋用胡氏又何取于汉魏以来驳而不正之人使安享天下之祀哉夫所以祀之者非徒使学者诵其诗读其书亦将识其人而使之尚友也臣恐学者习其训诂之文于身心未必有补而考其奸谄淫邪贪墨怪妄之迹将自甘于效尤之地曰先贤亦若此哉其祸儒害道将有不可胜言者矣至于郑众卢植郑玄服虔范宁五人虽若无过然其所行亦未能以窥圣门所著亦未能以发圣学若五人者得预从祀则汉唐以来当预者尚多臣愚乞将戴圣刘向贾逵马融何休王肃王弼杜预八人褫爵罢祀郑众卢植郑玄服虔范宁五人各祀于其乡后苍在汉初说礼数万言号后氏曲台记戴圣等皆受其业盖今礼记之书非后氏则不传于世矣乞加封爵与左丘明等一体从祀则伪儒免欺世之名贤者授专门之祀而情文两得矣一孔子弟子见于家语自颜回而下七十六人家语之书出于孔氏当得其实而司马迁史记所载多公伯寮秦冉颜何三人文翁成都庙壁所画又多蘧瑗林放申枨三人先儒谓后人以所见增益殆未可据臣考宋邢昺论语注疏申枨孔子弟子在家语作申续史记作申党其实一人也今庙庭从祀申党封文登侯在东庑申枨封临川侯在西庑重复无稽一至于此且公伯寮愬子路以沮孔子乃圣门之蟊螣而孔称瑗为夫子决非及门之士林放虽尝问礼然家语史记邢昺注疏朱子集注俱不载诸弟子之列秦冉颜何疑亦为字画相近之误如申枨申党者但不可考耳臣愚以为申枨申党位号宜存其一公伯寮秦冉颜何蘧瑗林放五人既不载于家语七十子之数宜罢其祀若瑗林二人不可无祀则乞祀瑗于卫祀放于鲁或附祭于本处乡贤祠仍其旧爵以见优崇贤者之意亦庶乎其名实相符而不舛于礼也一洪武二十九年行人司司副杨砥建议请黜扬雄董仲舒太祖高皇帝嘉纳其言而行之主张斯道以淑人心可谓大矣然苟况扬雄实相伯仲而况以性为恶以礼为伪以子思孟子为乱天下以子张子夏子游为贱儒故程子有苟卿过多扬雄过少之说今言者欲并黜况之祀宜也然臣窃以为汉儒莫若董仲舒唐儒莫若韩愈而尚有可议者一人文中子王通是也通之言行先儒之论已多大约以为僭经而不得比于董韩云尔臣请断之以程朱之说程子曰王通隐德君子也论其粹处殆非荀扬所及若续经之类皆非其作然则程子岂私于通哉正因其言之粹而知其非僭经之人耳朱子曰文中子论治体处高似仲舒而本领不及爽似仲舒而纯不及又曰韩子原道诸篇若非通所及者然不免文士之习利达之求若览古今之变措诸事业恐未若通之精到恳恻而有条理也至于河汾师道之立出于魏晋佛老之余迨今人以为盛则固豪杰之士也今董韩并列从祀而通不预疑为阙典臣又按宋儒自周子以下九人同列从祀而尚有可议者一人安定胡瑗是也瑗之言行先儒之论甚详大约以为少著述而不得比于濂洛云尔臣亦请断之以程氏之说程子看详学记曰宜建尊贤堂以延天下道德之士如胡瑗张载邵雍使学者得以矜式朱子小学书亦备载瑗事以为百世之法臣以为自秦汉以来师道之立未有过瑗者矧程子于瑗之生也欲致其与张邵并居于尊贤之堂其没也乃不得与张邵并侑于宣圣之庙其为缺典甚矣况宋端平二年议增十贤从祀以瑗为首若谓瑗无著述之功则元之许衡亦无著述但其身教之懿与瑗相望诚有不可偏废者臣考之礼有道有德于教于学者死则为乐祖祭于瞽宗乡先生没则祭于社若通瑗两人之师道百世如新得加封爵使与衡同列祀于学宫最得礼意一自唐宋以来以颜子曾子子思孟子配享坐堂上而颜子之父颜无繇曾子之父曾点子思之父孔鲤皆坐庑下臣考之礼子虽齐圣不先父食而三代之学皆所以明人伦也夫孔子之所以为教与诸弟子之所以为学者不过明此而已今乃使子坐于上父坐于下岂礼也哉若以为此乃论传道之功则自古及今未有外人伦而言道者纵出于后世之尊崇非诸贤之本意臣恐诸贤于冥冥之中必有不安于心而不敢享非礼之祀者臣考之元至顺三年尝封颜无繇杞国公谥文裕孟子之父孟孙氏亦尝封邾国公臣愚乞下有司于各处庙学如乡贤祠之制别立一祠中祀启圣王以杞国公颜无繇菜芜侯曾点泗水侯孔鲤邾国公孟孙氏配享庶不失以礼尊奉圣贤之意臣又窃观圣学失传千五百年至程朱出而后孟氏之统始续则程朱之先亦不可缺况程子之父大中大夫封永年伯程珦首识濂溪周子于属掾之中荐以自代而又使二子从游朱子之父韦斋先生追谥献靖公朱松临没之时以朱子托其友籍溪胡氏而得程氏之学珦以不附王安石新法退居于洛松以不附秦桧和议奉祠于闽其歴官行已俱有称述臣愚乞将永年伯程珦献靖公朱松从祀启圣王使学者知道学之传有开必先明伦之义不为虚文矣  

修举屯政疏【`扬一清`】  

题为修举屯政事先该户部等衙门题为夷情事因甘肃地方夷情重大要惟大臣一员前去整理粮草修举屯政推得提督四夷馆太常寺少卿刘天和堪任节该奉钦依是刘天和升右佥都御史着在甘肃地方专一整理粮草修举屯政勅写与他钦此命下中外臣民仰见皇上轸念边方攘外安内之意不胜庆幸臣自弘治初年出任陜西按察司官以来节蒙朝廷简任授以风宪重职歴督理马政茶法经畧巡抚摠制提督三边中间屡承召用出入中外几四十年而在陜西之日恒多东自延绥西至宁夏直抵甘肃地方皆臣所亲歴切见延绥专备河套寇入有时宁夏背山向河贼难深入惟甘肃一镇自兰州过河所辖庄浪西宁凉州镇番永昌山丹甘州在城五卫肃州卫古浪高台镇夷等千户所共一十五卫所绵亘二千余里南有番北有达一线之路通乎其中肃州嘉峪关之外诸种夷羌部落杂处时出剽掠四时皆当备贼自昔号为难守而今日事势又有大异昔时者亦卜刺阿尔秃斯二贼窃伏西海始而残害诸番今则与番合一窥我庄浪近又内犯我河洮之境此腹心之害昔年之所无者也西域土鲁番踵恶数世先年止是残破哈密一卫后乃将沿边一带川边王子庄等处地方赤斤罕东等番卫俱被蹂践遂敢称兵扣关犯我肃州围困我甘州镇城此亦昔年之所无者也今虽乞和求贡狂悖之情尚不可测西海之寇庄浪为切近之灾而甘肃守臣相离稍逺视以为缓土鲁番之衅甘肃为门庭之患而庄凉守将视若无干殊不知譬之痈疽发虽在于一处而一身俱被其毒矣及今不为之处窃恐十年之后将无甘肃矣无甘肃则无洮岷无洮岷则无临巩而陇西关右之地其能保乎此其利害不止系于陜西而实中原安危之所系也为今之计我既未能奉辞讨罪以为犂庭扫穴之图亦当选将练兵以为折冲御侮之计故曰御戎无上策自治为上策所谓自治莫先于兵食二者而已今各该卫所行伍空虚士卒疲弊逃亡者月增岁益而未能勾补见在者啼饥号寒而无以自存镇巡官员固未尝忘忧而势有所难虽未敢坐视而力则有限近日皇上已勅提督尚书王宪前去经理仍乞天语丁宁今王宪亲自过河巡视直抵甘州会同镇巡官员阅视军马整饬边备逃亡之数设法勾补见在之人厚加抚恤一切战守之宜俱豫为之备故曰凡事豫则立城郭沟堑豫其固也弓甲鞍马豫其利也作止围援豫其习也斥堠间谍豫其明也号令赏罚豫其行也数事兼举定为画一之规庶几以静制动以近制逺以逸制劳战则必克守则不危矣此提督镇巡之事臣不能缕缕言之要在委任而责成之耳然足兵必先足食今河西卫所粮储缺乏士有饥色马多瘦损盖陜西布政司近年坐泒边粮止是征价折银而腹里州县人民亦皆困敝灾伤有蠲免之例荒白有轻折之条内郡所入不足外供危急无措则连章累牍仰给朝廷皇上不惜内帑之财相继发给然皆不过就所在地方买入所在仓廪而已奈何关山阻絶舟楫不通一境之外别无来路布种不广虽有官银无处籴买时价腾涌日异而月不同官司无以为计往往散银籴买槩慿卫所将军人军余揭册开报至于匹夫窭人亦皆分俵银两市买还官责限杖并如追正粮众口嗷嗷怨声载道臣在固原毎据贫军状诉身等俱系有差占之人本等屯粮尚且无力办纳又逼要替官买粮所给之价又多不敷稍得过者未免折腾赔纳贫难者甘受杖责不能完官臣屡行禁革不许再行泒扰军心稍安访得此弊至今犹不能无也夫处积边储不过召商籴买二者而已泒军籴买既有前害差官收籴其弊亦多况有粮之家一闻官买多避不敢出反致稽误惟召商为捷便之法商人射利虽小必趋欲积边储虽费何吝在商人得一分之利则官府有一分之益今之居官者多昧于此避商人之嫌贻贫军之害月粮折银止得半价而青黄不接之际虽有价钱无处收买迫军逃窜职此之由宜令都御史刘天和将开去盐引召商务纳本色粮料无令折银虽多无益其民粮京运银两除量留以偹收成时月折放外亦要召商籴买稍优其价直则买者自多稍轻其斗头则纳者不误此在刘天和及巡抚都御史通融处置臣固不能尽言而亦不忍不言也夫腹里民粮既病于转输难复本色之旧欲以本地之所出供本地之所需非广兴屯种其将能哉臣观户部本内本镇抛荒屯地欲令差去官会同抚按等官作急查照节题事例设法清查均搭泒拨该镇官军督令用心耕种务期五六年后荒芜地尽数开垦使边储充实兵强食足此诚探本之论而经理区画存乎其人其故不可以不讲也何则存伍正军身有差操随伍军余例拨屯种但有军无余者实多虽有军余而无力听其荒芜而不能布种者亦不少矣故附郭屯地毎归于该管官司势要之家屯田军余有终岁赔粮而不知屯地之所在者夫人之情孰不趋利孰肯舍可耕之地而甘赔无田之粮哉亦自顾其力有所不能耳其贫难壮丁虽有良田无牛可耕无种可布未免将田租佃若亩段窵逺田瘠利薄无人租佃未免将身佣雇一年雇钱至犹不充一岁之草粮管屯官员或将十岁以下幼男报充屯丁三两朋合谓之抬粮屯事之弊至此边人之困可胜言哉故欲广兴屯种必先补助屯下按屯种事例三分守城七分屯种今各卫沿边墩台堡寨星散罗列征操之外毎月守墩守堡伏塘等项差占数多见在军伍已非原额守城有数拨屯无人宜令布按二司清军官清理各卫军户应继军伍俱令选解精壮军人真正军妻并添带军余一名户大族众者二名俱随伍住坐正军差操余丁屯种使其来即可以为侣而至即可以为家有亲属相依之势有生理相安之心庶几久长利便不至随到随逃矣又恐户多消乏清解无人亦可少仿古人募民以实塞下之意出榜召募附近陇右关西一带人民令其纳粮以资口食而不当差以足屯额之数人情动必计利其纳粮有余者听其自赡利可资身人必向募屯额之外或有能耕尽其能耕之力尽开可耕之田者俱听其便仍待成熟三年之后乃征其应纳之粮而不令其当别项差役如此则屯户以充屯种可广而仓有余积矣及查得比先年间屯种修举之时牛犂种子皆为官物凡屯军年老出伍或选伍收操改拨屯田例皆将牛犂二具种子伍石随田交替各该卫所岁造牛具子粒文册今尽废矣宜依仿古人已行之法酌量今日可行之宜令刘天和就于发去尸部官银内动支一万两收买牛只置备犂铧除屯丁家道可过屯种素具者令其自偹其余审系贫难之人及清解户丁召募人丁毎丁给与牛牝牡各一头犂铧各一张种粮伍石足拨屯田督率屯种毎年所得籽粒先扣应办屯种之粮以偹官军放支次扣原借种粮以候春作给散其余多寡悉听自赡夫种之余者既本丁自赡而纳诸官者又各军自支似亦近于择可劳而劳之之义屯丁既充屯种既广不但屯粮可完而耕者有余别无搬运之路亦自便于籴买不至多费官钱且蓄积有偹而又填实有人数年之后耕者杂野无事以田有事以守食足令行士气自振而边城之势自壮矣至于屯地之埋没者委官清查务见明白或听人首告免其问罪官豪之占种者谕令吐退而不追其既往或又虑声息为梗臣谓春种秋获各不过半月二十日而已宜令各该守臣先期晓谕约会并举摘拨官军架梁哨守但要斥堠严明哨有贼寇入境烽火一举随处城堡皆可敛避无信怯懦将官专以坚壁清野借口贼未至而闭门高垒为自全之计则将焉用彼为哉况贼人之入寇也有时贼马之践踏也有限布种若广陇亩连云禾稼蔽野贼亦安能尽踏之乎卫所管屯官员必须委任得人无堕诸贪婪之手无委诸庸劣之夫买过给领牛只计其毛齿均其牝牡仍为之约束严令爱惜牛力时其牧放调其水草岁一查报巡守管屯二司官员仍要严切约束稽考三年以上屯粮无欠者指挥千百户各量为犒赏五年以上无欠及积有赢余者即系勤能官员举保擢用则人心自奋积効自彰今日修举屯政大要不过如此该部建白之意亦必如是而后可以无负若徒以清查催纳为名而无经营料理之方徒事虚文于边备何益哉前项屯种事宜臣尝见先任肃州兵偹副使戴书曾有论列颇为详悉未见举行臣言多采用之不知者或病其迂缓难行殊不知七年之病三年之艾茍为不蓄终身不得事势至此而又因陋就简苟度岁时平日输纳理势既难有警馈运道路必梗当是之时取给于官而官仓无储和买于市而市无可买虽有数百万两之银亦束手待毙而已巧智之士虽多亦安能善其后哉臣私忧过计不觉忉忉至此仰惟皇上宵旰之懐毎轸三边之顾乞赐省览  

劾宦官疏【`韩文`】  

臣等伏念人主以辨奸为明人臣以犯颜为忠故羣小之奸逼近君侧势足以危社稷乱天下伏未及发是谓祸萌故曰萌不可长臣等幸待罪股肱之列值主少国疑之秋仰观干象俯詧物议瞻前顾后心焉如割至于中夜起叹临食而泣者屡矣臣等伏思与其叹而泣不若昧死进言即使进言以死不犹愈于缄黙茍容乎此臣之志亦臣之职也臣等伏覩近岁以来朝政日非号令欠当自入秋来视朝渐晩仰窥圣容日渐清癯皆言太监马永成谷大用张永罗祥魏彬刘瑾丘聚等置造巧伪淫荡上心或击球走马或放鹰逐犬或俳优杂剧错陈于前或导万乘之尊与外人交易狎昵媟亵无复礼体日游不足夜以继之劳耗精神亏损志徳遂使天道失序地气靡宁雷异星变桃李秋华考厥占候咸非吉征切縁此等细人惟知蛊惑君上以便已行私而不思赫赫天命皇皇帝业在陛下一身今大婚虽毕储嗣未建万一游燕损神起居失节虽将此軰韲粉葅醢何益于事乎昔我高皇帝艰难百战取有四海列圣继承传之先帝以至陛下先帝临崩顾命之语陛下所闻也柰何姑息羣小置之左右为长夜之游恣亡厌之欲以累圣德乎窃观前古阉宦误国其祸尤烈汉十常侍唐甘露之变是其明验今照马永成等罪恶既着若纵而不治将来无所忌惮为患非细伏望陛下奋刚断割私恩上告两宫下谕百寮将马永成等拿送法司明正典刑以回天地之变以泄神人之愤早消祸乱之阶永保灵长之业则皇上为守成之令主臣等亦为太平之具臣矣事关安危情出迫切不胜战栗俟命之至  

悯念穷民亟停差官织造疏【`杨廷和`】  

先年各处织造内臣仰惟皇上登极之初各行取回京师以苏民困天下之人方称颂圣德不已近者不意一时误听内织染局所奏差官前去苏杭提督织造命臣等撰写敇书臣等看得南直隶苏州府并松常镇等府浙江杭州并嘉湖宁绍等府今年四月以后亢阳为虐入秋以来大雨不止旱潦相继灾异非常委的地方十分狼狈本等钱粮不能办纳尚要奏求蠲免若又差织造一应物料工匠何从出办拨给非惟逃亡逼迫又恐激成他变又况经过地方淮扬等徐邳等州见今水患非常高低逺近一望皆水军民房屋田产尽被淹没百里之内絶无一爨之烟流徙死亡难以数计所在去处白骨成堆幼男稚女称斤而卖母子相视痛哭投水而死者相继各该地方官员奏要赈济该部为因公私匮乏钱粮无从出办方且昼夜忧惶计无所处自今至于麦熟之时尚数月各处饥民岂能俯首枵腹坐以待毙其势必将起而为盗传闻凤阳所辖地方泗州洪泽饥民聚集舟中者已不下二千余人刼掠过往客商船只莫敢谁何所闻果实未知何日始得剿平将来事势尚有不可预料者臣等职叨辅导实切惊惧所有前项敇书臣等决不敢写伏望皇上俯从六科十三道各官所言悯念地方灾伤重大收回成命停止织造官员不差祖宗生灵不胜庆幸如果袍服缺乏止照工部覆题着镇巡三司官计处物料人匠镇守官提督织造则地方既免重困而供亿亦不至于有悞矣  

速停斋醮以光圣德疏【`杨廷和`】  

窃惟人君一身天下根本欲令出入起居事事尽善惟在左右前后皆用正人日闻正言日行正道则奸佞之徒不须斥逐自然逺去异端邪妄之说何从而生臣等先于正德十六年四月初开已尝具启请于昭明慈寿皇太后乞命司礼监官将尚冠尚衣等四执事及膳房茶房殿内答应掌宫侍卫牌子等项人员皆豫选老成重厚慎密小心之人以待陛下任使其曾经先朝随侍壊事人员不许滥与即蒙懿旨施行暨陛下登极之初臣等又尝极言异端邪说渎经乱伦伤风败俗亟宜痛絶又条奏慎始修德十二事写成牌匾悬置殿壁其一事谓斋醮禳祷必须豫絶其端不可轻信不意近来无故不时修设斋醮恩宠赏赉过于寻常逺近传闻莫不惊骇推求其故皆因先年壊事之徒各名下掌家管家等项人员计引番汉僧道人等巧言诳惑以致陛下不察误蒙信用各该名下人员从来壊事非止一端于今日犹以斋醮一事试探圣心夫斋醮之事乃异端邪说诳惑时俗假此名目以为衣食之计佛家三宝道家三清名虽不同其实同一虚诞诬妄圣王之所必禁在昔梁武帝宋徽宗崇信尊奉无所不至一则饥死台城一则累系金国庙社丘墟生灵涂炭求福未得反以召祸史册所载其迹甚明若使二君当时左右随侍皆得正人何至受祸如此哉二君且未暇详论如此近日刘瑾建玄明宫钱宁建石经山祠张雄建慧□寺张鋭建寿昌寺于经建碧云寺张忠建隆恩宫所费金银不可胜计其心本欲求福也一皆身被诛窜家抵败亡畧不蒙佛与天尊之庇佑由此观之则其不足信也明矣夫何谗邪小人公肆眩惑不遵祖宗法度不畏天下议论至使宫闱之内修设斋醮万乘之尊亲莅坛场上惑宸聪下诳愚俗以为福田可种利益可求灾害可除祥瑞可致不知年来逺近亢旱风霾灾变彼何不诵一经念一咒以消弭之乎南北直隶山东河南流贼往来焚刼杀戮彼何不驱神兵役鬼将以扫平之乎陛下试以此念之则其无益有损不待辩矣况陛下亲莅坛场行香拜箓亦甚劳矣何不移之以御讲筵修设斋醮糜费钱粮亦甚多矣何不移之以周穷困盖正道异端不容并立心既系于彼则必不系于此邪说既入则圣贤之经训自疎播之天下传之万世其为圣德之累不小非止亏损圣化耗蠧民财而已臣等职在辅导陈善闭邪培养君德分所当然苐以积诚未至言虽谆谆未蒙嘉纳今不得已形之章奏扬言于廷以为不如是则不足以耸动天听故不避干犯率尔上尘伏望圣明亟纳臣等所言特命司礼监官将前项有名蛊惑诱引人员逐一查出先将首恶从重究治其余夤縁阿附者尽数斥逐不使仍前随侍再命礼部查访在外寺观同恶相济表里售奸僧道一体治罪又命光禄寺备查近年毎次斋醮取用过米麫菜果等数又命内库查报各该人员赏过衬施银两等物各开数进呈究问追夺以除冒滥更乞大施干断于凡无益斋醮一切停免惟日以敬天法祖修德保身为先务则圣治益隆圣寿益延而圣德愈光所以绵国祚于千万年而无疆者端有在于是矣  

谢存问献讲学亲政疏【`王鏊`】  

奏为谢恩事伏蒙圣恩特降敇谕遣行人柯维熊存问并示优眷者臣久伏草莽忽闻诏使临门有若自天而降光生岩壑欢溢里闾庄诵玺书诲谕谆悉悯臣以直道难容嘉臣以劳勋自效臣之寸衷特荷九重之知虽殒百身何能为万一之报乎随欲赴阙陈谢而衰病侵寻恐颠越于道路乃敢具疏以闻臣本樗材遭际圣朝亦尝承乏内阁预闻国论适值逆瑾盗政播弄威福臣力既不能沮抑性又不善诡随不得已乞身而退处于野十有三年无复当时之望矣恭遇陛下龙飞九五庶政一新海隅苍生欣欣相告复覩太平之治而草莽之臣又不意获占优老之典臣不自揆尝着讲学亲政二篇志欲效野人食芹之献而无由今幸天恩下逮何敢复自疑外而以出位为嫌哉窃念古之圣君贤相共成至治之隆者盖起上下之交而近世之交其道有二一曰讲学二曰亲政陛下践阼以来时御经筵圣学勤矣臣愚犹过忧工夫或间断而不洽所望清燕之间广厦细■〈施，冉代也〉之上时召文学侍从从容讲论凡古帝王为政之大经大法日陈于前万几之暇惟是观书观书之暇静以养心则自内及外无非进学之地殷高宗所以为学逊志务时敏道积于厥躬者此也陛下昧爽视朝圣政勤矣臣愚犹过忧堂陛太悬絶而不亲所望视朝之暇时御便殿公卿大臣侍从台谏逐日轮对从容咨询生民疾苦政事得失使得日陈于前总揽干纲不治微细接见忠贤不隔疎逺则自朝至暮无非修政之时周宣王所以早朝宴罢卒成中兴之名者此也讲学则圣心日明亲政则圣政日修君臣上下日周旋于一堂之上又安有间隔之患哉二帝三王之治可复见于今日矣闻古人虽在畎亩义不忘君故敢辄效其愚诚不自知其言之可用与否其义则臣子事君尽心之道也惟陛下少留乙夜之观如其可采采而行之则臣虽填沟壑无复恨矣其讲学亲政二篇附奏以闻臣不胜感恩激切屏营之至  

讲学篇　国家经筵之设其盛矣乎天子自正朝辇御文华殿公卿大臣盛服侍列羽林之士亦皆环列以听经筵一开天下莫不欣欣焉传之以为希阔之典故曰其盛矣乎然一岁之间寒暑皆歇春秋月分日不过二三日之间风雨则免政事有妨则免讲之日夙具讲章至期讲讫纶音赐宴俨然而退上下之情未见其亲且密也至于日讲可谓亲矣然体分犹过于严上有疑焉未尝问也下有见焉未尝献也昔传说之告高宗曰学于古训乃有获惟学逊志务时敏厥修乃来逊者逊其志如有所不能敏者敏于学如有所不及成王访落于羣臣曰学有缉熈于光明示我显德行学有缉熈者继续而光明之也示我显德行者冀羣臣有以开示之也商周之君其学如此之切夫人主一日万几固不暇如儒生学士日夜孜孜然而帝王精一之传治天下之大经大法古今治乱之迹天人精微之际自非逊敏缉熈亦安望其有得而今也阔畧如是暴之之日少寒之之日多传之之人寡咻之之人多未见其能得也且不独商高宗周成王为然也汉光武虽在军中投戈讲艺息马论道至夜分方罢唐太宗延四方文学之士房杜禇薛軰十八人分番直宿讨论经籍或至夜分今贞观政要与魏征所论亦可见矣宋世贤主宫中暇日惟是观书居常禁中亦有日课翰林侍从日寓直禁中以偹顾问我太祖高皇帝甫得天下开礼贤馆与宋濂刘基章溢軰日日相讲论其后圣学高明诏告天下皆出御制睿翰如流羣臣拱视今御制文集是也仁宗皇帝临御建弘文馆于思善门之右文学之臣数人直入至馆中讲论孝宗皇帝经筵之外毎观永乐大典又尝索太极图西铭等书于宫中玩之尤嗜故学士沈度之书日临数过夫自古帝王之学如此祖宗之学如此陛下睿哲自天春秋鼎盛讲明圣学正其时也臣愚特望于便殿之侧复弘文馆故事妙选天下文学行艺博闻者七八人更番入直内阁文臣一人领之如先朝杨溥故事陛下万几有暇时造馆中屏去法从特霁天威从容询问或讲经或读史或论古今成败或论民间疾苦闲则游戏翰墨虽诗文之类亦惟所好而不禁盖亦日讲之义而加亲焉大畧如家人父子上有疑则必问下有见则必陈日改月化有不知其然而然者时御经筵所以昭国家之盛典日造弘文所以崇圣学之实功如是不已则圣德日新又新高宗成王不得专美于前矣  

亲政篇　易之泰曰上下交而其志同其否曰上下不交而天下无邦盖上之情达于下下之情达于上上下一体所以为泰下之情壅阏而不得上闻上之情疏隔而不能下达上下壅隔虽有国而无国矣所以为否也交则泰不交则否自古皆然而不交之弊未有如近世之甚者君臣相见止于视朝数刻上下之间章奏批答相关接刑名法度相维持而已非独沿袭故事亦其地势使然何也国家常朝于奉天门未尝一日废可谓勤矣然堂陛悬絶威仪赫奕御史纠仪鸿胪举不如法通政司引奏上特视之谢恩见辞惴惴而退上何尝治一事下何尝进一言哉此无他地势悬絶所谓堂上逺于万里虽欲言无由言也愚以为欲上下之交莫若复古内朝之法盖周之时有三朝库门之外为正朝询谋大臣在焉路门之外为治朝日视朝在焉路门之内曰内朝亦曰燕朝玉藻云君日出而视朝退适路寝听政盖视朝而见羣臣所以正上下之分听政而适路寝所以通逺近之情汉制大司马左右前后将军侍中散骑诸吏为中朝丞相以下至六百石为外朝唐皇城之北南三门曰承天元正冬至受万国之朝贡则御焉盖古之外朝也其北曰太极门其内曰太极殿朔望则坐而视朝盖古之正朝也又北曰两仪殿常日听朝而视事盖古之内朝也宋时常朝则文德殿五日一起居则垂拱殿正旦冬至圣节称贺则大庆殿赐宴则紫宸殿或集英殿试进士则崇政殿侍从以下五日一员上殿谓之轮对则必入陈时政利害内殿引见亦或赐坐或免穿靴盖亦三朝之遗意焉盖天有三垣天子象之正朝象太极也外朝象天市也内朝象紫微也自古然矣国朝圣节正旦冬至大朝会则奉天殿即古之正朝也常日则奉天门即古之外朝也而内朝独缺然非缺也华盖谨身武英等殿岂非内朝之遗制乎洪武中如宋濂刘基永乐以来如杨士竒杨荣等日侍左右大臣蹇义夏元吉等尝奏对便殿于斯时也岂有壅隔之患哉今内朝未复临御常朝之后人臣无复进见三殿高閟鲜或窥焉故上下之情壅而不通天下之弊由是而积孝宗晩年深有慨于斯屡召大臣于便殿讲论天下事方将有为而民之无禄不及覩至治之美天下至今以为恨矣惟陛下逺法圣祖近法孝宗尽刬近世壅隔之弊常朝之外即文华武英二殿仿古内朝之意大臣三日或五日一次起居侍从台谏各一员上殿轮对诸司有事咨决上据所见决之有难决者与大臣面议之不时引见羣臣凡谢恩辞见之类皆得上殿陈奏虚心而问之和颜色而道之如此人人得以自尽陛下虽深居九重而天下之事灿然毕陈于前外朝所以正上下之分内朝所以通逺近之情如此岂有近时壅隔之弊哉唐虞之时明目达聪嘉言罔伏野无遗贤亦不过如是而已  

应诏陈言疏【`黄体行`】  

顷者上天示戒灾及寝宫陛下忧惶深用祗慎勅谕羣臣诏告天下敬天之心蔑以加矣然必恳恳于求言者盖以变不自生惟人所召顾九重深邃非博采羣言不能悉知大小臣工祗承德意誓竭忠诚以图报称于是大臣言焉继而科道言焉舍民隐弗陈而指切陛下之身者不谋同辞此非有所讳而故扬陛下之过也亦非天下之民举安而陛下之身独未尽理也盖陛下一身天下仰望其正与否实天下之治忽所关羣臣有言不归诸陛下之身又谁归哉乃今旬月不见举行臣实愚昧不察谓何陛下御极九年于兹五年以前逆瑾窃柄敢作乱阶百姓惶惶惧无生路幸而国祚犹笃元恶成擒噫亦危矣然危而有持此可为一几也陛下其能为之乎六年以后逆瑾余烈滋炽未已盖取于民者既穷则民不聊生势无所归自相率而入之盗一旦刘六刘七之徒挺身以出而亡命之人争应之北关一呼聚盗成丘鼓星星之熖以燎南北之原者几不可戢幸而国祚犹笃天兵压境江神助顺而贼舸随风以飘噫亦危矣然危不终危又可为之一几也陛下其能为之乎方今川江余党犹未悉平而剧冦之受招者间或复叛正陛下兢业惕励之时也不此之图听畨僧义子边军之属递相儿戏而皇店内市打球钱无名之征胥此焉出而又信童竖数十人扈从圣驾潜出外市移时始入庶民之家有千金之子犹知自重其身而坐不垂堂况陛下一身天地祖宗之付托万方黎庶之攸归视彼千金之子轻重不侔何付童竖之手以自召不虞者乎即令幸免所损已多此臣深为陛下惜也此心既纵凡百就荒朝礼废而不修宫寝疏而不御威重损而不知储位虚而不虑上天降临特示切身之戒陛下始虽警悟而毕竟受蔽虽有大臣科道部属之言犹以为渎乱圣聪前有进者报而不行后有进者留而不报岂不以羣臣皆外人也势隔情离任意投掷夫人之情莫亲于母子莫密于夫妇仁寿坤宁宫为陛下之亲且密者也羣臣之言不足听两宫之言独不足听乎臣本一介儒生谬登甲第在孝庙末年而窃禄在陛下初年而录官其荷国之恩诚厚矣始欲少效愚衷顾八十岁老母在堂赖以送终理难许国逮今老母不幸无禄而犹顾恋蒙耻不为陛下尽言此身虽存犹行尸也伏望陛下特清圣虑大回宸断念今日之天下皆祖宗勤劳之天下不可以或轻今日之人民皆祖宗勤劳之人民不容以或易出番僧屏义子遣边军凡皇店内市打球钱无益于天下无补于生民而非君上当为之事者一切罢去撤行殿而深居以为诞育皇储之地息游幸而早朝以杜潜移政柄之门召亲王而入辅以絶奸邪窥伺之路如是则羣臣之言次第举行而陛下之身正矣陛下之身既正生民将有所恃以为安川江余党闻之自将息然解散而剧寇之复叛者转为妥帖陛下此时可以奠居而收永清之治矣借使不听羣臣之言仍蹈覆辙天下将来之事未可知也虽然君之于臣犹父之于子父或有过实子之责陛下偶蹈有过之地而臣尸素之愆亦有不容逭者乞将臣放归田里以答上天之谴万万无悔干冒天严不胜警惧悚栗之至  

## 文章辨体彚选卷一百十

（明）贺复征 编  

○疏二十四  

扶植国本疏【`明林俊`】  

臣惟人君之徳莫大于听纳臣子之罪莫加于欺罔近年以来灾异迭兴两京地震陵寝揺动日月继食野熊入禁鉴戒之昭莫此为甚而强敌陆梁犯我北鄙边氓骚扰戍卒咨怨诚不可不为之虑也臣愚谓此尚手足之疾耳陜西山西河南连年饥荒陜西尤甚人民流徙别郡及荆襄等处日数万计甚者阖县无人可者十去七八仓廪悬罄拯救无法树皮草根食取已竭饥荒填路恶气熏天道路闻之莫不流涕而廵抚廵按三司等官肉食彼土既知荒旱自当先期奏闻伏候圣裁顾乃茫然无知恝不加意势至若此尚犹顾盻徘徊专事蒙蔽视民饥馑而不恤轻国重地而不言夫物极则变草泽之中祸深难测此诚腹心危急之疾治之当如拯焚救溺不可少缓者也乃者大学士万安等具言将生员人等纳米是固救荒之一策然此等欲事轻赍则彼地空乏买米无从欲他方转运则困于刼掠道里难进臣恐缓不及事为今之计宜下寛恤之诏重欺罔之罪以收人心即遣才力大臣并科道部属廉能等官分赍内帑之财星驰前往临清等处听其地里近便有运到官粮或邻封积蓄官为雇车装运兼程以行随在赈济则未死之余民犹或及济然臣又有说焉孟轲有云死我所恶所恶有甚于死者故患有所不避也臣说一行则可泄天地神人之愤快圣祖神宗之心彰陛下为明圣听纳之主奠万亿斯年无疆之休万一忤旨祸止臣一身耳何惜一身之祸不为陛下陈之臣闻修养之说怪诞无征佛老之教幻妄无取故其事不见于尧舜禹汤之世其诬每见于唐宋儒先之论史册所稽不可泯也谨按僧继晓本一憸险小人市井亡赖曩者猥指邪术欺诳楚府及至事败挨拿却乃窜身逃罪不图自新益加纵诞潜住京师多方夤縁诬蒙圣眷迭赐异恩五尺儿童切齿唾骂敢复肆无忌惮惑乱圣聪发内库银数十万两盖大镇国永昌寺臣细思之陛下聪明齐圣断不为此是必继晓小人倡为诞说谓此寺一建则圣寿益绵国祚益昌民命益永边疆益宁以此啖陛下耳曾不知以可用之财供无益之费国计且日削矣以陛下超三迈五之资蹈唐宪梁武之辙圣誉且日损矣下人师师争先事佛圣政且日坏矣居民重迁工役不息人怨且日兴矣纵如继晓之言先王之政断不为此况万无是理顾有大害者哉昔卫懿公好鹤鹤有乗轩者将战国人受甲者皆曰使鹤鹤实有禄位予焉能战夫鹤之好似若未害其实人尚若此伏望陛下以类推之臣谓不斩继晓异日之祸未可言也然纵之者梁芳也梁芳覆倾阴狠引用邪佞排斥忠良辅之者骤得美官触之者动遭窜逐欺罔如赵高奢奓如石崇数年之间假以进贡买办为名盗祖宗百余年之府藏殆尽家赀山积尚若不足所在风扰汪直莫能过乃复荐进继晓阴求葢寺虚耗内财飞语外闻谓其立意不肯为是被陛下逼胁只得屈从是畏天下议已欲陛下专擅谤耳夫臣善则称君过则归已今梁芳欲文已奸而以过归陛下即此一事已不容于诛矣且天下犹身也贤才元气财用骨肉小人疾病也梁芳耗元气削骨肉而引之以疾病臣窃为身危之断谓粉梁芳之身不足偿其罪之万一耳臣徳不足信职非言官熟视黙黙可以保位顾乃不自揣量与此二权奸臣抗可否是犹蜗触山蛾赴火已不可言智矣然臣惟牛司耕犬司守走兽之微亦以劳而食也臣食于陛下且七年矣近以年劳复蒙增秩感愧无地中夜以思涕泪交流谓人主深居九重利害岂能尽知而祖宗在天之灵亦望臣等以言进于陛下也今内而大臣外而百官以及闾井之徒亦皆痛心欲食梁芳继晓之肉卒之不敢以此言进于陛下者所惜者官所畏者死耳使臣复不言则陛下终不悟祖宗在天谓臣等何如人天下后世谓臣等何如人秉笔史官必讥笑臣等恐将及陛下矣惟陛下留神听览熟计而必行之幸甚  

急除大逆权宦以御大乱疏【`林俊`】  

臣惟人臣进言非尽死不足以为忠夫死岂人心所欲哉言而人主不听又从而怒之则不幸死耳言而人主听之听而又行之则宗社危而复安人心失而复得世道乱而复治朝廷之福何加焉故忠愤爱国之臣常试一身之祸以斡回朝廷之福昔元政不纲奸臣擅柄羣雄并起我太祖奋迹民间百战而得天下至难也我太宗仁宗宣宗英宗宪宗孝宗世累忧勤以保天下至难也不幸孝宗上宾以至完天下付我陛下当时顾命之言审记之矣必不欲尽逐其旧人而独任一内臣刘瑾也陛下有二帝三王之资刘瑾不欲陛下有二帝三王之圣又不欲天下享二帝三王之治陛下倚任刘瑾如伊尹如周公刘瑾不欲陛下为太甲为成王面欺腹诽而目侮无所不至陛下未察也干纪夺柄自古奸邪弑逆之贼如赵高如石显如李辅国程元振鱼朝恩如陈弘志刘克明如宗爱如苏佐如王守澄田令孜杨复恭如刘季述如韩全诲有一大恶可危人主而破败人国者刘瑾皆备之刘瑾古今恶魁也今近而京师远而天下皆曰两皇帝朱皇帝刘皇帝又曰坐皇帝立皇帝谓陛下居皇帝之位而刘瑾实秉皇帝之权陛下朱姓朱皇帝刘瑾刘姓谓刘皇帝也陛下时出视朝刘瑾西南向倨立鸿胪寺唱各官叩头而题奏下某部与某敕某酒饭皆其言语各官起身鸿胪喝向东作揖故谓陛下坐皇帝刘瑾立皇帝也夫高卑以陈贵贱位矣惟名与器不可以假人君作福臣无有作福君作威臣无有作威偪则僣僣则乱臣弑其君子弑其父非一朝一夕之故也今夫天至尊也帝虽为天所立不得并称天故曰天子帝至尊也太子为帝之副虽帝所立不得并称帝故曰帝子岂有给事之内臣得并称皇帝哉朝着之间得受诸臣朝见之揖哉春秋无将将则必诛刘瑾固不特谓之将矣国家成法制于太祖遵守于太宗至精宻也刘瑾尽取而纷更之陛下尊为天子容制于一权宦不能庇祖宗耶大臣择于孝宗至当也刘瑾尽诬而摈斥之刘大夏最贤祸最大刘徤谢迁马文升韩文杨一清许进马中锡又贤祸又大张敷华亦以忧死仅一林瀚俟命独存是明不足我孝宗故与孝宗抗也陛下尊为天子容制于一权宦不能庇其父耶太皇太后皇太后时被离间使纯懿之主母忍下家奴之色受其挟取陛下尊为天子容制于一权宦不能庇祖母母耶故事皇太子未举举未立亲王一位不之国为根本虑至深远也刘瑾谗间荣王径遣之国致陛下于孤立中外人心无不为陛下私危者陛下未知也刘瑾又傲视荣王挟取其物无所畏忌陛下尊为天子容制于一权宦不能庇其身与其叔耶藩王金枝玉叶陛下同潢派者也刘瑾吹毛刮垢日恣索害陛下尊为天子容制于一权宦不能庇其族耶刘瑾安受皇亲夏儒之跪拜呼呵叱咤无异市儿重索其金陛下尊为天子容制于一权宦不能庇外家耶公侯驸马伯非勲则亲与都督等官皆朝廷之腹心爪牙同休戚者也刘瑾唾骂骗索任情中伤今日绳其弟兄明日绳其子侄又明日勒回话勒闲住勒半俸又甚则不顾铁劵之誓平江伯陈熊身发充军手下人发枭首致陛下尽失勲戚之心内阁九卿非贤则旧与科道等官皆朝廷之股肱耳目致太平者也刘瑾诛求凌侮极力嫁祸今日杖某死明日枷某死又明日发某为民充军又甚则巳死之都御史钱钺忍心种祸抄没其家出差之都给事中许天锡寻事吓财逼令自杀致陛下尽失文臣之心二十四监或歴事累朝或守礼识事陛下之侍御左右与刘瑾同軰者也刘瑾败羣伤类废置由心今日易镇守明日易掌印又明日易管事又甚则王岳之赐死萧敬邓原麦秀扶安丘聚之闲废罢黜致陛下尽失近臣之心指挥千百户或起艰难或由勲绩刘瑾故阻其替袭难其比试今日调某卫明日降某官又明日充某军致陛下尽失武臣之心屯田将无而作有税粮既免而重征法令烦苛揺手犯禁官校连络触眼无分如龙舟兢渡楚习俗也则张大其事竟籍其家服器过侈呉习俗也则张大其事又籍其家使富者不能自保贫者无以自存致陛下尽失天下军民之心且一家之用为财易足也刘瑾刮尽天下之财富于内库非欲为逆暗邀人心何聚财之多如是耶一家之居为屋易足也刘瑾葢尽关防之屋多于内府非欲为逆屯驻兵马何聚屋之多如是耶一家之乗为马易足也刘瑾畜尽西北之名马非欲为逆给发骑兵何聚马之多如是耶中外传闻刘瑾议将京军边军更番上操为张永所阻奏将京军官校随回祭扫为张永所阻信有之刘瑾之叛逆不特京师知之天下知之至同类亦知之矣独陛下未知也臣闻京师盗贼之起曰由刘瑾之致两直隶山东河南盗贼之起曰由刘瑾之致臣未详也广东广西福建盗贼之起曰由刘瑾指差查盘剥削匮竭之致臣则详知之江西盗贼之起由刘瑾指差勘事剥削匮竭之致湖广盗贼之起由刘瑾两差计处备荒索银十数万两剥削匮竭之致则臣亲询之今四川夔保蓝五等盗贼之起由刘瑾之革抚民播州安宁天苗等蛮贼之起由刘瑾之庇杨友及剥削匮竭之致臣则亲审之又闻云南贵州土夷纵横盗贼充斥亦由刘瑾多方诛求剥削匮竭之致而前日官军乱辽东今日官军乱宁夏贼杀守臣僣立安化明以刘瑾专权自恣动揺中外所当共诛为言是刘瑾即未自反逼天下人已尽反矣夫世道治乱系纲纪系人才系风俗夫纪纲大坏人才大坏风俗又大坏犹敢矫诬谤毁谓乱起孝宗至颁之诏旨谓欲振起纲维刬革奸弊曾不思孝宗圣仁寛大尧舜禹汤文武之君殷中宗周成王宋仁宗不能及也谓孝宗手致之治不及刘瑾手辅之治何前之大治而今之大乱也臣子为君讳孝宗诚不及犹当曲讳况诚圣治敢诬而毁之耶且刘瑾滛毒惨酷罗织害人如边粮亏折盐课拖欠自有官攅灶户今却追廵抚廵盐枉道回家僭宿驿舍自有杖罪正律今却发为民枷号死罪罚赎之米不过五十石今公罪免科却罚一千石五百石是免科之杖反加赎死二十等一十等耶公罪罚及身死赃物追及子孙古有之耶浊官取受不能尽无然一二十两三五十两至一百两亦极矣刘瑾取受始即三五百两继即一二千两继即一二万两又甚至十余万两少违其意应手及祸以致镇守司府等官尽平生而易节竭阿奉以逃刑贪者如饿虎亷者如乞儿至于取受之广无贵贱贫富大小无不被其害刘瑾处事率多类此臣久处林下未能尽知陛下试许廷臣直言无隠自有数其恶者臣疎逺之言未足深信伏望陛下少霁颜色将臣奏面请两宫面质皇亲府部文武大臣各监老成内臣各科道部属郎署等官各守卫团营官兵各坊市细民一不如臣所言臣甘欺罔重罪臣与刘瑾素不相识素无雠怨刘瑾斥逐正人朝野为空独臣一人幸免前年投无名奏内廷之时明对诸臣许臣忠义及今又有廵抚之起臣宜以知已为报顾若操戈而入室者臣受三朝厚恩诚不忍坐视天下将乱宗社将危而不之救昔崔洪荐郄诜诜奏洪王凤荐王章章劾凤安禄山荐颜杲卿杲卿讨禄山臣敢以一徳之私废天下公论忘宗社至计哉伏望陛下独奋干刚大义割爱公处刘瑾以谢天地谢祖宗谢天下重处臣以谢刘瑾则大逆以去大乱可平矣  

庆幸讨戮宦贼疏【`林俊`】  

臣在得汉军中闻贼臣刘瑾谋逆事觉陛下特正典刑以大泄天地祖宗臣民之愤为我明万万年至计臣惊喜庆幸祖宗在天之灵陛下嗣大歴服之光其有是盛举矣初贼瑾无故荐朋党之说戕贼大臣挫杀言官凌蔑同类推剥罗织天下之人臣谓此奸臣弄权之故智然犹古无是甚也比闻遣荣王之国修行宫致陛下外寝臣抚心出涕谓此贼必反无疑故事太子未举举未立立未长亲王一位不之国宋仁宗高宗未有子听司马光娄寅亮诸臣之言求宗室之贤养之宫中所以杜乱源为国家深计夫庶民忠奴犹虑主人之孤立况陛下为华夷民物之主贼瑾容置之孤立耶荣王已之国贼瑾当循司马光娄寅亮故事辅陛下如仁宗如高宗择宗室一二位十余歳之贤养之别宫在国家谓之杜乱在时俗谓之益子俟皇太子诞而生生而立立而长遣之归国未晩也孝宗时陛下为皇太子巳长尚未遣荣王之国今皇太子未生贼瑾岂容径遣荣王之国耶其阴谋逆计谓必置人主孤立孤立则易图噫闻亦寒心况贼瑾举此等事耶自古君门九重所以严人君之卫非观美也庶民之家高垣重户夫妇夜同寝处以防冦偷我太祖夜起窃听四外无人声方就安寝着之祖训非过虑也夫物贵者诲盗况天位至贵者耶人间腹心唯夫妇最为可恃帝王之家宁庶民之家比耶陛下所恃腹心仅三宫岂容离深宫就外寝寄命他人措身于孤危之地也哉其阴谋逆计谓必置人主浅便浅便则易图噫闻亦寒心况贼瑾举此等事耶臣惊忧勃郁终夜不得睡起草一疏为急除大逆以御大乱事既与御史陈茂烈私议无一人可托赍进无一人可托写本相对饮泣及赴四川稍续所闻令教谕范府誊净臣自分必死家分必灭无疑惟念川民久罹贼祸方厪宸忧拟俟平贼随上此奏又不知其私造御寳御袍宫牌牙牌火药军器反形逆迹若是其狂悖也天幸假手张永先发其奸陛下神武英断立决此狱为国家大幸然徐思之为危亦至矣固不得不自寒心预防而早辨也昔夙沙卫殿国杨思朂平乱春秋纲目书之谓功出阉寺国为无人今贼瑾谋逆国势如千钧垂一髪举朝文武无一人言之独幸内臣一永也幸一永伤文武之无人也伤文武之无人亦以见陛下信文武之臣之不如永也信文武之臣之如永容不有早发其奸致板荡土崩若是之危迫耶此春秋纲目之深意也臣僻远不知永请讨瑾之后曾请陛下如仁宗高宗择宗室一二位十余歳之贤养之别宫曾请陛下撤行宫回内宫倚三宫为腹心夜同寝处使祸患消弭福履蕃盛如其未然是永尚未知杜乱之源也抑永固未学宜未喻也文武之臣无一人言之得无过耶臣闻近文武大臣有缺与二三内臣会推诚有是岂不以前是之腹心专托瑾故致乱今是而兼托诸人以杜乱耶不知前是之腹心专托瑾而致乱顾今是之兼托容保无瑾者乎今是之兼托保无瑾继是之兼托容保无瑾者乎臣不敢远引窃就本朝论之王振之后保无有振也而有吉祥吉祥之后保无有吉祥也而有刘瑾夫得陇望蜀窥窃富贵有何纪限人心者可尽信乎周官六卿分职而百官统于冢宰九伐掌于司马今吏兵二部是也使内臣应预周制之矣我太祖稽古建官又制之矣其未然宜皆有说弊之端其未可自我始也夫阴阳日月寒暑各有分职而同成歳功侵则灾而不成歳人君体天其未可改也臣又闻吏部取杨一清当矣其它或失举正贼瑾之党当矣宥二党魁犹为失刑夫为户部莫如韩文许进为内阁莫如刘徤林瀚谢迁王鏊春秋举雠举亲方拨乱反正之始而不引忠亮端谨不可屈之人徒取圆熟治未可望也党魁弗正乱何时可弭乎累朝大臣不忍加罪累朝厚恩独忍忘耶身任旧臣甘心新主狡狠回遹赞逆贼以乱人国睨神器孰不可忍耶春秋诛奸谀于既往生未宜失贼也谁为陛下画数策者非诚无识则有所私方是时犹言官不言文武大臣不言辅臣不言噫可畏矣观治者未可以息忧矣伏望陛下法古而忧畏虑远而慎微时时以专任贼瑾之误为戒循用孝宗旧人修复孝宗旧治正二党魁与吞舟而漏网者则圣徳日光圣政日新天位日固人心日安祖宗造明之盛业永以昌茂臣虽死犹生之年谨录前奏稿随本上进非欲衒事后之赘词亦欲天下后世知忠愤之激虽久闲老病疎远之臣犹不能已制治保邦之主所以信文武之臣者不得不专杜塞祸乱者不得不早贼臣逆子尚知惮而易意矣  

淮盐利弊疏【`霍韬`】  

窃谓立法须公而溥行法须严而密然又善适通变之权乃可久而无弊唐刘晏只用淮盐遂济国用臣今姑议淮盐利弊即天下可推也国初以两淮卤地授民煎盐歳收课盐有差亦犹授民以田而收其赋也惟盐课条例云凡各灶丁除正额盐外煎到余盐夹带出场及私盐货卖者绞然则耕民纳赋祖外将余粟货卖者绞可乎此法良有深意而后人失之也淮盐原额歳办三十五万引有竒后改办小引七十万有竒然两淮盐货除正额外犹产余盐三百万引有竒今正额已不得多取余盐复不得私卖即三百万余盐安所消遣乎两淮行盐地方南尽湖广西抵河南东尽东海地方数千里人民亿万家所仰食盐只七十万引饔飱安所取足乎是无怪乎私盐横溢而盐价涌贵也国初灶丁办盐每引四百斤给工本钞二贯五百文盖洪武年间一贯值钱千文故灶丁得实利如是而冐禁卖私盐可绞死也今钞一贯不易粟二斗禁絶灶丁勿卖私盐是逼之饥以死也此后来法行之弊非初年之失也正统二年令曰贫难灶丁除正额盐照旧收纳其余盐收贮本场每二百斤官给米麦二斗十三年令曰每余盐二百斤官给米一石若余盐二百斤灶丁实得米一石仍私卖盐即绞死可也盖当时此令虽出而米实无措故官司徒挟此令以征取余盐实不能必行此令给民米麦且贫弱灶丁朝有余盐夕望米麦米麦不得则先从富室称贷然后加倍偿盐者有矣故盐禁愈严则贫灶愈多此之由也贫民卖私盐人即捕获富室卖私盐官亦容隠故贫灶余盐必积富室乃得私卖富室豪民挟海负险多招贫民广占卤地煎盐私卖富敌王侯故盐禁愈严富室愈横此之由也且法愈严则利愈大顽民见利而不见法淮安顽民数千万家荒弃农畆专贩私盐挟兵负弩官司不敢诃问近年恃众往往为刼此隙不弭必贻大患不止阻坏盐法而已然既不能讲求古法以处置余盐复不能变通钞法以补给工本则贫民何所仰頼而不为变故盐禁愈严盗贼愈多此之由也此盐场灶户之利弊也洪武年间召商中盐每引纳银八分官之征至薄商之获至厚盐价平贱民亦受赐永乐年间每盐一引输边粟二斗五升商税虽加边粮仰足民亦受赐自永乐以前淮盐开中虽无定额永乐以后歳定七十二万引复定七分常股三分存积夫曰常股者犹常行也商人先纳边粮乃给引目守场候支常年盐也有守数十年老死而不得支者今兄弟妻子代支之令可考也曰存积者积盐在场遇边粮急缺乃倍价开中越次放支之盐也此居货罔利非王法正体成化以后准纳折色每盐一引准纳银三钱五分或四钱二分又令云客商若无见盐许本场买补夫曰本场买补即开余盐私卖之禁矣故奸商借官引以影私盐然商人灶户两得赢利州县民士亦食贱盐惟私盐愈行则官盐愈壅而法遂大坏今两浙盐课许纳折色之令可考也弘治正徳年间或奸权奏讨或勲戚恩赐皆给引目自买余盐故法虽大坏而盐亦平贱复有各年开中未尽盐名曰零盐秤掣余盐堆积在所名曰所盐皆权要报中借影私盐以壅正额故正徳以前盐价虽平而正课日损自御史秦钺奏革所盐秤掣余盐每二百斤作一小引税银一两则取之过重自御史戴金奏减盐价每盐一引纳银八钱庶几适中今之议者复论盐包过大皆不知本末之见也盖洪武年间盐一引纳银八分而已永乐年间纳粟二斗五升而已今则每引纳银七钱五分矣权势卖窝复取利银二钱矣复以长芦两浙兼搭配支商人一身三路支盐劳费殆不赀矣计淮盐一引盖用银二两有竒矣啇人转卖复以市利则盐价益涌贵乃其所也夫正盐涌贵则私盐盛行私盐愈行则正盐愈滞亦其所也此商人中纳之利弊也今欲复洪武之法则有上策欲求今日之急则有中策区区修补近年利弊则已无策何谓上策须变通钞法钞法重而钱法均而盐法行矣今若立法使钞一贯值钱十文灶丁为实利则额盐一大引给工本钞二贯五百文余盐一小引亦给工本钞二贯五百文各场余盐尽属之官私挟私卖即处绞勿赎则两淮正盐七十万引余盐三百万引举可召商开中或如永乐时例一引输边粟二斗五升可也或如成化时例一引折银四钱可也若国家充足如洪武时例一引纳银八分藏富于国尤可也葢私盐行由正课重也正课轻私盐不禁自止矣故曰上策何谓中策须更为令曰凡各商人中正额盐一百引许带中余盐三百引正盐纳边粮二斗五升余盐纳边粮二斗听与灶户价买又严为令曰客商借官引影私盐灶户不辨验官引輙卖余盐者各照私盐例绞勿赎又严为令曰正额一引只二百五斤余盐一引亦二百五斤革近年大包之弊革近年劝借米麦之弊革盐场积年辖害客商之弊三边选廉而有才者一人为提督都御史兼三边观农使遇盐商纳粮即与收受粮贱许纳本色粮贵许纳折色俾商无乆淹凡积年所以为商人害而阻坏盐法者悉与革絶复选廉而有才者一人为漕运都御史兼理盐法俾自举用运司提举等官凡商人纳完粮料即与支盐勿得久淹凡积年为商人害而阻坏盐法者即与革絶漕运都御史与提督都御史盐课边储互相关通盈缩又与接济利病均为欣戚边方腹里共为一心两都御史如左右手然后足以集事行之数年即边储可足乃以余积召募游民开垦边地劝课农畆边地愈辟边方愈固百年之利也故曰中策何谓无策洪武初给灶丁卤地复给草场所以利灶户者甚厚额盐一引给工本钞二贯五百文复免灶丁杂差所以资灶丁者甚厚歳课止十万引所以取之者甚薄虽余盐不许私卖有余即给官钞收之下以资灶户上以总利权而均其施天下食贱盐之利灶户无余盐之滞其法极善自钞法不行则官私无术以处余盐矣乃曰挟余盐者绞贩私盐者绞果可行乎行之而严即灶丁空腹以死不然即为变行之而寛即三百余盐之利尽入奸人囊槖矣法之弊而穷者一也灶丁穷矣转而逋逃乃区区赈济区区招抚千日握其喉一朝与之食可聊生乎故抚之徒勤逋逃益甚法之弊而穷者二也招商中盐一引银四钱已重矣而今复加七钱尤重矣买窝刻取二钱边上科罚或三四钱劝借米麦亦复二钱殆不知几倍重矣税愈重则利愈大奸人避重税而趋大利避重税则正课壅趋大利则私盐行私盐愈溢正课愈壅虽立绞刑讲治盐法事例丛琐无益盐利祗足驱民为盗而已故今欲兴淮盐之利须选淮安漕运及三边提督都御史讲求其法而责以底绩选人得失委托专责成効虚实提督上之吏部期之数年盐利不兴边储不实边民不多边地不辟不收久大之效而坐治两都御史吏部尚书侍郎诛罚连坐然后任人者不茍任于人者不敢怠玩而坐有实效此两淮之利弊也举两淮则天下可知也  

遵祖训以端政本疏【`孙懋`】  

臣尝伏读圣祖之训有曰凡广耳目不偏听所以防壅蔽而通下情也又曰朝堂决政众论称善即与施行大哉王言此诚子孙万世帝王所当遵守者也顷承先朝内外奸人交通盘据蒙蔽主聪窃弄威柄朝政废弛言路靡通将一应奏章或先沉匿不与转闻或揑改旨意肆为欺罔以致予夺非宜刑赏失当及至言官论列又多留中不出者假以朝廷震怒动遭谴谪箝制人口不敢复言是以下情不能上通真伪无从辨诘紊乱政本养成祸机壊祖宗之法莫大于此重以竒珍滛巧百计诱惑使先皇帝既不得日亲万几又莫与儒臣接见经筵辍讲积有余年浃月临朝恒以昏暮君臣隔絶形迹疎违由是威福大权尽堕奸人之手内阁莫获参预六科徒事论驳御史无能纠察该部不敢执奏纪纲大坏奸党横行蓄患边方流毒海内上干天变下失人心十六年中大难继作贻忧社禝壅蔽之祸兹亦深矣如昔年刘瑾揑写旨意既已伏诛而近日钱宁家又复搜出题奏本四十余件江彬阻抑边情本一百三十六件司礼监藏不报本又数百件似此欺蔽可为寒心尚赖皇天眷佑宗庙有灵社稷不致颠危乃真幸耳兹者伏遇陛下聪明天锡仁孝夙闻起自亲藩光陟帝位四方万国延颈拭目瞻望太平今龙飞御极之初正励精图治之始且国家安危之机俗化污隆之候天下治乱之分君子小人进退消长之际于此焉决昨者伏覩明诏痛革先朝弊政洞察小人奸状中外臣民不胜欢庆以为我朝百六十年以来未有如此诏令陛下拨乱之功可谓盛矣蔑以加矣但臣以为本源之地不治则末流尚有可忧伏愿陛下奉天法祖总揽干纲明目逹聪大开言路臣请自今伊始每日视朝之余即御文华殿听政凡中外大小臣工所上章疏凝神注思逐一俯赐观览不时召入内阁大臣以备顾问从容讲论斟酌裁决凡事大论议矛盾者则勅下廷臣集议不宜谋及亵近径从内批如先朝之为者即有寝罢亦宜明示外廷可否以彰陛下至公无我之度臣又窃伏私念内阁机宻重地祖宗设官立法必极周详拟旨进奏宜必各有职掌纶音涣号亦必有所纪载前项壅蔽似若无可容者何乃公然隠匿而无所稽慿肆行矫诈而无复忌畏则是关防之术尚若阔疎进拟之权容有侵越而小人乗机因得以窃弄之矣然臣考之司礼监职掌着之祖训内阁创置列于大明会典臣愚欲乞陛下仰遵圣祖大训载籍我太宗文皇帝故事勅令内阁专一拟旨司礼监专一进奏仍令内阁置立印信文簿一扇或钤以御寳将逐日圣旨裁决过事件明白开载五日一次类进揭帖与六科旨意题本对同虽陛下圣旨有所予夺亦必经由内阁议而后行事有可行许令执奏不宜复有传奉之制更乞敕令御前纪事给事中二员朝罢赴左顺门会同司礼监官收接一应章奏纪其数目送吏部附簿以备查照如此则大公至正明白洞逹壅蔽矫诈沉匿之奸举无所容而朝廷之政将无一不出于正矣臣忝官谏诤遭际圣明一念朴忠粗先有见如此伏望陛下修举祖宗久大之业厘正累朝因袭之弊光复令典永示弘规追究前日壅蔽章奏明此欺罔一应奸邪之人明降敕旨处之重典以示大戒此实端本澄源法祖立政之第一义也伏惟圣明留神天下幸甚臣干冒天威无任陨越之至  

守令定例疏【`胡世宁`】  

臣惟天下亲民者郡县守令也总督郡县者藩臬二司也廵察二司守令者廵按御史也数者设官皆以为民也祖宗旧制惟廵按一年交代回奏至今不改其余藩臬守令则皆久任而责成其功弘治以前皆然也今则迁徙不常矣是故春为知府或佥事于南秋升副使或叅议于北来春则又升叅政或副使于东西矣甚者初升右布政使惮远不行在家稍候三二月即改左而三迁矣到任未及三二月即望转而京堂矣由是一歳之间往来道路如织日月过半其能在任几何至于进士为知县者亦惟持守三年有荐即取事在承上而不在恤下也故今藩臬守令皆过客也其视地方凋弊若见驿舍之损漏谁为之修也视生民之饥困若见驿冯疲瘠谁为之恤也旧时责之以兴水利劝农桑者不屑为也责之以积榖备荒者不屑为也至凡核户口均赋役除盗贼抑豪强等事皆不屑为也乃惟廵按批问词状或委勘事情则禀其意而亟为之虚实轻重惟视彼所欲闻而报上耳诬枉固不恤也往时廵按秉权太重行事太过先朝考定宪纲一书以为矜式其与三司知府等官相见各有定礼也其职任事务各有定例也今则藩臬守令皆不得专行其职而事皆禀命于廵按矣甚而廵抚固位者亦不敢专行一事而承望风旨于廵按矣相见之际知府以下长跪不起布政以下列位随行甚者荅应之际皆俯首至膝名曰拱手而实屈伏如拜跪矣至于审刑议事考核官吏之际与夺轻重皆惟廵按出言而藩臬唯唯承命不得稍致商确矣一有刚正不阿可否其间或专行一事者岂惟廵按恶之众皆疾之或阴注以数字之考语或明摘其一事之过失而劾退之矣由是布政以下皆以作伪为名日候于御史之门而无暇各行其政甚者公文往来皆必亲递而布政使方岳之重按察使外台之长乃躬任铺司铺兵之役而不耻矣彼为布政者则曰我姑卑巽数月则有京堂之升矣既为都御史廵抚则又曰我姑谦逊数年则有部堂之擢矣不然则劾随之能得此乎由是内外大小官员皆以持循保位为贤而慷慨任事者为不谨忠正之人因是而黜者多矣孰肯体国忧民为之兴利备患耶此今日致民饥困所由也今使大臣有如富弼之贤者陛下委金万镒使之驰往地方赈救欲发仓廪则仓廪皆空也欲买粮食则米榖絶无也欲劝大户则大户自不给也欲知饥民实数则守令素不之究也欲委官则无实心行事者而或差占于廵按则不敢承命也一人耳目有限将如之何哉不过公文行下而造册报上曰赈过若干而已其生其死诚不能知也此今日之饥荒实不能救而后日之饥荒所宜急备也圣旨所忧盗贼窃发豪杰或乗隙而起者此正可忧之时也臣惟曰回士风变治体而皆复祖宗之旧此今日救民之急务也然此事大臣不敢独任也惟圣明张主于上而已何者臣僚昔皆升速今缓其升则怨怨则谤御史先既权重今抑其权则怨怨则劾劾与谤皆大臣之所深畏也今日职位退亦可矣而殁后议及赠谥则又以有无弹劾为应否由是浮沉保名者恒得志体国任怨莫之敢矣臣故谓保民今日急务在圣明张主之而已伏候圣裁  

兵部十事疏【`胡世宁`】  

臣久在病中误蒙圣恩改任兵部尚书又蒙加臣太子太保两奉温旨称臣过当臣感恩刻骨不敢嘿无一言以报昔唐姚崇宋李纲遇其君之初用皆以十事要说君从方敢就职彼皆一时名相能辅中兴者也顾臣何人敢效先哲臣敢披沥愚衷妄陈兵部急务所当行者十事内有干渉他部者盖用人全资吏部军食仰给户部也伏愿圣明不弃刍荛特赐亲览  

一定武畧窃惟自古诘戎练武专备蛮夷盗贼盖以二者皆能戕杀生灵倾覆庙社故为此杀人以救人非得已也今境外四夷已有祖训不许轻伐先朝惟责边将谨备其来而或近屯百里之内势将入冦则先伐其谋耳自来不能远征至于边境叛军即听处决擒杀着律已明别无他议惟若民间盗起则望圣明深体先王保邦至义及查累朝设立廵抚兵备勅词立为定制务使练兵足食一闻盗贼生发即便举兵扑灭于灭一面奏闻及其既久则宜抚捕兼行以散其胁从离其党与而必殱其渠魁不许姑息若其一时失计稍有挫衂则当体念胜负兵家之常责图后效以收全功其若终无成功或先隠瞒坐视及有事地方等官或先争权曲阻其事或后忌成阴毁其功者皆当重治误事甚者即照先年重例处死  

一崇宪职今各边腹里兵食调度兵将选练俱在廵抚次则兵备其职比他官为难朝廷任之亦当比他官为异近该吏部每次公选多得人矣间恐或有未当者宜令访实选替皆用年壮资浅谙晓兵事才能济变心诚体国之人而久任之然欲久任于其能保地方者必须定以三年五年加秩一次比与他官升转尤速以补其难然后人肯用力又必重其责任使能展布寛其文法使得便宜听其从愿罚赎多方措积钱粮在官以为练兵捕盗募用死间先登等项支用激劝不许法吏扼腕如昔王翱在辽东故事然后武备可修军威可振而盗贼可弭外侮可御也措置得宜与科派贫民不同本不为害臣愚不敢欺隠初任徳安推官凡造仓积谷造铺造监与凡买马练兵捕盗给赏等事多用罚赎继任抚州兵备曾造四城一县及练兵给赏救灾等事亦间用罚赎臣先蒙行取有被罚榖数百者自备兵马送臣至京后离任数十年两经徳安一经抚州民皆欢迎泣送远至百里之外而遇盗出死力以卫若臣罚赎害民民岂无怨也今任此官者拘束太甚故皆避嫌自保而纵贼殃民地方日敝故臣不惴以为事当如此也  

一重将权窃惟赵将李牧守边得便宜置吏市租皆入幕府日享士卒赵王不疑故能破杀匈奴不敢近边宋失边险契丹最强宋太祖分命李汉超郭进等备之皆久任专制厚其财帛如赵李牧故皆能以一郡之力抗御强敌宋祖得无西北之忧此古人任将之明效也臣伏读我太祖命将制词有曰古云将在军君不与者胜汝等其识之此我圣祖命将之成法也今各边总兵廵抚见一冦出一军赏一有功戮一不用命皆不得自专必须奏请事由中制彼得推干故难责成功常致误事唐陆贽所谓锋镝交于原野而决策于九重之中机会变于斯须而定筭于千里之外者甚非计也今各边廵抚总兵选任既当尤望陛下体圣祖之成法效古人之命将假与威权使得专罚多与金帛使得厚赏至于临期应变料敌出竒惟其所为而不为中制朝廷惟握将将之权有功则升赏有罪则诛黜如此则将士用命事机不失而使得成功矣  

一增武备徃歳募增京军二万有余此皆骄惰未经战阵缓急难倚者也今莫若于辽东大同宣府三镇各添游击二员增募鋭兵六千名每员各统三千间时则轮畨一员在京近郊住札另营操备有警则并调一隅防战不过半月可集此于缓急中外有倚比之命将出京军虚声实用大不侔矣  

一更赏罚夫以赏言首级论功非国初之旧制也两军相敌当先格鬬者手眼瞬息不得差池何暇割首使其取首则再不能战而为敌所乗为后军所争夺死矣故首级非我大胜彼大败奔遁不能割而割之者多或非真也贪功奋死杀贼止望得赏衣食稍足耳岂望升官也惟论首级升官故杀贼者不能取首而得首者又为势要所夺又或因争首级自相蹂践而为敌所败此边人之大恨兵战之大患也以罚言则原奏边例交锋伤在四五人即问充军杀在十名以上不报者止降一级轻重不伦隠瞒得利人何苦而实报哉又或两军对敌胜负相当杀伤相抵我军被杀指名可验杀彼之人不能取首不得论功亦问前罪故今边将惟以退缩保守为事而墩堡任其攻克乡民任其杀虏上下相瞒惟事欺隠而已甚者被杀之人舍死逃回边堡以其先时失报恐被查究而遂杀之尤可痛也如蒙圣明更定赏罚之格惟严隠匿之罪其两军交锋而杀伤相抵不曾割取首级抚按明知回奏者不问其罪其有失备力所不及虽被杀虏二十人以下亦不问充军其若力可敌而不敌虽失四五人亦问充军至于兵力相当退缩败阵及拥众自卫纵贼深入而又不能击其惰归以取胜者但被杀虏数十人以上俱问失机其它军校小小失事不曾有误地方者轻则听领兵官量情责打重则送廵抚官实时问决不必一一奏勘以致累死边军至于战胜论功止慿廵抚兵备查审众证某人设策某人当先破阵某人杀死几人皆听廵抚官量情实时给赏银两但纪其功不必升官其有三次设谋或当先破阵或一起连杀三五人之上勇力出众者方保升官其若廵抚总兵失事扶同隠匿或冐功赏其所私者却从廵按访实纠举必问重罪如此庶几赏罚当而人心思奋朝廷亦不致多费官爵矣  

一御土夷各处土官惟在治之得其人而顺其俗简其约束禁其贪取其大者尤在重其信令要使邻族上下皆惟吾是信而彼之作恶者莫之能欺以鼓其叛乱其有讼则速为之勘剖该袭则早为勘保而不必其至京其若雠杀不听分解及为叛乱兼并者则命其邻党合而征之葢惟不信则邻党旅拒信则邻党率从而兼并尤其所恶早征甚易也征而自服则舍不服而擒杀之者惟顺其民情审其事势该设流官则设流官该复土官则复土官该统为一则统为一该令分属则令分属其设流官者必须其恶极民怨而又尽除其族以絶其患然后可行不许轻率是皆顺彼民俗而惟听镇廵官处定奏闻裁决请给衙门职事其若延捱不处及处治乖方致其复乱而不能亲定者则罪镇廵镇廵奏下该部应为奏决而不奏决不该推勘而托故推勘以致延缓歳久误事者罪坐所由若欲预絶其争袭之患者宜令土官娶妻生子及妻丧再娶子丧续生俱逓申合干上司各用厚纸大簿掌印官重笔亲注明白用印钤记后可按籍而知其应袭子孙则当定名申报而稍长之日听其代领目兵或差赴上司禀事要使人人皆知难于轻改则后自不乱是皆要在朝廷选用廵抚知府得人久任而信孚于民然后可行耳故以信服夷臣先累试得効臣初守广西太平所属土官十五州县皆以信孚葢惟不用财不避嫌而即为保袭不贪功不避罪而轻为诱执如上下冻州赵文兴被诬死罪臣明告以故而禁其来见屡送妻子来质臣即遣回如茗盈州李万盈来见违约臣即鎻去量治仍即放还其与全茗州许荣高雠杀三十余年臣令画江分断其地后臣离任彼皆泣送二日之程又如太平州世叛李浚因被廵按轻提拥兵构乱臣委其表兄龙英州赵元珤擒之谕其兵四千即散其民尽皆归府朝夕来见自言始知王民之乐与之言利害道理甚晓又如罗阳县王景明争占官地二十余年臣召之推调不至乃贴告示谕其民即归本县而景明只身遂逃又如思明府叛族黄文昌等四世为逆杀其知府三代占其三州半府地方累败官军信臣欲求来归臣拒不纳而总兵康泰因遂执其兄弟三人委臣空城恐其劫夺即与叅将二司率兵夜遁臣危旦夕而所属土官预料其事皆伏兵近山即日而至为臣守城旗鼓震耀彼谋遂絶臣始得生而复责退其原占三州二十七村地方思明知府黄旸事臣为文召之即来提其人调其兵即至暨臣闻丧彼急图奏留臣带管其府自愿为州听属以得保全臣泣不从乃止盖信义虽蛮夷为易感天日在上臣非敢诳也后任四川廵抚道遇天全六番护印招讨高勲差人来诉臣即输前责其家之占田围县罪恶深重新天子英武同符太祖依断则留尔地方否则灭尔家族其人回告未久彼即移文来首田本占民愿从断还而原曲断与之者消沮无地臣至省城未久杂谷安抚松潘诸番皆上番文誓不为恶松潘番又为兵备胡澧伐木修城署灶以俟臣至盖番信澧澧信臣为之传播故未久而即远孚臣岂有他能也臣之此言虽欲行彼土官该管上司据事询访因而信行以为地方涓埃之助耳若其扬言已之罪无所逃于士论也  

一足边储今边储最苦不足而足之道有三一曰广屯种夫屯种孰不欲广然每差官督劝不能增者急于起科得利也夫歳收不常而租有定额则开垦者利未得而害已随故人不敢开种今若查比北直隶钦奉太祖皇帝圣旨事理听令各屯原额抛荒及空闲地土不拘土客官民军舍尽力开垦永不起科则有利无害而人乐于兴种矣盖所贵广种多收民间米榖价贱发银可籴则边储易足矣至于南方谪彼充军为民人犯宜责拘解当房真正家小到彼尽拨各武职员下作为伴当责之收管使其开种而照名代出本处军伴操守则彼势难逃而人可渐多种可渐广矣二曰兴盐利今天下生齿繁于国初数十余倍食盐者众矣故今私盐盛行而官盐未尝不售其谓私盐不禁能阻官盐者乃袭旧时之说也故今宜于额外多开商中纳听其买补若虑势要占窝专利则每歳开中止将引目发边付廵抚都御史并管粮郎中掌管听其就彼召商责限完粮而后填给违限不完者则转给他人其若都御史郎中召报容私致缓粮饷者听廵按叅究则自无此弊矣至于私盐不必深禁只如近日都御史汪鋐奏议官抽其半而给照许卖则公私盐利归国用而边储可足矣夫私盐不禁则廵逻之卒可减而盐徒意外之祸可弥盐广鬻而壮丁益劝于煎军民得易求食其为上下之利盖不一而足也三曰预收籴每常边粮不肯趂贱预买及临用兵发银贵籴且逼人强卖公私劳费不赀今宜妙选各边管粮部官责其月报米价贵贱歳报田收厚薄如其丰收米贱之时那借官银数十万两到彼多籴米榖贮仓或计今年所籴可彀后二三年之用即扣后二三年该给粮银又于他边米贱处所收籴或查应解边粮地方时价米贵则量令折钱解边备籴如此通融计处务使远近官民皆便而边粮易于措积葢亦治国通融之法也但其籴粮全在官司法令简便革弊严明不许减价掯勒难收以致靠损屯农方可常籴  

一絶弊源先该正徳年间权奸黩货致令冨势小人冐夺军功超升世袭军职大坏祖宗赏罚之公至于军匠亦多额外滥收歳耗国储数十百万国家田赋有限何以能给臣初平贼江西见彼杀贼之人无一报功报功之人无一见贼及后充军辽东见彼冒功之人势焰熏灼边人凛凛总兵官既夺边军血战所得之首级以与之报功卫所官又克减边军忍死所待之粮银以为之宴赏且又听之乗其马役其人鞭笞呵叱如待囚隶彼为国家出死力者俛首丧气不敢言其中心哀怨何可言也故昔宸濠之讨调军辽东人心踊跃思欲南降使非天命有定北军至彼天下大事去矣圣祖所戒赏功不当久则祸生者盖几践之岂不甚可畏哉天命我皇上入继大统奋然下诏尽革此軰人心始快天下始安然有识者犹恨不藉其家以足边储而济穷军之困戮其首以枭边境而快愤军之心也我皇上励精恭俭八年之久而天下财用被其坐耗困穷至今难复臣恐法度不时加严儆则易至于渐弛奸弊不重加杜絶则易至于复生伏愿陛下深为子孙万世之计特与体国大臣计议自今严立成命载诸天府颁诸天下今后官舍军民人等敢有似前奏带冐功升职者必行斩首地方其有真系报効亲手得功该升军职亦止填注原立功地方卫所不许再署锦衣卫文武职官除果有勘乱平贼竒功朝廷特赐子孙官职袭荫外其有听容子孙弟侄夤縁似前冐升者文官除名再不叙用武职揭黄永不许袭至于军匠夤縁再有额外滥收者许该部科道执奏问革边逺充军永为定例如此则奸弊可絶而赏罚常明财用渐足而民穷可救实为宗社万年之福矣  

一正谬误近多谬见之事如新例军职立功者许赎米五十石即令还职只如指挥使一员立功五年则省给每月正俸实米共四百八十石余俸薪钞共一千六百二十石今得其纳米五十石而即以与之所得少而所费多矣又如边卫武职有犯该调外卫者彼多安土惮迁此等官生长边方惯习边事比之南方疲懈者不同宜令廵抚重罚边粮若干或令降级或令减俸就彼差操免其调卫则可歳减月粮筭亦不赀臣尝有言不行又如武职有该充军身故者长子袭职支俸次子代罪充军大是不均此等官亦合降袭免其充军可省月粮先该给事中有言亦不用又如京卫官先年有从愿改注外卫之例以军政则外卫官少革而复推有恃为恶而莫之能禁京卫官多有不得管事者只当一军之役今得改増外卫则可以多中拣择而军政得人矣以俸给言则外卫易给而京储难运有如调出指挥一员则每月省京储米八石而可养壮士八人矣今亦停阻不行臣谓此等事皆属谬误所宜查正要皆有益于国储不少也  

一惜人才今天下士习因循率多依阿自保而能舍身为国摧奸御侮弭盗安民者极为难得今在朝文职止有李承勋伍文定二人能统军旅然皆位望已崇小冦不宜轻出国家养兵蓄将不可一日无人近该辅臣奏议久欲求荐其人而迄无荐者盖其人难知知亦未试而巳试得効者又多小疵诖误不敢荐也然一朝有事将如之何臣访得原任都御史马昊陈九畴二人昊则先任佥事四川杀贼有功歴升廵抚因叛夷招讨遣人夤縁权奸奏逮至京而黜为民九畴先任兵备猝遇番戎入冦内诛叛人外退强敌而为番使写亦虎仙等反间构罪后任廵抚大破番狄而偶以报功差误又为憸人聂能迁等反间流谤逮至充军臣谓此二人者可宜收复在京不拘大小职事以备缓急之用又有原任副使施儒杨必进二人者皆先任御史后升兵备皆杀贼安民有功杨必进则有误劾一人之失施儒则因禁民怪俗一事之谤以致考察闲住臣谓此二人者可收复原职再试其才能功绩而进用之又有原任兵备副使胡澧其人徳行追及古人忠信行于蛮貊有才不露有功不伐臣昔举代廵抚而亦为考察所黜惜其老矣筋力未知臣不敢荐惟得吏部另作一行旌别以励士风幸也  

崇一徳以享天心疏【`唐皋`】  

臣尝伏覩我太祖高皇帝御制大诰序有曰君臣同心寅恭一气所以感皇天后土之鉴海岳效灵由是雨旸时若五榖丰登家给人足其首章又以君臣同游竭忠成全其君拾君之失撙君之过补君之阙为说大哉皇言所以贻谋燕翼垂万世圣子神孙之训者深且远矣仲虺详陈咸有一徳之功孟子极言相待一体之道皆不出我祖宗彝训之外也仰惟皇上起自潜邸嗣守丕基登极之初治以宪祖为先志以励精为大天下臣民翘首跂足仰望太平以谓陛下盖将更张武宗之故以上继孝宗之治而远复圣祖之盛也然自即位以来君臣无同游之美上下鲜一徳之休知有股肱而不藉之运用知有耳目而不因之聪眀是陛下虽有愿治之心而失所以求治之道也臣尝供事华葢内殿亲见殿外之东极北有一便殿或指以示臣曰此孝宗皇帝燕息之所也凡诸臣章奏必于此阅之遇有怀疑未决必召辅臣至此叅详可否然后下之所司是以政无阙失昭令闻以垂无穷且召见之顷传宣赐茶或撤赐御馔君臣际遇至今美谈不知左右近臣熟知先朝典故者曾为陛下言之乎臣恐其不能且不肯也臣又见得先王优礼老成引年致仕不许其请则必赐之几杖以昭眷留之诚盖以老成谋国多识旧章不可不重惜也近来户部尚书孙交刑部尚书林俊引疾乞骸章疏屡上陛下温旨慰留此固惜老成重典刑之盛心也臣方拟有几杖之赐以为圣世之光不意顷因太监崔文家人之故谓俊废格诏旨令其回话其与陛下起废之初慰留之温旨大不侔矣万一俊执奏大臣以道事君不可则止之义挂冠玄武祖帐东都陛下虽无简弃老成之心抑亦何以自解于天下之口而祈免于万世之非议哉臣观陛下在内所宠信者多藩邸久待之人也非先朝寡过之人也使此数臣者果皆忠于陛下岂肯令陛下因崔文一家奴之故而简弃老成体国之臣乎又岂肯令陛下加拾遗撙过之忠以废格诏旨之罪乎又岂肯令陛下变勉留之温旨为雷霆震击之威乎夫自古及今君臣上下同心一徳未有不治者也上下隔絶中外疑沮未有不乱者也陛下即位二年于兹虽无武宗以来危乱之形而有正徳以后灾变之大其几甚可畏也伏愿宪圣祖之言举先朝之典虚顾问辅臣之襟隆体貌大臣之礼养圣主迁善之勇全老成执法之忠鉴憸邪非乱之由消近习保奸之祸务使君臣如一人之身宫府内外如一家之势则政以道成气以和召诸福之物可致之祥莫不毕至而我圣祖降鉴效灵之训可验于今日矣  

## 文章辨体彚选卷一百十一

（明）贺复征 编  

○疏二十五  

陈言边务疏【`明王守仁`】  

迩者窃见皇上以彗星之变警戒修省又以边冦猖獗命将出师宵旰忧勤不遑宁处此诚圣主遇灾能警临事而惧之盛心也当兹多故主忧臣辱孰敢爱其死况有一二之见而忍不以上闻邪臣愚以为今之大患在于为大臣者外托慎重老成之名而内为固禄希宠之谋为左右者内挟交蟠蔽壅之资而外肆招权纳贿之恶习以成俗互相为奸忧世者谓之迂狂进言者目以浮躁沮抑正大刚直之气而养成怯懦因循之风故其衰耗頺塌将至于不可支持而不自觉今幸上天仁爱适有边陲之患是忧虑警省易辕改辙之机也此在陛下必宜自有所以痛革弊源惩艾而振作之者矣新进小臣何敢僭闻其事以干出位之诛至于军情之利害事机之得失茍有所见是固刍荛之所可进卒伍之所得言者也臣亦何为而不可之有虽其所陈未必尽合时论然私心窃以为必宜如此则又不可以茍避乖刺而遂已于言也谨陈便宜八事以备采择一曰蓄材以备急二曰舍短以用长三曰简师以省费四曰屯田以足食五曰行法以振威六曰敷恩以激怒七曰捐小以全大八曰严守以乗弊何谓蓄材以备急臣惟将者三军之所恃以动得其人则克以胜非其人则败以亡其可以不豫蓄哉今者边方小冦曾未足以辱偏禆而朝廷会议推举固已仓皇失措不得巳而思其次一二人之外曾无可以继之者矣如是而求其克敌致胜其将何恃而能乎夫以南宋之偏安犹且宗泽岳飞韩世忠刘锜之徒以为之将李纲之徒以为之相尚不能止金人之冲突今以一统之大求其任事如数子者曾未见有一人万一边冦长驱而入不知陛下之臣孰可使以御之若之何其犹不寒心而早图之也臣愚以为今之武举仅可以得骑射抟击之士而不足以收韬略统驭之才今公侯之家虽有教读之设不过虚应故事而实无所禆益诚使公侯之子皆聚之一所择文武兼济之才如今之提学之职者一人以教育之习之以书史骑射授之以韬畧谋猷又于武学生之内歳升其超异者于此使之相与磨礲砥砺日稽月考别其才否比年而校试三年而选举至于兵部自尚书以下其两侍郎使之每歳更迭廵边于科道部属之内择其通变特逹者二三人以从因使之得以周知道里之远近边关之要害敌情之虚实事势之缓急无不深谙熟察于平日则一旦有急所以遥度而往莅之者不虑无其人矣孟轲有云茍为不畜终身不得臣愿自今畜之也何谓舍短以用长臣惟人之才能自非圣贤有所长必有所短有所明必有所蔽而人之常情亦必有所惩于前而后有所警于后呉起杀妻忍人也而称名将陈平受金贪夫也而称谋臣管仲被囚而建霸孟明三北而成功顾上之所以驾驭而鼔动之者何如耳故曰用人之仁去其贪用人之智去其诈用人之勇去其怒夫求才于仓卒艰难之际而必欲拘于规矩绳墨之中吾知其必不克矣臣尝闻诸道路之言曩者边关将士以骁勇强悍称者多以过失罪名摈弃于闲散之地夫有过失罪名其在平居无事诚不可使处于人上至于今日之多事则彼之骁勇强悍亦诚有足用也且被摈弃之久必且悔艾前非以思奋励今诚委以数千之众使得立功自赎彼又素熟于边事加之以积愤之余其与不习地利志图保守者功宜相远矣古人有言使功不如使过是所谓使过也何谓简师以省费臣闻之兵法曰日费千金然后十万之师举夫古之善用兵者取用于国因粮于敌犹且日费千金今以中国而御外冦非漕挽则无粟非征输则无财是固不可以言因粮于敌矣然则今日之师其可以轻出乎臣以公差在外甫归旬日遥闻出师窃以为不必然者何则北地多寒今炎暑渐炽彼性不耐我得其时一也彼恃弓矢今大雨时行筋胶解弛二也彼逐水草以为居射禽畜以为食今已蜂屯两月边草殆尽野无所猎三也以臣料之官军甫至渠迹遁矣夫兵固有先声而后实者今师旅既行言已无及惟有简师一事犹可以省虚费而得实用夫兵贵精不贵多今速诏诸将宻于万人之内取精徤足用者三分之一而余皆归之京师万人之声既扬矣今宻归京师边关固不知也是万人之威犹在也而其实又可以省无穷之费岂不为两便哉况今官军之出战则退后功则争先亦非边将之所喜彼之请兵徒以事之不济则责有所分焉耳今诚于边塞之卒以其所以养京军者而养之以其所以赏京军者而赏之旬日之间数万之众可立募于帐下奚必自京而出哉何谓屯田以给食臣惟兵以食为主无食是无兵也边关转输水陆千里踣顿捐弃十而致一故兵法曰国之病于师者远输远输则百姓贫近师贵卖贵卖则百姓财竭此之谓也今之军官既不堪战阵又使无事坐食以益边困是与敌为谋也三边之戍方以战守不暇耕农诚使京军分屯其地给种授器待其秋成使之各食其力冦至则授甲归屯遥为声势以相犄角冦去仍复其业因以其暇缮完冦所拆毁边墙亭堡以遏冲突如此虽未能尽给塞下之食亦可以少息输馈矣此诚持久俟时之道王师出于万全之长策也何谓行法以振威臣闻李光弼之代子仪也张用济斩于辕门狄青之至广南也陈曙戮于戏下是以皆能振疲散之卒而摧方强之敌今边臣之失机者往往以计幸脱朝丧师于东邮暮调守于西鄙罚无所加兵因纵弛如此则是陛下不惟不寘之罪而复为曲全之地彼亦何惮而致其死力哉夫法之不行自上犯之也今总兵官之头目动以一二百计彼其诚以武勇而收录之也则亦何不可之有然而此軰非势家之子弟即豪门之夤縁皆以权力而强委之也彼且需求刻剥骚扰道路仗势以夺功无劳而冐赏懈战士之心兴边冦之怨为总兵者且复恃其权力以相后先其委之也敢以不受乎其受之也其肎以不庇乎茍戾于法又敢斩之以殉乎是将军之威固已因此軰而索然矣其又何以临师服众哉臣愿陛下手勅提督等官发令之日即以先所丧师者斩于辕门以正军法而所谓头目之属悉皆禁令发回毋使渎扰侵冐以挠将权则士卒奋励军威振肃克敌制胜皆原于此不然虽有百万之众徒以虚国劳民而亦无所用之也何谓敷恩以激怒臣闻杀敌者怒也今师方失利士气消沮三边之戍其死亡者非其父母子弟则其宗族亲戚也今诚抚其疮痍问其疾苦恤其孤寡振其空乏其死者皆无怨尤则生者自宜感动然后简其强壮宣以国恩喻以敌雠明以天伦激以大义悬赏以鼔其勇暴恶以深其怒痛心疾首日夜淬砺务与之俱杀父兄之雠以报朝廷之徳则我之兵势日张士气日奋而区区小丑有不足破者矣何谓捐小以全大臣闻之兵法曰将欲取之必固与之又曰佯北勿从饵兵勿食皆捐小全大之谓也今敌势方张我若按兵不动彼必出鋭以挑战挑战不已则必设诈以致师或捐弃牛马而伪逃或揜匿精悍以示弱或诈溃而埋伏或潜军而请和是皆诱我以利也信而从之则堕其计矣然今边关守帅人各有心敌情虚实事难卒辩当其挑诱之时畜而不应未免必有剽掠之虞一以为当救一以为可邀从之则必陷于危亡之地不从则又惧干坐视之诛此王师之所以奔逐疲劳损失威重而敌人之所以得志也今若恣其操纵许以便宜其纵之也不以为坐视其捐之也不以为失机养威蓄愤惟欲责以大成而小小挫失皆置不问则我师常逸而兵威无损此诚胜败存亡之机也何谓严守以乗弊臣闻古之善战者先为不可胜以待敌之可胜盖中国工于自守而蕃人长于野战今边卒新破敌势方剧若复与之交战是投其所长而以胜予敌也为今之计惟宜婴城固守远斥候以防奸勤间谍以谋敌熟训练以用长严号令以肃惰而又频加犒享使皆蓄力养鋭譬之积水俟其盈满充溢而后乗怒急决之则其势并力骤至于崩山漂石而未已也昔李牧备边日以牛酒享士士皆乐为一战而牧屡抑止之至其不可禁遏而始奋威并出若不得已而后从之是以一战而破强敌今我食既足我威既盛我怒既深我师既逸我守既坚我气既鋭则是周悉万全而所谓不可胜者既在于我矣由是我足则敌日以匮我盛则敌日以衰我怒则敌日以曲我逸则敌日以劳我坚则敌日以虚我鋭则敌日以钝索情较计必将疲罢奔逃然后用竒设伏悉师振旅出其所不趋趋其所不意迎邀夹攻首尾横击是乃以足当匮以盛敌衰以怒加曲以逸击劳以坚破虚以鋭攻钝所谓胜于万全立于不败之地而不失敌之败者也右臣所陈非有竒特出人之见固皆兵家之常谈今之为将者之所共见也但今边关将帅虽或知之而不能行类皆视为常谈漫不加省势有所轶则委于无可奈何事惮烦难则为因循茍且是以翫习弛废一至于此陛下不忽其微乞勅兵部将臣所奏熟议可否转行提督等官即为斟酌施行母使视为虚文务欲责以实効庶于军机必有少补臣不胜为国惓惓之至  

谏迎佛疏【`王守仁稿具未上`】  

臣自七月以来窃见道路流传之言以为陛下遣使外夷远迎佛教羣臣纷纷进谏皆斥而不纳臣始闻不信既知其实然独窃喜幸以为此乃陛下圣智之开明善端之萌蘖羣臣之谏虽亦出于忠爱至情然而未能推原陛下此念之所从起是乃为善之端作圣之本正当将顺扩充遡流求原而乃狃于世儒崇正之说徒尔纷争力沮宜乎陛下之有所拂而不受忽而不省矣愚臣之见独异于是乃惟恐陛下好佛之心有所未至耳诚使陛下好佛之心果已真切恳至不徒好其名而必务得其实不但好其末而必务求其本则尧舜之圣可至三代之盛可复美岂非天下之幸宗社之福哉臣请为陛下言其好佛之实陛下聪明圣智昔者青宫固巳播传四海即位以来偶值多故未暇讲求五帝三王神圣之道虽时御经筵儒臣进说不过日袭故事就文敷衍立谈之间岂能遽有所开发陛下听之以为圣贤之道不过如此则亦有何可乐故渐移志于骑射之能纵观于游心之乐盖亦无所用其聪明施其才力而偶托寄于此陛下聪明岂固遂安于是而不知此等皆无益有损之事也哉驰逐困惫之余夜气清明之际固将厌倦日生悔悟日切而左右前后又莫有以神圣之道为陛下言者故遂远思西方佛氏之教以为其道能使人清心絶欲求全性命以出离生死又能慈悲普爱济度羣生去其苦恼而跻之快乐今灾害日兴盗贼日炽财力日竭天下之民困苦已极使诚身得佛氏之道而拯救之岂徒息精养气保全性命岂徒一身之乐将天下万民之困苦亦且因是而苏息故遂特降纶音发币遣使不惮数万里之遥不爱数万金之费不惜数万生灵之困毙不厌数年往返之迟久远迎学佛之徒是葢陛下思欲一洗旧习之非而憣然于高明光大之业也陛下试以臣言反而思之陛下之心岂不如此乎然则圣知之开明善端之萌蘖者亦岂过为谀言以佞陛下哉陛下好佛之心诚至则臣请毋好其名而务得其实毋好其末而务求其本陛下诚欲得其实而求其本则请毋求诸佛而求诸圣人毋求诸外国而求诸中国此又非臣之茍为游说之谈以诳陛下臣又请得而备言之夫佛者夷狄之圣人圣人者中国之佛也在彼外国则可用佛氏之教以化导愚顽在我中国自当用圣人之道以参赞化育犹行陆者必用车马渡海者必以舟航今居中国而师佛教是犹以车马渡海虽使造父为御王良为右非但不能利渉必且有沉溺之患夫车马本致远之具岂不利器乎然而用非其地则技无所施陛下若谓佛氏之道虽不可以平治天下或亦可以脱离一身之生死虽不可以参赞化育而时亦可以导羣品之嚚顽就此二说亦复不过得吾圣人之余绪陛下不信则臣请比而论之臣亦窃尝学佛最所尊信自谓悟得其藴奥后乃窥见圣道之大始遂弃置其说臣请毋言其短言其长者夫西方之佛以释迦为最中国之圣人以尧舜为最臣请以释迦与尧舜比而论之夫世之最所崇慕释迦者莫尚于脱离生死超然独存于世今佛氏之书具载始末谓释迦住世说法四十余年寿八十二歳而没则其寿亦诚可谓高矣然舜年百有十歳尧年一百二十歳其寿比之释迦则又高也佛能慈悲施舍不惜头目脑髓以救人之急难则其仁爱及物亦诚可谓至矣然必苦行于雪山奔走于道路而后能有所济若尧舜则端拱无为而天下各得其所惟克明峻徳以亲九族则九族既睦平章百姓则百姓昭明恊和万邦则黎民于变时雍极而至于上下草木鸟兽无不咸若其仁爱及物比之释迦则又至也佛能方便说法开悟羣迷戒人之酒止人之杀去人之贪絶人之嗔其神通妙用亦诚可谓大矣然必耳提面诲而后能若在尧舜则光被四表格于上下其至诚所运自然不言而信不动而变无为而成盖与天地合其徳与日月合其明与四时合其序与鬼神合其吉凶其神化无方而妙用无体比之释迦则又大也若乃诅况变幻眩怪揑妖以欺惑愚冥是固佛氏之所深排极诋谓之外道邪魔正与佛道相反者不应好佛而乃好其所相反求佛而乃求其所排诋者也陛下若以尧舜既没必欲求之于彼则释迦之亡亦已久矣若谓彼中学佛之徒能传释迦之道则吾中国之大顾岂无人能传尧舜之道者乎陛下未之求耳陛下试求大臣之中茍其能明尧舜之道者日日与之推求讲究则必有能明神圣之道致陛下于尧舜之域者矣故臣以为陛下好佛之心诚至则请毋好其名而务得其实毋好其末而务求其本务得其实而求其本则请毋求诸佛而求诸圣人毋求诸外国而求诸中国者果非妄为游说之谈以诳陛下者矣陛下果能以好佛之心而好圣人以求释迦之诚而求诸尧舜之道则不必渉数万里之遥而西方极乐则在目前则不必糜数万之费毙数万之命歴数年之久而一尘不动弹指之间可以立跻圣地神通妙用随形随足此又非臣之谬为大言以欺陛下必欲讨究其说则皆凿凿可证之言孔子云我欲仁斯仁至矣一日克己复礼而天下归仁孟轲云人皆可以为尧舜岂欺我哉陛下反而思之又试以询之大臣询之羣臣果臣言出于虚谬则甘受欺妄之戮臣不知讳忌伏见陛下善心之萌不觉踊跃喜幸輙进其将顺扩充之说惟陛下垂察则宗社幸甚天下幸甚万世幸甚臣不胜祝望恳切陨越之至专差舍人某具疏奏上以闻  

乞寛免税粮急救民困以弭灾变疏【`王守仁`】  

照得正徳十四年七月内节据吉安等一十三府所属庐陵等县各申为旱灾事开称本年自三月至于秋七月不雨禾苗未及发生尽行枯死夏税秋粮无从办纳人民愁叹将及流离申乞转逹寛免等因到臣节差官吏老人踏勘前项地方委自三月以来雨泽不降禾苖枯死续该宁王谋反乗衅鼔乱传播伪命优免租税小人惟利是趋汹汹思乱臣因通行告示许以奏闻优免税粮谕以臣子大义由祖宗休养生息之泽暴宁王诛求无厌之恶由是人心稍稍安集背逆趋顺老弱居守丁壮出征团保馈饷邑无遗户家无遗夫就使雨旸时若江西之民亦已废耕耘之业事征战之苦况军旅旱干一时并作虽富室大户不免饥馑下户小民得无转死沟壑流散四方乎设或饥寒所迫征输所苦人自为乱将若之何如蒙俯察乞勅该部暂将正德十四年分税粮通行优免以救残伤之民以防变乱之阶伏望皇上罢冗员之俸损不急之赏止无名之征节用省费以足军国之需天下幸甚縁由于本年七月三十日具题请旨未奉明降随蒙大驾亲征京边官军前后万数沓至并临填城塞郭百姓戍守锋镝之余未及息肩弛担又复救死扶伤呻吟奔走以给厮养一应诛求妻孥鬻于草料骨髓竭于征输当是之时鸟惊鱼散贫民老弱流离弃委沟壑狡徤者逃窜山泽羣聚为盗独遗其稍有家业与良善守死者十之二三又皆颠顿号呼于挺刃捶挞之下郡县官吏咸赴省城与兵马住屯之所奔命听役不得轸恤民隠上下汹汹如驾漏船于风涛颠沛之中惟惧覆溺之不暇岂遑复顾其它为日后之虑忧及税赋之不免征科之未完乎当是之时虽臣等亦皆奔走道路危疑仓皇恐不能为民请一旦之命岂遑为歳月之虑忧及赋税之不免征科之未完而暇为之复请乎若是者又数月京边官军始将有旅归之期而户部歳额之征已下漕运交兑之文已促督催之使切责之檄已交驰四集矣流移之民闻官军之将去稍稍胁息延望归寻其故业足未入境而颈已系于追求者之手矣夫荒旱极矣而又因之以变乱变乱极矣而又加之以师旅师旅极矣而又竭之以供馈益之以诛求急之以征敛当是之时有目者不忍睹有耳者不忍闻又从而朘其膏血有人心者而尚忍为之乎今远近军民号呼匍匐诉告喧腾求朝廷出帑藏以赈济久而未获反有追征之令閧然兴怨谓臣等昔日蠲赋之言为绐已窃相伤嗟谓宸濠叛逆独知优免租税以要人心我軰皆朝廷赤子皆尝竭骨髓出死力以勤国难今困穷已极独不蒙少加优恤又从而追征之将何以自全是以令之而益不信抚之而益愤愤谕之而益呶呶甫怀收复之望又为流徙之图计穷势迫匿而为奸肆而为冦两月以来有司之以鼠窃警报者月无虚日无怪也彼无家业衣食之资无父母妻子之恋而又旁有追呼之苦上有捶剥之灾自非礼义之士孰肎闭口枵腹坐以待死乎今朝廷亦尝有寛恤之令矣亦尝有赈济之典矣然寛恤赈济内无帑藏之发外无官府之储而徒使有司措置措置者岂能神输而鬼运必将取诸富民今富民则又皆贫民矣削贫以济贫犹割心脔肉以啖口口未饱而身先毙且又有侵克之弊又有渔猎之奸民之頼以生者不能什一民之坐而死者常十九矣故寛恤之虚文不若蠲租之实惠赈济之难及不若免租之易行今不免租税不息诛求而徒曰寛恤赈济是夺其口中之食而曰吾将疗汝之饥刳其腹肾之肉而曰吾将救汝之死凡有血气皆将不信之矣夫户部以国计为官漕运以转输为任今歳额之催交兑之促皆其职之使然但民者邦之本邦本一揺虽有粟吾得而食诸伏望皇上轸念地方涂炭之余小民困苦已极思邦本之当固虑祸变之可忧乞勅该部速将正徳十四十五年该省钱粮悉行寛免其南昌南康九江等府残破尤甚者重加寛贷使得渐回喘息修复生理非但解江西一省之倒悬臣等无地方变乱之祸得免于诛戮实天下之幸宗社之福也夫免江西一省之粮税不过四十万石今吝四十万石而不肯蠲异时祸变卒起即出数百万石既已无救于难矣此其形迹已见事理甚明者臣等上不能会计征敛以足国用下不能建谋设策以济民困徒痛哭流涕一言小民疾苦之状惟陛下速将臣等黜归田里早赐施行以纾祸变縁系寛免税粮急救民困以弭灾变事理为此具本请旨  

浰头捷音疏【`王守仁`】  

据江西按察司分廵镇北道兵备副使杨璋呈据一哨统兵守备南赣二府地方以都指挥体统行事指挥使郏文呈称綂领安远县义民孙洪舜等兵于本年正月初七日攻破曲潭等巢十一日攻破半径等巢共五处二月二十六日与贼战于水源等处擒斩大贼首呉积祥陈秀谦张秀鼎等七名颗贼从陈希九等一百二十六名颗俘获贼属男妇五十六名口烧毁贼巢房屋禾仓二百五十三间及夺获器械等物二哨统兵赣州府知府邢珣呈称督同同知夏克义知县王天与典史梁仪老人叶秀芳等官兵于正月初七等日攻破芳竹湖等巢初九日攻破黄田坳等巢共四处二十五等日覆贼于白沙擒斩大贼首黄佐张廷和王蛮师等及夺获赃仗牛马等项三哨领兵广东惠州府知府陈祥呈称督同通判徐玑新民庐琢等官兵于正月初七等日攻破热水等巢初九等日攻破铁石障等巢覆贼于五花障等处二月初二等日与贼战于和平等处擒斩大贼首陈活鹞等十一名颗俘获贼属男妇及夺获器械赃银牛马等项四哨统兵南安府知府季斆呈称统制训导蓝铎等官兵于正月初三日攻破石坑等巢十一日攻破新田径等巢又与战于风门奥等处擒斩大贼首刘成珍等四名颗贼从胡贵琢等一百三十名颗及夺获赃银等物五哨统兵赣州卫指挥余恩呈称统领新民百长王受等兵于正月初七日会同推官危寿攻破上中下三浰大巢十一日攻破空背等巢擒斩大贼首赖振禄等九名颗贼从赖贱仔等三百五十名颗及夺获器械牛马等项六哨统兵赣州卫指挥呈称统领新民梅南春等兵于正月初七日攻破淡方等巢二十七日覆贼于乌虎镇擒斩大贼首谢銮曾用竒等五名颗及夺获器械牛马等项七哨统兵赣州府推官危寿呈称统领义官叶芳等兵于正月初七日会同指挥余恩攻破上中下三浰大巢初十等日攻破镇里寨等巢共四处二十七日覆贼于中村等处擒斩大贼首池仲宁等十二名颗贼从黄穏等二百一十一名颗俘获贼属男妇及夺获赃仗牛马等项八哨统兵赣州卫千户孟俊呈称统领义官陈英等兵于正月初七等日会同指挥余恩攻破上中下三浰大巢初十等日攻破大门山等巢共六处擒斩大贼首谢凤经呉宇张廷兴石荣等九名颗贼从张角子等一百九十二名颗及夺获器械牛马赃银等项九哨统兵南安县县丞舒富呈称统领义民赵志标等兵于正月十一等日攻破旗岭等巢共二处二月十四日与贼战于干村等处擒斩贼从刘三等一百七名颗及夺获器械等物等因呈报到道查得先为地方紧急贼情事据信丰县所呈称正徳十二年二月初七日龙南县贼首黄秀魁紏合广东贼首池仲容等突来本县杀人放火见今攻城不退乞要发兵救援等因该本道议委经歴王祚县丞舒富领兵剿捕斩获贼级四颗被贼杀死报効义士杨习举等十名执去经歴王祚随该本道亲诣该县暂将各贼招安发回原巢经歴王祚送出叅将失事知县王天爵等俱各有罪及将前贼应剿原由呈详转达具奏外正徳十三年正月初三日奉提督军门纸牌议照上犹等县贼巢既平广东龙川县浰头等处贼巢奉有成命应该会剿其大贼首池仲容等本院已行计诱擒获见今军势颇振若不乗此机会出其不意捣其不备坐视待广兵之来未免有失事机之会本院除遵奉勅谕内自行量调官军设法剿捕事理部勒兵众分布哨道行仰守备指挥并知府等官郊文陈祥等统领各授进止方畧外备仰本职前去军前纪验功次及催各哨官兵上紧依期进剿仍行廵按衙门前来核实施行等因纪验明白生擒贼犯解赴提督军门斩首枭示贼属男妇变卖银两器械赃仗赃银俱贮库外叅照浰头大贼首池仲容池仲宁池仲安高允贤李全等盘据一方歴有歳年僣称王号伪设官职广东翁源龙川始兴江西龙南信丰安逺会昌等县屡被攻闱城池杀害官军焚烧村寨虏杀男妇歳无虚日曾经狼兵夹攻屡次俱被漏网是乃众贼奸雄之巨擘三省羣盗之根源也今幸天夺其魄仲容束身就擒仲宁仲安等一时授首各巢贼从擒斩殆尽此皆仰仗朝廷徳威远播庙堂成筭无遗提督军门赏罚以信而号令严明师出以律而机宜慎宻身先士卒而艰险之不辞洞见敌情而抚剿之有道以是数十年之巨冦一旦削平连四省之编氓永期安辑呈乞照详转逹等因据呈到臣卷查先为地方紧急贼情续该臣看得南赣盗贼其在南安之横水桶冈诸巢则接境于湖彬在赣州之浰头岑冈诸巢则连界于闽广接境于湖彬者贼众而势散恃山溪之险以为固连界于闽广者贼狡而势聚结党与之助以相援臣等遵奉勅谕及查照兵部咨示方畧初议先攻横水次攻桶冈而末乃与广东会兵徐图浰头如攻坚木先其易者后其节目自正徳十二年九月臣等议将进兵横水恐浰贼乗虚出扰思有以沮离其党臣乃自为告谕具述祸福利害使报効生员黄表义民周祥等往谕各贼因皆赐以银布一时贼党亦多感动各寨酋长黄金巢刘逊刘粗眉温仲秀等遂皆愿从表等出投惟大贼首池仲容即池大鬓独愤然谓其众曰我等做贼已非一年官府来招亦非一次此亦何足为慿待金巢等到官后果无他说我等遣人出投亦未为晩其时臣等兵力既未能分意且覊縻令勿出为患故亦不复与较金巢等至臣乃释其罪推诚厚抚各愿出力杀贼立効于是籍其众五百余悉以为兵使从征横水十月十二日臣等已破横水仲容等闻之始惧计臣等必且以次加兵于是集其酋豪池仲宁高飞甲等谋使其弟池仲安率老弱二百余徒亦赴臣所投招求随众立効意在缓兵因而窥觇虚实乗间内应臣逆知其谋阳许之及臣进攻桶冈使领其众截路于上新地以远其归途内严警御之备以防其衅外示寛假之形以安其心阴使人分召邻贼诸县被贼害者皆诣军门计事旬日之间至者数十问所以攻剿之策皆以此贼狡计凶悍非比他贼其出刼行剽皆有深谋人不能测自知恶极罪大国法难容故其所以扞拒之备亦极险谲前此两经夹剿皆狼兵二三万竟亦不能大捷后虽败遯所杀伤亦畧相当近年以来奸谋愈熟恶焰愈炽官府无可奈何每以调狼兵恐之彼輙谩曰狼兵易与耳纵调他来也须半年我纵避他只消一月其意谓狼兵之来不能速其留不能久也是以益无忌惮今已僣号设官奸计逆谋尤非昔比必欲除之非大调狼兵事恐难济臣以为兵无常势在因敌变化而制胜今各贼狃于故常且谓必待狼兵而后敢攻此所以不必狼兵而可以攻之也乃为宻画方略使数十人者各归部集候我兵有期则据险遏贼十一月贼闻臣等复破桶冈益惧为战守备臣使人至贼所赐各酋长牛酒以察其变贼度不可隠则诈称龙川新民卢珂郑志高等将掩袭之是以宻为之防非敢虞官兵也臣亦阳信其言因复阳怒卢珂郑志高等擅兵雠杀移檄龙川使亷其实且趣各贼伐木开道将回兵自浰头取道往讨之贼闻以为臣等实有回师之意又恐假道伐之且喜且惧因遣来谢且请无劳官兵当悉力自防御之卢珂郑志高陈英者皆龙川旧招新民有众三千余远近皆为仲容所胁而三人者独与之抗故贼深雠忌之十二月望臣兵回至南康卢珂郑志高等各来告变谓池仲容僣号设官今已点集兵众号召远近各巢贼首授以总兵都督等伪官使侯三省夹攻之兵一至即同时并举行其不轨之谋及以伪授卢珂等官爵金龙覇王印信文书一纸粘状来首臣先已谍知其事及珂等来即阳怒以为尔等擅兵雠杀投招之人罪已当死今又造此不根之言乗机诬陷且池仲容等方遣其弟领兵报効诚心向化安得有此遂收縳珂等将斩之时池仲安之属方在营见珂等入首大惊惧至是皆喜罗拜欢呼竞诉珂等罪恶臣因亦阳令具状谓将并拘其党属尽斩之于是遂械系卢珂而使人宻喻以阳怒之意欲以诱致仲容诸贼且使卢珂等先遣人归集其众候珂等既还乃发臣又使生员黄表听选官雷济往喻仲容使勿以自疑宻购其所亲信阴说之使自来投诉二十日臣兵已还赣乃张乐大享将士下令城中今南安贼巢皆已扫荡而浰头新民又皆诚心归化地方自此可以无虞民久劳苦亦宜暂休为乐遂散兵使各归农示不复用而使池仲安亦领众归助其兄防守且云卢珂等虽已系于此恐其党致怨或掩尔不虞仲安归具言其故贼众皆喜遂弛备臣又使指挥余恩赍歴往赐仲容等令毋撤备以防虑珂诸党贼众益喜黄表雷济因复说仲容今官府所以安辑劳来尔等甚厚何可不亲往一谢况卢珂等日夜哀诉反状乞官府试拘尔等若拘而不至者即可以证反状之实今若不待拘而往因面诉珂等罪恶官府必益信尔无他而谓珂等为诈杀之必矣所购亲信者复从力赞仲容然之乃谓其众曰若要伸先用屈赣州伎俩亦须亲往勘破遂定议率其麾下四十余人自诣赣臣使人探知仲容已就道乃宻遣人先行属县勒兵分哨道候报而发又使千户孟俊先至龙川督集卢珂郑志高等兵然以道经浰巢恐揺诸贼则又别赍一牌以拘捕卢珂等党属为名各贼闻俊往果遮迎问故俊出牌示之乃皆罗拜相争导送出境俊已先至龙川始发牌部勒卢珂等兵众贼闻之皆以为拘捕其属不复为意闰十二月二十三日仲容等至赣见各营官兵皆已散归而街市多张灯设戏为乐信以为不复用兵宻赂狱卒私往觇卢珂等又果械系深圄中乃大喜遣人归报其属曰乃今吾事始得万全矣臣乃夜释卢珂郑志高等使驰归发兵而令所属官僚次设羊酒日犒仲容等以缓其归正月三日度卢珂等已至家所遣属县勒兵当已大集臣乃设犒于庭先伏甲士引仲容入并其党悉擒之出卢珂等所告状讯鞫皆伏遂寘于狱而夜使人趋发属县兵期以初七日同时入巢于时知府陈祥兵从龙川县和平都入指挥姚玺兵从龙川县乌虎镇入千户孟俊兵从龙川县平地水入指挥余恩兵从龙南县高沙保入推官危寿兵从龙南县南平入知府邢珣兵从龙南县太平保入守备指挥郏文兵从龙南县冷水径入知府季斆兵从信丰县黄田冈入县丞舒富兵从信丰县乌径入臣自率帐下官兵从龙南县冷水径直捣下浰大巢而使各哨分路同时并进会于三浰先是贼徒得池仲容报谓赣州兵已罢归皆已弛备散处各巢至是骤闻官兵四路并进皆惊惧失措乃分投出御而悉其精锐千余据险设伏并势迎敌于龙子岭我兵聚为三冲犄角而前指挥余恩所领百长王受兵首与贼遇大战良久贼败却王受等奋追里许贼伏兵四起奋击王受推官危寿所领义官叶芳兵鼔噪而前复奋击贼伏兵后千户孟俊兵从傍绕出冈背横冲贼伏与王受合兵于是贼乃大败奔溃呼声振山谷我兵乗胜逐北遂克上中下三浰各哨官兵遥闻三浰大巢已破皆奋勇齐进各贼皆溃奔知府陈祥兵遂破热水巢五花障巢指挥姚玺兵遂破淡方巢石门山巢上下陵巢知府邢珣兵遂破芳竹湖白沙巢守备指挥郏文兵遂破曲潭巢赤唐巢知府季斆兵遂破右坑巢三坑巢是日擒斩首从贼人贼级俘获贼属男妇牛马器仗数多其余堕崖填谷死者不可胜计是夜贼复奔聚未破巢穴次日早乃令各哨官兵探贼所往分投急击初九日知府陈祥兵破铁石障巢羊角山巢获贼首金龙霸王印信旗袍知府邢珣兵破黄田坳巢指挥姚玺兵破岑冈巢指挥余恩兵破塘含洞巢溪尾巢初十日千户孟俊兵破大门山巢推官危寿兵破镇里寨巢十一日知府邢珣兵破中村巢守备郏文兵破半径巢都坑巢尺八岭巢知府季斆兵破新田径巢古地巢指挥余恩兵破空背巢县丞舒富兵破旗岭巢顿冈巢十三日千户孟俊兵破狗脚坳巢水晶洞巢五湖巢蓝州巢十六日推官危寿兵破风盘巢茶山巢连日各擒斩首从贼人贼级并俘获贼属男妇牛马器仗数多然各巢奔散之贼其精悍者尚八百余徒复哨聚九连大山扼险自固当臣看得九连山势极高横亘数百余里四面斩絶我兵既不得进而其内东接龙门山后诸处贼巢以百数若我兵进逼贼必奔往其间诱激诸巢相连而起势益难制然彼中既无把截之兵欲从傍县潜军断其后路必须半月始逹缓不及事止有贼所屯据崖壁之下一道可通然贼已据险自上发石滚木我兵百无一全于是乃选精鋭七百余人皆衣所得贼衣佯若奔溃者乗暮直冲贼所据崖下涧道而过贼以为各巢败散之党皆从崖下招呼我兵亦佯与呼应贼疑不敢击已度险遂扼断其后路次日贼始知为我兵并势冲敌我兵已据险从上下击贼不能支乃退败臣度其必溃预令各哨官兵四路设伏以待贼果分队潜遯二十五日知府陈祥兵覆贼于五花障知府邢珣兵覆贼于白沙指挥余恩兵覆贼于银坑水二十七日指挥姚玺兵覆贼于乌虎镇推官危寿兵覆贼于中村知府季斆兵覆贼于北山又战于风门奥其余奔散残党尚三百余徒分逃上下坪黄田坳诸处各哨官兵复黏踪会追二月初二日知府陈祥兵复与贼战于平和初五日复战于上平下平初八日推官危寿指挥余恩兵复与贼战于黄坳十二日知府陈祥兵复与贼战于铁障山十四日县丞舒富兵复与贼战于干村又战于梨树十四日知府邢珣季斆兵复与贼战于芳竹湖二十三日县丞舒富兵复与贼战于北顺又战于和洞二十六日守备郏文兵复与贼战于水源战于长吉战于天堂寨连日擒斩首从贼人贼级数多三月初三日据乡导人等四路爪探皆以为各巢积恶凶狡之贼皆已擒斩畧尽惟余党张仲全等二百余徒其间多系老弱及远近村寨一时为贼所驱胁从恶未乆之人今皆势穷计迫聚于九连谷口呼号痛哭诚心投招臣遣报効生员黄表往验虚实果如所探因引其甲首张仲全等数人前来投见诉其被胁不得已之情臣量加责治随遣知府邢珣往抚其众籍其名数遂安挿于白沙初七日据知府邢珣等呈称我兵自去歳二月从征闽冦迄今一年有余未获少休今幸各巢贼已扫荡余党不多又蒙抚顺招安况今阴雨连绵人多疾疫兼之农功已动人怀耕作合行抚顺下情还归息众及义官叶芳等并各村乡居民亦告前情臣因亲行相视险易督同副使杨璋知府陈祥等经理立县设隘可以久安长治之策留兵防守而归葢自本年正月初七日起至三月初八日止前后两月之间通共捣过巢穴三十八处擒斩大贼首二十九名颗次贼首三十八名颗从贼二千零六名颗俘获贼属男妇八百九十名口夺获牛马一百二十二只匹器械赃仗二千八百七十件把赃银七十两六钱六分总计擒斩俘获夺获共五千九百五十五名颗口只匹件把俱经行令兵备等官审验纪录仍行纪功御史核实施行具由呈报去后今据前因臣等会同江西廵按御史屠侨广东廵按御史毛凤叅照大贼首池仲容等荼毒万民骚扰三省阴图不轨积有年歳设官僣号罪恶滔天比之上犹诸贼尤为桀鷔难制葢上犹诸贼虽有僣窃不轨之名而徒惟刼掠焚烧是嗜至于浰头诸贼虽亦剽刼掳掠是资而实怀僣拟割据之志故其招致四方无藉隠匿远近妖邪日夜规图渐成奸计兼之贼首池仲容池仲安等又皆力搏猛虎捷竞飞猱凶恶之名久已着闻四方贼党素所向服是以负固恃顽屡征益炽前此知其无可奈何亦惟茍且招安以幸无事其实无救荼毒之惨益养奸宄之谋今乃臣等驱不练之兵资缺乏之费不踰两月而破奸雄不制之虏以除三省数十年之患此非朝廷威徳庙堂成筭何以及此臣等窃惟天下之事成于责任之专一而败于职守之分挠就今事而言前此尝夹攻二次计剿数畨以兵则前者强而今者弱前者数万而今者数千以时则前者期年而今者两月以费则前者再倍而今者什一以任事之人则前者多知谋老练之士而今者乃若臣之迂踈浅劣然而计功较绩顾反有加于昔何哉实由朝廷之上明见万里洞察往弊处置得宜既假臣以赏罚之权复改臣以提督之任既以兵忌遥制而重各省专征之责又虑事或牵狃而抑守臣干预之请授之方畧而不拘以制责其功成而不限以时以故诏旨一颁而贼先破胆夺气咨文一布而人皆踊跃争先効谋者知无沮挠之患而务竟其功希赏者知无侵削之弊而毕致其死是乃所谓得先胜之算于庙堂收折冲之功于樽俎实用兵之要道制事之良法也事每如此天下之治有不足成者矣臣等偶叨任使何幸滥竽成功敢是献捷之余拜首稽首以贺伏愿皇上推成功之所自原发纵之有因庶无僣赏以旌始谋及照兵备副使杨璋监军给饷纪功督战备歴辛勤宜加显擢守备指挥郏文知府陈祥邢珣季斆推官危寿指挥余恩姚玺及千户孟俊县丞舒富等皆身亲行陈屡立战功俱合奬擢庶示激扬以为后劝臣本凡庸缪当重任偶逄事机之会幸免覆餗之诛然功非其才福巳踰分谨奏候旨  

【`山泉子曰予观浰头贼其桀鷔狡猾真如狼兔剿杀为极难者今读其疏之始末其出竒有十一焉因其党与盘结恐其乗虚出扰既喻以祸福复令黄表周祥重贿贼党剪其羽翼一也池仲安率老弱来降以觇虚实因为内应之计乃阳许之仍截路上以缓其归涂二也阳怒卢珂声其擅兵雠杀之罪阳与池仲容请降阴藏杀机三也诏谕军民久劳休息示不复用兵之意四也又反令池仲容防备卢珂颠倒反复曲行反间五也令黄表雷济使仲容来谢宻谕各县各道勒兵分哨候报而发六也及池仲容来则又张灯设戏示不用兵启其深信无备七也命狱卒械系卢珂于狱复令池仲容觇之于狱以信我真恶卢珂不复疑虑八也由是兵自和平都入者乌虎镇入者平地水入者以至龙田冈入者凡八道所谓疾雷不及掩耳因而从旁绕出冈背横冲贼阵九也使千户孟俊至龙川集卢珂郑志等兵为夹攻之计以道经浰巢恐揺诸贼复赍一牌以拿卢珂党属为名以牌示贼致其罗拜欢呼十也及贼哨聚九连大山扼险自固从上击下止有一路可通我兵寸歩不进乃以雄兵七百以所得贼衣衣之混入贼巢使贼认为贼党奔散之众佯与呼应结好从而断其后路我兵亦从上下击贼受围如鱼游于釜十一也至其末聚积冦之势如雷如电我兵破之如摧枯拉朽含畜中寓乎发扬足壮国威又文之善于形容变化者`】  

擒获宸濠捷音疏【`王守仁`】  

照得先因宁王图危宗社兴兵作乱已经具奏请兵征剿外随看得宁王虐焰张炽臣以百数疲弱之卒未敢轻举骤进乃退保吉安姑为牵制之图时远近军民刼于宁王之积威道路以目莫敢出声臣一面督率吉安府知府伍文定等调集军民兵快召募四方报効义勇之士奏留监察御史谢源伍希儒分职任事一面约会该府乡官都御史王懋中编修邹守益郎中曾直评事罗侨监察御史张鳌山佥事刘蓝进士郭持平叅谋驿丞王思李中按察使刘逊叅政黄绣知府刘昭等相与激发忠义移檄远近布朝廷之深仁暴宁王之罪恶于是豪杰响应人始思奋时宁王声言先取南京臣虑南京尚未有备恐为所袭乃先张疑兵于丰城示以欲攻之势故宁王先遣兵出攻南康九江而自留居省城以御臣至七月初二日探知臣等兵尚未集乃留兵万余使守江西省城而自引兵向阙臣昼夜促兵期于本月十五日会临江之樟树而身督知府伍文定等兵径下于是知府戴徳儒徐连邢珣通判胡尧元童珂谈储推官王暐徐文英知县李美李楫王天与王冕各以其兵来赴十八日遂至丰城分哨道使知府伍文定等进攻广润等七门是日得谍报宁王伏兵千余于新旧坟厂以援省城臣乃遣奉新知县刘守绪等从间道夜袭破之以揺城中十九日发沛汊大誓各军申布朝廷之威再暴宁王之恶莫不切齿痛心踊跃激奋薄暮齐发二十日黎明各至汛地先是城中为备甚严滚木灰瓶火炮机械无不毕具臣所遣兵已破新旧坟厂败溃之卒皆奔告城中城中皆已惊惧至是复闻我师四面骤集益震骇夺气我师乗其动揺呼噪并进梯絙而登城中之兵皆倒戈退奔城遂破擒其居守宜春王拱樤及伪太监万鋭等千有余人宁王宫中眷属闻变纵火自焚延及居民房屋臣当令各官分道救火散释胁从封府库谨关防以抚军民除将擒斩功次发御史谢源伍希儒权令审验纪录及一面分兵四路追蹑宁王向往相机擒剿于本月二十二日已经具题外当于本日据谍报及据安庆逃回被虏船户十余人报称宁王于十六日攻围安庆未下自督兵夫运土填堑期在必克是日有守城万门官差人来报赣州王都堂已引兵至丰城城中军民震骇乞作急分兵归援宁王闻之大恐即欲回舟因太师李士实等劝沮以为必须径往南京既登大宝则江西自服宁王不应次日遂解安庆之围移兵泊院子江会议先遣兵二万归援江西宁王亦自后督兵随来等因先是臣等驻兵丰城众议安庆被围宜引兵直趋安庆臣以九江南康皆已为贼所据而南昌城中数万之众精悍亦且万余食货充积我兵若抵安庆贼必回军死鬬安庆之兵仅能自守必不能援我于湖中南昌之兵絶我粮道而九江南康之贼合势挠蹑四方之援又不可望事难图矣今我师骤集先声所加城中必已震慑因而并力急攻其势必下巳破南昌贼先破胆夺气失其根本势必归救如此则安庆之围自解而宁王亦可以坐擒矣至是得报果如臣言所料当臣督同领兵知府会集监军及倡义各乡官等官议所以御之之策众多以宁王兵势众盛气焰所及有如燎毛今四方之援尚未有一人至者彼慿其愤怒悉众并力而萃于我势必不支且宜敛兵入城坚壁自守以待四邻之援然后徐图进止臣以宁王兵力虽强军锋虽鋭然其所过徒恃焚掠屠戮之惨以威刼远近未尝逄大敌与之竒正相角所以鼔动扇惑其下者全以进取封爵之利为说今出未旬月而辄退归士心既已携沮我若先出鋭卒乗其惰归要迎掩击一挫其锋众将不战自溃所谓先人有夺人之气攻瑕则坚者瑕也是日抚州府知府陈槐兵亦至于是遣知府伍文定邢珣徐琏戴徳儒合领精兵五百分道并进击其不意又遣都指挥余恩以兵四百往来湖上以诱致贼兵知府陈槐通判胡尧元童琦谈储推官王暐徐文英知县李美李楫王冕王轼刘守绪刘源清等使各领兵百余四面张疑设伏候伍文定等兵交然后四起合击分布既定臣乃大赈城中军民虑宗室郡王将军或为内应生变亲慰谕之以安其心又出给告示凡胁从皆不问虽尝受贼官爵能逃归者皆免死斩贼徒归降者给赏使内外居民及向道人等四路传播以散解其党二十三日复得谍报宁王先锋已至樵舍风帆蔽江前后数十里不能计其数臣乃分督各兵乗夜趋进使伍文定以正兵当其前余恩继其后邢珣引兵绕出贼背徐琏戴徳儒张两翼以分其势二十四日早贼兵鼔噪乗风而前逼黄家渡其气骄甚伍文定余恩之兵佯北以致之贼争进趋利前后不相及邢珣之兵从后横击直贯其中贼败走文定恩督兵乗之琏徳儒合势夹攻四面伏兵亦呼噪并起贼不知所为遂大溃追奔十余里擒斩二千余级落水死者以万数贼气大沮引兵退保八字脑贼众稍稍遁散宁王震惧乃身自激励将士赏其当先者以千金被伤者人百两使人尽发九江南康守城之兵以益师是日建昌知府曾玙引兵亦至臣以九江不破则湖兵终不敢越九江以援我南康不复则我兵亦不能踰南康以蹑贼乃遣知府陈槐领兵四百合饶州知府林城之兵乗间以攻九江知府曾玙领兵四百合广信知府周朝佐之兵乗间以攻南康二十五日贼复并力盛气挑战时风势不便我兵少却死者数十人臣急领人斩取先却者头知府伍文定等立于铳炮之间火燃其须不敢退奋督各兵殊死并进炮及宁王舟宁王退走遂大败擒斩二千余级溺水死者不计其数贼复退保樵舍连舟为方阵尽出其金银以赏士臣乃夜督伍文定等为火攻之具邢珣击其左徐琏戴徳儒出其右余恩等官各分兵四伏期火发而合二十六日宁王方朝羣臣拘集所执三司各官责其间以不致死力坐观成败者将引出斩之争论未决而我兵已奋击四面而集火及宁王副舟众遂奔散宁王与妃嫔泣别妃嫔宫人皆赴水死我兵遂执宁王并其世子郡王将军仪宾及伪太师国师元帅叅赞尚书都督都指挥千百户等官李士实刘养正刘吉屠钦王纶熊琼卢珩卢璜丁瞶王春呉十三凌十一秦荣葛江刘勲何镗王信呉国戚大信等数百余人被执胁从官太监王宏御史王金主事金山按察使杨璋佥事王畴潘鹏叅政程杲布政梁辰都指挥郏文马骥白昂等擒斩贼党三千余级落水死者约三万余弃其衣甲器仗财物与浮尸积聚横亘若洲焉于是余贼数百艘四散逃溃臣复遣各官分路追剿毋令逸入他境为患二十七日追之于樵舍大破之又破之于呉城擒斩复千余级落水死者殆尽二十八日得知府陈槐等报亦各与贼战于沿湖诸处擒斩各千余级臣等既擒宁王而入阖城内外军民聚观者以数万欢呼之声震动天地莫不举首加额真若解倒悬之苦而出于水火之中也除将宁王并其世子郡王将军仪宾伪授太师国师元帅都督都指挥等官各另监羁候解被执胁从等官并各宗室别行议奏及将擒斩俘获功次一万一千有竒发御史谢源伍希儒暂令审验纪录另行造册檄报外照得臣节该钦奉勅谕但有盗贼生发即便严督各该兵备守备守廵并各军卫有司设法调兵剿杀其管领兵快人等官员不问文职武职若在军前违期并逗遛退缩者俱听以军法从事生擒盗贼鞫问明白亦听就行斩首示众斩获贼级行令各该兵备守廵守备官实时纪验明白备行江西按察使造册缴报查照事例升赏激劝钦此及准兵部题称今后但草冦生发事情紧急该管官司即便依律调拨官军乗机剿捕应合会捕者亦就调发策应等因节奉钦依备咨前来又节该奉勅如或江西别府报有贼情紧急移文至日尔亦要及时遣兵策应毋得违悞钦此俱经钦遵外窃照宁王烝滛奸暴腥秽彰闻贼杀善类剥害细民数其罪恶世所未有不轨之谋已踰一纪积威所刼逺被四方士夫虽在千里之外皆闭目揺手莫敢论其是非小人虽在幽僻之中且吞声饮恨不敢诉其寃抑兼又招纳叛亡诱致剧贼渠魁如呉十三凌十一之属牵引数千余众召募四方武艺骁勇能拔树排关者亦万有余徒又使其党王春等分赍金银数万阴致奸徒于沧州淮扬山东河南之间亦各数千比其起事之日从其护卫姻族连其党与朋私驱胁商旅军民分遣其官属亲昵使各募兵从行多者数千少者数百帆樯蔽江众号一十八万其从之东下者实亦不下八九万余且又矫称宻旨以胁制远近伪传檄谕以揺惑人心故其举兵倡乱一月有余而四方震慑畏避皆谓其大事已定莫敢抗义出身与之争衡从事抱节者仅坚城而自守忠愤者惟集兵以俟时非知谋忠义之不足其气焰使然也臣以孱弱多病之质才不逮于凡庸知每失之迂缪当兹大变輙敢冐非其任以行旅百数之卒起事于颠沛危疑之巾旬月之间遂能克复坚城俘擒元恶以万余乌合之兵而破强虏十万之众是固上天之阴隲宗社之黙佑陛下之威灵而庙廊谋议诸臣消祸于将萌而预为之处见几于未动而潜为之制改臣提督使得扼制上流而凛然有虎豹在山之威申明律例使人自为战而翕然有臂指相使之形勅臣以及时策应不限以地而隐然有常山首尾之势故臣得以不俟诏旨之下而调集数郡之兵数郡之民亦不待诏旨之督而自有以赴国家之难长驱越境直捣穷追不以非任为嫌是乃伏至险于无形之中藏不测于常制之外人徒见嬖奚之多获而不知王良之善御有以制之也然则今日之举庙廊诸臣预谋早计之功其又孰得而先之乎及照御史谢源伍希儒监军督哨谋画居多倡勇宣威劳苦备尝领哨知府伍文定邢珣徐琏戴徳儒陈槐曾玙林城周朝佐署都指挥佥事余恩分哨通判胡尧元童琦谈储推官王暐徐文英知县李楫李美王冕王轼刘源清刘守绪傅南乔随哨通判杨昉陈旦指挥麻玺高睿孟俊知县张淮应恩王庭顾泌万士贤马津等虽効绩输能亦有等列然皆首从义师争赴国难协谋并力共收全功其间若伍文定邢珣徐琏戴徳儒等冐险冲锋功烈尤懋乡官都御史王懋中编修邹守益御史张鳌山郎中曾直评事罗伦佥事刘蓝进士郭持平驿丞王思李中按察使刘逊叅政王绣知府刘昭等仗义兴兵协张威武运筹赞画夹辅折冲以上各官功劳虽在寻常征剿亦巳甚为难得况当震恐揺惑四方知勇莫敢一膺其锋而各官激烈忠愤捐身狥国乃能若此伏愿皇上论功朝锡之余普加爵赏旌擢以劝天下之忠义以励将来之懦怯仍诏示天下使知奸雄若宁王者其不轨之谋已十有余年而发之旬月輙就擒灭于以见天命之有在神器之不可窥以定天下之志尤愿皇上罢息廵幸建立国本端拱励精以承宗社之洪休以絶奸雄之觊觎则天下幸甚  

【`山泉子曰予读擒获宸濠捷疏其出竒亦十有一焉先攻南昌以解安庆之围一也令指挥余恩以游兵诱贼兵又令刘源清张疑设伏以待各兵之合二也又晓谕诸王祸福以防其助逆三也以伍文定之正兵当其前邢珣绕出贼背从后横击直冲四也复计九江南康乃觭角之势不两得则不能合攻宸濠先破二府并兵共击五也假都御史杨火牌称逹兵四十万齐往江西使雷济持调兵火牌打入省城使其迟疑不进六也假冩南雄等府飞报日逐打入省下假写迎接京军文书以张兵势七也假称李士实有书宻寄与先生假称凌十一等递状反戈立功以离宁王信任之志八也使雷济等昏夜粘贴告示标挿旗号木牌九也假写回书与李士实称其精忠报国戒勿漏泄宸濠获走报之人深信其与先生合党使其师老气衰以沮其南京之谋十也写免死牌数十万顺流投江称宸濠巳破戒军士勿得纵杀以乱军士之心十一也`】  

处置平复地方以图久安疏【`王守仁`】  

臣闻傅说之告高宗曰明王奉若天道建邦设都树后王君公承以大夫师长不惟逸豫惟以乱民今天下郡县之设乃有大小繁简之别中土边方之殊流官土袭之不同者岂故为是多端哉葢亦因其广谷大川风土之异气人生其间刚柔缓急之异禀服食器用好恶习尚之异类是以顺其情不违其俗循其故不易其宜要在使人各得其所固亦惟以乱民而已矣臣以迂庸谬膺重命勘处兵事于兹土节该钦奉勅谕谓可抚则抚当剿即剿是陛下之心惟在于除患安民未尝有所意必也又节该钦奉勅谕谓贼平之后公同议处应设土官流官何者经久利便是陛下之心惟在于安民息乱未尝有所意必也始者思因梗化既举兵而加诛矣因其悔罪来投遂复宥而释之固亦莫非仰体陛下不嗜杀人之心惓惓忧悯赤子之无辜也然而今之议者或以为流官之设中土之制也已设流官而复去之则嫌于失中土之制土官之设獠猺之俗也巳去土官而复设之则嫌于从獠猺之俗二者将不能逃于物议其何以能建事而底绩乎是皆不然夫流官设而獠猺服何苦而不设流官乎夫惟流官一设而獠猺因以骚乱仁人君子亦安忍宁使斯民之骚乱而必于流官之设者土官去而獠猺服何苦而必土官乎夫惟土官一去而獠猺因以背叛仁人君子亦安忍宁使斯民之背叛而必于土官之去者是皆虞目前之毁誉避日后之形迹茍为周身之虑而不为国家思久长之图者也其亦安能仰窥陛下如天之仁固平平荡荡无偏无党惟以乱民为心乎臣于思恩田州平复之后即已仰遵圣谕公同总镇镇廵副叅三司等官太监张赐御史石金等议应设流官土官何者经久利便不得茍有嫌疑避忌而心有不尽谋有不忠乃皆以为宜仍土官以顺其情分土目以散其党设流官以制其势葢獠猺之性譬犹禽兽麋鹿必欲制以中土之郡县而绳之以流官之法是羣麋鹿于堂室之中而欲其驯扰帖服终必触樽俎翻几席狂跳而骇掷矣故必放之闲旷之区以顺适其犷野之性今所以仍土官之旧者是顺适其犷野之性也然一惟土官之为而不思有以散其党与制其猖獗是纵麋鹿于田野之中而无有乎墙墉之限豮牙童梏之道终必长奔直窜而无以维絷之矣今所以分列土目者是墙墉之限豮牙童牿之道也然分立土目而终无连属纲维于其间是畜麋鹿于苑囿而无守视之人以时守其墙墉禁其羣触终将踰垣逺逝而不知践禾稼决藩篱而莫之省矣今所以特设流官者是守视苑囿之人也议既佥同臣犹以为土夷之心未必尽得而穷山僻壤或有隠情也则亦安能保其必行乎则又备歴田州思恩之境按行其村落而经理其城堡因而以其所以处之之道询诸其目长率皆以为善又以询诸其父老子弟又皆以为善又以询诸其顽钝无耻厮役下贱之徒则又亦皆以为善然后信其可以久行而庶或幸免于他日之戮也矣夫然后敢具本以请亦恃圣明在上洞见万里而无微不烛故臣得以信其愚忠不复有所顾忌然犹反复其辞而更互其说者非敢有虞于陛下不能亮臣之愚良以今之士人率多执已见而倡臆说亦足以揺众心而偾成事故臣不避颊舌之腾者亦欲因是以晓之也烦渎圣听臣不胜战栗惶惧之至縁系处置平复地方以图久安长治事理未敢擅便为此开坐具本请旨  

自劾疏【`王守仁`】  

臣闻之主圣则臣直上易知而下易治今圣主在上泽壅而未宣怨积而不闻臣等曾无一言是甘为容悦而上无以张主之圣下无以解百姓之惑也伏惟陛下神明英武自居春宫万姓仰徳及登大宝四方向风不幸贼臣刘瑾窃弄威柄流毒生灵潜谋僭逆几危郊社頼祖宗上天之灵俾张永等早发其奸陛下奋雷霆之断诛灭党与刬涤凶秽复祖宗之旧章吊黎元之疾苦任贤修政与民更始天下莫不欢忻鼔舞谓陛下固爱民之主而前此皆贼瑾之荼毒知陛下固有为之君而前此皆贼瑾之蒙蔽日夜跂足延颈以望太平奈何积暴所加民痍未复余烈所煽妖孽连兴几及二年愈肆愈横屯兵不解民困日深贼势相连殆遍财匮粮竭旦夕汹汹臣等备位大臣不能展一筹以纾患害寛一縳以苏倒悬抚心反已自知之罪莫可究言至其暴扬于天下訾骂于道途而尤难掩饰者大罪有三请自陈其畧以伏厥辜夫朝以出政政以成事陛下每月视朝朔望之外不过一二岂不以臣等分职于下事茍无废不朝奚损乎然羣臣百司愿时一覩圣颜而不获则忧思彷徨渐以懈弛远近之民遂疑陛下不复念其困苦而日兴怨怼四方盗贼亦谓陛下未尝有意剪除而益猖獗夫昧爽临朝不过顷刻陛下何惮而不为所以若此则实繇臣等不能备言天下汹汹之情以悟陛下是其大罪一也陛下日于后苑训练兵事鼔噪之声震骇城域岂不以冦盗未平思欲奋威讲武乎然此本将卒之事兼非宫禁所宜况今前星未耀震位犹虚而乃劳力于掣肘耗气于驰逐羣臣惶惑两宫忧危宗祀大本无急于是而臣等不能力劝陛下蓄精养神以衍皇储之庆思患预防以为燕翼之谋是其大罪二也夫日近儒臣讲论道徳涵泳义理以培养本原开发志意则耳目日以聪眀血气日以和畅穷天地之化尽万物之情优游泮涣以与古先神圣为伍此亦天下之至乐矣陛下茍知此则将乐之终身而不能以须臾舍奚暇游戏之娯乎今陛下自即位以来经筵之御未能四五而悦心于骑射疲劳之事皆繇臣等不能备陈至乐以易陛下之所好是其大罪三也陛下有尧舜之资臣等不能导陛下于三代而使天下之民疾首蹙额相告归咎怀愤若汉唐之季臣等死有余罪矣伏愿陛下继自今昧爽以视朝励精而图治端拱玄黙以养天和正关雎之诗毓麟趾之祥日御经筵讲求治道味理义之悦心去游宴之败度正臣等不职之罪罢归田里举耆徳宿望之贤与共天职使天下晓然皆知陛下哀悯元元之本心繇臣等不能极言切谏以至于斯自兹以往务在休养生息无复有所骚扰躬修圣学以立天下之大本其余习染以次洗刷则民生自遂若阳气至而万物春寇盗自消若白日出而魍魉灭上以承祖宗之鸿休下以垂子孙之统绪近以慰臣庶之忧惶逺以答四方之观向臣等虽死之日犹生之年不胜激切颠陨待罪之至具疏上闻  

再辞封爵普恩赏以彰国典疏【`王守仁`】  

嘉靖元年七月十九日准吏部咨该臣奏前事节奉圣旨论功行赏古今令典诗书所载具可考见卿倡义督兵剿除大患尽忠报国劳绩可嘉特加封爵以昭公议宜勉承恩命所辞不允兵部知道钦此钦遵臣以积恶深重祸延先臣方茕然瘠疚仅未殒絶闻命悸怀魂魄散乱已而伏枕沉思臣以茕劳冐膺重赏所谓贪天之功掩人之善袭下之能忘已之耻者臣于前奏已具陈之矣然而圣旨优恩独加于臣余皆未蒙采录者岂以江西之功果臣一人之所能独办乎朝廷爵赏本以公于天下而臣以一身掠众美而独承之是臣壅阏朝廷之大泽而使天下有不均之望也罪不滋重已乎夫庙堂之赏朝廷之议也臣不敢僣及至于臣所相与恊力同事之人则有不得不为一申白者古者赏不踰时欲人速得为善之报也今効忠赴义之士延颈而待已三年矣此而更不一言事已日远而意已日衰谁复有为之论列者故臣輙敢剖痛忍哀冐斧钺而控吁气息奄奄之中忽不自觉其言之躁妄亦其事有所感于昔情有所激于中也窃惟宸濠之变实起仓卒其气势张皇积威凌刼虽在数千里无不震骇失措而况江西诸郡县近切剥床触目皆有贼兵随在皆有贼党当此之时臣以逆旅孤身举事其间虽仰仗威灵号召逺近然而未受廵抚之命则各官非统属也未奉讨贼之旨其事乃义倡也若使其时郡县各官果怀畏死偷生之心但以未有成命可保土地为辞则臣亦将何如哉然而闻臣之调即皆感激奋厉或提兵而至或挺身而来是非真有捐躯赴难之义戮力报主之忠孰肯甘粉虀之祸从赤族之诛蹈必死之地以希万一难冀之功乎然则凡在与臣共事者皆有忠义之诚者也夫均秉忠义之诚以同赴国难而功成行赏臣独当之人将不食其余矣此臣所为不敢受也且宸濠之变天实阴夺其魄而摧败之速是以功成之后不复以此同事诸人者为庸使其不幸而一蹶涂地则粉身灭族之惨亦同事诸人者自当之乎将犹可以藉众议之解救而徐免之乎夫天下之人犯死难以赴义则上之人有必行之赏以报功今臣爵独崇而此同事之人者乃或赏或否不行其赏而并削其绩或赏未及播而罚已先行或虚受升职之名而因使退闲或蒙不忠之号而随以废斥由此言之亦何苦而捐身赴义以来此呶呶之口而自求无实之殃乎乃不若退缩引避反可以全身逺害安处富贵而逭于众口之非也夫披坚执鋭身亲行伍以及期赴难而不免于不忠之罚则容有托故推奸坐而观望者又将何以加之今不彼之议而独此之察则已过矣昔人有蹊田而夺牛者君子以为蹊田固有责而夺牛则巳甚今人驱牛耕我之田既种且获矣而追究其耕之未尽善也复从而夺之牛无乃太远于人情乎今议者或以某也素贪而鄙某也素躁而狂故虽有功而当抑其赏虽有劳而不赎其罪噫是亦过矣当宸濠之变抚按三司等官咸被驱縳或死或从其余大小之职近者就糜逺者逃溃矣当此之时茍知有从我者皆可以为忠义之士尚得追论其平时耶况所谓若贪与鄙者或出于谗疾之口而未必皆真耶若居常处易选择而使犹不免于失人况一时乌合之众而顾以此槩之其责于人得毋已甚乎夫考素行别贤否以激扬士风者考课之常典较功力信赏罚以振作士气者军旅之大权故鄙猥之行平时不齿于士列而使贪使诈军士有所不废也急难呼吸之际要在摧锋克敌而巳何暇逆计其它乎当此之时虽有御人国门之寇茍能効其智力以协济吾事亦将用之而事果有成亦必赏之况乎均在士人之列同有勤事之忠者乎人于平居无事扼腕抵掌而谈孰不曰我能临大节死大难及当小小利害未必至于死也而或有仓皇失措者矣又况矢石之下剑刃之间前有必死之形而后有夷灭之祸人亦何不设以身处其地而少亮之乎夫考课之典军旅之政固并行而不相悖然亦不可以混而施之今人方有可录之功吾且遂行其赏可矣纵有既往之愆亦得以今而赎据其显然可见者毋深求其隐然不可见者赏已行而其人之过犹未改也则从而行其黜谪人将曰昔以功而赏今以罪而黜功罪显劝惩彰矣今也将明军旅之赏而阴以考课之意行于其间人但见其赏未施而罚已及功不录而罪有加不能创奸警恶徒以阻忠节之意快谗嫉之心譬之投杯醪于河水而曰是有醪焉亦可饮而醉也非其易牙之口将不能辨之矣而求饮者之醉可乎夫人臣于国家之难凡其心之可望力之可为涂肝脑而膏髓骨皆其职分所当然则此同事诸臣者遂敢皆自以为功而邀赏于其上乎顾臣与之同事同功今赏积于臣而彼有未逮臣复抗颜直受而不以一言是使朝廷之上果以其功独归于臣而此诸人者之绩因臣之为蔽而卒无以自显于世也且自平难以来此同事诸人者非独为已斥诸权奸之所诬构挫辱而已也羣憎众疾惟事搜罗以为罪曾未见有鸣其不平而伸其屈抑者今而陛下龙飞赫然日月之光英贤辅翼廓清风而鼓震雷于是阴气始散而魍魉潜消而覆盆之下尚有未能自露者也故臣敢不避矜夸僣妄之戮而輙为诸臣者一诉其艰难抑郁之情昔汉臣赵充国破羗而归人有讽之谦让功能者充国曰吾老矣爵位已极岂嫌伐一时事以欺明主哉兵政国之大事当为后法老臣不以愚命一为主上明言其利害猝死谁当复言之者卒以实对夫人之忠于国也杀身夷族有不避而乃避其矜功伐善之嫌乎臣始遇变于丰城也盖举事于仓卒茫昧之中其时岂能暗睹其功之必就谓有今日爵赏之荣而为之哉徒以事关宗社是以不计利钝捐身家弃九族但以输忠愤而死节是臣之初心也至于号召三军则虽激之以忠义而实歆之以爵禄延世之荣励之以名节而复动之以恩赏绚耀之美是非敢以虚言诱之也以为功而克成也则此爵禄恩赏亦有国之典理所必有也今臣受殊赏而众有未逮是臣以虚言罔诱其下竭众人之死而共成之掩众人之美而独取之见利忘信是为贪鄙外以欺其下而内失其初心亦何颜面以视其人乎臣不敢独当殊赏者非不知封爵之为荣也所谓有重于封爵者故不敢茍得耳伏愿陛下鉴臣之言不以为夸也而因以察诸臣之隠允臣之辞不以为伪也而因以普诸臣之施果以其赏在所薄与则臣亦不得独厚果以臣赏或可厚与则诸臣亦不得而遂薄也江西同事诸臣臣于前奏亦已畧举且诸部亦有册可查不敢复有所尘渎臣在衰绖忧苦之中非可有言之日事不容已而有是举不胜受恩感激含哀冐死【`云云`】  

## 文章辨体彚选卷一百十二

（明）贺复征 编  

○疏二十六  

表忠义以维持世道疏【`明杨僎`】  

臣闻忠义之士杀身成仁舍生取义天柱地维赖以奠立圣帝明王急先褒表以维世范俗者也是以史传所载贞臣烈士心事彪炳至今读之古道光华照人颜色然岂独古人之能尔哉我国初死节之臣生气凛然表表可录褒崇之典实有待夫今日者矣臣自少时传闻父老谈及革除之变时当事之臣若尚书铁铉张纮陈迪齐泰侯泰侍郎卓敬胡子昭黄观郭任陈性善都御史景清练子宁茅大芳大理寺少卿胡闰寺丞邹瑾太常寺卿黄子澄少卿廖升卢原质侍读方孝儒娄琏修撰王叔英给事中陈继之袭泰黄钺戴徳彝韩永御史高翔曾凤韶魏冕王度叶希贤中书舍人朱和郭节梁良玉何申郎中梁田玉主事巨敬布政使张昺按察使王良副使程本立佥事林嘉猷知府姚善陈彦回叶惠仲长史刘璟纪善周是修断事高巍知县颜伯玮郑恕教授陈思贤教谕王省都指挥马宣朱鉴等虽职有崇卑委任不一要之均能奋不顾身以义自殉视死如归不为势屈或先事而矢谋或临危而抗节或竭力而固守或同心以赴义或从容自殒或慷慨就刑或窜身海濵或结诚庠序诚天地间正气中流砥柱方驾古人无少愧者也而录忠诏后尚为缺典此臣窃为之叹不得不汲汲与之哀鸣而干渎圣聴者也且当其时而死其事者臣之分也天地之义也尽吾之心固无较于人之知与不知也哀其死而录其忠者君之仁也天地之道也所以教天下后世之为人臣为人子者不可一念而忘忠孝之心也君义臣忠各尽其道焉耳仰惟圣明御极百度惟贞凡可以风励天下之道罔不欲修举而推行之俾万邦臣庶知所自奋若夫录精忠于既往启人范于将来关系风教岂小补哉臣敢摅厥愚悃冐昧上言伏乞皇上务悯羣忠立凖万世勅下廷臣详为万古计议旁求博访务俾不遗各举所知类疏上闻果与臣言相孚乞将鐡铉张纮等死忠实迹付史局编校载在史籍以重诸不朽仍念其尽忠所事各追赠官谥录用其子孙俾所在有司创立祠宇以时享祀则铁铉等孤忠劲节轰烈天地英魂义气光临俎豆九原之下虽死犹生皆陛下赐也天下后世将莫不曰铁铉等真忠臣也知而录之自陛下始也凡懐忠义者莫不欣欣然感激争自奋发矣夫仁莫先于恤死教莫大于表忠一举而仁道立教化行人才之盛亦因以见此帝王盛节万代所瞻仰者也千截休期时难再得臣不胜恳切愿望之至  

稽古乐以禆盛典疏【`廖道南`】  

臣伏考我太祖高皇帝谕曰治天下之道礼乐二者而已若通于礼而不通于乐非所以淑人心而出治道逹于乐而不逹于礼非所以振纪纲而立大中礼乐并行而后治化醇矣臣尝庄诵窃叹以为圣祖独禀全智超越千古允升大猷参赞万化故至治馨香逹于神明休征骈迭登诸史册礼乐百年而后兴信有由矣恭惟皇上建中致和体信逹顺光绍圣祖之丕图载举隆古之盛典礼崇三重乐备四郊迩者宸翰飞洒亲撰圜丘乐章昭焕干文发挥道妙比之弦管协乎律吕真有以动天地而感神明矣臣惟古帝王之乐莫善于虞莫盛于周书曰予欲闻六律五声八音在治忽以出纳五言汝聴周官大司乐以六律六同五声八音六舞大合乐以致鬼神葢圣人作则必以天地为本天数五地数五五位相得而各有合天五与地十合而生土其声为宫地四与天九合而生金其声为商天三与地八合而生木其声为角地二与天七合而生火其声为征天一与地六合而生水其声为羽五声相生旋相为宫于是乎播之以八音所以宣八风之和声也谐之以十二律所以顺四时之和气也有元气而后有和气有元声而后有和声声和则气和气和则形和形和而天地之和应矣臣请以古乐可行于今与夫今乐有戾于古者言之乐律之制阳律从干阴吕从坤故奏黄钟歌大吕以祠天神奏太簇歌应钟以祭地祗奏姑洗歌南吕以祀四望奏蕤宾歌函锺以祭山川奏夷则歌小吕以享先妣奏无射歌夹锺以享先祖葢人声与乐声相比而疾徐高下各有其节今之乐律则职掌于太常寺协律郎传之既乆而浸失其初意用之既殊而不得乎元声其阴阳配合之礼律吕子母之义恐未必尽然也古者乐舞之设文舞羽钥武舞干戚故祀天神则舞云门祭地祗则舞咸池祀四望则舞大■〈磬，召代石〉祭山川则舞大夏享先妣则舞大濩享先祖则舞大武葢乐舞与乐律相应而缀兆疾徐咸中其度今之乐舞则隶籍于太常寺乐舞生朱干玉戚其会之于服冕帗旄举弗辨之于佾其于乐师六律之仪舞师四舞之节恐未必尽然也古者大享之礼所以亲君臣也周礼王宫县九享食奏燕乐歌工在上舞位在下琴瑟在堂钟鼔在庭各从其类无相夺伦今大祀庆成设宴于奉天殿教坊司承应雅俗混淆优休儒■〈犭夔〉恐非所以祗承上天之余惠也古者藉田之礼所以重农事也周礼王出入则奏王夏司空除坛农正陈藉郁人荐鬯牺人荐醴各司其事无相越职今躬耕藉田设乐于先农坛教坊司承应羣伶纷扰众剧喧豗恐非所以表率下民之先务也凡此数者虽载诸令甲相沿有年而关系非轻厘正宜急宋儒周敦頥曰乐者古以平心今以助欲古以宣化今以长怨不复古礼不变今乐而欲致治者逺矣皇上法古帝王行古典礼天地日月之祀既以复其初朝廷未尽合乎古记曰作者之谓圣述者之谓明圣人在上必有所作矣或谓元声难知古乐难复臣歴考经籍乐家之说尚在也论乐之本则有若乐记载乐之文则有若礼仪自周之降虽失其传然司马迁撰律歴志班固宗之是故有三统之论蔡元定着律吕新书朱子称之以为成一家之言若陈祥道乐书则又备载古今之制而无遗者也然欲求元声当求诸经易曰雷出地奋豫先王以作乐崇徳夫雷也者运天地之元气以鼔万物之出机者也知雷之元气之所以发则知乐之元气之所以宣矣舜命夔曰诗言志歌永言声依永律和声我圣祖谓熊鼎曰乐以人声为主人声和即八音谐矣斯训也万古不易之至论也记曰知声而不知音者禽兽是也知音而不知乐者众庶是也臣非知乐者也姑述所闻按诸乐书条为之说一曰稽五声以正八音二曰稽八音以正十二律三曰稽十二律以正旋宫若歴代诸家之说亦互有得失先儒许衡固有定论矣臣等不敢备述谨绎其义附录进呈仰冀圣明俯垂采择  

劾刘瑾疏【`杨守随`】  

臣尝闻孟轲氏言一正君而国定矣又闻之周穆王言实赖左右前后有位之士匡其不逮然化行法立必繇于君徳之正而奸邪之进亦每为君徳之累葢奸佞邪僻足以惑心移志日滋月润至于废法梗化而祸患之兴后有不可言者有不可为者在明者所宜早辨而预防之况其几已着其事已成其势已盛者乎譬之痈生肘腋既不能消其毒于未脓之先而又不能荡其秽于既脓之后必成心腹之患矣是故今日之事臣不得不痛哭誓死为陛下极言之也臣伏睹陛下春宫育徳之时英明焕发有过人之禀早夜嗜学有希圣之功亲礼师儒有重道之志辨别君子小人有不惑之明不近左右佞幸有刚正之操天下臣民仰之以为今日太平之望而先皇帝龙驭之时宣二三大臣至寝御顾命谆谆俾尽心辅佐此臣等所共闻而陛下所亲见言犹在耳陛下嗣位之初率繇旧典间出一二新政快洽人心天下称颂以为先皇帝道隆周成汉文而陛下徳踰康王景帝宗社甚幸臣民甚幸夫何数月以来左右近臣不能祗承徳意尽取先朝良法美政而更新之尽诬先朝近臣硕辅而刬汰之政日以非法日以隳而天下嗷嗷莫知措其手足怨咨之气致生灾变天鸣于上地动于下五星凌犯于宵中辰宿显现于旁午彗星直穿于此斗太阳蚀于开岁之首桃李花于季秋之月雷击奉天鸱吻雨壊留都皇墙古今罕见之灾交集数月之内夫人事感于下则天变应于上陛下独不思其故乎今陛下朝夕之所与处者何人所与言者何说所与行者何事勿谓邃处清穆之内人无得而知之也冏命曰侍御羣仆罔非正人以旦夕承弼厥辟吕氏以为陪仆■〈执上目下〉御之人后世视为贱品而不知择焉者殊不知人君朝夕与居气体移养常必由之故周公作立政而叹其知恤者鲜今内臣刘瑾马永成张永丘聚罗祥魏彬谷大用王岳等八人各以奸险之性巧佞之才希旨导谀诬上罔下始焉犹乘间伺隙以逞已私终也至恣意肆志而无忌惮时人目为八虎惟王岳仅知畏人少避而刘瑾者尤为威猛而锯牙善噬者也夫虎之能噬人也人皆知之而陛下独与之聚处驰逐又亲信而爱护之正所谓养虎以自贻患者也今此八虎日以逸逰荒乐之事导陛下日以謟佞承奉之言谀陛下或于西海子擎鹰传兔或于南城内蹑峻登高或胡服而招骑射或饰像以作龟趺禁内锣鼓之音闻于逺迩宫中火炮之声彻于昼夜搬演杂剧混贵贱而不分假降师巫淆尊卑而无别引车骑而供执鞭之役宣尼所不为者今为之矣列市肆而亲商贾之事仲连所不忍者今忍之矣巧饰百端之技觊中九重之欲虽以陛下天资之英敏圣性之刚明自有主宰不为揺惑然而鲍肆兰室齐街楚语臣尤恐不能不为之潜移而黙夺之也近者日高而大朝未临漏尽而宫寝未御岂其万几之繁至无一刻之暇乎陛下诚试思之今日希圣之学重道之志果如前日之勤否乎所进用者果君子所放斥者果小人否乎发号施令果动遵祖宗之成宪先帝之遗意否乎勿谓四方臣妾惟令之从人无得而议之无得而违之也事出不经理宜改正而此数人者方且叨皇上之亲幸揽天下之威权恣行暴虐诈传诏旨放逐大臣刑诛台諌邀阻实封使言不上闻簧惑圣聴使恩不下究大开贿赂之门擅専赏罚之柄传奉官员至百千人之众募招武勇至五六岁之童引谋畧之士为牙爪尽与金貂紫绶结奸邪之人为心腹滥赐玉带蟒衣或奏带盐引私为兴贩或奏讨地场大兴土木或索取官库银两或冐泒织造钱粮义男赘婿悉叨金紫之荣爱卒幸童皆荷貂珰之贵附巳者进禄加官忤意者贬爵夺职罪重者有厚赂则反得升官功多者无重贿则反为贬职内外臣僚惟瑾势之是趍天下人民惟瑾威之可畏向也二三大臣受遗夹辅今则有潜交黙附而漏泄事情者矣向也南北羣僚矢心痛恨今且有画策主文而依阿时势者矣且其数易邉境武畧之臣大更各省镇守之职志欲何为事最易见伏望陛下逺鉴汉唐宋之祸近观曹吉祥之事以杜后虞以防他变臣于前月会同府部院司公卿僚佐具本力陈其罪伏锧阙下以俟圣裁中官传旨慰免臣等俯伏至以死请逮于日旰之后方荷处分之旨臣等欢呼万岁而退以为必正典刑更无可疑不数日而传旨使之各任以事或操练团营或行事两厂或佥书司礼或署掌印绶或综理御用倒持太阿授之以柄皆兵财机务之地政事根本之区大雅荡之诗所谓蟊贼内讧昏■〈木豕〉靡共溃溃回遹实靖夷我邦者此也阳为逺放而阴近之名为疏斥而实亲之政柄一入其手奸邪益中其心今天下之怨方深事势之危已甚而且大行杀戮大肆贪滛大输财赋大启征科库藏竭于官财力匮于民武勇疲于邉上下胥谗神人共愤而瑾之心方恣而未已瑾之恶方稔而不悛以前日而拟今可据今而度后夫人情罕自足之戒而小人无知止之心观其事势若不及今扑灭后必将有不可言之事不可图之势易曰履霜坚氷至夫阴气始结何遂至于水冻而氷坚亦言驯致其道以至是耳故周公致戒于畜之五曰豮牙则吉于垢之五曰以杞包瓜今日事势正此之类伏望陛下独断干刚大施涣号将此数人拿送法司明正典刑逺鉴延熹既往之愆毋使臣蹈蕃武已覆之辙岂惟臣一人之幸也仍查内官凡有在八虎名下及与相厚善者悉放出之以絶其萌蘖之祸别选亷慎端恪之人以备左右使令之役则所谓左右仆御罔非正人而出入起居罔有不钦发号施令罔有不臧者矣将见君徳自无不正法度自无不明治化自无不清比隆唐虞嫓美三代而何成康文景之足言哉天下万世之幸也臣不胜迫切忠恳之至  

条陈邉计疏【`杨博`】  

准兵部咨该内阁传奉圣谕朕看得东西二镇外兵抢杀至甚防遏之计如何预处卿等会文武羣臣着实详议来看钦此钦遵节该本部复议合再通行大小官员摅忠殚虑破格讲求各令刻期具奏容臣等酌量缓急会同内阁并五府九卿科道各官逐一详议列欵上请取自圣裁等因题奉钦依备咨前来臣等切惟强敌匪茹分道凭陵东犯蓟镇则九重震惊西犯偏关则三晋骚动抢杀至甚诚如圣谕荷蒙皇上轸念生灵日勤宵旰特谕辅臣公同臣等详议预防之计臣等虽至愚极陋目击时艰敢不祗承自昔边防不过战守二端而各邉地势不同战守亦自互异即如蓟州昌平保定三镇有墙可恃敌难保其不来但当乘高据险使之匹马不入即为上策山西宣大辽东四镇无墙可恃敌难保其不入但当坚壁清野使之一毫不得即为中策臣愽臣本固臣士儋连日面相酌议除重将权明军令修城堡等项事宜已经各官条奏不敢概及外谨将东西六镇战守之机其大且要者列欵上陈伏望圣明特赐省览敕下该衙门会官详议裁定施行及照奉旨建白者臣等之事也询谋参酌者辅臣本兵之任也至于削去虚文力求实効者则总督镇廵兵备将领之责也若使臣等言之辅臣本兵议之邉臣不肯力任其事或明肆异同或阴行规避纸上空谈譬之画饼竟何益于安攘之效所据责成邉臣同心寅恭实心干理乃今日之第一务也又念兵凶战危人情所难朝廷所以驱策之者惟在赏罚有功不赏人固弗劝有罪不刑人孰肯轻蹈白刅之祸哉近岁蓟镇潘家口磨刀谷失守总督王杼杨选相继弃市而总兵参将逰击反从末减是以今岁边警屡称竟无一将请缨而死可以见其情实矣顷蒙宸断逮系镇廵人心始知警惕而副参等官田世威刘寳胥进忠吴光裕等分有信地不能固守其罪尤重亦当先行收问合行将田世威等提拿到京法司查照所犯一并拟罪以为邉臣纵冦殃民者之戒臣等不胜恳切祈望之至  

一定蓟昌守墙之议蓟昌二镇因山为墙延长几二千里自庚戌边警以来屡经修缮河防口古北口黒谷关一片石等处拒回大敌明有征验近因敌骑溃墙说者遂谓墙不可守是诚因噎而废食也葢前年墙子岭失守乃通州官军今岁界岭口失守乃河间官军守兵单弱援兵不至此调度之失宜岂可归罪于墙哉合无聴总督侍郎曹邦辅督同镇廵等官趁此冬间躬履邉垣逐一阅视稍有不备即为修补春秋两防将调到入卫邉兵分营配撘每路各得一二千名驻札适中地方猝遇敌众攻墙令其并力战守彼仰面而攻我乘高而击敌骑虽强恐亦未能飞渡  

一定宣府南山之议宣府东路咫尺昌平其四海沿岔道八逹岭等处俱有通贼要路总督军门统领重兵拱护南山实以陵京为重连年关外増设墩墙深得重门待暴之义近议纷纷欲将兵马列于张家口左右卫等处俟其南下方守南山失策甚矣合无备行总督都御史王之诰督同镇廵等官今后春秋两防仍照成议谨守南山以慰君父宵旰之懐不得籍口外防致遗内患  

一定山西摆列之议雁门宁武偏头三关均为山西门户雁宁二关外有大同尤称屛障偏头一关西连延绥独当其冲先年宁雁一带添筑邉墙増兵戍守未为无据然邉长八百余里原守官兵民壮不满数万名曰摆邉实为故事固未见其倚墙拒守如蓟昌二镇真能遏敌之归者也葢蓟昌合诸镇之力为守颇易山西止一镇之力为守实难今该给事中张说议罢摆邉得之目击非臆说者但事在阃外遽难遥断合无聴总督都御史王之诰督同镇廵等官虚心酌议务求长便具实奏闻如果可罢每岁秋防官军民壮止宜屯驻适中地方遇有边警相机战守以保万全  

一定保镇防守之议紫荆倒马龙泉诸关层峰迭障颇称天险且藉宣大为之屛蔽寇若南犯诸关势必经由二镇即使介马而驰亦须数日可到但当明其耳目养其锐气如果冦犯宣大已入南内邉内窥洪蔚保安灵丘广昌等处然后乘墙拒守斯为得策近年以来先朝摆邉不惟空劳士马亦且糜费刍饷合无聴总督侍郎曹邦辅督同镇廵等官每遇春秋两防预将兵马分定地方照常操练必须的有警报方可登墙以成以逸待劳之计  

一定大同捣巢之议大同地方外连朔漠与敌为邻敌犯山西保定势必由之先年总兵官梁震每遇敌入輙率劲兵出邉捣巢故终震之任敌即入关不敢乆驻葢牵于内顾耳合无备行总督都御史王之诰督同镇廵等官今后敌果深入发兵捣巢冬春当敌马弱之时彼虽不犯我境间亦捣之亦不为过有功破格升赏纵有败衂不当輙加开邉启衅之罪至于宣府亦可仿而行之葢总兵马芳骁勇不减于震戮力报国此其时也  

一定辽东积贮之议辽东一镇濵海近敌中通一线之路一切兵食悉皆仰给本镇之产且地甚肥饶收成常稔但镇人愚昧不肯少为积蓄之计丰收之年粒米狼戾一遭凶荒坐而待毙如嘉靖三十八年三十九年人至相食食既不足兵自难振何以责其敌忾之功合无备行廵抚都御史魏学曾督同守廵兵备等官多方设法令其开垦荒芜每遇年丰榖贱处发官银籴买收贮仍教谕民间照依江南规则各自蓄积务为一年三年之备惠而不费事在可行  

建言疏【`何孟春`】  

臣少观古史圣君之世必无以言得罪者圣世之臣必无以言为讳者葢言者得罪而言始为讳也人臣以言为讳其非圣世可知仰惟皇帝陛下践位以来图求治理省览章疏采愚者之虑择狂夫之言数年之间下兴敢言之风上有弗咈之美三代而后臣不谓重有今日臣生适圣君之世又为圣世之臣叙烈扬休情无已已而今月十三日事乃有深为陛下惜者臣始闻科道官待罪阙下不信乆之朝无讳言此其时也科道近来不闻以言得罪者既而诏下锦衣卫狱臣询诸道路縁岷王奏称武冈知州刘逊违法事情科道为之分释有乖宸断以至于此夫岷王所奏陛下不加体勘便差官挐解刘逊赴京陛下于待宗支厚矣科道共论所奏未委虚实乞免差官校陛下又并科道下诸理臣则以陛下为过于厚宗支也夫过于厚宗支犹不失为陛下盛徳而外间传言至谓陛下素不罪言者今乃有此事由科道前曽阻幸臣之进不当圣心杜贵戚之求乆蓄圣怒故耳臣益惑焉陛下前于科道札子不惟不罪而又聴之此何谓哉陛下本厚宗支而过卒致臣下之言如此则臣所以不能不为陛下惜也科道惟习熟陛下必不罪言者感激自许以不讳言为职小大废政然否之际輙形诸论列事体差谬岂能无之十三日之事臣非敢谓言者不当得罪而恐臣下自此以陛下为罪言者将遂以言为讳也科道在今职为言路陛下今因其言之失而罪之失止一事而连坐者五六十人国体不无少伤公论不无少挫挫公论伤国体而圣治自此少亏矣编修罗玘御史张淳有见于此曾各具本亲赍冀彻旒冕载回成命伏阙惴惴以俟逾三日不得报臣用是复有请焉陛下恩遇臣子如腹心手足痛痒切于一体今之逮系科道庸知不朝怒夕霁阳光骤照于既霜之余而臣等辈妄陈覼缕于圣聴草茅耿耿葢不昧于懐也抑臣又有为陛下虑者科道众官逮系乆矣令行夏正暑气炎熇狴犴廹隘毒蒸如炙万分一有沾疾而瘐死者陛下何以忍之论罪不至死而死当其在狱圣世有諌臣如此臣不识陛下何辞以谢天下伏愿陛下含垢纳污广山泽之量早赐诏旨从轻发落使下不坠敢言之风陛下亦终始全从谏弗咈之美天下幸甚倘以臣言不足聴而复迟之命下之日又非臣所请者朝野观望谁不干没为心自全为计等水鳬于随波同伏马之食豆而肯更批龙鳞料虎口捐不赀之躯以蹈不测之祸耶臣瞻天仰圣无任战栗之至  

从众论以塞祸源疏【`王璜`】  

迩者浙江镇守太监邓文奏乞换给勅书始而该科执奏于前继而科道交论于后人言虽众圣意未回事关安危不容遽黙故敢不避狂愚再渎圣聴臣等窃惟天下之事所以行之者三曰理曰法曰势背于理则不可行违于法则不敢行阻于势则不能行以是三者而律邓文之请殆无一可者焉文之请也固欲兼管银场矣银场利之聚也文要兼管将为国而利之乎抑为已而利之乎为国而交征利者必危为已而放于利者多怨曰怨曰危俱是厉阶于已于国两无所据欲兼理词讼矣在外之词讼有司理之按察司总之而详允于抚按文欲兼理其亦会同抚按乎抑亦任情而为之乎会同则非文之心任情即成民之乱以理为请而乃以乱终之可乎欲参提职官及罢闲官吏矣镇守各官而乃参提行事是镇守而抚按也不知抚按其将何事况罢闲之官已无官守罢闲之吏即系编氓彼有何事而亦欲参提之耶此理之不可者也大明律内一欵曰在外五品以上官有犯奏闻请旨六品以下聴廵按御史按察司并分司取问是镇守不得参提官吏也问刑条例内曰在外词讼除叛逆机宻重情许镇守受理外其余不许滥受是镇守不得兼理词讼也以此推之镇守不得兼银场亦明矣夫律定于太祖高皇帝例行于列祖而经孝庙圏点颁行者也文能知祖宗百世之律例乎此则法之不可者也财者民之心也管银场则伤其心矣固未有伤民之心而可以治者也理讼拿官则奸宄者将挟讦荐贿以求逞善良者皆积怨含愤而罔伸世未有惠奸宄贼良善而可以治者也夫理不可法不可势不可而邓文乃肆为欺罔甘于首祸朦胧而请之罪固不容于诛矣向使该部见其词语含糊少加察焉而执奏之则当事未定之先未必不可救正而乃轻举妄动即与会敕及因该科之执奏然后徐起而复题曽谓堂堂本兵国之司命而举事草草一至于此哉若曰不知是谓不智知而会之是谓不忠不智不忠焉用彼相若该部者亦有不得辞其责者矣伏乞陛下因臣等之言览前后之奏审事机察利害将勅书收回明正邓文之罪戒饬该部之悮惟期治道之有成毋拘成命之已发则天下幸甚宗社幸甚  

正典礼疏【`张孚敬`】  

臣切谓孝子之至莫大于尊亲尊亲之至莫大乎以天下养伏惟皇上应天顺人嗣登大寳乃即勅议追尊兴献王以正其号奉迎圣母以致其养此诚孝子之心有不能自巳者也兹者朝议谓皇上入嗣大宗宜称孝宗皇帝为皇考改称兴献王为皇叔父兴献太王兴献王妃为皇叔母兴献王太妃者然不过拘执汉定陶王宋濮王故事谓为人后者为之子不得复顾其私亲之说耳伏承圣谕以此礼事体重大令博求典故务合至当之论臣有以仰见皇上纯孝之心矣比有言者遂谓朝议为当恐未免胶柱鼓瑟而不适于时党同伐异而不当于理臣固未敢以为然也夫天下岂有无父母之国哉臣厕立清朝发愤痛心不得不为皇上明辩其事记曰礼非从天降也非从地出也人情而已矣故圣人縁人情以制礼所以定亲疎决嫌疑别异同明是非也夫汉之哀帝宋之英宗乃定陶王濮王之子当时成帝仁宗无子皆预立为皇嗣而养之于宫中是尚为人后者也故师丹司马光之论施于彼一时犹可今武宗皇帝已嗣孝宗十有七年比于崩殂而廷臣遵祖训奉遗诏迎取皇上入承大统岂非以天下者祖宗之天下天下之天下也臣伏读祖训曰凡朝廷无皇子必兄终弟及夫孝宗兴献王兄也兴献王孝宗亲弟也皇上兴献王长子也今武宗无嗣以次属及则皇上之有天下真犹高皇帝亲相授受者也故遗诏直曰兴献王长子伦序当立初未尝明着为孝宗后比之预立为嗣养之宫中者其公私实较然不同矣或以孝宗徳泽在人不可无后夫孝宗诚不可忘也假使兴献王尚存嗣位今日恐弟亦无后兄之义夫兴献王往矣称之以皇叔父鬼神固不能无疑也今圣母之迎也称皇叔母则当以君臣礼见恐子无臣母之义礼长子不得为人后况兴献王惟生皇上一人利天下而为人后恐子无自絶父母之义故在皇上谓继统武宗而得尊崇其亲则可谓嗣孝宗以自絶其亲则不可或以大统不可絶为说者则将继孝宗乎继武宗乎夫统与嗣不同而非必父死子立也汉文帝承惠帝之后则以弟继宣帝承昭帝之后则以兄孙继若必强夺此父子之亲建彼父子之号然后谓之继统则古尝有称高伯祖皇伯考者皆不得谓之统矣或以魏诏谓由诸侯入奉大统则当明为人后之义殊不知曹叡是时尚未有嗣其诏葢预为外藩援立者坊此有为之私非经常之典也可槩论乎故曰礼时为大顺次之不时不顺则非人情矣非人情则非礼矣臣窃敢谓今日之礼宜别为兴献王立庙京师使得隆尊亲之孝且使母以子贵尊与父同则兴献王不失其为父圣母不失其为母矣夫人必各本于父母而无二议礼者亦惟体之于心而已今者不稽古礼之大经而泥末世之故事不守祖宗之明训而率曹魏之旧章此臣之所未解者也虽然非天子不议礼今皇上虚已宏大畴咨众言倘以朝议为礼之当称号一定不可复易且将使天下后世之人皆知以利为利而自遗其父母疑非永言孝思孝思维则之谓也臣窃惟此礼乃天经地义万代瞻仰毫厘之差千里之缪故大臣平章小臣献纳皆分之宜也书曰有言逆于女心必求诸道有言逊于女志必求诸非道夫逆心之言疑于忠而未必皆道也逊志之言疑于谀而未必皆非道也臣愚岂敢导谀君上以自误于不忠又岂敢昧于自献以误君于不孝惟圣明体察而裁决焉臣不胜恳切聴命之至  

庙议疏【`张孚敬`】  

臣伏惟皇上以大孝之心议尊亲之典初因廷臣执论聚讼四年更诏三遍葢自汉宋以来之君所不决之疑至皇上决之所未成之礼至皇上成之真可谓洗千古之陋埀百王之法者也是以新诏传宣愚氓丕应葢礼必如此然后合乎天理之正即乎人心之安也兹光禄寺署丞何渊妄肆浮言破壊成礼称献皇帝为所自出之帝请立世室列祀太庙此何言也臣与廷臣抗论之初即曰当别为兴献王立庙京师又曰别立祢庙不干正统此非臣一人之议天下万世之公议也今何渊以献皇帝为所自出之帝比之今之徳祖请立世室比之周文王武王不经甚矣皇上聪明中正谅已察之兹言也上干九庙之威监下骇四海之人心臣不敢不为皇上言之昔汉哀帝追尊父定陶共王为共皇帝立寝庙京师序昭穆仪如孝元帝是为干纪乱统人到于今非之今何渊请入献皇帝主于太庙不知序于武宗皇帝之上与序于武宗皇帝之下与孝宗之统传之武宗序献皇帝于武宗之上是为干统无疑武宗之统传之皇上序献皇帝于武宗之下又于继统无谓何渊所请此何言也如谓太庙中不可无祢汉宣帝嗣昭帝后昭为宣之叔祖史皇孙尝别立庙未闻有议汉宗庙无祢者葢名必当实不可强为也如谓献皇帝庙终当何承臣谓由皇上以及圣子神孙于太庙当奉以正统之礼于献皇帝庙当奉以私亲之礼尊尊亲亲并行不背者也先儒谓孝子之心无穷分则有限得为而不为与不得为而为之均为不孝皇上追尊献皇帝别立庙者礼之得为者也此臣所以昧死劝皇上为之也入献皇帝主于太庙者礼之不得为者也此臣所以昧死劝皇上不为之也夫成礼则难壊礼则易伏乞皇上念此礼大成原出圣裁匪由人夺何忍一旦遽为小人所破壊邪  

重制诰疏【`张孚敬`】  

臣切惟制诰者王言也知制诰者臣职也知制诰而使王言不重则不得其职矣臣按国初以来成化以前制诰之体犹为近古明扬履歴宣昭事功其于本身者不过百余字其覃恩祖父母父母并妻室者不过六七十字言之者无费辞受之者无媿色近来俗习干求文尚夸大藻情饰伪张百成千至有子孙读其祖父母父母诰敕莫自知其所以然者卒使万乘之尊下誉匹夫匹妇之贱良可惜也孔子曰天下有道则行有枝叶天下无道则辞有枝叶今当圣明之世可使制诰之文为枝叶之辞哉伏乞敕下内阁自今以后凡为诰敕必须复古崇实一切枝叶浮夸之辞尽行删去庶王言重而人知所劝矣  

救张延龄疏【`张孚敬`】  

臣因张延龄事情不能积诚上悟圣心罪当万死万死伏思他人可委之无言臣受恩深重惟应死报皇上视臣有手足之亲托臣以心膂之寄臣不尽言以发机缄以明是非则臣负恩之罪万死莫赎矣本月十一日伏蒙圣谕谓延龄皇伯考懿亲祇宜守分犹有余歉乃包藏祸心谋为不轨是何道也并所奉皇伯母传谕录示臣等作速议处因法司会问招词未成不敢轻议十四日伏蒙发示会问招拟臣反复看得张延龄杀人罪状已明诚不可宥而谋逆之情未明故以一得之愚上请非以其真有逆情尚敢以孝皇帝懿亲请皇上宥之也随蒙圣谕责臣以左右大臣必为我皇祖保有天下以杀逆贼同姓尚处死况懿亲乎臣伏读无任战惧之至臣伏思皇上欲察延龄逆情真与不真行法当与不当请自今日在朝人心观之也夫延龄兄弟当孝宗武宗时朝士多相交往臣时虽未入仕窃尝闻之武宗弥留之际皇上迎继大统未至京师阁臣上托昭圣皇太后懿旨挐人輙自处断彼时威权内外已震惧矣迨夫皇上嗣统阁臣等乃輙敢以皇上考孝宗母昭圣凡在朝者靡不翕从昭圣因自以有拥立之恩以子皇上为当然以致圣母至京莫知所以接见之礼皆臣下谬妄之罪以悞昭圣也彼时臣初为进士未尝受皇上一命之寄皇上亦未尝识臣为何如人臣只因见得道理之真故敢以一人犯天下之怒幸赖圣明在上裁决不然臣万死无益也今朝士恨臣之心实未尝一日肯忘每欲相时报复虽昭圣皇太后之心恐亦未尝一日忘臣者也尝有人以斯言告臣者臣答之曰臣子事君惟尽此心之诚若夫成败利钝则在乎天而已臣自誓此心至死靡他也今者延龄情发臣观内外大小臣工俱黙黙无言虽言官亦无敢言孰是孰非者何也实皆幸皇上今有此举以为悉由议大礼中来得皇上诛灭延龄家俾昭圣皇太后不得善终以深皇上之过以为臣及献夫阳为解释阴为佐助以重臣二人之罪莫逃于天下后世其设心如此而已特圣明偶未之察耳臣连日伏思延龄杀人之罪诚不可宥皇上即杀之无得而议也其它如臣前议以处鹤龄或置之南京不得留住京师以滋惑仁寿宫之心臣之愚见尽忠于皇上者不过如此夫乱臣贼子人人得而讨之况臣为左右大臣又受恩深重者乎设使延龄真有逆谋而臣得见之真即当首倡大义请加天讨而族灭之又敢为之隠匿自甘为叛逆之党乎臣详招词所称曹祖鼓状有曰天曹抱送六丁六甲及天神护伊之说皆涉妖言皇上聪明天纵必能察悉孟轲氏曰行一不义杀一不辜而得天下有弗为也而况谋逆之罪灭人族数臣于延龄此项罪状实见得未真岂敢妄为议拟无所可否而重为圣徳之累乎臣又思皇上此等访据皆未知出于何人或彼一时不思干系国家宪典重大或出一时报复之私卒难收救圣明亦必自加察臣又思前次退休山中皇上召臣催敕内云自卿去后切轸朕思圣母嗟问者亦数次矣臣伏读流涕哽咽臣思皇上所以思臣圣母所以数问臣者臣之心岂惟皇上鉴之圣母亦鉴之矣兹者天眷圣明诞生皇嗣国本绵长万禩衍庆或以臣言上闻圣母亦必欲皇上寛法以处延龄之家者也诚或不察真情必欲断成谋逆之狱则当如律行法族灭张氏矣昭圣皇太后不知何以处之臣窃恐皇上之心必有所不安圣母之心亦所不安者矣臣承圣明厚恩重托君臣一体休戚相同忧之也深故言之也切虑之也逺故说之也详伏乞圣明俯赐加察焉  

## 辨体彚选卷一百十三

（明）贺复征 编  

○疏二十七  

上下一心同济圣治疏【`明湛若水`】  

臣近观进忠言者或斥奸邪之恶或规圣政之缺皆蒙圣徳包容而未见绎改近幸未见忧悔二者葢未知安危利害之相关是以不能遂痛切而猛省也臣得以近事明之陛下龙飞水国习知舟事请以舟喻谚云同舟共济岂不信哉岂不信哉夫天下犹一大舟也治乱安危未有津畔犹济大海也本在人主之一心犹夫舟之柁也公卿贤士辅导之臣运筹指方犹夫舟之有长年三老也百僚宣力犹夫篙师榜人为之左右也内臣外戚犹夫附舟之人也天下民庶实为邦本犹夫君之寳货任载也故附舟之人与寳货之利害在舟之安危舟之安危在柁之张弛柁之张弛在长年三老之操纵而篙师宣力与否也故舟危则凡在舟者莫不危舟安则凡在舟者莫不安有恃宠坏法以败人国家如同舟之人凿舟而破之自以为安而鲜不失者如先朝之迹而不知鍳也可谓智乎故欲济中兴之善治者莫若正君心欲正君心者莫若亲辅导知学之臣欲亲辅导知学之臣莫若左右仆从勿用匪人故一正君心而万化理矣谚云同行同命君臣内外以之今陛下不亲儒学之臣不闻正心之术朝纲不振宰制不施初政渐不克终近习渐为蒙蔽天戒屡见不实修省科道大臣交章未获举行臣恐如舟之柁渐弛矣左右亲信之人蛊惑上心不引之以声色则引之以异教亲戚希无厌之赏近幸夺法司之狱刑罚僣差纪纲废弛是皆所谓同舟之人凿舟而破之而不知自溺之祸者矣大臣见斥则将相继求去如尚书林俊孙交者百僚视之以为进退者也今人懐危心是犹长年三老篙师榜人引去而谁与宣力矣天下万民莫为匡济臣实痛心渺乎不知舟之安危也伏乞陛下察同舟之义讲学以正心亲礼大臣聴用科道百僚以辅理戒谕左右亲幸之人使勿壊事凿舟以自溺则内外臣工庶咸有济于无涯之福矣臣非纠劾之官然职在以学术开导人主诚有所见不敢不陈  

除邪妄以彰圣化疏【`夏言`】  

此者恭遇皇上谘及羣臣欲除去禁中释殿奉建两宫以备一代之制一时廷议翕然仰赞皇上笃养尽制之孝辟邪崇正之化盛徳大业光前振后矣今月十一日伏奉圣旨命大学士臣李时同臣言入看即所谓大善殿者臣等看得殿内有金银铸像巨细不下千百且多阴阳交接之状仰惟圣明烛其诞妄不经一旦奋然举而除之甚盛举也但臣见诸几案之上及悬庋梁栱之间与夫金函之所藏贮者为物尚多不可识辨问之守者且云是为佛骨是为佛牙枯朽摧裂竒离磈礧计不下千斤臣惟佛法之入中国自汉明帝时始然不过人诵其书习其教而已至唐宪宗朝乃迎佛骨至京师其臣韩愈上表极言其邪秽不祥不宜以入宫禁宪宗不能聴且深辠愈竟逺斥之臣意自是厥后人莫敢矫其非凡番民持以诳惑中国之人而名为佛颅佛骨者相属于道由是流入天子宫禁之内歴世皆然而不以为异今殿中所有未必非胜国所遗累朝以来亦必以为彼法则然未尝深究以延至今兹者恭惟皇上躬尧舜禹汤文武之资行尧舜禹汤文武之道所始议撤佛屋毁除秽像使诡异之形不得渎留清禁此真卓越千古之见出于寻常万万者也然殿宇像设既除所有前项佛颅佛牙之类皆属污秽不宜使之尚存臣请乞以此物勅下所司瘗之草野一切扫而凈之以永杜愚冥疑惑之端实为大圣人非常作为有补名教甚大功徳罔极臣不胜幸甚后世幸甚縁系除邪妄以彰圣化事理未敢擅便谨题请旨  

议处本兵邉方督抚兵备疏【`髙拱`】  

臣惟兵部尚书即古大司马之职所以统六师平邦国安危所系任至重也况二三十年来邉关多事调度为难则其任尤重所宜多需其才用之不竭然后可以济事而乃遇有员缺皇皇求索不得其人岂果世之乏才与良由养之不预是以不能卒得于临时也臣观兵部侍郎止如别部额设二员葢邉关无事之时则然也近年既称邉关多事而官则如旧或间添一员协理戎政然又时用宪臣侍郎亦非定员则所谓定员者止二人而已而二人者皆协理部事不得随时出入或欲廵阅邉务未免假借于他官或遇邉方总督员缺未免那移于他处假借他官则非其本职不便行事那移他处则补于东又缺于西且彼此候代道途遥逺动经岁时不得履任门庭紧急之事无人为御臣不意国家如此大事而乃茍且以处至此也臣愚诚中夜以思谓宜于兵部添设侍郎二员同额设侍郎协理部事平日则练习本兵政务或欲廵阅邉务即以一人往既便行事又不烦于假借或遇邉方总督员缺即以一人往既可朝发夕至又不费于那移迨其出入中外阅歴既深凡本兵政务与夫邉闗险隘军情缓急将领贤否士马强弱皆已晓畅谙熟方畧素定遇有尚书员缺即以其尤深者补之如此而犹称乏用必不然也然兵乃専门之学非人人皆可能者若用非其才固不能济若养之不素虽有其才犹无济也臣愚谓储养本兵大臣即当自兵部司属始葢兵部司属皆预闻军旅之事而乃不择其人泛然以用又往往迁为他官不得其人既未必可用而又迁为他官则人无固志视为传舍不肯専心于所职如此者非惟无以备他日之用而目下承行亦有不当者矣今宜特高其选而以有智谋才力者充之使其専官于此练习事务不复他迁而又议其升格如邉方兵备缺即以兵部司属补邉方廵抚缺即以邉方兵备补邉方总督缺即以邉方廵抚补而总督与在部侍郎时出时入以候尚书之缺譬之通政鸿胪然待次于下鱼贯而进其它官中有特出之才能知兵事者又间取一二以补不足如此而犹称乏用必不然也然臣又思之养才虽足以备用然劝惩不明何以尽人力体悉不周何以尽人心臣见邉方之臣涉歴沙漠是何等苦寒出入锋镝是何等艰险百责萃于前是何等担当显罚绳于后是何等危惧其为情苦视腹里之官奚啻十倍而乃与之同论俸资同议升擢甚者且或后焉此功臣所以灰心烈士为之太息者也诚宜特示优厚有功则加以不测之恩有缺则进以不次之擢使其功名常在人先他官不得与之同论俸资脱或推奸误事则律以法脱或任职不称则左其官使其功名常在人后尚不得与他官同论俸资夫称职者常先则人必欣于进取不称职者常后则人必惧于蹭蹬如是而犹不尽力必不然也至于人力有限穷则不支臣又见邉关总督之臣用之不效者既蒙显罚而用之效者乃不蒙顾惜事一入手更无援助更无代替使其频年累岁常受苦辛非惟不得息肩抑且不遑喘息直至肝脑涂地而后已斯其情不尤苦乎若使储养有素用不乏人自可行通融休假之法如其在邉日乆着有成绩则特取回部以休假之休假之后不妨再出使其精神得息而不疲知慧长裕而不竭以勤王事为济必多且臣子驰驱之苦既在上者所深体而君父体念之意亦在下者所周知君臣之义即同父子之恩如是而人不尽心必不然也臣受皇上眷任誓图报称见得邉事废弛必须得人乃可振起而用人不得其道乃如此若及今不为之所恐因循愈乆愈难收拾可终任其废弛而已乎故愿为我皇上早为设处以济目前之急预为储养以备他日之用安攘之计或莫先于此也伏望圣明裁断勅下该部施行不胜幸甚  

议处邉方有司疏【`髙拱`】  

臣惟蓟辽山陜沿邉有司虽是牧民之官实有疆埸之责边骑蹂践既难支持百姓凋残又难绥抚即以有才力者为之犹惧不堪即优厚而作兴之犹恐不振乃官其地者非杂流则迁谪非迁谪则多才力不堪之人谓以劣处之也彼其用之腹里尚然罔效又何有于邉方待之既薄志意隳阻又何望于展布是以善政无闻而郡邑之狼狈为甚皆是用人不当所致葢徒以地苦其人而曾不顾人之苦其地也葢徒以邉方为逺地而曾不思逺地安然后内地得以安也及今若不亟处恐日复一日狼狈愈极而不可收拾所关非细臣惟国家用人不当为官择地只当为地择官今邉方既系要紧之地又皆狼狈则尤宜以贤者处之合无今后各邉有司必择年力精强才气超迈者除补或查治有成绩兼通武事者调用而又议其赏罚有能保惠困穷俾皆乐业者以三年为率比内地之官加等升迁有能捍患御敌特着竒绩者以军功论不次擢用如其才畧恢弘可当大任即由此为兵备为廵抚为总督无不可者惟以治效为准不必论其出身资格若乃用之不效无益地方者降三级别用若乃观望推委以致悞事者轻则罢黜重则军法治罪夫既开功名之路以歆之于前则不肯不尽其心又有严罚以绳之于后则不敢不尽其力庶乎修职者多而邉方有赖也然臣又思功名之路既开则又有本是腹里而借邉方省分之名以图幸进者亦不可不预为一定之说臣等查得蓟辽则昌平顺义宻云懐柔蓟州玉田丰润遵化平谷迁安抚宁昌黎乐享延庆永宁保安自在安乐等州县山西则河曲临县忻州崞县代州五台繁峙定襄永宁宁乡岢岚岚县兴县静乐保徳大同懐仁浑源应州山阴朔州马邑蔚州广灵广昌灵丘等州县陜西则固原静宁隆徳安定会宁兰州环县安塞安定保安清涧绥徳米脂葭州吴堡神木府谷等州县此六十一处乃是邉方前项事宜惟当行之于此其它虽是蓟辽山陜所属不得槩以邉称徒资幸路其各府佐贰在邉任事者赏罚亦同前议则事体有定不可复有假借者矣臣因见得沿邉郡邑敝壊必当为日夜念此至熟故敢特效其愚伏望圣明裁断施行邉方幸甚  

宣谕将士疏【`赵贞吉`】  

题为宣谕事本月二十一日准臣奏为献计破敌事今敌大营在通州先锋环绕京城不先挫其锋则敌益骄不可制矣臣愚妄谓宜急遣近侍有才猷辩博官一员捧诏诣各军营激励三军之士许开损军之令许令将士义勇军民人等人自为战各得一首级者见赏银一百两如有将官等逗遛观望不进者亦许本官指名参奏在不失机宜其赏功银两须差锦衣卫官校押付各营纪功官员随同本官刻期发行待事定之日令如故惟皇上命当事大臣议其便宜行之钦蒙皇上准臣论事升臣一官兼风宪职衔奉敕宣谕城外各营将士寛其损军之罪重其赏功之格臣于本月二十二日酉时领敕二十三日前诣城外总兵官咸宁侯仇鸾等营宣扬圣意激励勇敢二十四日早再至鸾营令其督军前去剿捕零贼鸾以为雨大未可动臣以为此雨天之所赐乃敌骑失利之时正我军出竒之际今传闻冦往白羊口出去臣以为白羊等处皆山隘险塞去处而此贼止其一支又以抢掠财畜极多辎重为累若用竒兵趋出贼前令贼回寻古北口故道则我三军大战可获大克若放贼使出待其半渡纵兵击之可获半克若止望敌尘追之则为无策今朝廷开旷荡之恩令尔将官各得展布军士又遇此出格之赏且敌入山险之中复值雨水如此乃边骑大败之日将军立功之秋也鸾闻臣言即应曰此去定当大杀贼将官军士莫不感激思奋实时前去臣仍宣谕城西城东城南守护等营毕尚有宣府总兵官赵国忠一营在沙河迤北离城尚逺臣未经辞朝不敢擅去已令总兵官仇鸾差夜不收赍捧臣宣谕告示彼中将士讫二十五日夘时进城臣才薄识短不能仰答我皇上激厉将士之至意臣不胜悚惧待命之至  

议邉事疏【`赵贞吉`】  

奏为恳乞圣明赐解辅赞重任退供讲职以明臣节以图报称事臣于本年八月二十二日伏蒙圣恩命臣以本官兼文渊阁大学士同李春芳等在内阁办事臣于次日廷谢毕复面恩讲筵蒙天语叮咛命臣尽心辅佐赞理政事钦此臣于时稽首仰对谓近日朝廷纪纲邉防政务多有废弛臣欲舍身任事未免招怨伏望皇上与臣作主张容臣得以尽力臣誓不敢有负任使以干明典伏蒙谕旨知道了钦此臣感恩图报一念之诚于是沦洽骨髓矣至九月内闻敌入大同大肆杀掠总督陈其学握兵观望于懐来宣府之间总兵赵苛弃镇逺避于应州方域之境廵抚李秋副将麻锦等皆闭门锁堡以自全夫高位重禄之臣有封疆守备之责者坐视敌骑深入屠杀生民曽不能发一矢以向贼其心固已忍其罪亦已重矣然又于旬日之后敌骑尚未退情乃輙敢上夸功献捷之疏以欺罔天聴是诚何心哉人臣之罪宁复有大于此者乎当有廵按御史燕儒宦歴陈该镇文武之臣失事之由及地方残伤之状以闻又该刑科给事中查铎云南道监察御史王圻劾陈其学赵苛掩败为功扶同欺罔之罪一时朝廷之上公论赖之稍明奈何该科该部袭守近年旧套在科则为漫然两可避匿之参在部则为肆然庇护再查之覆蒙皇上发下内阁令臣等看详拟票间臣即与大学士李春芳说道国家之事最重者在邉防欲整理邉防在正朝延纪纲耳赏罚乃纪纲之大者若大同一镇功罪不明赏罚不当则诸邉视效因循怠玩皆不可复整理矣此乃社稷之计也我辈则社稷之隶又安可不勉乎皇上虚懐委任我辈若不任怨乌能修政立事以报答圣主之知遇哉今正大同之罪只以祖法国是公论清议八个字断之足矣主将不固守祖法也隆庆元年皇上处治蓟州山西失事之律国是也大同廵按所奏科道所劾公论也当事之臣请赂不行持法不废清议也守祖法定国是张公论畏清议非我辈其谁哉我辈若守得此八个字坚定则何事不可立何政不可修又何惧于任怨哉于时阁臣不以臣言为然臣亦隠忍不敢渎闻者以为俟其再查果如奏劾所论则请正其罪未晩也今该廵按燕儒宦覆查失事罪状益加详着况未经再查之先大同失事之情弊已昭布人人之耳目而不可掩矣今兵部题覆仍循回护之方阁臣拟票尚存姑息之意臣备员宻勿与参谋断但自顾才识俱出诸臣之下欲争论而力不能徒抱学古之愚终鲜匡时之智故懐惭而思退矣窃念臣今年已六十二岁来日匪多效忠无术若旅进旅退惟知恋此崇阶患得患失不思有忝衮职则臣壮岁所存之志将与齿髪俱衰而人臣守正之节于是大壊矣此臣之所以自伤而不敢不以之自励者也故敢冐万万死罪哀鸣于君父之前乞解辅职以避贤路退就讲官勉修旧业葢臣自揣绵力不堪恐负圣明委托之重又思洪业未报犹愿输涓埃仰答之私以此自白其心求无愧于自献之言耳  

直言天下第一事疏【`海瑞`】  

臣闻君者天下臣民万物之主也惟其为天下臣民万物之主责任至重凡民生利病一有所不宜将有所不称其任是故养君之道宜无不备而以其责寄臣工使之尽言焉臣工尽言而君道斯称矣昔之务为容恱阿谀曲从致使灾祸隔絶主上不闻者无足言矣过为计者则又曰君子危明主忧治世夫世则治矣以不治忧之主则明矣以不明危之毋乃使之反求眩瞀莫知趋舍矣乎非通论也臣受国厚恩矣请执有犯无隠之义美曰美不一毫虚美过曰过不一毫讳过不为恱谀不暇过计谨披沥肝胆为陛下言之汉贾谊陈政事于文帝曰进言者皆曰天下已治已安矣臣独以为未也安且治者非愚则谀夫文帝汉贤君也贾谊非苛责备也文帝性仁颇柔慈恕恭俭能有爱民之美优游退逊尚多怠废之政不究其弊所不免槩以安且治当之愚也不究其才所不能槩以政之安且治颂之谀也陛下自视于汉文帝何如陛下天资英断睿识絶人可为尧舜可为禹汤文武下之如汉宣之励精光武之大度唐太宗之英武无敌宪宗之志平僭乱宋仁宗之仁恕举一节可取者陛下优为之即位初年刬除积弊焕然与天下更始举其大槩箴敬一以养心定冠履以辨分除圣贤土木之像夺宦官内外之权不当祀毁不与祀祀孔子推及所生天下忻忻然以大有所为仰之识者谓辅相得人太平指日可期非虚语也高汉文帝逺甚然文帝能充其仁恕之性节用爱人吕祖谦称其不尽人之财情是也一时天下虽未可尽以治安予之然贯朽粟陈民多康阜三代之后皆称贤君焉陛下则锐精未乆妄念牵之而去矣反刚明而错用之谓长生可得一意玄修富有四海不曰民之脂膏在是也而兴修土木二十余年不视朝纲法纪弛矣数行推广事例名节滥矣二王不相见人以为薄于父子以猜疑诽谤戮辱臣下人以为薄于君臣乐西苑而不返宫人以为薄于夫妇天下吏贪民不聊生水旱靡时盗贼滋炽自陛下登极初年亦有之而未甚也今赋役烦増万方则效陛下破产礼佛日甚室如悬罄十余年来天下极矣天下因即陛下改元之号而臆之曰嘉靖者言家家皆净而无财用也迩者严嵩罢相世蕃极刑差快人意一时称清时焉然严嵩罢相之后犹之严嵩未相之先而已非大清明世界也不及汉文帝逺甚天下之人不直陛下乆矣内外臣工之所知也知之而讳语诗云衮职有阙惟仲山甫补之今日所赖以弼棐匡救格非以归正诸臣责也夫圣人岂絶无过举哉古者设官亮采惠畴足矣不必责之以諌保氏掌諌王恶不必设之也木绳金砺圣贤不必言之也乃修斋建醮相率进香天桃天药相率表贺建兴宫室工部极力经营取香觅寳户部差求四出陛下误举诸臣误顺无一人为陛下正言焉都俞吁咈之风陈善闭邪之义邈无闻矣谀之甚也然愧心馁气退有后言以从陛下昧没本心以歌颂陛下欺君之罪何如夫天下者陛下之家也人未有不顾其家者内外臣工有官守有言责皆所以奠陛下之家而盘石之也一意玄修是陛下之心惑也过于苛断是陛下之情偏也而谓陛下不顾其家人情乎诸臣顾身念重得一官多以欺败不事事败有不足以当陛下之心者其不然者君心臣心偶不相值也遂谓陛下为贱薄臣工诸臣正心之学微所言或不免已私或失详审诚如胡寅挠乱政事之说有不足以当陛下之心者其不然者君意臣意偶不相值也遂谓陛下为是已拒諌执陛下一二事不当之形迹亿陛下千百事之尽然陷陛下误终不释诸臣欺君之罪大矣记曰上人疑则百姓惑下难知则君长劳今日之谓也为身家心与惧心合臣职不明是以一二事形迹既为诸臣解之矣求长生心与惑心合有辞关于臣君道之不正臣请再为陛下开之陛下之误多矣大端在修醮修醮所以求长生也自古圣贤止说修身立命止说顺受其正葢天地赋予于人而为性命者此尽之矣尧舜禹汤文武之君圣之盛也未能乆世不终下之亦未见方外士自汉唐宋存至今日使陛下得以访其术者陶仲文陛下以师呼之仲文则既死矣仲文尚不能长生而陛下独何求之至为天赐仙桃药丸怪妄尤甚宋真宗获天书于干佑山孙奭諌曰天何言哉岂有书也桃必采而后得药由人工捣以成者也兹无因而至桃药是有足而行耶天赐之者有手执而付之耶陛下玄修多年矣一无所得至今日左右奸人逆陛下玄修妄念区区桃药之长生理之所无而玄修之无益可知矣陛下又将谓悬刑赏以督率臣下分理有人天下无不可治而玄修无害矣乎夫人幼而学既无致君泽民异事之学壮而行亦无致君泽民殊用之心太甲曰有言逆于女心必求诸道有言逊于女志必求诸非道言顺者之未必为道也即近观严嵩有一不顺陛下者乎昔为贪窃今为逆本梁材守道守官陛下以为逆者也歴任有声官户部者至今首称之虽近日严嵩抄没百官有惕心焉无用于积贿求迁稍自洗涤然严嵩罢相之后犹之严嵩未相之前而已诸臣宁为严嵩之顺不为梁材之执今甚者贪求未甚者挨日见称于人者亦廊庙山林交战热中鹘突依违苟举故事洁已格物任天下重使社稷灵长终必赖之未见其人焉得非有所牵制其心未能纯然精白使然乎陛下欲诸臣惟予行而莫违也而责之以效忠付之以翼为明聴也又欲其顺乎玄修土木之设是股肱耳目不为腹心卫也而自为视聴持行之用有臣如仪衍焉可以成得志与民由之之业无是理也陛下诚知玄修无益臣之改行民之效尤天下之安与不安治与不治由之翻然悔悟日视正朝辅宰九卿侍从言官讲求天下利害洗数十年道君之误置其身于尧舜禹汤文武之域使其臣亦洗数十年阿君之耻置其身于皋陶伊传之列相为后先明良喜起都俞吁咈内之宦官宫妾外之光禄寺厨役锦衣卫恩荫诸衙门带俸举凡无事而官者亦多矣上之内厨内库下之户工部诸厂叚绢粮料诸宝器用木材诸物多而积于无用用之非所宜用亦多矣诸臣必有为陛下言者诸臣言之陛下行之此则在陛下一节省间而已京师之一金田野之百金也一节省而国有余用民有葢藏不知其几也而陛下何不为之官有职掌先年职守之正职守之全而未行之今日职守之废职守之茍且因循不认真不尽法而自以为是敦本行以端士习止上纳以清仕途乆任吏将以责成功练选军士以充召募驱缁黄逰食使归四民责府州县兼举富教使成礼俗复屯盐本色以裕邉储均田赋差丁以苏困敝举天下官之侵渔将之怯懦吏之为奸刑之无少姑息焉必世之仁博厚高明悠逺之业诸臣必有为陛下言者诸臣言之陛下行之此则在陛下一振作间而已一振作而诸废具举百弊刬絶唐虞三代之治粲然复兴矣而陛下何不为之节省之振作之又非有所劳于陛下也九卿总其纲百职分其任诸抚按科道纠举肃清之于其间陛下持其大纲稽治效而责成焉劳于求贤逸于任人如天运于上而四时六气各得其序恭已无为之道也天地万物为一体固有之性也民物熙浃熏为太和而陛下性分中自有真乐矣可以赞天地之化育则可以与天地参道与天通命由我立而陛下性分中自有真寿矣此理之所有可旋至而立效者也若夫服食不终之药遥望轻举理之所无者也理之所无而切切然散爵禄竦精神玄修求之悬思凿想系风捕影终其身如斯而已矣其可乎夫君道不正臣职不明此天下第一事也于此不言更复何言大臣持禄而外为谀小臣畏罪而面为顺陛下有不得知而改之行之者臣每恨焉是以昧死竭忠惓惓为陛下言之一反情易向之间而天下治与不治民物之安与不安决焉伏惟陛下留神宗庙幸甚天下幸甚臣无任战栗恐惧之至  

## 文章辨体彚选卷一百十四

（明）贺复征 编  

○疏二十八  

乞诛贼臣疏【`明杨继盛`】  

臣前任兵部车驾司员外郎諌阻马市言不及时本内脱字罪应下狱被逆鸾威属问官将臣手指拶折胫骨夹出必欲置之于死荷蒙皇上圣恩薄罚降调不二年间复升今职夫以孤直罪臣不死逆鸾之手已为万幸而又迁转如此之速则自今已往之年皆皇上再生之身自今已往之官皆皇上钦赐之职也臣蒙此莫大之恩则凡事有益于国家可以仰报万一者虽死有所不顾而日夜祗惧思所以舍身图报之道又未有急于请诛贼臣者臣官居兵曹以讨贼为职然贼不専于冦贼凡有害于社稷人民者均谓之贼臣观大学士严嵩盗权窃柄误国殃民其天下之第一大贼乎方今在外之贼惟边患为急在内之贼惟严嵩为最边患者籓篱之盗疮疥之疾也贼嵩者门庭之冦心腹之害也贼有内外攻宜有先后未有内贼不去而可以除外贼者故臣请诛贼嵩当在剿絶边冦之先且嵩之罪恶贯盈神人共愤徐学诗沈錬王宗茂等尝劾之矣然止言嵩贪污之小而未尝发嵩僣窃之罪嵩之奸佞又善为摭饰之巧而足以反诬言者之非皇上之仁恕又冀嵩感容留之恩而图为改邪归正之道故嵩犹得窃位至今嵩于此时日夜感恩可也岂意因言者之多而益宻其弥缝之计因皇上之留而愈恣其无忌惮之为众恶俱备四端已絶虽离经叛道取天下后世之唾骂亦有所不顾矣幸赖皇上敬天之诚格于皇天上天恐奸臣害皇上之治而屡示灾变以警告去年春雷乆声不息占云大臣専政然臣莫大于嵩而専政亦未有过于嵩者去年冬日下有赤色占云下有叛臣夫曰叛臣非谋反之谓也心不在君而背之者皆谓之叛然则背君之臣又孰有过于嵩乎如各处地震与夫日月交食之变其灾皆当应于贼嵩之身者乃日侍其侧而不觉上天仁爱警告之心亦恐怠且孤矣不意皇上聪明刚断乃甘受嵩欺人言既不见信虽上天示警亦不省悟以至于此也臣敢以嵩之専政叛君之十大罪为皇上陈之我太祖高皇帝亲见宰相専权之祸遂诏天下罢中书丞相而立五府九卿分理庶政殿阁之臣惟备顾问视制草不得平章国事故载诸祖训有曰以后子孙作皇帝时臣下有建言设立丞相者本人凌迟全家处死此其为圣子神孙计至深逺也又嵩为辅臣俨然丞相自居挟皇上之权侵百司之事凡府部每事之题覆其初惟先呈稿而后敢行及今面禀而后敢起稿嵩之直房百官奔走如市府部堂司嵩差人络绎不絶事无大小惟嵩主张一或少违显祸立见及至失事又谢罪于人虽有前丞相之専恣未有如斯之甚者是嵩虽无丞相之名而有丞相之权有丞相之权而无丞相之干系以故各官之升迁未及谢恩先谢嵩矣葢惟知事权出于嵩惟知畏惧奉承于嵩而已此壊祖宗之成法一大罪也权者人君所以统驭天下之具不可一日下移臣下亦不可毫髪僣踰皇上令嵩票本葢任人图政之诚心也岂意嵩一有票本之任遂窃威福之权且如皇上用一人嵩即差人先报曰我票本之荐也及皇上黜一人嵩又扬言于众曰此人不亲附于我故票本罢之皇上宥一人嵩即差人先报曰我票本救之也及皇上罚一人嵩又扬言于众曰此人得罪于我故票本报之凡少有得罪于嵩者虽小心躱避嵩亦寻别本带出旨意报复陷害是嵩窃皇上之恩以市已之惠假皇上之罚以彰已之威所以羣臣感嵩之恵甚于感皇上之恩畏嵩之威甚于畏皇上之罚也用舎赏罚之权既归于嵩大小臣工又尽附于嵩嵩之心胆将不日大且肆乎臣不意皇上之明断乃假权于贼手如此也此窃皇上之大权二大罪也善则称君过则归已人臣事君之忠也书曰尔有嘉谟嘉猷则入告尔后于内尔乃顺之于外曰斯谟斯猷惟我后之徳葢人臣以已之善而归之于君使天下皆称颂君之徳不敢彰已之能以与君争功也嵩于皇上行政之善每事必令子世蕃传于人曰皇上初无此意此事是我议而行之葢惟恐天下之人不知事权之出于已也及今则将圣谕及嵩所进掲帖刻板刋行为书十册名曰嘉靖疏议使天下后世皆知皇上以前所行之善尽出彼之拨置主张皇上若一无所能者人臣善则称君之忠果若此乎此掩皇上之治功三大罪也皇上令嵩票本葢君逸臣劳之意嵩乃令子世蕃代票恣父逸子劳之为世蕃却又约诸干儿子赵文华等羣会票拟结成奸党乱政滋弊一票屡更数手机宻岂不漏泄所以旨意未下满朝纷然已先知之及圣旨既下则与前所讲若合符契臣初见嵩时适原任职方司郎中江冕禀事于嵩曰昨御史蔡朴参守备许实等失事本部覆本已具掲帖于东楼闻东楼已票送入未知何如东楼者世蕃之别号也嵩云小儿已票罚俸内分两等甚有分晓皇上定是依拟臣初甚疑及后旨下果如嵩言即臣所亲见一事则其余可知矣又前经歴沈錬劾嵩皇上将本下大学士李本票拟本又熟愞庸鄙奔走嵩门下为嵩心腹感嵩之恩畏嵩之威仓皇落魄莫知所措差人问世蕃如何票世蕃乃同赵文华拟票停当赵文华袖入逓与李本李本抄票封进此人所共知也即劾嵩之本世蕃犹得票拟则其余又可知矣是嵩既以臣而窃君之权又以子而并已之权百官孰敢不服天下孰敢不畏故今京师有大丞相小丞相之謡又曰此时父子二阁老他日一家尽狱囚葢深恨嵩父子并専权柄故耳此纵奸子之僣窃四大罪也邉事之废壊皆原于功罪赏罚之不明嵩为辅臣以明功罪以励士心可也乃为垄断之计先自贪冐军功将欲令孙冐功于两广故先布置伊表侄欧阳必进为两广总督亲家平江伯陈圭为两广总兵乡亲御史黄如桂为广东廵按朋奸比党朦胧凑合先将长孙严效忠冐两广奏捷功升所镇抚又冐琼州一人自斩七首级功造册缴部效忠告病乃令次孙严鹄袭替鹄又告并前效忠七首级功加升锦衣卫千户今任职管事有武选司昃字十九号堂稿可查夫效忠严鹄皆世蕃子也随任豢养未闻一日离家至军门乳臭孩童亦岂能一人自斩七首级而假报军功冐滥锦衣卫官爵以故欧阳必进得升工部尚书陈圭告病回京得掌后府印信黄如桂得骤升太仆寺少卿是嵩既窃皇上爵赏之权以官其子孙又以子孙之故升迁其私党此俑既作仿效成风蒋应奎等令子冐功打死发遣皆嵩有以倡之也夫均一冐功也在蒋应奎等贪冐科道则劾之在嵩贪冐人所共知科道乃不敢劾则嵩积威足以箝天下之口可知矣此冐朝廷之军功五大罪也逆贼仇鸾总兵甘肃为事革任嘉靖二十九年张逹等阵亡正边外窃伺之时使嵩少有为国家之心选一贤将边外闻知岂敢轻犯京师世蕃乃受鸾银三千两威逼兵部荐为大将及鸾冐哈丹儿军功世蕃亦得以此升官荫子嵩父子彼时尝自夸以为有荐鸾之功矣及鸾权日盛出嵩之上反欺侮于嵩尝自叹以为养虎遗患后又知皇上有疑鸾之心恐其败露连累始不相合互相诽谤以冺初党之迹以眩皇上之明然不知始而逆鸾之所以敢肆者恃有嵩在终而嵩与逆鸾之所以相反者知皇上有疑鸾之心故耳是勾贼背逆者鸾也而受贿引用鸾者则嵩与世蕃也使非嵩与世蕃则鸾安得起用虽有逆谋亦安得施乎进贤受上赏进不肖受显戮嵩之罪恶又出鸾之上矣此引背逆之奸臣六大罪也嘉靖二十九年边骑犯京深入失道归路已絶我军奋勇正好与之血战一大机会也兵部尚书丁汝夔问计于嵩嵩宜力出剿战以伸中国之威以纾皇上之忧可也乃曰京师与邉上不同邉上战败犹可掩饰此处败皇上必知莫若按兵不动任其抢足便自退回以故汝夔传令不战及皇上拿问汝夔求救于嵩嵩又曰虽是挐问我具掲帖维持可保无事葢恐汝夔招出真情故将此言啜哄以安其心汝夔亦恃嵩平日有回天手叚故安心不辩及汝夔临刑始知为嵩所误乃大呼曰严嵩误我矣此人所共知也是汝夔不出战之故天下皆知为嵩主张特皇上不知之耳此误国家之军机七大罪也黜陟者人君之大权非臣下可得専且私也刑部郎中徐学诗以论劾嵩与世蕃革任为民矣嵩乃于嘉靖三十年考察京官之时恐吓吏部将学诗兄中书舎人徐应丰罢黜荷蒙圣明洞察其奸将应丰留用夫应丰乃皇上供事内庭之臣嵩犹敢肆其报复之私则在内之臣遭其毒手者又何可胜数耶户科都给事中厉汝进以论劾嵩与世蕃降为典史矣嵩于嘉靖二十九年考察外官之时逼吓吏部将汝进罢黜夫汝进言官也纵言不当皇上既降其官矣其为典史则无过可指也嵩乃以私怨罢黜之则在外之臣被其中伤陷害者又何可胜数耶夫嵩为小人故善人君子多与之相反嵩不惟罢其官又且曲加之罪不惟罚及一身又且延及子弟以故善类为之一空此时计数正人君子能几人哉是黜陟之权皇上持之以激励天下之人心贼嵩窃之以中伤天下之善类此専黜陟之大柄八大罪也嵩既専权则府部之权皆挠于嵩而吏兵二部大利所在尤其所専主者文武官之迁升不论人之贤否惟论银之多寡各官之任亦通不以报効皇上为心惟日以纳贿贼嵩为事将官纳贿于嵩不得不剥削乎军士所以军士多至失所而邉方为甚有司既纳贿于嵩不得不滥取百姓所以百姓多至流离而北方之民为甚一人専权天下受害怨恨满道含寃无伸人人思乱皆欲食嵩之肉皇上虽屡加抚恤之恩岂足以当嵩残虐之害若非皇上徳泽之深祖宗立法之善天下之激变也乆矣军民之心既怨恨思乱臣恐天下之患不在外敌而在域中此失天下之人心九大罪也风俗之隆替系天下之治乱我朝风俗淳厚近古罕俪逆瑾用事始为少变皇上即位以来躬行古道故风俗还古及嵩为辅臣謟谀以欺乎上贪污以率其下通贿殷懃者虽贪如盗跖而亦荐用奔竞疏拙者虽亷如夷齐而亦罢黜一人贪利天下成风守法度者以为固滞巧弥缝者以为有才励亷介者以为矫激善奔走者以为练事卑污成套牢不可破虽英雄豪杰亦入套中从古风俗之壊未有甚于此时者究其本源嵩先好利此天下所以皆尚于贪嵩先好谀此天下所以皆尚乎謟源之不洁流何以清风俗不正而欲天下治得乎此壊天下之风俗十大罪也嵩有十大罪昭人耳目以皇上之聪明固若不知者何哉葢因皇上待臣下之心出于至诚贼嵩事皇上之奸入于至神以至神之奸而欺至诚之心无怪其堕于术中而不觉也臣再以嵩之五奸言之知皇上之意向者莫过于左右侍从之臣嵩欲托之以伺察圣意故先用寳贿结交情熟于皇上宫中一言一动一居一起虽戏笑欷歔之声游观燕乐之为无不报嵩知之每报必酬以重赏凡圣意所爱憎举措嵩皆预知故得以遂逢迎之巧以恱皇上之心皇上见嵩之所言所为尽合圣意葢先有人以通之也是皇上之左右皆贼嵩之间谍此其奸一也通政司纳言之官嵩欲阻塞天下之言路故令干儿子赵文华为通政司使凡章奏到文华必将副本送嵩与世蕃先看三四日后方纔进呈本内情节嵩皆预知事少有干于嵩者即先有术以为之弥缝闻御史王宗茂劾嵩之本文华停留五日方上故嵩得以展转摭拾其故是皇上之纳言乃贼嵩之拦路犬此其奸二也嵩既内外弥缝周宻所畏者厂卫衙门缉访之也嵩则令子世蕃将厂卫官笼络强迫结为儿女亲家夫既与之结亲虽有忠直之士孰无亲戚之情于贼嵩之奸恶又岂忍缉访发露不然嵩籍江西去京四千余里乃结亲于此势属不便欲何为哉不过假婚姻之好以遂其掩饰之计耳皇上试问嵩之诸孙所娶者谁氏之女便可见矣是皇上之爪牙乃贼嵩之瓜葛此其奸三也厂卫既为之亲所畏者科道言之也嵩恐其奏劾故于科道之初选非出自门下者不得与中书行人之选知县推官非通贿门下者不得与行取之列考选之时又择熟愞圆融出自门下者方补科道茍有忠鲠节义之气者必置之部属南京使知其罪而不得言言之而亦不真既选之后或入拜则留其饮酒或出差则为之饯赆或心有所爱憎则唆之举劾为嵩使令至五六年无所建白便升京堂方面夫既受嵩之恩又附嵩且有效验孰肯言彼之过乎其虽有一二感皇上之恩而欲言者又畏同类泄露孤立而不敢言而嵩门下之人每张大嵩之声势阴阻其敢諌之气以故科道诸臣宁忍负于皇上而不敢忤于权臣也是皇上之耳目皆贼嵩之奴仆此其奸四也科道虽笼络停当而部官有如徐学诗之类者亦可惧也嵩又令子世蕃将部官之有才望者俱网罗门下或援之乡里或托之亲识或结为兄弟或招为门客凡部中有事欲行者先报世蕃知故嵩得预为之摆布各官少有怨望者亦先报世蕃知故嵩得早为之斥逐连络蟠结深根固蔕合为一党互相依附各部堂司大半皆嵩心腹之人皇上自思左右心腹之人果为谁乎此真可为流涕者也是皇上之臣工多贼嵩之心腹此其奸五也夫嵩之十罪赖此五奸以弥缝之识破嵩之五奸则其十罪立见噫嵩握重权诸臣顺从固不足怪而大学士徐阶负天下之重望荷皇上之知遇宜深抵力排为天下除贼可也乃畏嵩之巧足以肆其谤惧嵩之毒足以害其身宁郁怏终日凡事惟聴命于嵩不敢持正少抗是虽为嵩积威所刼然于皇上亦不可谓之不负也阶为次辅畏嵩之威亦不足怪以皇上聪明刚断虽逆鸾隠恶无不悉知乃一向含容于嵩之显恶固若不能知亦若不能去葢不过欲全大臣之体面姑优容之以待彼之自壊耳然不知国之有嵩犹苗之有莠城之有虎一日在位则为一日之害皇上何不忍割爱一贼臣顾忍百万苍生之涂炭乎况迩来疑皇上之见猜已有异离之心志如再赐优容姑待之恩恐致以前宰相之祸天下臣民皆知其万万不可也臣前諌阻马市谪官邉方往返一万五千余里道途艰苦妻子流离宗族贱恶家业零落幸复今职方纔一月臣虽至愚非不知与时浮沉可图报于他日而履危冐险攻难去之臣徒言取祸难成侥幸万一之功哉顾皇上既以再生之恩赐臣臣安忍不舍再生之身以报皇上况臣狂直之性生于天而不可变忠义之心痒于中而不可忍每恨壊天下之事者惟逆鸾与嵩鸾已殛死独嵩尚在嵩之奸恶又倍于鸾将来为祸更甚使舎此不言再无可以报皇上者臣如不言又再有谁人敢言乎伏望皇上聴臣之言察嵩之奸羣臣于嵩畏威懐恩固不必问也皇上或问二王令其面陈嵩恶或询诸阁臣谕以勿畏嵩威如果的实重则置以専权重罪以正国法轻则谕以致仕归家以全国体则内贼既去朝廷可清矣将见边蕃前既闻逆鸾之死今又闻严嵩之诛必畏皇上之圣断知中国之有人将不战而夺其气闻风而丧其胆况贼臣既去豪杰必出功赏既明军威自振如或再冦用间设伏决一死战臣敢许其战胜克敌特易易事耳外贼何忧其不除敌患何忧其不絶乎内贼既去外贼既除其致天下之太平何有故臣欲舍死图报而必以讨贼臣为急也然除外贼者臣等之责而去内贼者则皇上之事臣感皇上知遇之厚不忍负荷皇上再生之恩不能忘感激无地故不避万死  

早正奸臣误国以决征伐大策疏【`沈炼`】  

臣观昨岁敌人犯顺得利而归迩又阳言入贡阴懐故智致厪皇上宵旰之忧奋扬神武张皇六师必欲乘时以兴北伐此固天地神人之所共愤文武羣臣之所愿戮力者也然用兵之机必先庙筭方今庙筭必先为天下除奸邪而激忠义则敌人不足平矣伏读圣谕有能大破逆贼强冦者人人尽言钦此臣至今思割肝胆竭股肱以效其至愚臣诚愤懑誓不与此贼俱生切见辅臣严嵩受国重任视如鸿毛贪婪之性疾如膏育愚鄙之心顽于铁石当此之时不闻其劳心焦思延访贤豪咨诹方畧以为治国安邉之策惟与伊子世蕃日夜图惟不过为自全之计人有欲为忠谋竒计者恐其胜我也多方以阻之人有欲贡谀言謟色者乐其亲我也则曲意以交之揣摩之术利于锥刀而不用之以经国狐媚之态病于夏畦而不用之以亲贤纳贿以鬻官吏也已成常例则心知其过而不能回开筵以结士夫也用市虚文则外惧其显而不能止原其所以纳贿者以为既得其财而又可以制其心既得其心又可以资其力此其为身谋善矣其如国家之事何哉邉将非多用黄金不可以得官彼曷肯奋身却敌以钱而买死守臣非累通书币不可以致誉彼曷肯忘已爱民以私而为公乃今考察之时又其父子获利之日矣朝廷赏一人则曰由我而赏之也罚一人则曰由我而罚之也于是人人皆思所以计嵩父子之爱憎而不复知有朝廷之恩威矣臣非不能指其细姑举其罪之大者有十纳将官之贿以开邉陲之衅罪之一也受诸王馈遗令宗藩失职罪之二也揽吏部之权奸赃狼籍至于驿丞小吏亦无所遗官常不立风纪大壊罪之三也索抚按之常例奔走书使络绎其门以致有司聚敛而百姓之财日削教化不行罪之四也阴制科道官俾不敢言罪之五也蠧贤嫉能中伤善类一忤其意必挤之死地而后已使人为国之心顿然消阻罪之六也纵其子受贿以敛怨天下罪之七也日月搬移货财骚动道路民穷财尽国之元气大亏罪之八也为内阁久而奸贪日甚无一善状罪之九也不能协谋天讨以舒君父之忧罪之十也故今边警之来者三尺童子皆知严嵩父子之所致也又况重之以十罪乎吏部尚书夏邦谟名为公室之臣实为私门之吏大事面白严嵩而后敢行小事书通世蕃而后敢发三公但叅谋议岂可以父子而干预六卿之政耶为邦谟者少有骨鲠之风昌言执法彼不能不回面而改行藉能阴措其手不过解官而去耳惟其计利之心一动则患失之谋百出始也因贿而得官既也因官而得贿势利坚于胶漆道义薄于秋云妾妇之道至工丈夫之心已丧如之何其察天下之官吏也官吏之言曰内阁吏部要钱吾党守清无益于是内外逺近相视成风亷耻不行盗贼蜂起今之考察将以进亷退贪不除此三人者虽日去赃墨之吏无庸也身为污辱之吏而曰我将进贤退不肖也吾谁欺欺天乎使内阁吏部尽忠则六卿尽职矣又何至于丁汝夔之失事乎乃今日之事未艾也犹闻有阻北伐以为不可者然敌人之称贡也许亦来不许亦来而朝廷之出兵也来亦伐不来亦伐善用兵者可以守亦可以战不善用兵者不能战则亦不能守矣今能阻朝廷之北伐能保敌人之不南侵乎但整兵列阵俟隙而后动以保万全之胜则存乎将帅之能耳今之欲阻北伐者其心曰事成则归功于将帅事失则归罪于辅臣此所以倡为不可战之说于其间其为欺君误国之罪又大矣伏乞皇上敕下廷臣将此三人详议其罪应诛而诛应斥而斥则赏罚明而贤否别忠臣义士无不仗劔而起感激奋发争先效死而小丑不足灭矣迩者颷风大作皇上所宜速发干刚以回天变以慰人心臣不胜惓惓激切之至  

崇真儒疏【`袁洪愈`】  

孔子谓子夏曰女为君子儒无为小人儒所谓君子儒者乃真也何也求诸已而不求诸人也尚行而不尚言务实而不务虚也若求诸人而不求诸已而言过于行名胜其实则为小人儒矣小人则伪而已矣崇儒而不得其真是教天下以伪而已矣臣见长洲县岁贡生员王敬臣自少闲诗礼之训稍长习圣贤之学读书必体之身心躬行必先乎孝弟亲嚼饭以养其祖母罄妻装以嫁其女弟族人贫乏者分空室以居之计饔飱以给之不自知其家之不足也门人受业者教之以思诚之学教之以孝弟之道惟恐人之不为善也事亲之礼巨细曲尽而无替于始终检身之功夙夜匪懈而尤严于慎独淹贯五经而讲究不倦悉有众善而容貌若愚和易而不流直谅而不亢绍伊洛之正泒实圣世之真儒如敬臣者宁使之终困于流庶同腐于草木而已哉乞勅下行查如果臣言不谬或特行召见之礼或専授翰林之职必能敷陈道义赞襄谋猷所益于圣治岂浅浅哉此臣特以所灼见者言之耳天下之为真儒者或不止此举一人而诸臣皆知所举矣  

禁刑狱之滥疏【`毛恺`】  

臣等迩者屡覩在外各抚按院官后先奏报灾伤如畿甸吴楚之南北山之东西与夫云中上谷之间率洪水暴溢壊人田舎雨雹飞蝗彼此荐作地方被灾广且重矣夫变不虚生灾由人召仰惟皇上恭俭仁慈爱民勤政宜乎人安民阜时和岁丰今若此得非大小臣工职守未尽有以致之也乎否则何其反常若是也夫水与雹蝗皆阴物也为灾广重阴莫盛焉求诸所致厥类虽多而刑狱乃其尤者葢刑秉阴令主肃杀臣等所职业在于是毋亦中外之狱容有横滥不法如水之泛溢莫可堤防如蝗雹之害稼夺民生命者乎夫汉廷遇灾策免大吏律以汉法臣等诚莫知罪之所逃矣谨以中外刑狱之滥者有六敬为我皇上陈之窃惟大凡词讼自下而上而越诉者有罚非系正官而擅受者有罚今则有舎本县而蓦告之州有舎本州岛而蓦告之府有府县未结而且蓦告之监司志在诬人纷然无忌又多私自诉诸州县之佐贰首领等官彼既利其易行此亦因以自利至于正官之好事者则或不审其情之轻重理之是非槩行准理遂使告讦之习相煽成风险徤之夫终讼不止是曰滥词虚诞之词累人众多本无辜而揑称正犯非知见而指作证人蔓引枝牵动至数十各该问官秪宜摘取紧关数名聴审为得至差人下逮尽数弗遗隳突呌呼惊及鸡狗束缚驰骤无异犬羊投到则累然满庭供明则被照过半而诈欺凌虐无论也是曰滥拘人犯到官审理宜速然或才性迟慢而未即审或事势忙迫而未暇审则又不分人数多寡事情重轻槩行寄监寄仓寄铺焉至于追赃之犯有以斗粟贯钞而乆为拘系有以家属姻党而幽令代偿忽漫因循动淹岁月被犯之人坐井观天悲叹抑郁被诬之家晨昏供给生理俱废是曰滥禁从古讯狱固未去刑然刑之即加自有所在故鞭朴祗以作教决罚不过臀腿固未尝广为非法之具而猛以用之遍体也今之用刑者异于是刑手则有桚子刑足则有夹棍刑头首则有脑篐甚至烙铁灼体锡龙灌身竹签钉指烧酒浇鼻诸如此类备极惨毒身无完肤因或就毙其意以为不如是则不足以得其情而服其辜即未必尽如臣等所言然如伤之视百不闻一如草菅之视十常八九矣是曰滥刑狱之拟议贵在明允与其过求毋宁过恕故罪有惟轻之疑杀有不经之失葢一成莫易君予慎之也奈何今之司理好事吹求苛刻是务以深文巧诋为能以哀矜勿喜为拙故入夫罪则旋添情节以合律妄引夫例则摘去字句以从拘甚至请托狥人通贿自鬻于以枉其是非之实又有不可胜言者由是扣胷之夫接踵于狱茹寃之妇不止东海一人而已是曰滥拟狱有定议自宜查照发落间有以为情重律轻罪外加谴或指修理或指备荒或指作兴或指军饷巧立名色重为厚利遂使卖男鬻女散之四方破产荡家委之沟壑者往往而是是曰滥罚凡此六滥刑狱之蠧民生之殃召灾致沴大率因之倘蒙皇上不以臣等所言为谬或于修省万有一分之助伏乞勅下臣等遵将前弊严饬司属及咨南京法司并各廵抚衙门仍咨都察院转行各该廵按御史一体痛为禁革夫大事二十日程中事十日程小事五日程而滥禁者应以不及论刑犹兵也不得已而用之因公科敛律例犹严为之防而滥刑滥罚者应以贪酷论政出多门议罪不当均干法纪者也而滥词者掌印官以罢软论擅受与夫滥拟者俱以不谨论若夫滥拘一节初犯次犯量为戒饬其屡犯者送调别用以上数者祛革滥弊似或宜然务在着实举行毋事姑息庶几从容刑措太和洋溢岂惟灾沴不生将雨旸时若年称大有矣弭灾召祥固非一端此其最先者云臣等不胜惓惓待罪之至  

正国法以销祸本疏【`龎尚鹏`】  

臣自为书生时读嘉靖初年钦明大狱录前后翻异若矛盾然及询诸海内士大夫乃知李午系山西太原府五台县人本逆贼李越之侄初名福逹因发戌逃归窜居陜西洛川县倡白莲教聚众称乱攻杀长吏屠其城邑后余党尽灭惟午变姓名占籍该府徐沟县诈称张寅纳授太原左卫指挥使数被韩良相等诘其罪悉夤縁脱免已而廵按山西监察御史马录捕治之午即大赂武定侯郭勋移书请托欲待以不死录飞章劾勋党逆贼执其手书及具午反状闻寻奉钦依李午抵法郭勋着回话勋惧先帝怒祸且不测遂阴结贵近阳欺朝廷流毒缙绅蔓延天下如刑部尚书颜頥寿都察院左都御史聂贤大理寺卿汤沐等皆谳议法司也或逮系诏狱或禁锢终身给事中刘琦御史姚凤鸣等皆抗疏言官也或埋魂犴狴或委骨穷荒山西布政使李璋按察使李珏都指挥马豸等皆原问三司也或已迁官而行提于别省或已罢职而追捕于私家甚或以通书致问而称为朋党以偶语立谈而指为讪谤其余罗织成狱者通计部院各寺科道等官凡四十余人衣冠之祸可谓烈矣逆贼李午与其亲男李大仁李大礼等乃脱然于法网之外业有成案人不敢复言臣亦以事经数十年无从发其隠矣近巡歴山西三关至延绥访得徐沟洛川二县皆李午狼蹲之乡也质之故老益知其详复闻嘉靖四十五年四川妖贼蔡伯贯反逆就擒状招以山西李同为师即李午之孙也传习白莲教自言为大唐子孙当出世安民结谋倡乱煽惑人心随该四川抚按移文山西捕李同下狱反复按问佐验甚明招称李大仁李大礼皆号为祖师查刋刻大狱录姓名一一相同则李午以妖术传家世为逆贼别无可疑今抚按衙门将李同等依律坐斩题奉钦依聴秋后处决臣复行山西按察司取原发招由与大狱录叅对彼此互见不谋同符乃击节叹曰天之所以诛逆贼信毫髪不爽能巧护于生前而不能摭词于死后能茍免于其身而终不免祸于其子若孙如此天网恢恢疎而不漏似亦足以示凶徳之报矣然李午身为叛贼杀长吏屠城邑且缙绅之祸徧天下虽举族诛夷人犹有遗憾乃得仍其官老死牖下岂天道乎今观李同之狱而午之罪益彰法当剖棺磔其尸以正斧钺之诛以泄神人之愤此千古一大断案也李同以妖言称伏罪当止其身若以李午之穷凶极恶尽法绳之即使阖门无噍类亦不为滥是在持法者权衡于其间臣何敢悬断也午之罪诚不可胜诛矣若勋世受国恩结知明主乃党逆贼陷缙绅而冐撼风霆蒙蔽日月使举朝侧目卷舌藏声而枢要之人悉頥指气使迎合其意权奸之可畏一至是哉万一阴蓄异谋人人皆重足而立俛首聴命焉其为祸岂忍言哉正勋之罪似当革其生前之爵贬为匹夫以示惩创诛权奸于既往埀鉴戒于将来此正今日正人心销祸本第一议也至于大学士桂蕚张璁等时以三法司被逮缺官奉命典狱彼皆心膂大臣也一言悟主动若转圜乃观望扶同窜易原案甘犯天下之清议而不恤使国是淆乱人心危惧载笔特书不免为清朝之玷祸端寝长谁任其辜似应追论前愆以明弼直之责参之往谍察之舆情使罪坐所由无复他词矣先是狱既定上以马录为首恶欲诛之赖蕚等申救得改永逺充军编发南丹卫录之免死多其力也或有所牵制不得自専云使当其时正色危言以去就争之必不至此茍以迎合狥时曲为自全之地充是心也亦将何所不至哉再照大狱诸臣多一时忠谠之士其英风劲气百折不回宁忤权臣而不敢忤国法世之所谓狂流砥柱非耶今以姓名官阶具载狱状刻本见存凡未经恤录者乞通行拟议请自上裁特加优异以广天地生成之恩以伸忠良感慨之气其于士风世教岂谓无小补哉或告臣曰往辙可鉴何用招尤臣谓天地有正气宇宙有正人故天纲地维万古不坠若依阿邪人埋没正论终使乱贼之徒得以苟容于后世天地且颠覆矣国家何赖焉天道有知亟当反正岂渠魁虐熖犹能为厉于销灭之后耶陛下秉道嫉邪为万世计倘不以臣言为大谬乞勅该部复议施行臣素抱刚肠嫉恶已甚故得诸见闻义难缄黙惟陛下圣明少埀矜察臣无任陨越祈望之至  

吁天乞恩愿代夫死疏【`杨继盛妻张氏`】  

臣夫原任兵部武选司员外郎因先任本部车驾諌阻马市预伐仇鸾逆谋圣恩仅从薄谪旋因鸾败首赐湔洗一岁四迁歴抵前职臣夫拜命之后衔恩感泣私图报効或中夜起立或对食忘餐臣所亲见不意误闻市井之谈尚狃书生之习遂发狂论委的一时昏昧复荷皇上天高地厚之恩不即加诛俾从吏议臣夫自杖后入狱死而复苏者数次剜去臀肉两片断腿筋二条脓血流五六十碗浑身衣服尽皆沾污日夜笼篐备极苦楚又年荒家贫常不能给止臣纺绩织履供给饷食巳经三年该部两次奏请俱蒙特允监候是臣夫再蹈之死而皇上累置之生臣之感佩惟有焚香祷祝万寿无疆而已但闻今岁多官会议适与张经一同奏请题奉钦依依律处决臣夫虽复捐躯市曹亦将瞑目地下臣仰惟皇上方頥养冲和保合元气昆虫草木皆欲得所岂惜一回宸顾下照覆盆倘蒙鉴臣蝼蚁之私少从末减不胜大幸若以罪重不赦愿即将臣斩首都市以代臣夫之死夫虽逺御魑魅亲执戈矛必能为疆埸效命之鬼以报皇上臣于九泉稍有知识亦复衔结无既矣臣无任激切祈恳之至  

恳乞天恩容令身代夫囚疏【`沈束妻张氏`】  

臣夫沈束叨中嘉靖二十三年进士除授直隶徽州府推官续蒙行取选授礼科给事中束猥以愚昧之性冐妄建言诚当万死荷蒙皇上寛宥下狱待罪经今一十四年束上有老亲下无子女孤苦伶仃俯仰无赖止遗臣一身寄居旅舎早暮力作女工以供口食艰难万状度日如年臣夫之父今年八十有七衰病侵寻风烛不定养生送死之具更无可托臣茕茕寡妻顾此失彼欲归以养舅则夫之饘粥无资欲留以给夫则舅又旦夕待尽臣夫束累囚之臣诚不敢复顾私家切覩圣朝仁恩旷荡庶类乐生岂臣一门穷苦颠连自遗覆载之外臣每自念何惜一死所以忍苦苟延者诚望天地有曲全之仁雨露无不被之泽也今臣舅已当埀死之年臣夫未有再生之日臣愿以身代夫系狱暂容臣夫送父年终仍又赴狱待罪庶使臣夫得复见其父少伸父子之情臣以舅付托于夫亦得全夫妇之义则臣举家感戴天恩万代衔结图报无穷矣  

## 文章辨体彚选卷一百十五

（明）贺复征 编  

○疏二十九  

陈六事疏【`明张居正`】  

臣闻帝王之治天下有大本有急务正心修身建极以为臣民之表率者图治之大本也审几度势更化宜民者救时之急务也大本虽立而不能更化以善治譬之琴瑟不调不解而更张之不可鼔也恭惟我皇上践祚以来正身修徳讲学勤政惓惓以敬天法祖为心以节财爱民为务图治之大本既已立矣但近来风俗人情积习生弊有颓靡不振之渐有极重难反之几若不稍加改易恐无以新天下之耳目一天下之心志臣不惴愚陋日夜思维谨就今时之所宜者条为六事开欵上请用备圣明采择臣又自惟幸得以经术遭逢圣主备位辅弼朝夕与同事诸臣寅恭谐协凡有所见自可随事纳忠似不必更有建白但臣之愚昧窃见皇上有必为之志而渊衷静黙臣下莫能仰窥天下有愿治之心而旧习因仍趋向未知所适故敢不避形迹披沥上陈期于宣昭主徳而齐一众志非有他也伏乞圣慈埀鉴俯赐施行天下幸甚臣愚幸甚  

一省议论臣闻天下之事虑之贵详行之贵力谋在于众断在于独汉臣申公云为治不在多言顾力行何如耳臣窃见顷年以来朝廷之间议论太多或一事而甲可乙否或一人而朝由暮跖或前后不觉背弛或毁誉自为矛盾是非淆于唇吻用舍决于爱憎政多纷更事无统纪又每见督抚等官初到地方即例有条陈一疏或漫言数事或更置数官文藻兢工览者每为所眩不曰此人有才即曰此人任事其实莅任之始地方利病岂尽周知属官贤否岂能洞察不过采聴于众口耳读其词藻虽若烂然究其指归茫未有效比其乆也或并其自言者而忘之矣即如昨年皇上以敌人内犯特勅廷臣集议防遏之策当其时众言盈庭羣策毕举今又将一年矣其所言者果尽举行否乎其所行者果有实效否乎又如蓟镇之事初建议者曰吾欲云云当事者亦曰吾欲云云曾无几何而将不相能士哗于伍异论繁兴讹言踵至于是议罢练兵者又纷纷矣臣窃以为事无全利亦无全害人有所长亦有所短要在权利害之多寡酌长短之所宜委任责成庶克有济今始则计虑未详既以人言而举行终则执守靡定又以人言而遽止加之爱恶交攻意见横出谗言微中飞语流传寻之莫究其端聴者不胜其眩是以人懐疑贰动见诪张虚旷岁时成功难睹语曰多指乱视多言乱聴此最当今大患也伏望皇上自今以后励精治理主宰化机扫无用之虚词求躬行之实效欲为一事须审之于初务求停当及计虑已审即断而行之如唐宪宗之讨淮蔡虽百方阻之而终不为之揺欲用一人须慎之于始务求相应既得其人则信而任之如魏文侯之用乐羊虽谤书盈箧而终不为之动再乞天语叮咛部院等衙门今后各宜仰体朝廷省事尚实之意一切章奏务从简切是非可否明白直陈毋得彼此推诿徒托空言其大小臣工亦各宜秉公持正以诚心直道相与以勉修职业为务反薄归厚尚质省文庶治理可兴而风俗可变也伏乞圣裁  

一振纪纲臣闻人主以一身而居乎兆民之上临制四海之广所以能使天下皆服从其教令整齐而不乱者纪纲而已纲如网之有绳纪如丝之有总诗曰勉勉我王纲纪四方此人主太阿之柄不可一日而倒持者也臣窃见近年以来纪纲不肃法度不行上下务为姑息百事悉从委狥以模棱两可谓之调停以委曲迁就谓之善处法之所加惟在于微贱而强梗者虽壊法干纪而莫之谁何礼之所制反在于朝廷而为下者或越理犯分而恬不知畏陵替之风渐成指臂之势难使贾谊所谓■〈炙〉盭者深可虑也然人情习玩已乆骤一振之必将曰此拂人之情者也又将曰此务为操切者也臣请有以解之夫狥情之与顺情名虽同而实则异振作之与操切事若近而用则殊葢顺情者因人情之所同欲者而施之大学所谓民之所好好之民之所恶恶之者也若狥情则不顾理之是非事之可否而惟人情之是便而巳振作者谓振齐严肃悬法以示民而使之不敢犯孔子所谓道之以徳齐之以礼者也若操切则为严刑竣法虐使其民而已故情可顺而不可狥法宜严而不宜猛伏望皇上奋干纲之断普离照之明张法纪以肃羣工揽干纲而贞百度刑赏予夺一归之公道而不必曲狥乎私情政教号令必断于宸衷而毋致纷更于浮议法所当加虽贵近不宥事有所枉虽疎贱必申仍乞勅下都察院查照嘉靖初年所定宪纲事理再加申饬秉持公论振扬风纪以佐皇上明作励精之治庶体统正朝廷尊而下有法守矣伏乞圣裁  

一重诏令臣闻君者主令者也臣者行君之令而致之民者也君不主令则无威臣不行君之令而致之民则无法斯大乱之道也臣看得旧规凡各衙门章奏奉旨有某部看了来说者必是紧关事情重大机务有某部知道者虽若稍缓亦必合行事务或关系各地方民情利病该衙门自宜参酌缓急次第题奏至于发自圣衷特降勅谕者又与泛常不同尤宜上紧奉行事乃无壅葢天子之号令譬之风霆若风不能动而霆不能击则造化之机滞而乾坤之用息矣臣窃见近日以来朝廷诏旨多废格不行抄到各部槩从停阁或已题奉钦依一切视为故纸禁之不行令之不从至于应勘应报奉旨行下者各地方官尤属迟慢有查勘一事而十数年不完者文卷委积多致沉埋干证之人半在鬼箓年月既逺事多失真遂使漏网终逃国有不伸之法覆盆自苦人懐不白之寃是非何由而明赏罚何由而当伏望勅下部院等衙门凡大小事既奉明旨须数日之内即行题覆若事理了然明白易见者即宜据理剖断毋但诿之抚按议处以致躭延其有合行议勘问奏者亦要酌量事情缓急道里逺近严立限期责令上紧奏报该部置立号簿登记注销如有违限不行奏报者从实查叅坐以违制之罪吏部即以此考其勤惰以为贤否然后人思尽职而事无壅滞也伏乞圣裁  

一核名实臣闻人主之所以驭其臣者赏罚用舎而巳欲用舍赏罚之当在于综核名实而已臣每见朝廷欲用一人当事者辄有乏才之叹窃以为古今人才不甚相逺人主操用舍予夺之权以奔走天下之士何求而不得而曰世无才焉臣不信也惟名实之不核■〈扌东〉择之不精所用非其所急所取非其所求则上之爵赏不重而人懐侥幸之心牛骥以并驾而俱疲工拙以混吹而莫辨才恶得而不乏事乌得而有济哉臣请略言其槩夫器必试而后知其利钝马必驾而后知其驽良今用人则不然称人之才不必试之以事任之以事不必更考其成及至偾事之时又未必明正其罪椎鲁少文者以无用见讥而大言无当者以虚声窃誉倜傥伉直者以忤时难合而脂韦逢迎者以巧宦易容其才虽可用也或以卑微而轻忽之其才本无取也或以名高而尊礼之或因一事之善而终身借之以为资或以一动之差而众口訾之以为病加以官不乆任事不责成更调太繁迁转太骤资格太拘毁誉失实且近来又有一种风尚士大夫务为声称舎其职业而出位是思建白条陈连篇累牍至核其本等职业反属茫昧主钱榖者不对出纳之数司刑名者未谙律例之文官守既失事何由举凡此皆所谓名与实爽者也如此则真才实能之士何由得进而百官有司之职何由得举哉故臣妄以为世不患无才患无用之之道如得其道则举天下之士惟上之所欲为无不应者臣愿皇上慎重名器爱惜爵赏用人必考其终授任必求其当有功于国家即千金之赏通侯之印亦不宜吝无功国家虽嚬笑之微敝袴之贱亦勿轻予仍乞勅下吏部严考课之法审名实之归遵照祖宗旧制凡京官及外官三六年考满毋得槩引复职滥给恩典须明白开具称职及常不称职以为殿最若其功过未大显著未可遽行黜陟者乞将诰勅勲阶等项酌量裁与稍加差等以示激劝至于用舎进退一以功实为凖毋徒眩于声名毋尽拘于资格毋揺之以毁誉毋杂之以爱憎毋以一事槩其平生毋以一眚掩其大节在京各衙门佐贰官须量其才器之所宜者授之平居则使之讲究职业赞佐长官如长官有缺即以佐贰代之不必另索其属官有谙练故事尽心官守者九年任满亦照吏部升授京职高者即转本衙门堂上官小九卿堂官品级相同者不必更相调用各处廵抚官果于地方相宜乆者或就彼加秩不必又迁他省布按二司官如叅议久者即可升叅政佥事乆者即可升副使不必互转数易以滋劳扰如此则人有専职事可责成而人才亦不患其缺乏矣此外如臣言有未尽者亦乞勅下该部悉心讲求条例具奏伏乞圣裁  

一固邦本臣闻帝王之治欲攘外者必先安内书曰民为邦本本固邦宁自古虽极治之时不能无戎马疆埸之患唯百姓安乐家给人足则虽有外患而邦本深固自可无虞唯是百姓愁苦思乱民不聊生然后内贼外患乘之而起葢安民可与行义而危民易与为非其势然也恭惟皇上嗣登大寳首下蠲恤之诏黎元忻忻方切更生独昨岁以元年蠲赋一半国用不足又邉费重大内帑空乏不得已差四御史分道督赋三都御史清理屯盐皆一时权宜以佐国用之急而人遂有苦其搜括者臣近日访之外论皆称不便縁各御史差出目睹百姓穷苦亦无别法清查止将官库所储尽行催解以致各省库藏空虚水旱灾伤视民之死而不能赈两广用兵供饷百出而不能支是国用未充而元气已耗矣臣窃以为天之生财在官在民止有此数譬之于人禀赋强弱自有定分善养生者唯撙节爱惜不以嗜欲戕之亦皆足以却病而延寿昔汉昭帝承武帝多事之后海内虚耗霍光佐之节俭省用与民休息行之数年百姓阜安国用遂足然则与其设法征求索之于有限之数以病民孰若加意省俭取之于自足之中以厚下乎仰惟皇上即位以来凡诸斋醮土木滛侈之费悉行停革虽大禹之克勤克俭不是过矣然臣窃以为矫枉者必过其正当民穷财尽之时若不痛加省节恐不能救也伏望皇上轸念民穷加惠邦本于凡不急工程无益征办一切停免敦尚俭素以为天下先仍乞勅下吏部慎选良吏牧养小民其守令贤否殿最惟以守已端洁实心爱民乃与上考称职不次擢用若但善事上官干理簿书而无实政及于百姓者虽有才能干局止与中考其贪污显著者严限追赃押发各邉自行输纳完日发遣发落不但惩贪亦可以为实邉之一助乞再勅下户部悉心讲求财用之所以日匮者其弊何在今欲措理其道何由今风俗侈靡官民服舎俱无限制外之豪强兼并赋役不均花分诡寄恃顽不纳田粮偏累小民内之官府造作侵欺冐破奸徒罔利有名无实各衙门在官钱粮漫无稽查假公济私官吏滋弊凡此皆耗财病民之大者若求其害财者而去之则亦何必索之于穷困之民以自耗国家之元气乎前项催督御史事完之后宜即令回京此后不必再差重为地方之病其屯盐各差都御史应否取回别用但责成于该管抚按使之悉心清理亦乞勅下该部从长计议具奏定夺以后上下唯务清心省事安静不扰庶民生可遂而邦本获宁也伏乞圣裁  

一饬武备臣惟当今之事其可虑者莫重于邉防庙堂之上所当日夜图画者亦莫急于邉防迩年以来边患日深邉事久废比者屡蒙圣谕严饬邉臣人心思奋一时督抚将领等官颇称得人目前守御似亦畧备矣然臣以为敌势方盛强不一创之其患不止但战乃危事未可易言须从容审图以计胜之耳今之上策莫如自治而其机要所在惟在皇上赫然奋发先定圣志圣志定而懐忠藴谋之士得效于前矣今谭者皆曰吾兵不多食不足将帅不得其人臣以为此三者皆不足患也夫兵不患少而患弱今军伍虽缺而粮籍具存若能按籍征求清查影占随宜募补着实训练何患无兵捐无用不急之费并其财力以抚养战斗之士何患无财悬重赏以劝有功寛文法以伸将权则忠勇之夫孰不思奋又何患于无将臣之所患独患中国无奋励激发之志因循怠玩姑务偷安则虽有兵食良将亦恐不能有为耳故臣愿皇上急先自治之图坚定必为之志属任谋臣修举实政不求近功不忘有事熟计而审行之不出五年敌可图矣至于目前自守之策莫要于选择邉吏团练乡兵并守墩堡令民收保时简精锐出其空虚以制之敌即入犯亦可不至大失此数者昨虽已经阁部议行臣愚犹恐人心玩愒日乆尚以虚文塞责伏乞勅下兵部申饬各邉督抚务将前事着实举行俟秋防毕日严查有无实效大行赏罚庶沿邉诸郡在在有备而敌不敢窥也再照祖宗时京营之兵数十万今虽不足尚可得八九万人若使训练有方亦岂尽皆无用但士习骄惰法令难行虽春秋操练徒具文耳臣考之古礼及我祖宗故事俱有大阅之礼以习武事而戒不虞今京城内外守备单弱臣常以为忧伏乞敕下戎政大臣申严军政设法训练或每岁或间岁季冬农隙之时恭请圣驾亲临校阅一以试将官之能否一以观将士之勇怯有技艺精熟者分别赏赉老弱不堪者即行汰易如此不惟使辇毂之下常有数万精兵得居重驭轻之道且此一举动传之逺近皆知皇上加意武备整饬戎事亦足以伐强敌之谋销未萌之患诚转弱为强之一机也伏乞圣裁  

论邉事疏【`张居正`】  

昨该辽东廵抚张学颜等报称敌兵二十余万谋犯辽东前哨已到大宁请兵请粮急于星火至于上厪圣虑面谕臣等敌人猖獗深以为忧此时臣等已即面奏暑月非敌骑狂逞之时料无大事请寛圣懐今据蓟镇总兵官戚继光掲称诸路已久解散时下正议掣兵及臣等使人于宣府宻探西路青巴图动静则其人一向在巢住牧未尝东行辽东所报皆属边军诳赏之言絶无影响数日以来更不闻消息矣臣等因此反切忧虑夫兵家之要必知彼已审虚实而后可以待敌可以取胜今无端聴一讹传之言遽尔仓皇失措至上动九重之忧下骇四方之聴则是彼已虚实茫然不知徒借聴于传闻耳其与风声鹤唳草木皆兵者何异似此举措岂能应敌且近日敌情狡诈万一彼常以虚声恐我使我惊惶疲于奔命乆之懈弛不备然后卒然而至措手不及是在彼反得先声后实多方以误之之策而在我顾犯不知彼已百战百败之道他日邉臣失事必由于此故臣等不以敌之不来为喜而深以邉臣之不知敌情为虑也兵部以居中调度为职尤贵审察机宜沉谋果断乃能折冲樽俎坐而制胜今一闻奏报遂尔张皇事已之后又寂无一语徒使君父日焦劳于上以忧四方而该部以题覆公牍谓足以了本兵之事耳臣等谓宜特谕该部诘以敌情虚实之由使之知警且秋防在迩蓟辽之间近日既为虚声所动征调疲困恐因而懈怠或至疏虞尤不可不一儆戒之也臣等愚见如此伏惟圣明裁断施行  

论决重囚疏【`张居正`】  

昨该司礼监太监孙得胜口传圣旨奉圣母谕今岁大喜命臣等于刑科三覆奏本上拟旨暂免行刑钦此仰惟圣母慈悲不杀之仁皇上将顺好生之美臣等敢不仰承以广徳意但查我祖宗旧制凡官吏军民人等犯该死罪有决不待时者有监至秋后者鞫问既明悉依律处决未有淹禁累年不行处断者至嘉靖末年世宗皇宗以斋醮奉眩始有暂免不决之令或间从御笔所勾量行处决然此实近年姑息之弊非我祖宗埀宪之典也夫春生秋杀天道所以运行雨露霜雪万物因之发育若一岁之间有春生而无秋杀有雨露而无雪霜则岁功不成而化理或滞矣明王奉若天道其刑赏予夺皆奉天意以行事书曰天命有徳五服五章哉天讨有罪五刑五用哉若弃有徳而不用释有罪而不讨则刑赏失中惨舒异用非上天所以立君治民之意矣臣等连日详阅法司所开重犯招情有杀祖父母父母者有强盗刼财杀人者有鬬殴逞凶登时打死人命者据其所犯皆絶灭天理伤败彛伦仁人之所痛恶覆载之所不容者天欲诛之而皇上顾欲释之其无乃违上天之意乎康诰曰惟吊兹不于我政人得罪天惟与我民彛大愍乱曰乃其速由文王作罚刑兹无赦言彼冦攘奸宄不孝不友之人所犯至于如此若为政者不加之以刑则天与我民之常道将至于泯灭而壊乱必须速依文王所作之法刑之而无赦此书乃皇上近日所讲习者夫文王视民如伤古所称仁圣之主而于此等之人亦必刑之而无赦者良以为恶之人彼自蹈于刑辟虽欲生之而不可得也且苗莠不锄嘉禾不茂寃愤不泄戾气不消今圣母独见犯罪者身被诛戮之可悯而不知被彼所戕害者皆含寃蓄愤于幽冥之中明王圣主不为之一泄彼以其怨恨寃苦之气郁而不散上或蒸为妖沴氛祲之变下或招致凶荒疫疠之灾则其为害又不止一人一家受其荼毒而已独奈何不忍于有罪之凶恶而反忍于无辜之良善乎其用仁亦舛矣况此等之人节经法司评审九卿大臣廷鞫皆已众证明白输服无辞纵使今年不决将来亦无生理不过迟延月日监毙牢狱耳然与其暗毙牢狱而人不及知何如明正典刑而使以惩奸而伸法乎法令不行则犯者愈众年复一年充满囹圄既费关防又亏国典其于政体又大谬也伏愿皇上念上天之意不可违祖宗之法不可废毋惑于浮屠之说毋流于姑息之爱奏上圣母仍将各犯照常行刑以顺天道若圣心不忍尽杀或仍照去年例容臣等■〈扌东〉其情罪尤重者量决数十人余姑牢固监候俟明年大婚吉典告成然后槩免一年则春生秋杀仁昭义肃并行而不悖矣  

请戒谕羣臣疏【`张居正`】  

兹者大小臣工自陈考察俱已竣事一时朝政始觉更新但人心陷溺已乆宿垢未能尽除若不特行戒谕明示以正大光明之路则众心无所适从化理何由而致臣等谨拟勅谕一道具稿呈览伏乞圣明裁定发下冩完用寳于本月十六日早朝特召吏部官捧出集百官于午门外宣谕施行皇帝勅谕文武羣臣葢闻理道之要在正人心劝阻之机先示所向朕以幼冲获嗣丕基夙夜兢兢若临渊谷所赖文武贤臣同心毕力弼予寡昧共底升平乃自近岁以来士习浇漓官方刓缺鑚窥隙窦巧为躐取之媒鼔煽朋俦公事挤排之术诋老成亷退为无用谓谗佞便捷为有才爱恶横生恩雠交错遂使朝廷威福之柄徒为人臣酬报之资四维几至于不张九徳何由而咸事朕初承大统深烛弊源亟欲大事芟除用以廓清氛浊但念临御兹始解泽方覃铦锄或及于芝兰宻网恐惊乎鸾凤是用去其太甚薄示戒惩余皆曲赐矜原与之更始书不云乎无偏无党王道荡荡无党无偏王道平平朕方嘉与臣民会归皇极之路尔诸臣亦宜痛湔宿垢共襄王道之成自今以后其尚精白乃心恪恭乃职毋懐私以罔上毋持禄以养交毋依阿淟涊以随时毋噂杳噏訿以乱政任辅弼者当协恭和衷毋昵比于滛朋以塞公正之路典铨衡者当虚心鉴物毋任情于好恶以开邪枉之门有官守者或内或外各宜分猷念以济艰难有言责者公是公非各宜奋谠直以资聴纳大臣当崇养徳望有正色立朝之风小臣当砥砺亷隅有退食自公之节庶几朝清政肃道泰时康用臻师师济济之休归于荡荡平平之域尔等亦宜埀功名于竹帛绵禄荫于子孙顾不美欤若或沉溺故常坚守涂辙以朝廷为必可背以法纪为必可干则我祖宗宪典甚严朕不敢赦百尔有位宜悉朕懐钦哉故谕  

请罢第一疏【`王家屏`】  

奏为辅理无状尸素可羞乞恩亟赐罢归以全臣节事臣闻汉臣汲黯有云天子置公卿辅相之臣宁令从谀承意陷主于不义乎且已在其位纵爱身奈辱朝廷何每感斯言惕然内省窃自幸遭遇皇上明圣诚使朝政无阙帝徳罔愆即将顺不为从谀缄黙无嫌承意也乃顷来九阁重闭五位深居宴安之毒是懐兢业之衷潜替郊庙不飨而仁孝之念疎堂陛不交而君臣之谊隔天灾物异之警罔彻宸聪民生国计之忧不关圣虑皇上试省此心敬耶怠耶于治道得耶失耶臣备员辅弼既不能婉导宻规防君志未萌之欲又不能明诤显諌扶乾坤将壊之枢旷职瘝官乆当退避所以逡廵未去徒以被恩高厚毫髪靡酬庶几竭殚愚忠渐次匡正乃今数月之间请朝讲不报请元旦受贺不报请大计临朝不报臣犬马微诚不能感回天意已可见于此矣至于升储大典九庙之神灵共属万方之想望惟殷即册立之期或可少待而豫教之举委宜蚤图科臣所言未为差谬皇上即恶其渎扰报罢足矣甚则罚俸足矣何至降调外任乎旨意一出逺近惊疑使道路之猜议横生宫闱之谗构交作其于亏损圣徳动揺国本非细故而已也僣请寛宥未赐允俞且复迁怒申救诸臣槩加谴谪臣诚不忍明主蒙咈諌之名清朝有横施之罚部科罹无妄之罪宗社蓄不测之忧也循省虚庸终惭匡救若复依回保禄淟涊茍容正汲黯所谓从谀承意以陷主不义诒辱朝廷者耳死且有余僇焉愿乞圣恩亟赐罢归俾全晩节臣无任感激祈恳之至  

第二疏【`王家屏`】  

奏为愚戆冐威祸延朝省乞恩蚤赐罢斥以全善类以安人心事顷因科臣李献可等疏请豫教蒙旨降罚臣不揣轻鄙冐昧封还意事系宫闱不宜盛怒以损天亲之爱言出台省不宜峻斥以塞忠諌之门乃为圣徳虑为国体虑非为献可一人也掲请寛原未蒙俞允方当退而补牍再沥悃诚而科道诸臣申救献可者若锺羽正张栋陈尚象邹徳泳等又已得罪两日之内严旨迭出或夺其俸或摘其官方一旨调南京又一旨调外任方一旨降邉方杂职又一旨削籍为民以至于孟养浩之廷杖一百则更惨矣雷霆横击风日凄阴凡举朝士绅逺方吏民见者无不上气闻者无不摧心诚不意圣哲之君有此举动平明之世有此景光而原其衅端由起则自臣掲救献可始是臣惜谔谔之一士而反累济济之羣英争降罚之轻刑而反构放逐之重典善类之罪人清时之戾气也用是自陈愚戅疏乞罢归庻几感悟宸衷消融圣怒霎然开霁赦宥诸臣使之复还旧官勉图报称则始虽因臣牵累罹无妄之灾终乃以过见原获自新之路臣虽退居垄亩尚可以一去谢诸臣耳何图席藁累日未奉处分询之同官乃知为臣具掲伏奉圣旨谓臣希名不遂托疾故症臣闻言怔悚负罪弥深窃念名非臣之所希寔非臣之敢弃臣所希者期皇上为尧舜之主而臣为尧舜之臣此之为名埀千载有余荣故足希也若犯颜色触忌讳抗争偾事被谴罢归此何名之可希乎必不希名将使臣身处尊官家享厚禄主徳愆违而莫之救正刑政壊乱而罔克匡维此可谓不希名之臣矣而国家将奚赖焉更使臣弃名不顾将逢迎为悦阿谀取容虽许敬宗李林甫之奸佞无不可为是九庙神灵所阴殛天下万世所唾骂也不但得罪于李献可锺羽正诸臣而已岂当一日立于尧舜之朝哉伏望皇上察臣戅愚本为祸始将臣特赐罢免以示首事之愆仍召还降谪诸臣以释株连之累庶善类无枉羣情不揺臣感戴生成环草难报臣无任战悚待命之至  

第三疏【`王家屏`】  

奏为钦奉圣谕恭陈谢悃并乞矜怜愚戅开霁天威俯容退休以全恩造事臣顷以救科臣致干圣怒斥罚杖遣连及多官数日以来惊悸不宁惶惧欲死凡两疏乞罢未奉允俞忽于本月三十日伏蒙皇上钦遣文书官李浚恭捧御札到臣私寓传示圣谕迩年以来喜事小臣狂肆不道逞臆激扰姑已薄罚卿为佐治见此要名不义之徒自宜调停厝处缓词解諌却乃径驳御批故激朕怒甚失礼体及朕怒起卿又不忍受假疾具疏文言求去朕想卿真欲以此挟君废政沽名逸卧岂人臣之义哉且卿辅朕燮理赞襄佐治有年方今国务多艰卿恝然髙卧其心可安乎卿既有疾准暂假数日即出入阁办事卿宜钦承之故谕钦此臣谨焚香叩头祗领讫伏念犬马犹能报主葵藿尚克倾阳物类且然况臣具面貌心腹而为人受皇上作养生成之大徳十年讲幄六年政府即天地父母未足比其恩慈虽粉骨碎身莫能伸其报塞岂不知将顺圣意镇戢羣嚣可以全君臣喜起之休养中外和平之福而止以册立一事争议数年矣在皇上钦定册期已有确然不易之信在小臣数生激扰殊无帖然聴命之恭圣谕谓其喜事逞臆此诚诸臣之罪不可掩也幸蒙薄罚臣但当委曲调停从容缓解而封还御札致激圣怒圣谕责臣甚失礼体此臣之罪臣亦不敢辞也但皇子于皇上亲之至也册立与豫教典礼之大也言涉至亲不宜有怒事关典礼不宜有怒臣与诸臣但知为宗社大计虑以尽言为効忠而已岂意其激皇上之怒哉使诸臣预知皇上之怒必不敢激聒宸聪使臣预知皇上之怒必不敢封还内降而所以敢激聒敢封还者正恃皇上之圣明无一言之不纳皇上之寛大无一物之不容也及今数日之内严旨迭出斥逐纷然臣乃始错愕销魂战兢落魄自愧以为忠非素蓄志未上通而谬袭引裾之迹期收补衮之功以致一言不投万事瓦裂譬之偾辕之犊不可复乘败羣之羊所宜亟斥自不能一日安于其位而岂敢文言求去挟君废政哉伏荷天言切责谓沽名逸卧大非人臣之义所宜且温旨慰留念赞襄有年当以国务之艰为虑华衮鈇钺总属皇恩雨露雪霜何非至教臣诚不胜感激流涕佩服铭心惟是孤忠独立之身抱下愚不移之疾俯循深锢恐非数日之假可痊望乞生全寔以一朝之禠为幸臣无任激昻瞻戴之至  

## 文章辨体彚选卷一百十六

（明）贺复征 编  

○疏三十  

请视朝建储疏【`明王锡爵`】  

伏念臣猥以遭逢起蒿莱而厕丞弼臣有疾痛皇上忧之臣有死丧皇上恤之臣之愚不知止老不耐事以及于风波妬媢之场皇上矜之察之生之全之皇上之于臣真父母也夫父母之恩人子当何以为报哉臣之区区独有赤心苦口知无不言欲以增主徳之休明保皇躬于康固使百神无怨恫四海无流言而庶几酬知补过之万一耳顷者窃见今年二月以来皇上仅一出朝送潞王殿下再出行太庙时享其余常朝日期尽行传免经筵春讲至今未开臣等犹幸每日因散本近侍得以剽闻音旨恭候万安若外廷百司缅想清光于九天万里之逺耳目不接谁能无疑疑则讹言生焉昼居却事或曰不如向晦之安酒醪却疾或曰不如勿药之喜燕婉当御或曰不如前疑后丞之严玩好充陈或曰不如左图右史之乐夫以小人窥圣人以外廷测宫禁臣之所不敢知也而皇上茍欲明其不然则莫如勤御朝讲日亲外臣使睟穆之天颜缉熙之圣学人人得以望下风而承休问则天下幸甚其或以天气渐暑圣躬宜于静摄则宫居十二时中以六时宴息三时游衍一时定省慈闱二时看阅章奏罢曲晏捐细娱专精神涤烦懑使羣下晓然知上意在尊生不在厌倦在色养不在佚乐也则天下亦幸甚又或以天工人代不必事事身勤则深惟社稷之安早定根本之计升储出阁发旨自中然后委诸事于阁部付烦言于刍狗则天下亦幸甚此三策者臣之犬马愚忠以为苟效其一则皇上有辞于天下而臣等亦有辞于皇上今留中诸疏动至经时册建吉期杳无明示臣初犹盛气持将顺之说以捍流言而至是形影无验心胆亦孤因窃以身自譬臣之么么何等人也而近日暧昧之谤尚苦自明忿悁之言屡溷髙聴何况皇上配天罔极之尊比玉无瑕之徳而忍使纎介疑端不白万世篑土未覆竟亏九仞则皇上腹心遇臣曾不得其弥缝匡救一分之助而臣埀老遭际以来止博得完全体肤保守禄位清夜自思皇恐如此亦尚何颜何面悻悻争世上之毁誉是非为哉又阁臣职亲地迩宻勿辅理之外别无事任乃臣等徒值其地食其食而兼旬累月不接威颜不承顾访则又何颜何面扬扬冒荣矜宠立羣臣之上为哉人主虽至尊天下虽至大宫闱虽至深自古未有恃安而不致危积微而不成著者葢昔我皇祖世宗间亦尝斋居西内与外庭隔絶矣然四十载神明不衰万几无旷则以屏声逺色粝饭澣衣手不操竒赢之算躬不狎驰骋之劳虑不忘稼穑之苦此所以能终始圣神保身而保民也皇上即令动法世宗何不试取寳训寳录观之当时邉廷警报大吏升除与夫稽古考文祈年忧旱等事手批或一日而数下口宣或一人而数反臣以为如此则不必亟见羣臣血脉通矣当穆庙在邸时人情颇亦危疑然加冠出封已判然长幼之序而宫闱无别子莞簟无私御臣以为如此则不必更议册立大本定矣夫法祖不师其心而先袭其迹世人蚩蚩又谁能于迹外信心者此臣之所以为皇上惜也且今天下多事正不减世宗朝诸邉苦兵内地苦盗百姓苦年荒吏急皇上以圣人之明昧爽思忧何所不悟以圣人之勇旰食思政何所不勤矧帝王万世之大业父子天性之至亲而更有待外臣之苦争敦劝者乎臣闻自古朝廷各有一代之家法汉唐家法原不正故子孙得出入其间若我朝立国在此则守之亦必在此皇上即有隠轸难割之爱必不忍以家法为私臣等即有承望无耻之心必不敢以家法为市今皇长子伦序已定皇上三年前明旨已宣付史官播传天下册立之举去年未行犹曰年未及也今年未行犹曰潞王未之国也过此皆无说矣而犹拱黙迁延日复一日不早下九卿台諌之议以顺臣民瞻戴之情以塞道路揣摩之口此臣之所以日夜拊膺流涕而出血者也祖庙固有灵忠臣固有心惟皇上念之臣母子衰残之命朝露不图报恩负恩决在今日亦惟皇上怜之臣不胜恳欵激衷冒昧陨越之至  

催发阁中宻奏疏【`王锡爵`】  

昨该臣与同官臣某臣某连上四掲伏候俞衷经今数日不下伏念臣之不肖谬遇主知每有献纳蒙皇上批答如流未有停滞至此者且其所言原不曾党附众人必主今年册立之说其理易明其事易处而一槩与外廷诸疏留中以此连日以来人心转益汹汹抱非常之忧与不可知之惧者其言满廷若臣则既为皇上腹心之臣亦颇知皇上腹心之事臣之忧惧与众人不同臣所忧者皇上耳烦于言心烦于虑有郁而不得解有怒而不得伸或至精神结濇寝饭失调此臣之所为皇上忧也臣所惧者皇上方踟蹰却顾以待人心之定而人心乆之不定或至美反成过信复变疑使匹夫小人得睥睨宫禁之事游谈横议得把握朝廷之权此臣之所为皇上惧也臣今进难见皇上之面退难捍众人之口如父母疾而子不能操药父母怒而子不能操棰臣身何惜臣心何安为此日夜倾耳瞪目以候徳音之下虽诟责交萃不敢言羞疾病支离不敢言困七十九岁老母委顿近京百里之内笥有皇上赐衣不敢服椟有皇上赐银不敢用考满过期而不敢报余忠欲献而不敢陈诚自念数千里冲寒茹苦而来于此不用其诚更于何处用诚于此不得其言更有何事可言此臣之所以饮泣呼天归装已束而犹恋恋于一日之在朝以冀望寛愉之色冀承謦欬之音者臣之诚恳天地所怜亦幸皇上三思始终召臣之意为何臣黾勉赴召之意为何亟采愚言俯埀批答或确订明年之期或先颁出阁之谕使羣疑稍解朝聴不諽皇上欢然举万年之觞而小臣亦自庆都俞一堂之会矣臣不胜企悚迫切之至  

定国论一政体疏【`王锡爵`】  

该臣病乞骸骨伏蒙皇上特谕勉留所有一念狗马余忠谨蓄以待青蒲之对至于国论政体所在愿与大小臣工剖心涤虑以共成荡平正直之治者请得颂言而陈之臣幸得与诸臣立不讳之朝事明圣之主以至人无择言言无择官皆得扬眉吐气论天下事岂非甚盛虽然言太轻则浮太烦则乱太执则颇太深则刻就此甚盛中亦不无大可忧者臣之所忧不为臣亦不为诸臣独念上下相信而后政事可修相重而后论说可入今言不已而渐轻轻不巳而渐厌使君父视外廷之论奏如贾竖之争言因一人而疑众人因一事而疑众事上下之际无复相信相重之意后虽有忠言谠论亦将格而不入此臣之忧也古称有对则争兴争兴则党立虽圣明在宥万不至如前代之党祸然朝中议论已分两岐恐因水火之争致成左右之袒此以彼为邪彼以此为邪使天下之士智力殚于相伺名望损于相诋即使一彼一此一胜一负朝廷亦止得一半人才之用若始于两持终于两败不但人才尽壊亦且国体大伤此臣之忧也上有所处分而下未必服则其势必争下有所争执而上未必亮则其势必处处之而仍不服争之而弥不亮则处者益处争者益争下以忤上为髙上以反汗为耻上下相激何事不有譬之水然波方起而击之以石则其跃弥髙譬之石然方出于火而即沃之以水则其壊弥速此又臣之忧也大抵数年议论始于相矫成于相激事未必平是以有激激之一字即为不平彼既不平此复相矫前弊虽矫后议复生议数更而难穷法数更而难守事数更而难睹其效人数更而难课其成政事不修纪纲不振皆始于此今习尚已成极重难反既不当激之过颡又不当峻若防川则莫若导之使言而总之使一窃谓题覆宜慎聴纳宜公甄别宜先勘核宜审向者皇上尝严出位之禁矣臣以为不必禁也古人所患于盈庭者第以莫执其咎耳如使言有归着事有总萃则虽盈庭何害臣请一切章奏悉下部议是曰是非曰非可行则行当止则止以言责事以事责功卓有执持毫不假借使天下议论总条贯而归六部六部题覆别黒白而定一尊嘉言用之足为益而妄言置之不为损则在廷议论更患其少耳所谓覆题宜慎者此也孔子曰君子不以言举人不以人废言两者低昻之间实相为用乃臣见近来聴言之弊往往不问其所言之事而先揣其所以言之心故上之视言愈贱则下之挟言愈贵其究也上不胜下贱不胜贵而聴言与用人卒两不得其平臣以为乡有乡评官有官箴使其人不肖朝廷原自有黜陟之权而何必于聴纳之时逆意深求如此自今请一断于孔子之说就言论言不主必贱就人论人不主必贵使士絶踰涯之望则无所为而言自公朝开翕受之途则无所激而气自平所谓聴纳宜公者此也天下之人品不齐迹同心异言同行异者诚不可不辨然必先用其贤而徐简其不贤亟暴其长而薄责其所短然后众心愧服物论自平乃臣又见近来淹弃诸臣之中葢有素心驯行卓然流俗之外者而或屡推未报或一斥不复朝廷既不尽得真才之用而天下且得借为议论之端此所谓推波助澜澄之愈浊不若尽捐前忤以次特表用之庶几举直而枉自错忘我而人自安所谓甄别宜先者此也朝廷用舎多凭举劾任已则耳目不广任众则毁誉易淆比年以来几于朝无完人人无完行言者以为必有辨者以为必无当事者不复穷诘有无但为调停量处若其事果虚则是近在辇毂犹有不白之寃若其事果实则既闻于朝廷岂有不行之法近时法纪纵弛劝惩不立人才缺乏推用不敷弊率由此请谕廷臣以后论人者湏的列年月明指左验下部查勘务求确实实者理法自甘虚者心迹自白被言者虚实既定言之者是非自明所谓勘劾宜审者此也凡此皆所以导之使言而总之使一以至臣所以自处处人者亦敢闻于皇上而并以告天下以与士大夫更始夫威福还朝廷政事还六部此先臣徐阶之言而臣夙所服膺者也然部臣之题覆阁臣之票拟皆共此一事耳所事一君所理一事岂得自分彼此唐介有言身在政府而事不预闻即上有所问何以为对臣既谬在此地一切政务岂得全不与知然事各有主者亦非臣所敢自擅大兴革大利病当亦不妨商确就臣所见未必尽是各部院叅酌事理题奏不必尽以狥臣就部院所见间有未是臣等叅酌事理请旨裁决亦不必尽狥各部院事有可否事过即休言有同异言过即休总之期于至公至当共济国事而已史称诸葛亮为相集众思广忠益布所失于天下谓僚属曰诸君能攻亮之过则事可立也臣之不敏请事斯语自今以往敢谓无过如其有过便当与天下明白见之与天下明白改之人以平心易气言之臣以平心易气受之臣素有浅中狷狭之名未必一旦化而为雅量顾今事任及身茹荼知苦窃计以为朝廷所与共理天下国家者大臣及百执事耳心须耳目耳目须手足今手足仇耳目耳目又仇心心与耳目手足相仇而身受其病臣诚不忍以臣等之争而使病移于天下国家又诚不忍以天下国家之事为臣等私事而使扶持国体调燮人情之劳反尽委之君父且天下有真是有真非是中有非非中有是不讲自明愈讲愈不明不争自定愈争愈不定故臣愿先自处于不讲不争之地以成大臣小臣比肩事主之忠事之理乱当责之于臣臣之得失当付之天下已有未当即当舍已以从人人有未确不妨舍人而从理此外哓哓茍非有大挠时政大惑人心者请一切以诸葛亮之言处之此臣所以报国家而忠皇上之职分也抑臣又自惟臣等以二三寒士参预政务惟藉皇上之知遇故其体隆藉皇上之明断故其事举譬之星然依天而髙依日月而明当其上列则有光芒及其下陨与石无异若使宫禁隔于邃严威颜违于咫尺虽铃阁之下即同外臣有何机畧而能康济有何依恃而敢主持且君臣相隔上下不交伏祸隠忧难以言悉即皇上神圣独断羣下莫敢窥然以此为法后世必有受其弊者天下见臣等备员辅弼之司而终岁不一蒙接遇则安得不轻宫府隔絶而茫然不知事之所出则安得不疑喜怒有时而不测则乗不测而疑章奏有时而不报则乗不报而疑阁臣处见轻见疑之势日凛凛救过不给安能展布四体以佐万分之一哉伏望皇上勤批答以明圣断平喜怒以调羣情时御朝讲以图政理而决壅蔽臣等亦得依末光奉隆旨以尽欵欵之愚忠若犹政事不修朝廷不治则治臣之罪以彰其慢惟皇上一加意于臣言臣于前月中已进有召见一掲方屏息俟报而特恐仓皇造膝之顷不能尽所欲言是用窃取周易泰交之义畧陈要务如此葢主与臣交大臣与小臣交当事者与言事者交皆所与共成泰道以定国论以一政体者也臣不胜悚息愿望之至  

申请举行泰交用人原奏疏【`王锡爵`】  

臣前上泰交用人二疏并蒙皇上俯鉴愚忠温旨批答臣不胜受知受眷刺心刻骨之感乃连月以来引领以望举行而犹未也臣伏而自疑天下亦因而疑臣臣初惟甘心受疑而已既复思辅弼之职当直引君事为已事又当直以已心格君心譬之立表必见景操劵必取偿非仅仅以议论塞责茹纳示广已也今皇上有英明独断之圣徳而臣不能阐扬有抑嚣止竞之盛心而臣不能宣布甚至反累皇上损威迁怒重致纷纷则臣股肱一体之谓何而敢复支吾推委以负知眷乎夫今之以御朝请以用废弃诸臣请者非不累牍连章然臣窃恨其言之不详而发之太激何者皇上虽静摄累年而朝无不阅之章奏下情可谓达矣官无不举之职业贤路可谓开矣惟是朝讲之乆辍也葢或以手批目览即为励精而垂裳数刻之雍容未必遽关纪纲之兴废耳乃言者务别寻疑端以怠政归皇上宜皇上之玩而不聴也其废弃诸臣之不即用也葢或以官充事办原无乏才而草野数人之用舎未必遽系天下之安危耳乃言者务为激词以拒言归皇上宜皇上之怒而不聴也一不聴而疑者愈疑激者愈激其始皆起于知皇上之不深夫匹夫庶士尚可以知不知聴之人是不是信之已若天子而不见知于臣民则举凡发号施令与庆赏刑威之权皆将日轻日亵而又何所恃以制天下哉今夫小民不畏上帝而畏有司非有司之权加于上帝也上帝之嚬笑难知而有司之喜怒易知也惟逺人故难知惟近人故易知皇上乃不从其近而独从其逺岂以斋宫决事有皇祖成法在乎皇祖从民间继统早岁英声睿断已震慑于人之耳目故晩季深居大内而人晓然无釡鬵之疑今皇上惟天纵之资同符皇祖而生长于深宫之中出匣光芒已半为张居正所掩蔽迨居正事败朦胧之迹尚未分明而已拱手称神君矣天下谁复知之即其间圣问之周详御笔之绚烂自臣等二三亲臣之外亦罕能耳闻目见者而天下又谁能信之皇上纵自信其实未尝怠荒决不至丛脞然以舜之至圣而尚有倦勤之时汤之贻谋而尚有风愆之警皇上能必临御千万年之后尽如今日而千万世之圣子神孙能尽如皇上乎万一励精之念少弛而以静摄为故事则举天下元元一线之命脉不免内寄于房帷之意向近侍之喉舌居常虑变可为寒心今之言者动以隔絶旁落为疑夫今特其似耳循此道而不变后必渐至于真方其似则人皆敢言而及其真则人将不敢言臣为此虑故于建言得罪诸臣每有掲解实非博休休好善之名葢常恐国家万一有不敢言之时而预养其敢言之气然则何不乘此泰运方隆之日聨属宫府以杜絶祸源必待真旁落而后救也且今天下之士风浇薄甚矣议论亦太多端矣其始实以二三君子乆见废弃而人皆贪求废弃以自附于君子故有身当其事者洞然无疑恬然无怨而旁人故为离跂攘臂以描写异同之形引绳批根以构合水火之衅此其故可察也今皇上察其影不察其形徒知众之所附者为党而不知为众所附者之未必党徒知请用废弃诸臣之为党附而不知用之正所以破其党徒知用之必借势以为援而不知不用则反能借声以为援徒知重处以明示多言之戒而不知不处以黙夺嗜言之利葢抑嚣止竞各有时宜譬如潢污之水则塞之而怒决之水则必疏之爝炬之火则扑之而藴崇之火则必宣之今一槩目之为党但有扑塞更不疏宣使不党者坐真党之累真党者反驱而入于不党之交此近来朝廷之上聚讼所以滋起而吏道为之益杂也今天下东西交讧南北并荒财困民穷兵疲食尽实政有阙信非一端顾此御朝用人两事似于虚而不急而天下之实政要皆待此而举不然则一令出人争以意伺之一人用人争以说挠之即黜虚崇实之谕祗托空言而臣等亦万万无以佐末议矣故今臣不惮饶舌再请将臣泰交用人二疏稍留神观览斟酌施行使百官庶府皆得与臣等共覩圣容亲聆圣论则壅蔽之疑何自而生使废锢诸臣中类得以实行实政聴推择于公论有贤者进有能者使则同异之嫌何自而构又使天下之人知臣等进退得关其忠论说得行其志不但以体貌见宠爵禄见縻则窥伺阻挠之隙何自而成有如皇上不欲循常朝之制亦请间御便殿召臣等与部院大臣从容咨询既彰圣徳亦因可以揣知臣下之忠佞又有如皇上不欲以雨露废雷霆之威则亦请罚如其人人如其事而止或偶触盛怒则怒过而徐思之或本激人言则言已而自用之若乙代甲受谴而谴因事増加适示人以可测而教之易犯耳善用威者宜不如是也臣且不暇逺引即皇祖季年手札谕部院谕天下大事不少于阁臣又常命部中录放罪谪诸臣列名者百四十余人而报罢者六人耳况罪之不至于谪者乎皇上若永言法祖则已事可考矣臣身参帷幄口熟盐梅所言实至委至详至真至苦与外人疼痛不着矢口陈说者不同其所请又皆至易至简量今日所能行与外人之责难求备者不同至就中用人一事臣原主分别材品凭皇上之取裁与外臣之偏右建言者不同皇上政不必以市恩植党之说先入于胸槩疑臣等也昨日玉牒报成蒙皇上特旨将臣加官荫子三疏恳辞然后得免因复念皇上天髙地厚之恩茍可以荣臣之身者且不惜度越众人大破常格而与之则何惜容臣之一见行臣之一言臣亲病身衰子孙单弱功名之念已矣与其以身受官不若使之志行而业乎其官与其推恩未成之子孙藉之报主不若多举天下已用未用之贤与之共报主伏望皇上聴臣言行则实行莫再以温旨泛常批答了事使臣不枉此一出外臣亦不枉其责臣望臣之心世道人心在此一举臣不胜恳祈激切之至  

问安劝讽疏【`王锡爵`】  

臣昨蒙天恩存问不胜感激已于前三日望阙拜表恭谢遣孙赍上既而京师忽有报至以皇上玉体偶于二月中微感风痰眠食少损臣又不胜忧疑旋而罢矿税出系囚起废官报至则臣又不胜惊喜北向稽首而祝曰此万年天子消禳保福第一义也既果闻传谕之后圣体一汗而愈此时料已告庆郊庙临见羣臣真普天大美大快之事而臣愚夙叨近宻勿渥被恩私敢独于万众讴歌之中无一言道喜哉窃闻之贱臣庶女义烈可以激风霜志士勇夫精诚可以贯金石岂有上天笃生之子而一念之转移呼吸不与上天之和气相符四海共戴之君而万年之福禄寿考不与四海之颂声相应者乎臣固以天人感应之理测之而知皇躬勿药有喜必不待蓍龟而决也刍荛之愚别无一得可献窃谓前鉴非逺昔何以氛祲迭奏变乱频仍今何以人謡大同天心祗豫皇上至神至明可触类而推自矿税诸使云扰遍海内而逆徒狂冦相与公传伪檄驾以为名皇上不闻之乎闻之则虽羣奴枭斩万叚而偿不得国体之伤孰与今日雷轰电扫万魔迸散之为荣又前此朝堂之上大臣洒涕而忧小臣矢口而争甚者为狂为激几如骂詈皇上不闻之乎闻之则虽一切留中不理而消不得圣懐之郁孰与今日上恬下熙四门洞开之为畅臣固以人和测天和又以圣体占圣徳而知皇上之必无反汗也第海濵遐逺里俗嚣讹信宿以来流言数起有谓圣谕已传旋即改悔者有徧掲匿名榜于城四门鼔煽揺惑者臣窃以理度之矿税不罢则已罢则明旨一下各衙门已即刻发行外乡逺郡已实时传到岂有可再收回之理乎人情方其久苦无聊中心孤气衰尚能强忍及至快意当前美谈在口而旋又夺之已哺之食既还之命岂有不哗然鼎沸之理此得失利害昭然甚明岂圣明容有不知而愚民无端妄言祗自作口业耳抑有愚虑凡朝廷便民之政必为羣小人所甚不便而百计阻挠之至于矿税尤其荣身肥家所以为命不忍一朝夺去者彼必外托于孝顺进奉之名而阴行其謟谀逢迎之说或曰此大利也或曰此成命也至于上而干和召灾则或曰圣躬小疾已愈不烦懴悔也下而扰民激变则或曰有司自能剿抚毋足深虑也凡为此说者皇上倘不忍难割之爱误而一入其中则所损不小臣今且不暇逺忧试征近事当玉体违豫时诊视调理必问太医不问目前孝顺进奉之人也检方制饵必取诸药库不取诸四方烧采抽办之物也皇上试以此痛定思痛足知此身日用饮食之外俱为长物虽积金如山载寳满车而缓急不得其一匕一筯之用譬之灰尘过眼了无重轻粪土沾身方当澡涤岂可更为之心烦于鸠敛体倦于经营抗天怒以竞锥刀彚人愁以充囊槖乎臣闻天心仁爱人君必近示之小灾而逺伏其大警社稷宗庙之身不可尝试匹夫匹妇之贱或能胜予故愿皇上乘此天休方至之机圣断改张之日尽屛謟佞猛决狐疑旷然与天地更始则臣见圣心日闲而无事朝堂日静而无哗玉板镂鸿明之徳神寳荐万斯之年岂不休哉岂不盛哉蓬蒿逺臣避嫌引分已十年不敢言朝事而及兹猥蒙念旧之恩属耳维新之政不胜感喜交极间进一言然愿皇上阴采臣忠毋发臣疏以俯全臣思不出位之分狗马一念之诚臣愚幸甚天下幸甚臣不胜欣颂祈恳之至  

## 文章辨体彚选卷一百十七

（明）贺复征 编  

○疏三十一  

星变陈言疏【`明赵用贤`】  

奏为星变陈言以维人纪以定国是以隆圣治事臣闻天人相与之际微矣故人君欲求天心之格必求诸人心之安何也天不外乎理而已矣人心之所安即天理之所合故人君举事一当于人心则天由之以降康一不当于人心则天由之以示沴其机幽渺而实有捷于桴鼓者是不可不慎也顷自天文示异彗出西南大内火警变征屡出皇上兢惕不遑下勅臣工同加省惧一时言事者籍籍或以纠察大臣或以修举庶务固犂然具矣然臣犹以为详于小而未覩其大者也臣请不避斧钺之诛为陛下一正言之臣闻贱臣叩心而飞霜庶女告天而风振夫以一人一事之微而犹足感动天变如此况事在君相之交而道属伦理之重者乎顷者辅臣张居正以父忧请守制疏至再三而陛下留之至再四臣每读其疏输诚写衷情泪竭尽无可复吐未尝不为之欷歔饮泣而独不能以少回陛下之聴陛下固以辅臣受先皇付托之寄系社稷安危之机有不可一日而失所倚者是至公之心也辅臣至以藉苫处块衔哀茹痛而不能勉承于陛下勤恳之命者亦至公之心也然臣以为丧必三年自周公孔子以来未之有改世儒之所讲说民俗之所习安千百年以来亦未之有改是非小节常礼之云也自后世乃有以金革之事起其臣于衰绖之中此特权一时缓急而有不得曲顾其臣之私者非先王之法也臣自数日以来见辅臣瘠毁柴立形神摧敝有识者且为忧之臣私窃计辅臣之心欲更有所请则拂陛下挽留之意遂欲聴陛下之留而不一往则父子乖离之久有抱恨于终天而不容顷刻安者夫辅臣能以君臣之义效忠于数年而陛下不能使其父子之情少尽于一日臣不知陛下何忍于此也臣查得杨溥李贤在先朝时亦尝起复然溥先以省母还家贤亦以回籍奉旨夺情固未有不出都门而可谓之起复者也且陛下所以不允辅臣之请者岂非谓朝廷政令赖以参决四海人心赖以观法乎今辅臣方负沉痛其精神之恍忽思虑之迫切必有不能如曩日之周且悉而四海之逖聴风声者又且以拘曲寻常之见疑之亦何以如曩日之敬信而承服是辅臣之勋望积之以数年而陛下顾败之于一日臣又不知陛下何忍而为此也臣以为辅臣之抱痛抑郁而不得伸是为干天和动星辰之大者莫甚于此矣陛下若垂悯辅臣不使之忧伤毁性则宜聴其所请暂违守制即万不得已请如先朝故事特勅礼官一员护送就道仍为责限赴阙不得延悞如是则其父子音容之乖隔于十九年者庶几泄其痛于凭棺之一恸辅臣之心既可以少安天下之人心亦可以无疑而陛下所以处辅臣君臣父子之间者庶几备道而无遗讥矣然臣因是而感夫士气之日靡国是之不明也夫国家之设有台諌所以为纪法之司而任绳纠之寄者也固非谓其阿意顺旨而将迎逢合之为已也今辅臣之留皇上主之亦既有成命矣乌用是哓哓者哉臣窃意其始之迟回而不言是犹以经常之见冀陛下之曲体乎辅臣而其既且言之而不置者不过逐影附声以希宠要荣之念而幸陛下之一俞其请而已背公议而狥私情蔑至性而倡异论皆斯言之启矣故今诸臣之所可自解者独幸辅臣名行不至于大隳耳脱不幸异日有不肖者乘势而窃位焉亦将循故事而为此附和乎臣诚不知其可也臣以为人纪之所以植国是之所以定者固不特一时治安之计而实万世治安之计也陛下不可不埀察于此矣且陛下信辅臣之深而留之笃岂非以在廷诸臣未有称陛下之任使如辅臣者乎然尧舜不闻以五臣之共职而替其知人之哲文武不闻以十乱之居列而隳其求贤之心亦顾陛下择而用之何如耳陛下诚于朝讲之暇悉心体采自内阁讲读以至部院大臣非时召对考之行以验其心术之端邪委之事以稽其才猷之通塞使人人得以所长自见当必有如辅臣者踵出于其间以称陛下之任使如是则辅臣即去犹之其留陛下不至以孤注视辅臣而辅臣因是以获推贤让能之誉顾不愈于以忧劳萃辅臣之一身使其乖父子之性而伤天地之和也哉臣愚昧莫测于天人之际窃以为当人心而合天心者其事莫大于此敢昧死为皇上陈之惟圣明采择焉臣不胜陨越战栗之至  

陈邉事疏【`张栋`】  

题为邉事懐忧效忠无策缕陈愚欵以冀一得事伏念臣栋謭浅无术荷蒙皇上拔置兵垣则邉强之事臣既以身任之矣顷因人乏承遣阅事则邉强之事臣又以身亲歴之矣一时阅视诸臣率皆借箸持筹以还报而臣独未敢置一言者葢深有见于邉事之难言也无过战守和三端而已言战则兵何在乎马何在乎可徒手而搏否乎言守则恃有险乎恃有人乎可坚壁而待否乎言和则和且二十年余矣和之害至今日而彰彰较着矣臣固不忍不言而犹不敢轻言即不敢轻言而终不忍不言愿缓颊于皇上之前臣欲首请罢和先后诸臣之请罢和者屡矣和竟不可罢何也当事之臣惧皇上也惧言者也皇上圣明神武照临在上惧之也宜何惧于言者则有说焉和之议始自嘉靖中而成于先帝末年已二十余年于此封疆之吏咸借此为跻崇躐要之阶庙堂之上若恃此为乆安长治之计战守机宜弃置不修陵夷至今而废弛已极一旦罢和彼狠如狼必张吻而入屠城戮地万万在所不免言者不羣起而归咎之乎当事者之持不肯罢臣固知其非得已也但臣伏枕而思心血已竭如能茍且目前养冦祸国而不与其忧则和可无罢诚念及于他日之祸当必有按劔而起不俟崇朝者葢尝备查和之始议谓当假此覊縻姑缓其入犯一年不犯则有一年之成功两年无警则有两年之实效但得三五年宁静而常胜之机在我矣今奚啻三五年邪而常胜之机何在为今日计必曰彼强我弱未可轻罢自今伊始务力修我备真足以制其死命而后和可罢也嗟嗟此即始议云耳人情不激则不奋不惧则不思不逼危亡则不能轻死故曰置之死地而后生置之亡地而后存傥欲借和以修备必文武将吏下至厮养刑余无一人非忠臣义士而后可不然一念偷安勇者可馁一人易心举者可坠今日以冀明日明日复冀明日更二十年其祸不知又当何如也故和在今日欲罢则罢愈后时愈不可罢矣和罢于今日其祸必惨今日不罢而俟他日其祸且有不忍言者矣此何待智者后见邪臣是以欲首请罢和而臣又知其言之必不售也无已则愿议启邉之令愿议损军之令以为和助可乎我既与彼和而邉将幸功邉氓贪利衅自我发是诚启邉也若彼入抢掠而我杀之安得谓之启邉惟二十年来兢兢然恐壊和议以故彼杀我则无禁我杀彼则有禁彼且窥见我意恣情狂逞一入即抢一抢即尽沿邉军民袖手不敢与敌间有操守等官稍为白眼彼复揶揄之曰尔能抗我我能中尔以罪遂皆相顾披靡而任其狂逞若奉骄子可悯也亦可恨也愿自今破此令无论邉将无论邉氓有敢杀贼者贼至聴其剚刃即盗马刼帐亦可无究彼或责我渝盟我独不可妄对如彼所谓稍带人口所谓误杀汉人乎彼日犯我不责其渝盟而我欲渝盟即恐自失信义臣之所未解也彼之入犯而不能收敛不能堵截因被杀戮是诚损军也若与对敌而致有阵亡安得谓之损军惟二十年来第幸邉疆无事以故彼之入犯利于隠而不利于报利于纵敌而不利于交锋急即剥军以媚之而未敢有一人弯弓相向者灰壮士之心夺材官之气非一朝一夕之故也愿自今破此令无论大犯小犯一以提兵出塞为上不得以未奉军令为辞倘事在卒急虽先发后闻亦无不可奚止全师取胜者可当上功茍能鼓勇争先即或有所损伤亦宜置而弗论若必束之科条损一人也伤一马也皆可罪也窃恐淮阴将兵终无是理而欲责诸今日之邉臣臣之所未解也臣为此言似乎戾于和议而不知正可以保全和议和议不罢则臣之所愿无逾此矣夫和不罢邉事必不振因循三年又当阅视而臣则欲请罢阅视夫阅视奉有先帝明旨本因敌人效顺恐邉臣弛备故因此警愓人心振兴颓废且臣以匪人业已承此遣矣又何为而请罢之亦有说焉臣惟自往阅视而欲请罢阅视也阅视之始差大臣矣未几而改科臣又未几而改按臣又未几而改命臣等九人分道以出一喷一醒而终不能保其后之不痿痹也且阅视者责在纠察不在修举事已废误虽纠察亦奚以为臣所至阅报册则八事无一事不修举者及按而查之则八事无一事不废误者将一一而求之乎将一一而寛之乎间有饰虚之极目不忍覩至于拊心浩叹而卒亦付之无可奈何也臣是以知阅视之臣不能为邉事效也诚得实心任事者分置诸邉方假以便宜疎其文网使之积日累月次第修举一年责以一年之成功两年责以两年之实效不啻如始议所云者则又安用此赘差以滋好事者之口耶苟邉臣不得其人虽岁一阅视月一阅视日一阅视亦无益矣臣是以欲请罢阅视而臣又知其言之必不售也无已则愿议叙功之例愿议罚罪之例以为阅视助可乎所称邉臣以身系封疆之重有锋镝死亡之忧故论功行赏当倍于腹里迨和议成而桴鼓不鸣刁斗不击矣则姑就八事而课之谓能着实修举着有劳绩斯可比照擒斩议赏而后渐滥觞者何也以擒斩有可凭而修举无所据也然修举之迹难据而修举之念易明敌至而不能战不能守其验昭昭矣今日冒上赏明日滥崇阶此何说耶稍不如意又以为非鼓舞邉臣之道也臣惑之愿自今破此例果有实心任事不务粉饰者自当有超异之擢一岁九迁无嫌于过倘止于寻常职业无所废坠而已则亦人臣终事之义何以当异功责厚报哉此例不议则阅视一行厪足为朝廷市恩赉为邉臣徼升赏安所称警惕人心之道也功与罪不当并重邪一劝一惩厉世磨钝正藉乎此而自和议既成往往有劝无惩矣所谓踵袭旧套搪塞误事即照失机拟罪其严乎顾二十年来未见有行之者何也可以负朝廷而不可以负同类也甚至掩败为胜文罪为功下以欺上外以欺内驾虚饰伪恬不为怪即欲一一攻其伪而发其幽人且以为望之深求之急而非所以养国家和平之福矣臣惑之愿自今破此例在窃符召疑投杼致谤者虽误罹法网正当特为昭雪以伸公论脱有徇私蔑公欺君误国情罪得实者何妨重处一二以昭宪典区区褫官夺职不足为惩也此例不议则阅视一行仅可为邉臣文有过而不能为朝廷明有法安所称警惕人心之道也臣为此言似乎过抑邉臣而不知正可以振起邉臣阅视不罢则臣之所愿无逾此矣夫臣请罢和又自俯而为启邉损军之议请罢阅视又自俯而为叙功罚罪之议非臣之上愿也臣又知当事者不能罢和而或可从启邉损军之议不能罢阅视而或可从叙功罚罪之议亦非当事者之上愿也时也势也葢两难也则臣因是而复有说焉前人立法后人守之此论其常也法之将敝识者补之此无妨通其变也今之时势倘有可通其变而不当泥其常者乎臣以为八事有可更议者矣八事有当增议者矣兵马钱粮非八事中最为吃紧者耶所谓积钱粮岂徒稽查盘验之谓也考诸原题谓嘉靖中边岁被冦兵马防秋变主为客其费不赀自与冦和而各邉兵马各守信地客兵钱粮日有日积月有月积三年一阅视阅其所积几何故不曰查钱粮而曰积钱粮积之字义可深思矣乃今讹以传讹漫不知原疏之旨原疏不云乎戸部年例逐年处发不得短少每年防秋毕日节省过钱粮另项收贮以俟阅臣查阅今之年例扣数而发业已无望其赢余而民屯两运节年拖欠动以千万欠一分即少一分那东补西借此抵彼日亦不给又安从而节省之也军士月粮有三四月未支者有十数月未支者有一两年未支者什五枵腹而愁千夫顿足而叹其窘迫无聊之状有目者皆能睹之而开造文册犹系以节省之名甚至傅会其词以为比上次多积若干是何舛缪一至是哉其在今日臣谓不妨明言钱粮缺乏但当苦心思所以节其流而防其匮且军饷云者军之饷也不系养军不系秣马而一槩动支此不可申其禁乎阅视者毋以有存积为功而以无妄用为功则庶乎节省者无虚名而有实际矣所谓练兵马臣亦考诸原题谓兵马不练与无兵同今既与彼和则国家闲暇可以不时操练故有大操小操分操合操之说而又责成各道躬亲监督与各将领一体赏罚今无论各道即各将领有能念及于兵马者为谁有能念及于操练者为谁三年阅视张皇下操仅仅一列营一布阵费金钱之赏而已臣不敢责人先自责已所至未尝不操也其兵少不成行伍者未尝不按册查点也籍之而名姓依然数之而肖貌咸在持鍪挟弹衔辔就羁所见孰非兵耶孰非马也若曰是兵也是马也驱之当敌臣不敢信也即臣册内所具实在精壮亦不过一时较阅似胜于俦匹云耳今之兵马岂惟不练正谓无兵此非邉臣之故也和议成之也其在今日亦不妨明言兵马单弱但増马损兵必先增饷无米求炊空言奚益曷不就其见在者而实操练之次第革补革一老弱即可増一精壮革一逰食即可増一控弦姑舎是而求召募召募亦逰食耳亦老弱耳恶在其为精壮耶二事为八事所先臣是以独详其说而请更议约束申告邉臣谓当及今改弦而易辙者也若乃所谓修险隘岂徒以耀观美侈载籍已哉垣墙实足以为限堡塞实足以自全诚静制动逸待劳之道耳而不谓其流之弊至于藻缋粉饰虚文相胜有难以枚举者其最可笑无如寿山福海几副花眼垜头几千万个皆称险隘具入报册不知何益于实用即无益于实用犹可言也乃有创筑一城创设一堡费帑银竭民力以猎取功赏者则尤可恨矣葢惟以修险隘为功夫安得不藉手工筑以报功也所谓整器械贵在多乎贵在用乎诚得其用何取于多而流弊相沿以多为胜遂致有揑报虚数动计万千而察之实未尝有者展转流传即经管官员弗知也即看守库役亦弗知也其报称军置民置者虚数尤多卒遇有警又请置造甚且假置造以委用其私人而因之以叙功行赏则尤可恨矣葢惟以整器械为功夫安得不藉手置造以报功也臣窃以为修险隘无足言功必被冦而收坚壁清野之效是之为功整器械无足言功必临敌而收攻坚击鋭之效是之为功二事先该户部条奏行臣复议臣以另疏奏请谓当亟行更议者也若乃开屯田葢实粟塞下之意法非不善也顾地利不同民风亦别无论各邉即一镇而自难以此例彼矣此或开彼或不可开彼易开此或不易开相地之宜寛民之力斯公私两利之道而惟原议以多开为功则遂相率而报开彼此争胜所报虽多熟者什一荒者什九强泒军余领地纳粮在正军则有扣抵而已在余丁则有兊支而已以致屯军日穷而屯地日益荒屯地益荒而屯军又益穷为法之敝有难尽言者请自今毋徒以多开为功倘有虚报开垦致累军余赔粮者仍论其罪此今日之屯政所当更议者也若乃理盐法葢飞挽助邉之意法亦岂不善哉顾邉地辽廓客商惮逺而不至土商消乏而无人则佥报富民为商籍名在官泒引征粮其贫不能独支者又板报子户众擎共举甚至有一引而累及数人者引虽不滞如累民何故利在而民自趋之其引不滞真不滞也法在而民不敢违之其引不滞非真不滞也请自今毋徒以引不滞为疏通倘强之通而不惜民之累正所以为罪则今日之盐法不可不更议矣若乃逆党云者谓如丘富赵全等从冦为逆所当用计解散也茍无其人何必具数而乃支离牵合漫取降人及通丁等报入册内臣初阅报册多者百人少者数指以为真从逆者也试呼而问之皆在营军士耳或因其被掳逃回或因其偶通译语则遂谓之逆党况已造入兵马之数而又报为逆党一人两见顺耶逆耶此一事也臣谓当更议必系从虏为逆即如今板升等夷脱能招而徕之斯诚哉其为散逆党也不然事属欺罔请坐之罪可乎若乃市马云者始谓以马为市假此羁縻敌人而我又资马以为用故以多收为功乃今所市之马已一无可用者徒有市马之名实以马价委之壑沟而已且以其马分泒军士扣伊月粮抵充市本各军朝领而夕毙所得不足以偿所失军日以贫冦日以富冦以埀毙之马耗我养军之需我以有限之财易彼无用之马非徒无益而又害之矣八事中犹然以収马论功岂不大谬耶臣阅视固镇虽无市马而闻诸各镇阅视者备言市马之害臣是以谓当更议昔也马有用则以收为功今也马有害请以不收为功即不能不收然必减于原数者为功浮于原数者为罪此一事也似与原议相反而实今之时势不可不亟反者矣犹未也先年各邉抚赏岁有定额所未定者宣府一镇耳果能坚守原额而弗逾何至扣军粮扣马价以填漏巵耶惟敌人之贪得无厌要求无已邉将格于和议恐市不成而有罪则不得不私増于原额之外一岁所増又为来岁之额而彼之贪得如故要求如故不得不又増于所増之外日増日多而无能神输鬼运以探诸私囊也剥军媚冦职此之故矣今岁阅视者出奉有明例斟酌定拟即宣镇亦已有额谓当一体遵守倘不能守今日之所定而复如往日之私増臣恐后之视今亦犹今之视昔耳故阅视不罢则核抚赏当为一事无论其取诸官取诸军但有私増即抵以罪虽増八事而为九事亦何不可犹未也各邉经制先定于嘉靖四十五年至万歴九年复位已刻成会计录似可永安而弗变矣顾先今时势不同终难拘之以画一之法倘欲执其初定者而必使一无増损既扞格而不行然则任其随时増损而尽失夫初额则又非定经制之意二者皆不可以为训今岁阅视者出已该户部题准申明限制即未必遂可据为定规大约已有定数三五年间臣固知其无甚变更也今而后但遇阅视之期一定经制之额制额既定守而勿渝若旋议旋定旋増旋损则又安用经制为哉故阅视不罢则定经制当为一事酌议必当持约必坚倘以虚文相应有罪无宥虽増八事而为十事亦何不可再照阅视之例三年一遣九邉三人而今岁强冦寒盟适当三年之期遂有九人之遣臣栋謭浅无似幸随诸臣后黾勉报命而于心终未能慊然是以有此陈请伏念稽核贵详而不贵数三年之期似不必泥也遣贵得人而不贵求备三人九人之数似不必定也诚得其人则当如今岁临时请遣似不必拘以衙门也诚得其遣则当如今岁便宜从事似不必限以完期也诸如此类乞勅该部酌议停妥务使阅视不为空行以维和议不终误国则邉疆幸甚臣栋幸甚縁系邉事懐忧效忠无策缕陈愚欵以冀一得事理未敢擅便谨题请旨  

早定大计疏【`伍袁萃`】  

为恳乞圣明亟召辅臣早定大计以安宗社事臣于前月接邸报大学士王锡爵具疏求去蒙皇上慰留褒以忠诚且云自有深意欲召之面见商量国事使之安心慎毋疑阻臣庄诵纶音仰见我皇上之待首辅真如股肱心膂形骸无隔又如家人父子情谊相通有君如此其忍负之锡爵宜何如报称也臣窃思之皇上注意之深莫若元子方今国事之大莫若册立而慰安首辅之心俾无疑阻莫若册立元子且首辅之忠诚简在素矣而舆情未协烦言日滋不曰逢迎则曰阿狗疾仇之无已何也则以其一出而误宗社大计也首辅亦因此省愆念咎期收之桑榆而回天未能旷官可耻不去奚以自解此其心之所为大不安也此其至再至三而恳辞也皇上既欲安其心而不早正元良之位其何以安之当羣臣之交章请也皇上悉置不纳而一旦有面见商量之旨岂非慎重国本谋及宫闱不可也谋及近幸不可也独断于宸衷而宻决于宰执乎圣意诚深矣大小臣工欣欣焉翘首企足而望者至殷切也今首辅出而供事亦多日矣皇上既不闻召见首辅亦不闻请对臣甚惑焉将玉体未平少迟清问抑所谓使之安心者止以髙爵厚禄縻之耶则首辅去而复来之谓何辞而复出之谓何而仅仅为爵禄縻也臣以为册立之事一日不定则首辅之心一日不安即首辅或能安之而不可不止赧颜就列其若天下后世清议何君臣相遇自古为难首辅受皇上特达之知非千载一时耶而竟以始谋不臧不获展厝一时筹划一策方且以身为射的为祸梯不亦可惜哉夫为锡爵一身计犹无足惜独明旨屡易而不信储位乆虚而莫属外议纷纭人心惶惑则臣之所大恐也然则速赐面见早定大计非徒安首辅也实所以安宗庙所以安社稷所以安天下之人心也关系甚巨故臣愿陛下之亟图之也抑臣又闻之唐虞之际不特臣戒君君亦戒臣故都俞称美无忘吁咈之规喜起赓歌犹切惰隳之儆君术明臣道得也后世人主御相有温旨无戒词其始也礼貌极隆宠荣极渥且为之逐言官排异议以安其心卒之时移事改刚者灭宗柔者覆餗能全始终恩遇者几何人哉以是知宠利难居髙位疾偾而儆戒相成之义胡可废也伏惟皇上以尧舜之君自待亦以尧舜之臣待臣时召公卿辅弼而戒勉之正已以格君心虚衷以定国是借剑埋轮者毋一鸣而辄黜依草附木者毋众恶而必留分别邪正以成和让之风开布公诚以昭荡平之治如是而公论不与相业不光天下不安者未之有也臣非不知越俎有咎婴鳞必危顾念当此国家大事臣子何忍无言又念元老大臣不惟国家之急而喜同恶异遂履前人之覆车也乃敢披沥悃愚冒渎天聴臣无任陨越恐惧之至  

速赐考选以光圣治疏【`冯琦`】  

窃惟行取一事始于前年十二月至去年正月以后则各官皆集辇毂下矣屡经臣等题请考选未奉明旨阁臣疏掲亦仅报闻臣等自念阁部大臣尚未能有所感动况于疎逖下吏羁旅孤臣即有苦情安能自达于九重之上哉顾臣等所惜乃在典制政体吏治人材而各官守候之苦犹其余耳国家设官极重言路选授之法特异诸曹各官先任而徐考其成言官先考而始授以任是维巨典夙号至公今诸臣已奉征书来集阙下既离旧任未授新衔既不得即列台省之班又不可遽改曹郎之秩今日在内之侍从如此其匮乏在外之守候如彼其艰难人不得官之荣官不得人之用祖宗以来并未有虚官次宿王言越岁经年如今日者使后世谓二百年之行取至今而迟二百年之考选自今而废祖宗令典一时隳之甚易后日复之甚难此臣等所为典制惜者也事各有宜政当识体前后相应是谓有章昔季布见征已而报罢当时尚谓以一人誉而召以一人毁而罢恐为有识所窥况此征召之臣并奏循良之牍其召之也似欲用之其不报也似欲置之召本有名置之何罪使人寄官于不内不外之地寄身于忽毁忽誉之口而朝廷政令亦在不用不舍忽行忽止之间如雨埀落而旋收春巳和而乍冷以前博访精选之旨都无归着询嘉纳谠之意总属空谈此臣等所为政体惜者也外臣华选无如行取不但上藉忠规亦且逺资激劝今诸臣来从下国如望班生之尘及其已至都门徒索东方之米彼下僚亦皆有俸谪臣亦皆有官诸臣乃无职可供无俸可食使天下之士有拊襟裹足不敢自前之心皆谓仕宦何必好官好官不过行取行取不过旅食都门耳反不如优游岁月尽可序迁何必励精博此征召是使平常借口材隽灰心抚按举荐何为部院采访何用畧无风劝人谁信从此臣等所为吏治惜者也天下人才惟上所奬养之则长抑之则消世既须才才必资气士气振则才亦发舒士气馁则才亦退缩诸臣始进譬如花木向早春葵藿倾初日已遭顿挫不任摧残气已沮矣才于何有且天下见前岁斥逐之易今日登进之难皆将妄意揣摩多方规避尽化百錬守彼三缄影消松栢之乌声断梧桐之凤言者既不敢吐任者亦不敢为率天下之士而归于依阿唯诺委靡退阻必自此始臣等所为人才惜者也此四者于时于势万万不可再缓而臣等一念为国赤心更在圣徳圣度又不止如前所称四者縁诸臣待命既乆中外相视求其故而不得或谓因前有触忤不欲后人效之或谓因朝有缺失不欲下臣言之事未必然人言则已然矣夫人臣谁不欲常保身名谁不欲结知君父何可自干雷霆之谴自絶雨露之私或出忠悃不忍不言或关职掌不得不言即在前人尚有可谅况以前人之触忤杜后人之进用罍受瓶耻李代桃僵譬如江湖之舟偶有抵触帆影既过浪痕已平岂可更执后舟欲偿前罪治乱之迹具在前史不论衮职阙与不阙但论言路开与不开本无缺政彼自妄言彼既妄矣我复何损若其有缺正当求言我方求之转为我益惟夫朝不受言人不肯言前有奸而不知后有乱而不觉此乃为损耳自古言官之杜口比于仗马之不鸣彼则但使立仗而不欲其长鸣今则恐其长鸣而先禁其立仗传之青史人其谓何皇上数年以前求言纳諌鸣佩执简法从如云以今日之萧条例往时之全盛孰得孰失事自了然若登用不效罪在诸臣考选不精罪在臣等至于早发明旨惟望断自宸衷则圣治益光圣度益广兼可以存典制明政体兴吏治养人才此方春布令第一义也新岁之始诸臣见臣等于公署臣等相顾太息一草一木皆已萌芽而诸臣独郁结不得尽其才四序八风各自宣布而诸臣独黯淡不得尽其职既怜诸臣兼自愧也故不惮其说之烦渎若此惟圣明留神少加察焉  

亟图拯救以收人心疏【`冯琦`】  

臣等伏见自去年六月不雨至于今日三辅嗷嗷民不聊生草茒既尽剥及树皮夜窃成羣兼以昼刼道殣相望村突无烟据廵抚汪应蛟掲称坐而待赈者十八万人过此以往夏麦已枯秋种未布旧榖渐没新榖亡收使百姓坐而待死更何忍言使百姓不肯坐而待死又何忍言京师百万生灵所聚前此居民富实商贾辐辏迩来消乏于泒买攘夺于催征行旅艰难水陆断絶以致百物涌贵市井萧条且库银不满数千食粮不支二岁各邉军饷尚多未发万一河漕有梗岁解不来京师景象当复何似建中之乱宁不寒心齐谚有之不忧年俭但忧廪空数年以来灾儆荐至秦晋先被之民食土矣河洛继之民食雁粪矣齐鲁继之吴越荆楚又继之三辅又继之老弱填委沟壑壮者展转就食东西顾而不知所往夫尧之九年水非尽郡国而灾也汤之七年旱非尽川泽而涸也彼益此竭东穰西歉相寻不已而至于九年七年耳以今方之不已过哉加以频值四方之警连兴倾国之师车辚马萧行赍居送按丁増调践亩加租试取此时租赋之额比之二十年以前不啻倍矣疮痍未起呻吟未息而矿税之议已兴貂珰之使已出不论地之有与无有包矿包税之苦不论民愿与否有泒矿泒税之苦指其屋而挟之曰彼有矿则家立破矣指其货而吓之曰彼漏税则槖立倾矣以无可稽查之数用无所顾畏之人行无天理无王法之事大畧以十分为率入于内帑者一克于中使者二瓜分于参随者三指骗于土棍者四而地方之供应岁时之馈遗驿逓之骚扰与夫不才官吏指以为市者皆不与焉陛下但知利源易开中贵易信岂知彼在外剥害小民至于如此亦岂知今日苦矿苦税之民即是前日被灾被兵之民重累迭困咨嗟愁怨至于如此臣固知陛下之必不忍也语曰财与命相连每岁犬辟以争数钱相杀伤者不可胜计父取子财则怨者十三祖取孙财则怨者十七若父祖取子孙之财以与强奴悍婢则怨者九人而十矣人君之于民岂但祖孙父子之隔而中使与参随岂但强奴悍婢之害已哉自古天下之乱阶皆始于民心之离逷离而后有怨咨怨而后有愤恨愤恨而后有流言流言不巳而鼔噪鼓噪不已而反叛今之民但未反耳于前数者已无所不有矣陛下亦可以省而杜其渐矣即如湖广一省激变已四五次而独近日武昌为甚陛下试思无知小民何苦而变谁非性命谁无身家惟其剥削之极无可控告变亦死不变亦死等死耳求与见害之人比肩接踵而死死且不恨夫人情不必死始畏死耳人知必死复何所畏人不畏死法安可加故使奸民害良民大乱之道也激良民为乱民以杀奸民亦大乱之道也大乱之端方起人主皆谓必无及其祸乱已成欲救之苦无及史册所载剥民之代宁有无后患者乎行之急则祸亦急行之稍缓则祸亦稍缓急者既唱缓者必和之夫汉之败也在民穷穷则为盗矣唐之衰也在官穷盗起而无以应之今闾阎空矣山泽空矣郡县空矣部帑空矣国之空虚如秋禾之脉液将干遇风则速落民之穷困如衰人之血气已竭遇病则难支以如此事势而值大旱为灾赈济无策河流梗塞邉饷匮乏是岂可不为长虑哉民既穷矣既怨矣亦有穷极怨极而不思乱者否不能保其不乱而各地方又搜括已尽亦有以应此乱者否竭天下矿税之额大畧百万有如一方有警如宁夏播州之役不知所费止此百万否天下贡税正额四百余万有如一方有警各处效尤征之不前运之亡路此四百万皆能依期至否平日惟恐天下之财不尽归内帑如遇有事不知内帑之财亦发以应天下之急否平居无事夺民数钱已失其心如遇有事与民数钱不知能即得其心否臣言至此不觉肝胆皆裂声泪俱下若谓事必有安无危则前代金瓯之业岂不自谓永固而何以不传至今日若谓财必有聚而无散则前代西园大盈所积之财与积财之人皆在何处而独黩货之名留于今日然则人主之寳惟有大业而可传之异日者独有令名耳臣等窃观皇上作用譬如神龙能作能止能操能纵自皇上起之亦自皇上止之布徳音撤中使收人心回天变止在半纸诏书耳臣伏读皇上忧旱之旨勤勤恳恳不减周宣云汉之什因思宋神宗时罢新法而雨汉明帝时释系囚而雨总之应天以实耳近时镇抚司监系官犯及生儒因陈奉诬奏今奉之罪状既已明白则诸臣情节有可矜原酷旱炎蒸沉沦黒狱圣明在上宁无恻然若见监者发刑部问理被逮者聴抚按结奏则肺石可以无寃南冠可以无泣而就诸臣之中惟冯应京为楚人所怜应京实有爱民之心爱民名受香火于彼而身婴缧绁于此逺近伤之皇上重处此一人无加于法而天下皆以应京为寃轻处此一人无损于法而天下皆以朝廷为是惟皇上执两端而裁决之臣等叨列班行同国休戚事势至此不忍不言所虑者万民之心与万民之口所惜者万世之业与万世之名惟陛下加意于臣等之言臣等不胜激切待命之至  

遗疏【`冯琦`】  

臣自患病忽逾一载生平受恩隆重无可仰酬今病且笃矣古大臣尝有遗疏而臣已昏瞶一字未成谨取臣病中未上疏补缀上之仰惟皇上在位三十一载矣自古帝王即有享国长久未有歴三十余年而方春秋鼎盛际中天之运如皇上者也主势尊国势强中外无隙东征西讨神武赫然五子同日受册同日加冠麟趾螽斯之盛皆前代所未有天既尊陛下为中国之一人又福陛下为千古之一帝陛下永念此意何以报答歴考古帝王临御既乆或以治久而生衅或以将乱而生悔歴年既多则大乱大治生焉臣愿陛下穆然自省所行尽是也则三十余年者固陛下持盈保泰之时所行未尽是耶则三十余年者亦陛下回心转意之时当此壮盛之年正是理乱之介若不将大小政务整顿一畨中外人心收拾一畨日复一日盛年渐往蛊壊益深即欲挽不反之势于倦勤之余亦无及矣陛下天质英明神谟周到但未必尽用之任人行政吃紧当用之处故朝政犹未肃吏治犹未清君臣上下之交犹未孚而天下人心未尽欣颂耳陛下试自省髙明英断比之前代喆王何人不如若问政事民情可方何代臣愿陛下奋其英略卓然以整齐天下为事以副上天笃厚宠绥之意请畧言其槩夫朝政未肃者病在人情之堕臣比见人心怠玩纲纪陵夷令多稽缓事多废阁彼此喜相仗上下不相贯议少成效人无固心即如皇上批答间有不时或欲慎重以示不轻或欲操纵以示不测羣臣不晓此意直谓可缓可急可作可置朝廷缓之谁肯急之朝廷置之谁肯为之葢政事是朝廷政事若朝廷不着紧毅然主张于上则任事者近于招权执法者易于招怨相率偷安寻隙自便遇一事则曰我非不欲为也未得旨耳建一言则曰夫业已言之矣如留中不报何如此则是与臣子以借口塞责之地而废弛之名反使朝廷当之臣以为天下之事宁使朝廷责成臣子无俟臣子催请君父疏上必报明示可否疏下即覆显立期程朝廷躬为精勤以率先羣下勿更留中以滋弊端则所以振天下之堕而归之整肃者也吏治未清者病在士风之贪夫人情所趋者利也欲利而不敢取者畏法也悬法而不能使不犯有人执法而莫敢不肃者畏官也故州县治民郡辖州县总以司道为之纪纲大约一司道所管有司常不止十人司道有人则十人皆奉法矣伏见此时司道之缺不下五六十人而其它以公事驰驱及升迁未任者不在此数则是司道之缺者常近百而有司之无所束者常近千况藩臬既苦于无人而郡守半几于空署有司既无人管领无人查考亷者不劝贪者不惧非卓然自立者则相率而乘时渔猎耳陛下但知慎重爵秩予夺自繇岂知一官缺而一官之法废一官之法废而十官者皆无所凛畏矣臣以为宜速补天下两司及郡守员缺仍谕以检察所属期共澄清要于三年之后计所厘正几何激扬几何以为黜陟则所以革吏治之贪而归之澄清者也君臣上下之睽者病在形迹之疑夫事有所不行者疑其事也人有所不用者疑其人也皇上明睿原出羣臣之上羣臣忠邪不一岂谓尽无可疑皇上所疑委亦有时而中有疑而中则遂以疑为常始因一端渐及众事始而疑端在事既而疑根在心今合在廷之臣举措称上意者几人一岁之中上所点用卿贰大臣几人羣臣处见疑之势巧者益自弥缝以益其所知洁者逺避嫌疑趦趄而不敢前谁肯挺身以任朝廷之事若夫君推心任人有缺即补以官有官即责以事羣臣无所顾忌展布四体以干王事纵使才有长短其意常欲向前夫使人人尽心人人尽力国家之利孰大于此唐徳宗时猜疑羣臣人情消沮及遇患难无人可托乃知天下人才用之则有不用即无信之则无人可疑疑之则无人可信臣请陛下明诏羣臣从前上下相激以致不能无疑一体君臣有何嫌忌自今已往当复坦然用舎因廷论之是非赏罚付已成之功罪羣臣亦各洗心涤虑精白事君有事宁直陈有过宁引咎不得欺隠回护以开疑端亦不得彼此猜嫌致成倾轧周防尽彻表里洞开则所以释上下之疑而成泰交者也其要莫急于收人心大凡人情既有所溺人言原自难夺惟英明之主自知而自断之耳以皇上之英察平日于人之贤否政之得失天下人所未知者皇上知之岂以今日小人聚敛之祸小民愁苦思乱之情天下人皆知之而皇上反有不知者乎百姓是朝廷赤子假令朝廷取财犹关痛痒犹加斟酌今一槩委之中使中使聴之参随此辈于民有何情分畏何法度但有一分可取之隙有不尽充囊槖而更留与百姓者乎百方取财苦总归于百姓万人得利怨总归于朝廷当此时而尚有咨怨况于千万世而下谁肯谅皇上此心者夫前代之易乱也其前王功徳浅后王福力薄也今取民数年而乱未形者髙皇帝之功徳大皇上之福力厚也如人当壮年起居失节漫不经意及至迟暮百病相乘纵有良医不可救药古之治者藉民心以不乱乱者藉民心以复兴陛下奈何以二百年固结之民心而一旦令其涣散至此乎古称成汤改过不吝非是圣人无过惟圣人乃能改过耳汉武帝埀老而悔唐徳宗经乱而悔若不老不乱而悔者千古更有何人古惟成汤今惟望之皇上耳皇上以圣主当盛年一日不悔即汉唐一日悔即尧舜臣非敢为妄说也前代欲为尧舜者在积累其所不足陛下欲为尧舜者在克治其所有余以臣前所陈者惟君臣上下之孚稍需岁月耳章奏可一日发缺官可一日补百姓所不便者可一日罢也陛下奈何惮一日之发愤不以成一世之业立万世之名乎臣自入春病危旬日以来不可复起思恋圣主伏枕强书纔及数语便已困惫即复置之置之而中心不能自已葢十日始成此疏其语无足采而其情有足怜者臣言止矣臣终无报国之日矣惟圣明留意省览臣不胜呜咽感恋仰望之至  

直陈天下安危圣躬祸福疏【`吕坤`】  

臣闻治乱之兆垂示在天治乱之机召致在人窃见元旦以来天气昏黄日光黯淡占者以为乱征臣不习天文但观人事当今天下之势乱象已形而乱势未动天下之人乱心已办而乱人未倡今日之政皆拨乱机而使之动助乱人而使之倡者也臣欲恸哭呕血于陛下之前尽吐腹心无繇得见踟蹰累月反复思维与其它日出无及之言贻陛下以无及之悔不若今日进未事之说劝陛下为先事之图惟望少寛雷击之怒细埀电烛之光三复臣言万补圣治陛下知天子之所以尊乎辏天下之亿兆生灵而处其上也又知亿兆生灵之乐天子乎赖其休养生息以保身家也譬之廷燎束千茎苇荻而火熖辉煌苇荻散而火光无所附矣民苇荻而君火光也譬之禅塔聚百万砖石而寳瓶髙阁砖瓦折而寳瓶无所着矣民砖石而君寳瓶也故曰君民一体休戚相关欲延灵长国祚于万年惟有固结人心之四字昔者二帝三王之为君岂不以崇髙富贵之可恃乃曰四海困穷天禄永终者何知君臣之安危社稷之存亡百姓操其权故曰五帝爱民三王爱民葢世之幸乱之民四焉皆取天下者之所资而弃天下者之所惧也一曰无聊之民饱温无繇身家俱困安贫守分未必能生世变兵兴或能苟活因懐思乱之心以缓须臾之死二曰无行之民气髙性悍玩法轻生或结党而占窝开场或呼羣而斗鸡走狗居常爱玉帛子女为法所拘有变则刼掠奸滛惟欲是逐三曰邪说之民白莲结社黒夜相期教主传头名下成千成万越乡隔省宻中独往独来情若室家义同生死倘有招呼之首此其归附之人四曰不轨之民懐圗帝图王之心为乘机启衅之计或覩天变而煽惑人心或因民心而收结众志惟幸目前有变不乐天下太平此四民者何代无之皇上约已爱人损上益下则无聊者思归无行者守法邪说者无所售其奸不轨者不得行其志四民者皆我赤子一失其心而隳其计四民者皆我冦雠矣昔者元代疆土大于我朝未乱之时天下全盛我太祖以布衣提三尺剑唾手而得之者何四民之心元主失之而太祖收之也今天下苍生贫富可知矣自臣覩记以来何尝无凶岁未闻有连岁之凶何尝无歉省未闻有数省之歉乃万歴十年之后无岁不告灾伤一灾动连数省近日抚按以赈济不可屡求存留不可终免起运不可缺乏军国不可匮诎故灾伤之报殊稀催科之严如故岂不哀民势不可已也臣乆为外吏熟知民艰自饥馑以来陛下赤子冻骨冷肌冬无被絮者居其半饥肠饿腹日不再食者居其半流民未复乡井弃地尚多荒芜存者代去者赔粮生者为死者顶役破屋頺墙风雨不蔽单衣湿地苫藁不完男女啼饥号寒父母吞声饮血君门万里谁复埀怜陛下见此当必澘然泪下今国家之财用耗竭可知矣数年以来寿宫之费几百万织造之费几百万宁夏之变几百万黄河之费几百万今大工之费又几百万采木之费又几百万以上钱粮半非岁额年年此土年年此民岂天雨菽粟地涌金银耶陛下岂不曰吾多取诸府库未必尽派闾阎夫瓮内所汲皆井中之泉杯中所酌皆壶中之酒臣恐井竭则瓮涸壶尽则杯空百姓不足君孰与足今国家之防御疎畧可知矣三大营之兵以卫京师也朝朝炮震如雷乃马半尫羸而人半老弱九邉之兵以御外冦也处处甲光耀日皆勇于挟上而怯于临戎外卫之兵以备征调资守御也操练虚文射骑故事伍缺于役占家累于需求皮骨仅存折冲奚赖其余郡邑之武备全疎库无干戈门无矢石城多颓废谁是修筑之人乡有村落殊无保障之法官不足粮草民不晓甲兵设有千骑横行家家无活路万人围困处处无坚城臣所谓四等乱民一倡万应当此之时邉军固疆圉不敢动卫所守城池不敢动计无所出必选民丁以怨民鬬怨民谁肯合战以赤子攻赤子谁肯效死祖宗二百三十年百战山河何忍坐视臣切为陛下忧之故曰人心者国家之命脉也不可失也今日之人心臣何敢言惟望陛下择其无损于国家有益于天下者收之而巳请言收人心之大者数事可乎洮兰之间气寒土薄小民无计为生则织造货贩以糊口自传造花绒数日限追急于星火百姓苦于催迫遂弃农桑提花染色日夜无休千手经年不成一疋且是物也晒晾不早则白蛀即生风日太频则红色易落多积躭心久积无益况山西之紬苏松之纱罗縀绢岁额巳自日盈加造岂因缺乏臣以为一缕一丝皆出民力与其积于无用劳费空财孰若定以有常随处随足假如四季袍服岁用千疋则造一年预造一年是宫中省收藏之累天下无多取之忧且花様欲新则随时改造此处増数则彼处减机那借工银将余补之此无损于陛下而有益于苍生何惮而不为至于饶州磁器西域回青总是有余不急之物徒累敲骨捶髓之民望陛下一切停罢而江南陜西之人心收内府宫庭自须大木而采木之苦陛下闻之乎臣自一木言之丈八之围非百年之物蟒蛇杂处毒雾常浓岩谷寂寞人烟絶少寒暑饥渇瘟疫瘴疠而死者无论矣乃一木初卧千夫难移隔涧作桥越山引撁每日一祭神明每行不过数步倘遭艰难之处跌伤压死常至百人蜀民语曰入山一千出山五百苦可知也至于磕撞之处岂有伤痕而官责民偿谓不合式经年累月拽到河邉待秋水以漂冲多转折而底滞依然无用重去伐山每木一根官价千两比来都下为费万金臣见川贵湖广之民谈及采木莫不哽咽所愿寰居安若太山邦本固若盘石即茅茨若神尧卑宫如大禹何损九重五位之尊益昭二帝三王之治见今大工木料业已报完采办新枋止需后用倘少其数目多其岁月减其尺寸増其价值而川贵湖广之人心收山泽之藏本非山泽弃物但天下大害伏于大利之中也故军国告匮则一开饥馑告急则一开南阳等府数岁饥荒今日之民即前岁子食父肉人食鴈粪陛下发银赈济之民也菜色未变生气稍回自报殷实户而民半惊逃自一切在官供应矿夫工食官兵口粮皆倚办于殷实户而民多累死自都御史李盛春严旨切责而抚按避嫌郧阳廵抚马鸣銮前与臣书谓六十余顷之地常聚十万之众文家洞近二千人开之三月止见砂十六眼银之有无费之多寡可槩知矣今矿税无利散民间而坐数纳银民亦不能支括库银而无矿代解钦差二使亦有从实开报之心而盛春贪残肆虐为攘夺侵欺之计朝廷得一金郡县费千金有司不敢声说抚按不敢上闻此岂陛下开矿之初意哉伏乞勅下各省使臣严禁散砂不许借解但有侵夺小民揑害小民如盛春者必诛无赦而各省之人心收官店租银收解自赵承勋造四千之说而皇店开自朝廷有内官之遣而采榷重夫市井之地贫民求升合赚丝毫以活身家者也陛下以万乘之尊享万方之贵何赖彼锥末之微财亵此崇髙之大体乎且冯保八店为居几何而岁有四千金之方课乎解进之数既有四千征收之银岂止数倍不夺市民将安取足乎今势豪之家用仆开店所在居民尚且忍气吞声莫敢与较而况朝廷遣使赐之勅书以泰山压卵之威行宻网竭渔之法民间之苦无问可知纵使内臣亷静不扰市民而长随之下各有长随挂搭之中各有挂搭强吞横噬独占羣侵内臣无繇知寃民何繇诉夫杨村张家湾南通直省北接都城天下咽喉之地也陛下锁此咽喉不及一年商贾不至缓急之用将安取给不独此也都下近日讹传有太监营求镇守之说极知此言无据亦足惊扰人心葢正徳年间曽差镇守矣致九邉揺动四海驿骚太监数十万人流毒几省我皇祖登极尽取回京万顷皇庄尽还民业而人心大悦天下始安实录见在可考也臣望陛下将两店内臣仍取回京原坐租银责令所在有司照数解进如有迟延短少罢斥其官是无减额银两有光圣徳此一举也而畿甸之人心收天下宗室不减数万皆九庙子孙天家骨肉也倘罪不赦则祖法自严楚王毫无恶状而王守仁王锦袭以彻地神奸瞒天大谎籍隔数千里而冒认王弼子孙事隔三百年而揑称受寄财产中间伪造丝纶假传诏旨明欺圣主暗陷亲王所幸防范得法竟保无虞有如楚王衔恨自杀陛下何辞以谢髙皇帝之灵乎伤大小宗藩之心切中外臣民之齿此两贼者罪应诛死陛下不下法司而止令回籍臣恐奸宄操恐吓之权善良无自必之命一开告讦万姓惊疑谁无仇人难逃怨口所关世道人心良非细故矣陛下幸发纶音令彼此廵按御史枭示两人使天下晓然知圣天子之明正三尺而亲睦九族也将疑议尽释而天下宗藩之心收崇信伯之贫通国所知也十箱珠寳之诬亦通国所知也始焉误于科道之风闻严追诚不为过今也真知枉寃又禁锢之实害无辜矣圣人举动正大光明陛下何不直示聴言之悞严缉掲害之奸还费甲金革去之禄复五城厂卫降勅之官释王坤觉大义之罪所谓过而能改无伤日月之明此一举也而勲戚之人心收法者所以平天下之情服罪人之心者应轻应重太祖既定为律情重情轻列圣又増为例如轻重可以就喜怒之情则律例不得为一定之法臣待罪刑部三年矣每见诏狱一下持平者多拂上意甚则加重而降司官从重者皆当圣心故司官迁就以兆谴怒如往年陈恕等以隠瞒家产坐盗王正等以知情藏匿拟徒甄常照等诬白昼抢夺拟遣皆臣等欺天罔人已自废法陛下犹以为轻俱加处死如近日李吉等本非把持也而必欲拟军张泽等预支局料也而必欲追银夫财库本无掲瓦也而少监王进忠等必欲坐盗此皆真屈真枉臣等不敢执奏而陛下安知其寃臣愿陛下俯从司冦之平勉就祖宗之法而囹圄之人心收自古圣明之君岂乐诽谤之语然而下求贤之诏赏直諌之臣者知天下之存亡系言路通塞言官者朝廷耳目也不可不重比年以来新进小生好矜名节遂激陛下之怒波及台省之臣驱逐既多选补皆罢臣以为天阍邃宻法座严崇若不广逹四聪何繇明见万里今陛下所闻皆众人之所敢言也其不敢言者陛下不得闻矣使人君不得闻不敢言之语此一时之快而他日之忧也臣愿陛下思祖宗广置言官之意为国家不为言官释监候之学程还一勾之科道检建言得罪之逐臣分别召用应复除者即与除复应行取者即为行取以后如行止不端建白不当者勅下吏部分别降斥何至禁锢于既往杜絶于将来快潜伏之奸养壅蔽之祸哉至于天下多故全赖官吏弹压吏部用人关系最重果吏部非人则聴科道纠弹即为罢斥果吏部得人则聴其推迁选取早赐施行庶练兵督饷者无废缺之事候铨待补者无典卖之忧而士大夫之心收我朝敌国外患惟南倭北蕃称雄倭居大海之中岂能航糗黼逐突中原亦岂能自浙闽蚕食上国哉惟是朝鲜附在东邮近居吾腋平壤西邻鸭緑晋州直对登莱倘倭冦取而有之藉朝鲜之众为兵就朝鲜之地为食生聚训练窥视天朝进则断漕运据通仓而絶我饷道退则营全庆守平壤而窥我辽东不及一年京城坐困懐胜负之忧倭如合朝鲜是为两倭益费支持之力臣以为朝鲜一失其势必争与其争于既亡之后孰若救于未败之前与其单力而敌两倭孰若并力而敌一倭乎乃朝鲜请兵而二三其说许兵而延缓其期或谓属国逺戍或言兵饷难图甘心剥肤之灾袖手燃眉之急谚曰小费偏请大费无益今朝鲜危在旦夕矣愿陛下早决大计并力东征而属国之人心收解京粮一物十费措办既苦转运又难若于实用有益则积贮何嫌过多今十库诸货各厂物料粗恶不堪者固有腐朽无用者亦多可惜万姓膏血化为一房尘土倘每年一次查盘每夏三畨晒晾不堪者严监收之刑朽腐者重典刑之罪变恶为美出陈易新但一年可备三年之资则本色暂改折色之解既不匮乏国用亦未暴残民财陛下一留神则岁省不下百万而解纳之人心收京师者朝廷腹心之地也祖宗时常徙富戸以实京师富民者贫民依以为命者也今京师贫民不下百万九门一闭则煤米不通一日无煤米则烟火断絶有如庚戌之事京师戒严虽有仓场止足官军守御之用城中富戸止备缓急劝借之资自商人有预纳有称贷有铺垫之常规一报在官百年不替而上富贫自暴民聚众多徒奸民设计骗诈逰食者坐耗民财滛法者诱奢民俗而中富贫自各衙门印结之杂捕送之轻吏书贪如饿豺兵畨狠如翼虎无批票而称勾摄本良弱而诬盗奸而下富贫自房号重于优免之滥科派苦于各色之多一身众役一事众害而贫者愈贫自抄没法重株连数多坐以转寄则并藉家资诬以多赃则互连亲识宅一封而鸡犬大半饿死人一出而亲戚不敢收留加以官吏法严兵畨搜苦万民观者短叹长吁臣曽见之掩目酸鼻此岂皆正犯之家重罪之人哉一字相牵百口难辞陛下知之否乎知之当必怜之矣又有刁恶乘机恐吓良民揑称寄某赃物我欲首告厂卫挟势罔利不足不休明骗钱财谁敢喘息半年之内扰徧京师陛下知之否乎知之当必恨之矣伏望省不急之上纳禁监收之铺垫严骗夺之刑重需索之罪清差役之颁定优免之责慎抄没之举而都下之人心收列圣在御之时亦有宦官宫妾然死于棰楚者未之多闻岂此辈当年皆贤今皆不肖邪岂法官当年皆疎今日宻邪难言之矣葢祖宗忧思深逺故体悉人情陛下数年以来疑深怒重广廷之内血肉淋漓宫禁之中啼号悲惨寃魂夜泣化为愁云怨鬼宵吟积为厉气吉祥之地岂宜如斯且惟天为万物父故上帝恶杀元后作民父母故舜徳好生民间千恩万爱长男育女不足以供顷刻之怒故上殿者愁死不如无生入宫者卖生即作卖死臣望陛下发慈心动恻隠视如觳■〈觳，束代殳〉之牛汤火之鸡可乎且宫卫近地难入外人护爱圣躬惟在此辈今环门守戸之众皆伤心侧目之人外表忠诚中藏憸毒彼懐朝不保暮之惧何爱九死一生之身陛下卧榻之侧同心者几人暮夜之际防患者几人臣窃忧之臣望法令不嫌于严鞭朴不至于死则左右之人心收祖宗以来有一日三朝者有三日一朝有一日一朝者葢一人励精万事严肃朝门晏开早闭谁敢兴邪起奸陛下不视朝久矣人心之懈弛极矣奸邪之窥伺熟矣今干清修造逼近御前军夫往来谁识面貌万一不测何以应之臣望发宫钥于平明放军夫于日昃事非军国紧急慎无昏夜传宣陛下岂不曰世宗晩年不视朝亦无外患乎顾今日之人心非昔日之人心惟陛下慎之章奏不批先朝未闻有如今日强半留中葢疏之照入也会极有簿疏之进奏也外庭不闻万一有国家大事邀截实封扬言于外曰留中矣人知之乎万一有诈传诏旨匿不封还扬言于外曰进献矣陛下知之乎今陛下精明中官谨畏必无此事臣恐圣子神孙守为家法倘有一逞为奸则何变不起臣愿自今以后留中章疏每日御前发未览掲帖一纸内开某疏某疏未及批答下会极门转发各衙门备照具缴还御札原本乞批知道了三字发该科备照庶君臣虽不面谈而上下犹无欺蔽所关重大不可不防臣观陛下昔日步祷郊坛发金银赈济非忘民者朝无一疏之壅疏无四日不下非怠政者乃今章奏半寝民愁罔恤当此春秋鼎盛之年岂无夙夜忧勤之事曰患不富耳自古帝王之求富者亦多矣史册所载开卷可知陛下试观其时治乎乱乎其居安乎危乎夫天下之财止有此数欲富则天下贫天下贫则君岂独富故曰同民之欲者民共乐之夺民之欲者民共夺之天下民穷财尽未有甚于此时矣陛下织造烧造日増办取采取益广敛万姓之怨于一言结九重之仇于四海臣窃痛之使万里江山千年如故即干清宫一无所有谁忍使陛下独贫今禁城之内不乐有君天下之民不乐有生怨讟之声愁叹之语陛下闻之必有食不下咽寝不贴席者矣臣观今日之势如坐漏船水未湿身如卧积薪火未及体望陛下之速登岸而急起卧也不然积于千日决于一旦陛下虽有千箱锦绣千笥金珠岂能独厚享哉前代覆车后人永鉴葢人心得则天下吾家人心失则何处非仇臣老矣髪白齿落恐不得以太平终此身又闻小民暗穿地穴以防兵缙绅预买山庄以避乱臣见此光景仰天痛哭曰臣民如此皇上奈何无人明目张胆敢为皇上发一透彻之语又奈何臣一点血诚吁天叩地斋宿七日神思万端难裁切迫之诚敬上忧危之疏若一言虚诳有骇上之心则九庙神灵夺臣之魄陛下倘信臣即将臣所已言者概赐施行所未言者再加修举移宫中之勤以勤庶政推利国之念以念蒸民将人心欢悦天意转回常守其富常守其贵端居大寳之尊无限金珠自在何福如之倘疑臣耶乞诏三辅九卿大小文武百官一一面问果谓民情安妥臣语张皇臣愿解衣而投鼎镬延颈而就斧钺为人臣妄诞者之戒臣所言天下大计臣具疏未敢告人望陛下宻行臣言若出圣意乆留臣疏以验将来臣日夜祈天惟愿臣言不验使臣言而验陛下虽悔将何及耶冒犯天威罪当万死不任席藁之至  

## 文章辨体彚选卷一百十八

（明）贺复征 编  

○疏三十二  

乞斥辅臣回籍守制疏【`明邹元标`】  

标于九月二十六日闻辅臣居正父丧居正三疏乞恩守制皇上三留之为居正计者必再疏恳乞皇上皇上不听计哀死求之而已何求归之情未切暂留之疏遽上标读此疏涕泗交流标也一介草茅躬逄圣明收录入仕未几目此大故嗟嗟标也生何不辰即欲竭尽血诚冒干天听惟渉歴未久谙练未深不敢呶呶自取越职葢兾当言责者有言也今当言责者不惟不言且乞留矣标复黙而不言三纲沦九法斁日被衣冠无异禽兽敢身冒斧钺披沥为皇上陈之标闻天之生民不能自治也立君治之君不能独治也为相佐之相也者一人之身而社稷纲常所攸系也必置身于纲常大道之中而后朝廷服万民懐一有不善议其后者如猬毛而起孔子曰茍正其身矣于从政乎何有不能正其身如正人何此之谓也以今观居正于父也凭棺泪奠未尽送终之礼在京守制尚贪相位之尊果能正其身而正人耶为居正计者不可一日而不去皇上为居正计者不可一日而留矣居正不去天下人所共知也皇上留之者岂以其有利社稷耶然不知居正之在位也才虽可为学术则偏志虽欲为自用太甚诸所设施乖张者难以疏举姑举其最著者一曰进贤未广诗曰菁菁者莪乐育才也故圣世士器美而官茂今则不然先时合郡邑进学数十人居正在事限郡县不过十六七人是阻进贤之路也无论他郡邑标乡先时每科聨籍科甲者数十人今限有定数是郡邑有可以登科甲者不可以游黉序矣夫豪杰之徒非有衣冠维持之不羁之才必有所逞迄今号怨之声遍于江南此其遗祸何如也二曰决囚太滥书曰与其杀不辜宁失不经故好生之德洽于民心今则不然先时决囚畧举以示威初无定额居正在事限各省决囚有定数以致首鼠私窜者欲盈其数以免遂有滥及无辜者矣夫决之先歳者輙以示威来歳其数一定则虽有自新者其道亡繇也三曰言路未通古先盛世草茅贱士农工商贾皆得竭智尽力居正在事大臣持禄不敢言小臣畏罪不敢言诚有之矣折绣槛于彤庭投忠肝于玉陛未之见也间有忧闗国计虑切民瘼者欲抵掌而谈当世不先禀命则有今日陈之而明日罹罪者矣岂盛世所宜有哉四曰民隠未周标先歳北上覩黄河泛滥漂没为鱼者不知凡几仅有存者架蒿为巢啜水为餐目及至此心惨魂飞夫彼水潦如此彼旱魃为灾可知黄河如此环四境以外可知矣有司不以奏闻恐干大臣德政以致展转沟壑提妻挈子散之四方者众矣皇上九重漠然不知居正之罪也其它用深刻之吏阻豪杰之才又不可枚数者矣即使有利社稷犹大壊纲常也况无利社稷若此而可留之耶抑且以居正既去天下事难以支耶不知居正在位之时我国家法度维系民心者久我祖宗德泽聨属民心者深况在事诸臣济济后先非居正力所能独运也居正去位之后其德泽法度如故也天下人岂尽出其下哉岂尽无所补哉标伏读皇上旨曰朕学尚未成志尚未定先生既去前功尽弃陛下言及至此宗社无疆之福也虽然学固未成弼成帝学者未可谓在廷诸臣无人也志固未定辅翼圣志者未可谓在廷诸臣无人也居正丁忧可挽留之居正设有不测陛下之学将终不成陛下之志将终未定耶此标所未解也皇上以英明之姿御厯五稔人皆曰将兴尧舜之道三王之功矣以居正而在京守制天下后世谓陛下如何主纲常自此而壊中国自此而衰人心自此而死居正一人不足惜后世有擅权恋位者輙援居正故事甚至窥窃神器贻祸深逺难以尽言者矣古昔之硕辅宰相措则正施则行建光明俊伟之事者无他上下交相信也今居正冐丧而议国事也天下之人皆曰居正不孝而固宠也居正不孝而縻爵禄也居正不孝而擅权也虽有设施谁则信之居正之心必曰天下之人议我不孝而固宠也议我不孝而縻爵禄也议我不孝而擅权也天下稍有不从祸流搢绅天下以是疑居正居正以是疑天下吾未见上下交相疑惧而祸不深者未之有也甚哉居正不可一日而留此位彰彰较着也标又揣居正之心矣标读居正首疏有非常之人然后可以办非常之事是其心葢曰起复非常事也吾非常人也吾今当此谁则议之自标观之人有五常仁义礼智信是也力此五者斯谓之不常之人今有人于亲生而不顾死而不葬指而名之曰此非常之人也则人不曰残忍则曰薄行不曰禽彘则曰丧心可谓不常人乎且其疏又曰不顾傍人之非议恤匹夫之小节非病狂丧心有是言哉一家非之不顾一国非之不顾天下非之不顾谓理之所在则顾理而不顾众论也三年之丧无贵贱一也傍人谤议是乎非乎尾生之信孝已之行陈仲子之亷小节也三年之丧无贵贱一也果可谓小节乎又曰道路无不为臣酸鼻此其欺罔尤不容言居正未闻丧之先天下逆覩其奸居正既留京之后天下深恨其非标常登刑台遇各司曹出刑曹接诸冠裳各垂首丧气一日三叹切齿含忍有不忍言酸鼻者谁乎皇上婚固大礼也居正以披绖罪人欲杂乎其间何心乎葢欲夸示来世以居成功耳宋臣文天祥当南渡之日犹送亲归葬当此清朝岂南渡之时耶先臣李贤夺情起复罗伦力排斥之居正之不归葢无情可夺无复可起逺非贤之俦矣大臣闻丧而不归小臣必有匿丧而不报此固所必致也呜呼父子天性其恩罔极事父如此事皇上可知已先正曰求忠臣于孝子之门遗其亲而能忠其君者未之有也抑标犹有深恨焉国家以言路付之台省事闗纲常悉陈无隠黙而不言犹为旷职臣覩湖广道御史曾士楚一本为保留辅臣事不胜惊谔谓公论倒弛一至于斯徐察之各道御史有毅然中止者士楚悍然不顾私自上请此其心岂真为社稷计哉葢曰辅臣本欲留也不首留之其功不高诚首留之辅臣德我我不数年公卿立至矣此士楚心也夫今日上疏留辅臣者士楚也台臣倡之明日上疏留辅臣者陈三谟也省臣效之朝廷为首善之地台臣系公论之所论及至此可胜言哉所幸者公卿大臣挺然中立未有留疏然因此而迁去又不常矣遡其原士楚先之楚也身服豸绣心同犬羊天下嗷嗷于楚标切谓不斩士楚虽死不瞑目矣标忠悃如此标言如果可采望亟斥辅臣速归守制待制满之日另行起用则纲常正人心服朝廷尊天变弭万世仰圣天子作为出寻常万万矣居正学尚刑名见标此疏祸标必深标万万死矣葢非严刑切责箝天下之口则攻之者愈多也噫标甘为妾妇自爱其生矣堂堂丈夫不忍为妾妇也碎首玉阶奚憾哉  

优容言官疏【`马经纶`】  

顷者屡奉严旨降逐南北科道诸臣臣幸蒙恩罚俸供职夫臣何以供职哉臣御史也御史故为谏臣又为诤臣今日乃臣谏诤之日正臣供职之日矣臣窃惟皇上数年以来深居静摄上下情隔中外俱抱隠忧然而奸邪不至柄用国事不至败壊社稷灵长海内晏然岂独皇上威灵能坐制之哉所恃宗社二百余年之培植士风最正清议最重科道诸臣每每能明目张胆为国家辨邪正指斥奸雄虽庙堂处分未必尽从舆论而搢绅公议颇足维持世风此高庙神灵实鉴佑之岂非台省耳目之用大哉皇上何为一旦自涂其耳目耶初除斥吴文梓等已降调夏之臣等又降耿随龙等旬日之间共谪言官三十有四人矣夫以兵部考察之故而处兵科在皇上方执竦励羣臣之道以责后效臣何敢曲为之解但因而蔓及于别科给事中及各道御史其为圣明之累良非浅鲜且吏部未上职名疏前奉有明旨降谪两京科道掌印道其余俱止罚俸业已极骇物论大损国体矣及职名疏上而所据更有可骇者均一给事也而有罚有降其降也不独以掌印之故也均一御史也而有罚有降其降也不独以掌道之故也均一廵按也出差则地逺出都则时速而于其中亦有所谪降亦不以曩者掌道之故也一笔之勾是何与前旨自不相信如此哉又奉有勾降之命不注勾降之数案牍细索方知累累然二十有三人也毋乃太甚乎去者不明署其应得之罪适以成其名留者不明署其姑恕之由徒以增其媿如此举动虽圣意渊微未易窥测而道路传闻啧有烦言顷以大臣疏救而靳焉削籍满朝臣工愕怖欷戏咸谓皇上今日以泥沙视贤才以草芥待台省辱国伤体莫此为甚此万厯二十三年以来苐一大亏损也皇上年来厌言官动輙罪以聒扰今忽变而以箝口无言罪之夫以无言罪言官何辞臣窃观皇上所为无言者犹浅之乎罪言官也乃言官今日之箝口不言者有五大罪焉臣请为皇上列其状皇上之不郊天者有年曾不能排闼牵裾诤如故典是陷皇上之不敬天者臣等言官罪一皇上之不享祖者有年曾不能排闼牵裾诤如故典是陷皇上之不敬祖者臣等言官罪二皇上辍朝不御停讲不举言官苐言之耳而竟不能强得之是陷我皇上不能如祖宗朝之勤政矣罪三皇上任贤不笃去邪不决言官苐言之耳而竟不能强得之是陷我皇上不能如祖宗朝之用人矣罪四皇上好货有癖而御下少恩肘腋之间丛怒蓄变言官共虑之而卒不能批鳞谏止是陷我皇上甘弃万厯美政而不之克终矣罪五言官负此大罪人人俱知惭媿皇上肯奋然励精而以五罪罪言官之不言岂不当哉奈何所为箝口无言者不于此而于彼也以此知皇上实恶切直而故假缄黙以加之罪耳日者四辅九卿有以密揭救有以公疏救有以特章救牍凡八上矣岂区区为此数十軰言官而树之德亦惟是老成惜才为皇上计安社稷也乃谨言时彻于九重清听弘高于万里不惟不肯还职而且落职为民夫诸臣原出草莽今归草莽亦复何憾独念朝廷之过举不可执而大臣之忠恳不可拂皇上不听阁疏之恳救也改降级而为杂职则四辅何颜是自离其腹心也皇上不听部疏之恳救也改杂职而为罢职则九卿何颜是自戕其股肱也夫君臣一体元首虽明亦腹心以宰之股肱以运之耳目以闻且见之乃今自塞其耳自障其目自离于腹心自戕其股肱皇上将谁与共理天下事天下事又谁为皇上宰之运之闻之见之哉皇上试一加恩自有惕然大不安于心者矣臣又惟皇上聪明天纵今日之事岂漫不加恩而率意为之或者假雷霆震动之威以施颠倒不测之术愚臣谓一人圣神驾驭自妙今而后无论事体关系何如将言出而下莫之违行出而下莫之阻矣不知人可以理服难以威刼可以诚动难以术愚倘皇上过用其心至此岂社稷苍生之福哉夫人君受命于天与人臣受命于君其理一也今言官本无大罪皇上一旦震怒坐以失职降则降逐则逐无一敢抗命者似此大失人心便是上拂天意万一上天震怒以皇上之不郊不禘不朝不讲不惜才不贱货而失人君之职而赫然降以异常灾异不但如近日北旱南涝之萧条加以异常祸变不但如近年西哱东倭之扰攘其所以示警我皇上而使之震悚不自宁者亦犹我皇上今日之示警诸臣也皇上自度能抗天命否乎臣不能抗君君不能抗天此理甚明皇上独不知自为社稷计乎伏乞圣明详思审处将降逐南北科道诸臣俯从阁部疏请通令还职分别罚治或降俸级管事令其摅忠以补一切衮阙庻几君德不损清议不淆大臣各安其职而奸邪敛迹衅孽销萌社稷绵绵永承天休矣臣无任激切恳乞战栗待罪之至  

进四勿箴疏【`雒于仁`】  

臣思人不仕则已仕则当匡正其君臣至京歳余仅朝见于皇上者三此外惟闻圣体违和一切传免郊祀庙享遣官代行政事不亲讲筵乆辍臣以是知皇上之恙医术难明药饵难攻者也惟臣之四箴可以疗病请敬陈之皇上之恙病在酒色财气者也夫纵酒则溃胃好色则耗精贪利则乱神尚气则损肝以皇上八珍在御宜思德将无醉也夫何醲味是躭昼饮不足继之长夜甚则沈醉之后持刀舞劔举动不安此其病在嗜酒者也以皇上妃嫔在侧宜思戒之在色也夫何宠十俊以开幸门宠郑妃册封徧加即王妃有育皇冢嗣之功不得并封甚则溺爱郑妃而惟言是从储位应建而久不建此其病在恋色者也以皇上富有四海宜思慎乃俭德也夫何取银两动支几十万索潞紬至几千疋略不知节慎甚则拷宦官得银则喜无银则不喜李沂之言为不诬若使无贿皇上何痛絶忠良而优容谗佞况沂之疮夷未平而鲸凭钱神复入虽皇上无以自解何以信天下而服沂之心邪此其病在贪财者也以皇上不怒而威宜思有忿速惩也夫何今日杖宫女矣明日杖宦官矣彼诚有罪置以法律责之逐之可也不必杖之累百而不计其数竟使毙于杖下此軰密迩圣躬使其死不当罪恐激他变甚则宿怨藏怒于直臣范儁姜应麟孙如法俾幽滞于林下拘禁于散局抱屈而不伸此其病在尚气者也夫君犹表也表端则影正君犹源也源洁则流清皇上诚嗜酒矣何以禁臣下之宴会皇上诚恋色矣何以正臣下之淫荡皇上诚贪财矣何以惩臣下之饕餮皇上诚尚气矣何以劝臣下之和衷四者之病纒绕于心系累其身圣恙何时而可已皇上春秋鼎盛之时经年不朝过此以后之年当何如耶今春会试场辅臣出论题圣贤所以尽其性是黙指皇上好货好色但其指引而未发恐皇上之未悟也臣特撰四箴以进之但臣之说逆耳之言格心之论对症之药石也倘蒙俞允出御便殿多接正人逺彼宫妾除此四累以静摄不踰半年而圣体必强壮康豫如其不然愿碎臣之首设若护疾忌医不以臣为讪谤则必为干名为出位讪谤非臣所敢也臣犯言而谏且不计死所干名何为若为出位沽名设讪谤之木于道路且求言于士庶况有官乎求言而不可得专设谏官使不得不言非谏官之外可禁箝天下之口而使不事言也近见科李春开所奏之事自有朝廷处分官守言责为说是阻塞言路言路不开国家遇有大事人所不敢言者科道将曰吾軰不言他人言之其有愧于言责多矣若箝人使不言彼将曰吾軰不言天下莫敢言者但举刺人才条陈世务求无利害足矣若有祸于已而有禆于君皆避而不言胥天下而以言为讳此说倡也岂祖宗之福乎臣世沐圣恩纵冐出位之嫌不容塞咽结舌已也四勿之箴微臣一得之忠悃伏望采纳置之御座庶可以瘳圣躬光圣德宗社幸甚天下幸甚即臣以冐死之罪臣虽死之日犹生之年臣当视死如归含笑游九原矣敬将四箴开列于后戒酒箴曰耽彼曲糵昕夕不辍心志内慢威仪外缺神禹疏狄夏治兴隆晋武衔杯糟丘成风进药陛下醲醑勿崇戒色箴曰艶彼姝冶食息在侧启宠纳侮争妍误国成汤不迩享有遐寿汉成昵姬歴年不久进药陛下内嬖勿厚戒财箴曰竞彼镠镣锱铢不剰公帑称赢私家尘甑武散鹿台八百归心隋炀剥利天命难谌进药陛下货赂勿侵戒气箴曰逞彼忿怒恣睢任情法尚操切政盭公平虞舜温恭和以致祥秦皇暴戾羣怼孔彰进药陛下旧怨勿藏  

再剖良心疏【`赵南星`】  

万厯十七年臣为文选司员外睹士习之不端慨民生之日蹙陈剖露良心一疏言大小臣工之干进及守令害民等事于在位者多所讥切而为科臣所叅蒙皇祖优容之请告归田二十一年起为考功司郎中以管察得罪去蒙陛下复起之洊至今官向时天下方太平臣之言似为私忧过计然大小臣工不能以其干进之精神用之修职因循茍且以至今日士风大壊吏治随之而民愁苦民愁苦而外冦乘之内侵外冦内侵而愁苦之民乘之作乱天下之事去矣此前臣之罪而今臣之责也今臣复不能改则天下之乱当不止此奈陛下之社稷何臣老矣幸而良心尚在所为竭智力于陛下者不过与大小臣工各以其良心为社稷苍生而已今科道诸臣之条陈铨政者大都皆言干进之穷欲奬恬而抑竞然其良心为富贵汩没皆以干进为当然若臣先无良心干之则力为推毂不干则任其淹滞谁奬之而谁抑之乎且夫天下之行私最便而得利最厚者莫过于吏部臣亦人也岂无乡里亲友门生岂无私心然而不敢行也何也臣之私心与同官言之外人未有不知者且臣亦岂无好贤之心哉然见今之荐人者已多无庸复赘亦恐干之者众而及于匪人是以臣平生所倾服者未敢荐一人亦未敢为人求荐臣之所以保合其良心者亦甚苦矣今陛下之小民皆在水火之中而居官者皆欲得为京堂荐贤者皆欲其为京堂甫为京堂即欲为廵抚为卿贰若絶无救民之意可以救民者莫过于廵抚而此官甚不易作必德望威棱贪污絶无者而后可耳其次则知府最急知府贤则县官不敢害民二者官有大小皆实选择破格而用之久任而优擢之者也近闻多从人讨而得之何怪乎谒选者以讨缺为常也天下之最可患者莫甚于民之作乱而外患次之今幸而稍定尚可不为之防乎臣以为防之自知州知县始然莫急于惩贪今有司之贪已成风而长安之书帕自十二金而至百金有至二百封者此皆何从而来安得不贪贪则多酷既朘其脂膏又加之毒痡民安得不乱如是而但论罢之如行商而得素封有歌舞而为耳谓宜以后秽迹昭彰者抚按先行究问确实而后具奏追赃正位以抵兵饷而减加派如有嘱托受贿曲为庇护者即叅奏重处庶贪风渐息而乱萌可消矣  

纲常大分宜明疏【`孙慎行`】  

臣以待罪家居杜门七八年不敢一闻世事值皇祖皇考相继宾天勉随诸臣匍匐哭临哀号无地传说纷纷谓皇考速逝虽云夙疾实縁医人进药不审一时形迹可骇可疑覩邸报有鸿胪寺官李可灼进红丸两丸乃原任大学士方从哲所进凡进御药须太医院官呈方并传示天下药咀片须一一拣点明白恐致失悮可灼非用药官也丸不知何药物皇考病证相宜与否又不知何如而乃敢突然以进春秋许世子进药于父父卒世子自杀与弑不合律春秋尚不少假借直书许世子弑君然则从哲宜如何处焉速引剑自裁以谢皇考义之上也阖门席藁以待司冦义之次也而乃冥然傲然含吾支辩至满朝攻可灼仅票回籍调理岂以已实荐灼恐与同罪夫已与可灼可爱而皇考反可忍乎又岂以已实忠爱不知为罪夫许世子以死爱父尚不能自明而从哲之爱皇考于何处明乎且我朝列圣宾天曽有大臣荐药事否乎臣以为纵无弑之心却有弑之事欲辞弑之名葢难免弑之实实录中即忠爱深心欲为君父隠讳不敢不直书云方从哲连进红丸药两丸须臾上崩恐百口无以为天下万世解矣且从哲所不能解者非独此也先是则有传皇贵妃欲立皇后事夫祖制未有以妃为后者古今亦未有帝崩立后者贵妃宠幸数十年皇考英明絶未尝有楚歌楚舞欷歔态即数日弥留之际尚不能因缘徼幸而突传此旨不知何因观礼部疏云内阁辅臣方从哲传其言可味可思若非礼部执争诸科道力责贵戚而贵戚随上章请免几何不误立皇后贻祸宗庙社稷以受顾命元臣而视非常大变若漫无主持一任可行可止事成则已操其重何所不为即事不成亦已任其恩无所复忌此从哲不能为天下万世解者其事一也先是又有议上谥称旨皇帝事议谥旨虽下部然拟进者阁臣部不能主也夫宋之恭端已系将亡衰主臣又考晋主降宋其亡也宋谥为晋恭帝隋主降唐其亡也唐谥为隋恭帝周主降宋其亡也宋谥为周恭帝以皇祖四十八年升平天下平缅平宁夏平倭平播功烈无前岂无他美懿可称而下比降王逋裔若非言官预紏便应如议以上天下何忍传称皇考皇上览观前史何忍为念岂真不学无术至此谬盭实乃咀吮君国等于弁髦此从哲不能为天下万世解者其事二也自后又有选侍欲垂帘听政事夫选侍在宫中何知前代有垂帘大变事即刘逊李进忠么么小竖何遂胆大扬言言者以为逊进忠隔歳业偷珠宝藏之从哲家此事暧昧从哲即未肯承认然以受顾命元臣曽不闻慷慨一言若非九卿言官急请移宫选侍一日得志皇上几无驻足所高皇社稷将不血食可为寒心闻彼时从哲濡滞不进科臣拉之以进大叱曰你岂做李家官吃李家饭如此光景岂可堪闻任妇寺之纵横而特佐其焰忍冲主之陧杌而不与其忧此从哲不能为天下万世解者其事三也以此三事例彼进药此是非易了相臣所宜极担当之事一切苟且泄沓彼以利害叵测相臣所宜极慎重之事无端勇猛尝试夫进药犹可自为忠爱而三事尚可自为忠爱乎此又臣于从哲终始反复深维不能为解者也臣在礼言礼每举一事其罪恶逆天万无一可生之路若在吏言吏罔上行私在兵言兵督战悞国在刑言刑纵情蔑法其敢干犯天下之大名义酿成社稷之大祸患者章不啻满公交车臣亦不能悉数也即在礼言礼亦就鼎革间一时事若其它罪恶逆天万无一可生者臣亦不敢深数也大都从哲挟私任术寡亷鲜耻有威有力不以之奉公家而以之趋私门有智有谋不以之扞外侮而以之戕国脉春秋无将汉法不道真无以过皇上第退其人而不加之罪臣知皇上英明洞照神武渊深直以大宝初登羣情未定而从哲又狙张多机倾吓中外皇上虽有除凶雪耻之事正在含垢匿瑕之际羣臣虽有借劔攀裾之义不无凭城倚社之虞今亮阴将终大礼毕就宫闱宁谧羣贤布列溥天喁喁无不望皇上急讨国贼臣惟痈疽不决后必大溃积蠧不去终当极壊今正决疽去蠧时矣伏乞皇上大奋干刚赫然震怒毋访近习近习皆从哲所攀援毋拘忌讳忌讳即从哲所布置立下臣章令九卿科道从公详议如臣言有当乞将从哲大正四放之罚速严两观之诛并将李可灼严加拷问寘之极刑如臣一言无当即重治甘心焉  

痛愤时艰疏【`刘宗周`】  

职尝读史至唐德宗一再播迁天下之势几于万难措手而其臣陆贽所以启告其君者独本之六经仁义为一时强明自用之药卒以再造唐室职乃知圣人之道可以治世虽其君庸主也而其臣用之其效不旋踵况圣明在御之日乎职是以慨然窃有请也今天下外敌内冦相继十余年于兹矣乃者剿冦之局聚天下多兵多饷驰骤五省之地竟不能一挫狂锋而且南窥江北犯浦至烦圣天子焦劳于上避居减膳撤乐为修弭计庶几天心有厌乱之期乎然职闻之治乱之机系乎事始皇上而诚计及于封疆则庙堂之上有先受其弊者矣不惩前事之所以失而终无以握转乱为治之术职请推皇上修弭之意而颂言之我皇上以不世出之资际中兴之运即位之初鋭意太平直欲跻一世而唐虞三代之甚盛心也而至于二帝三王所以治天下之道犹未暇一一讲求致施为次第之间多有未得其要领者于是首属意于边功而贼臣遂以五年灭敌之说进是为祸胎已已之役谋国无良边氛孔炽震及宗社朝廷始有积轻士大夫之心自此耳目叅于近侍腹心寄于干城治术尚以刑名政体归之丛脞天下事有不觉日底于坏者故自属卫司讥访而告讦之风炽自诏狱及士绅而堂廉之等夷自人人救过不给而欺罔之习转盛自事事仰承独断而謟佞之风日长自三尺之法不伸于司冦而犯者日众自诏旨杂治五刑岁躬断狱以数千计而好生之德意泯自刀笔治丝纶而王言亵自诛求及琐屑而政体伤自叅罚在钱粮而官愈贪吏愈横赋愈逋自敲朴日烦而民生愈瘁自严刑与重敛交困而天下盗贼蜂起自总理任而臣下之功能薄自监视遣而封疆之责任轻自督抚无权而将日懦自武弁废法而兵日骄自将懦兵骄而朝廷之威令并穷于督抚自朝廷勒限灭贼而行间日杀良报级以幸免无罪使生灵益涂炭事急矣圣衷独断一旦撤总监之任重守令之选下弓旌之檄收酷吏之威维新之政次第方兾与二三臣工洗心涤虑以聨泰交而不意君臣相遇之难也得一文震孟之贤而竟以单词报罢使大臣失和衷之谊得一陈子壮之忠而又以过戆坐辜使朝宁无吁咈之风此其所关于国体人心又非浅鲜者于是求治愈殷纷更四出市井杂流咸得操其讹说投间抵隙以希进用而国事愈不可问凡若此者在皇上不过始于一念之矫枉而积渐之势酿为厉阶遂几于莫可牧拾则今日转乱为治之机断可识矣夫皇上之所恃以治天下者法也而非所以法者也所以法者道也如以道则必首体上天生物之心以敬天而不徒偏用风雷则必重念祖宗监古之统以率祖而不宜轻言改作则必法尧舜之恭已无为以简要出政令法尧舜之从欲而治以忠厚培国命并法三王之发政施仁亟议拊循以收泮涣之人心而且还内廷以扫除之役杜后世宦官之衅正懦帅以失律之诛杜后世藩镇之衅慎宗贤以授职之途杜后世宗藩之衅除此三大衅皇上但下尺一之诏痛言前日所以致冦之繇与今日不忍轻弃斯民之意及遣廷臣赍内帑廵行郡国为招抚使以招其无罪而流亡者一面陈师险隘坚壁清野听其穷而自解来归诛渠之外犹可不杀一人不损一夫而毕此役自此四边知中国有圣人将闻风慕义之恐后而又奚烦于观兵乎哉此圣人以道治天下之明效也抑职闻之有天德者便是王道其要只在慎独故圣人之道非事事而求之也职愿皇上视朝之暇进近儒臣听政之余益披经史日讲求二帝三王之学求其所为独体而慎之则中和位育庶几不逺于此而得之至于用人诚为平天下要务尤在致审乎好恶之机以决用舍之路若武生新授吏科给事中陈启新者片言投契立置清华委称一时盛事苐本生言有大而近夸情似要而有挟其品未可遽信乞皇上先令以冠帯歴事黄门稍如试御史例俟数月之后果有忠言竒计足以折大奸断大疑决大计然后与之实授未晩不然将如名器可惜何古之圣人刑一人而必使千万人知所惩赏一人而必使千万人知所劝则操厉世之权者尤不可苟焉以处此也夫以我皇上天纵圣明卓卓具有希尧法舜之志而一时为之臣者不能以道事君徒取一切可喜之术以荧主听使国论愈纷昭劝愈淆职窃痛之伏惟我皇上断然以尧舜为必可为而求之于尧舜之道则上有好者下必有甚焉者诚使天下一皆回心向道以事一人而天下有不治者未之有也若曰法制禁令而已短长之效已见于今矣  

## 文章辨体彚选卷一百十九

（明）贺复征 编  

○疏三十三  

二十四大罪疏【`明杨涟`】  

高皇帝定律令中官止供扫除不许干预政事虽王振刘瑾骄横纵恣旋即诛戮圣明在上乃敢有肆无忌惮浊乱朝纲罔上行私倾害善类损皇上尧舜之令名酿宗社无穷之隐祸东厂太监魏忠贤其人举朝尽为威制无敢指名紏参臣实痛焉谨撮其大罪之著者二十四欵为皇上陈之忠贤本一市井亡赖中年净身夤入内地初犹谬为小忠小信以幸恩既乃敢为大奸大恶以乱政祖宗以票拟责阁臣自忠贤专擅旨意多出传奉真伪莫辨近乃三五成羣逼勒票拟甚至有径自内批者大罪一也旧阁臣刘一燝冢臣周嘉谟亲捧御手首定大计忠贤急于翦已之忌示意孙杰论逐大罪二也先帝宾天进御进药之间海内实有隠恨孙慎行邹元标等有言立嗾言官论去大罪三也王纪之执法锺羽正之清正忠贤或使人呼辱于部堂廹之去国或与沈■〈氵隺〉交通陷之削籍乃柔媚善附者则骤加蟒玉大罪四也枚卜一手握定力摧首推之孙慎行盛以弘更为他辞以锢其出岂真欲门生宰相乎大罪五也南太宰北少宰推皆点陪一则葢枚卜点陪之业一则伏借用为逐之谋大罪六也满朝荐九人抗论稍忤忠贤传奉尽令降斥大罪七也上年皇上南郊传闻宫中有一贵人以德性贞静荷上宠注忠贤恐其露已骄横托言急病立刻掩杀大罪八也裕妃以有喜传封忠贤嫌其不附已属其私比揑曰无喜矫诏勒令自尽大罪九也中宫有庆已经成男凡在内廷当如何保护乃流虹绕电之祥忽化为飞星堕月之惨传闻忠贤与奉圣夫人有力焉大罪十也先帝在东宫王安不无微劳忠贤以私忿矫杀于南海子身首异处肉饱狗彘其大小内臣无罪而擅杀者不知几千百人大罪十一也今日讨奬赏明日讨祠额毁人屋室建立碑坊镂鳯雕龙干云挿汉不止茔地僭拟陵寝而已大罪十二也今日荫中书明日荫锦衣如魏良弼魏良才魏良卿魏希孔及傅应星等口皆乳臭目不识丁不知忠贤有何军功有何相业亦甚亵朝廷之名器矣大罪十三也因而手滑胆粗用立枷枷死皇亲家人数命意欲扳害皇亲揺动三宫若非阁臣护持言官紏正椒房之戚又兴大狱大罪十四也良乡生员章士魁以煤窑伤其坟脉托言开矿立致之死赵高鹿可为马忠贤煤可为矿大罪十五也王思敬胡遵道侵占牧地果真自有抚按学院乃径拏黑狱拷掠致毙青磷赤碧结于璧宫孔子之神不无忿恫大罪十六也科臣周士朴执紏织监停其升迁俾困顿以去致使吏部不得专其诠除言官不敢司其封驳大罪十七也北镇抚司刘侨不肯杀人媚人竟令削籍明使罗钳吉网然后快心大罪十八也科臣魏大中已奉到任明旨鸿胪传单忽蒙诘责及科臣回话又再亵王言几成解训大罪十九也傅应星等招揺引纳陈居恭揺唇鼓舌傅继教投匦打网词组违忤则驾帖立下造谋告密不至兴同文之狱刋党人之碑不止大罪二十也韩宗功潜入长安打点往来忠贤司房之家事露始令避去倘奸细事成忠贤居然为首功之主人矣大罪二十一也谋同奸相沈■〈氵隺〉创立内操大盗刺客东部西夏之人安知不寄名内相之家伺隙谋乱大罪二十二也进香涿州铁骑拥从蟒玉追随警跸传呼清尘垫道归驾驷马羽幢青葢夹护环遮俨然乗舆大罪二十三也今春走马御前大无人臣礼皇上曽射杀其马忠贤进有傲色退有怨言朝夕堤防介介不释乱臣贼子寸脔不足尽其辜大罪二十四也忠贤负此大罪惧内廷之发杀者杀换者换左右既畏而不敢言惧外廷之发逐者逐锢者锢外廷又皆观望而不敢言更有一种无识无骨茍图富贵之徒扳附枝叶倚托门墙或认作居停或投充门客内有授而外发之外有呼而内应之奉圣夫人复为之弥缝其罪状遮护其回衺故掖廷之内知有忠贤不知有皇上都城之内知有忠贤亦不知有皇上即大小臣工积重之所移积势之所趋亦似不知有皇上止知有忠贤者每见中外有紧切当做之事当用之人必曰要与内边说或人不得用事不得行亦必曰内边不肯是皇上为名忠贤为实无怪迩日涿州之役天颜咫尺票拟者不请裁决而驰候忠贤意旨于百里之外也事势至此羽翼将成骑虎难下太阿倒持主势益孤不知皇上之宗社何所托三宫九嫔之安危何所托贵妃皇子之安危又何所托万一少有差池臣即欲死报皇上亦何能及乞集大小文武勲戚勑法司逐欵严讯立刻正法以快神人其奉圣夫人亦并勑令居外以全恩施如此而天意回人心悦海内不立奏太平请斩臣以谢忠贤臣死不憾  

枚卜既已不平主爵不宜再误疏【`左光斗`】  

自贼冦四起疆圉渐蹙辅臣日在醉梦冢臣天不憗遗于是平章军国则思救时之李纲铨序流品则思清通之山涛非若平常无事之时可用朝三暮四之术者乃礼臣何宗彦以不参改南之属官失权要心夺之揆路予之礼书已乃并礼侍而夺之弄之如婴儿逐之如孤雏职尝劝辅臣为王旦科臣亦劝为萧何皆漠然不应去者不洁其名主者莫执其咎然则谁为为之孰令听之者耶今腹甲既解眼钉已除贺战胜者在庙堂矣可惜一畨公慎明旨竟作一畨恩怨结局蹊田夺牛毋乃已甚一不平也长谀佞之风短肮脏之气二不平也覆改南之吏部则不问不叅改南之礼部则问之同事异律同情异罪三不平也渡江河而遇风波中流而失维楫四不平也李代桃僵形迹不白恐去者与后去者各不相明各非其罪五不平也使其稍有悔心之动宜如何为补过之图乃作事已错魂梦皆欺洊被人言方寸转乱于是积威约之渐以镇之而萧毅中几不免矣赖皇上寛仁大度不深罪御史而徙木立信弃灰示威从此各知回避既悬必杀之意又感不杀之恩辅臣所为导天地之心而迎一阳之复者能已见于天下矣假令以此一片精神请阁臣请总宪请冢宰请考选庶几一遇岂不亦履长盛事惜乎其悮用之也似非庸者所能辨也连日以来主上分谤御史待罪中夜络绎传宣罪帅公然代掲官府一体文武同心得君行政此其一时似又非庸者所能辨也人言籍籍皆谓有所受之姑为打草惊蛇之谋徐为下水拖人之计职不敢为然但为辅臣计自当守庸之本体爱辅臣者自当还庸之本色从来末世奸雄翦除忠良位置私人壅蔽聪明杜絶言路皆欲有所用之辅臣非其人也意欲何为哉目今铨席正虚不知其意又将位置何人十余年来皇上人惟求旧多用老成而精已销亡由人提挈山林起家者灰冷待燃觉黍谷之易暖地位相近者热中已甚觉蔗浆之易寒前有知已一人之感负心不可后有相倚为命之意解腕不能往往一入其牢笼事事动遭其魔障遂至以百官之领袖为胥吏之承行戏局一场宝山徒手甚而尽丧其生平者有之矣职窃痛之拜爵公朝受恩私室非所以爱大臣尔爵可縻吾鼎先弃非所以自爱失身之害甚于失官失心之害甚于失身吁可畏哉所以为此者不过保全时局耳嗟乎金瓯可保方论功名性命苟全方问富贵万一辽阳不支大事将去此时贤愚同尽恩仇平等职不知抱此不败之局将安住耶亦可深长思矣今日之事铨司断宜博访佥谋即候命散馆诸臣歴资皆六七年亦当与闻末议毋令再贻后言倘更如枚卜故事碌碌因人暗中横索就里机关职等执白简而随其后矣职无知交亦无乡曲正谓年来俞旨甚艰亷耻道丧鄙者不去贤者不留皇上不问其去留要人各得其已意自为去留一留一去动倾数年再去再推义须时日在诸臣不难为数年之淹不知强敌可能为数月之待既误国事兼伤国体不得不早言之惟圣明留意焉  

备述三朝之艰危疏【`方震孺`】  

臣惟自古有天下者兴亡之故不胜缕指而独在床在旁之衅蘖其中人最微其酿祸最大厯稽史册古今同痛岂不悲哉我皇上嗣服方新即濯声灵于宫府破城社于貂珰日月雷霆千古无两而漆室杞人犹不免惴惴过计何也葢以危者有其安者也难者有其易者也往者来之鉴也前者后之师也臣不敢逺稽渎听姑略举三朝之近事仰尘乙夜可乎昔神宗皇帝英明天纵谁不知其慈爱先帝乃圣心原有独见而羣下过于私忧于是有以贵妃不同封而争者有以阁臣密掲欲迟册立而争者有以储教宜预忠言被斥而争者有以早定大计国本复揺而争者有以三王并封而争者有以出阁讲学而争者有以冠婚册立而争者诸臣争之不得至于或降或斥或罢或出甚至戍烟缥缈不归瘴疠之魂杖底模糊曽染征衫之血在诸臣所甘者一鸣所轻者九死而皇祖虽显弃其身而卒阴用其言主圣臣良照映今古臣愿皇上念之而惕然也而不惟是也孝端皇后居恒顾复先帝即属毛离里何以加焉风闻孝端之阽危科臣王德完有恭请笃厚中宫一疏人知其安孝端也而不知正以安先帝也科臣毛士龙所谓浴日虞渊岂虚语哉臣愿皇上念之而惕然也尤不惟是也一变而福藩之翦桐屡经反汗礼臣孙慎行等呕心补牍预传艘艎之齐集托以文武之同呼而之国如期维城早建此其功诚臣子所不敢居此其心则人臣所独苦矣又不惟是也再变而有张差之事夫差即癫人乎然不癫于他所而癫于元子之宫先帝之危具在五歩之内矣于是科臣何士晋等有逆谋稽讯等疏惟时皇祖感动召谕羣臣立决三竖虽小臣之披肝不无过计而意外之叵测赖以全治此又皇上之所耳闻而目击者也今先后诸臣存没已相半而泰昌登极一时存者擢用殁者恤录生幽谷之阳春回白日于长夜则诸臣未尽之余年与既朽之枯骨业得感风雷而见天日更何言哉更何言哉所痛争国本者流落孤臣渐鹓班之有色而殷忧先帝竟龙驭之难还九庙有灵幸不危于青宫之癫汉而折肱无验反速祸于肘腋之阉人使万年有道之圣君仅为一月太平之天子此敷天共惨即江河为流不足以尽臣下涕泗之纵横也臣愿皇上念之而惕然也乃若先帝之宾天皇上之出震其一时景象又有可言者使干清而久居选侍则至尊当避居于何地使贵妃而久处慈宁即孝端且怨恫于无栖曽传宫闱之线索岂尽虚空兼以佳冶之熏蒸惨于挺刄虽皇上以万灵呵护之身万万无他虑然为圣躬计万全正当防危中之危要于求穏中之穏则始而请驾既而移宫当亦不再计而决者传闻文武捧护天日之资慰示羣臣而虎拜欢呼于万年龙光朗照于顷刻此云龙风虎之一竒也即左右移宫之际未免稍至张皇而臣子卫主之心不妨过于激切乃说者犹欲以尧仁之无外仰慰在天汤网之宏开赦及有罪然仁义共是一心前后原非两段所谓合之双美离之两伤臣愿皇上念之而惕然也臣所言者一一皆徃事然臣岂言徃事哉皇上试思一一从前光景宫中之与府中毕竟孰为可亲再思先帝三十年来受尽多少艰辛歴尽多少忧患今尧舜未竟之作用专责成于皇上之一身而再思孝端皇后孝和皇太后未正慈宁相继早世则两宫赍志之余恫独锺灵于皇上之一脉以皇上纯孝迈万古何以展霜露之思惟有葆圣神之体先使志之清明自然身之强固然则深宫曲房一措手一动念俨若先帝临之俨若孝靖孝和临之未为过也而臣尤有欲言不敢竟言者则惟在床与在旁矣争妍取怜即老成不无眩惑得无有乗情窦初开而踵故智为常者丽色藏剑干古寒心臣愿皇上念之而惕然也朝夕周旋惟二三内臣而嚬笑易轻窥瞷可虑间窃意旨而巧尝渐负太阿而不觉近以中旨之屡宣恐滋斜封之隠祸臣愿皇上念之而惕然也乃今日所最急者则莫如大婚之早举葢宫闱一有主持则乘间进御者既有所畏而不敢前非分矫窃者亦有所防闲而不敢肆转眼桃天为期已迫当事者宜惟日不足早完大典幸勿借口故例而迁延歳月为也他如畹封未见真确则五等之隆重原不厌少需赏叅业有烦言则大臣之进退当使其有据此皆拟议于内庭者而卒致外廷之纷论又何如斟酌于外廷以俟皇上之独断乎故臣虑中旨而并及之臣愚不识忌讳傥刍荛可采惟圣明省览  

罪珰巧于护身明主不宜分过疏【`李应升`】  

昨臣堂官左副都御史杨涟疏叅东厂太监魏忠贤二十四大罪此非涟一人之私言通国之公言也通国之人畏忠贤甚于畏皇上故切齿不平揺手相戒涟独冐死危论感悟圣心谓宜大奋干刚立加斥逐以正其窃弄威福之辜忠贤亦应束身待罪以谢天下忠臣义士之口乃一疏乞怜温旨先下羽翼四布谬曰孤臣恣睢无忌谬云忠赤不知谁为代章以欺皇上者皇上因其不辨转谓小心夫忠贤非不欲辨也千真万真无可辨也千罪万罪又不胜辨也忠贤不能自辨而皇上反代为之辨则中旨真可听其伪传乎阁臣真可听其爰立乎外臣真可听其交通乎老臣真可听其驱逐乎直臣真可听其禁锢乎生杀真可听其自操乎爵禄真可听其掌握乎奸细真可听其深藏乎兵柄真可听其在手乎出入真可听其僭拟乘舆乎臣知我皇上英明天纵此必非皇上之意也皇上特念旧劳不欲遽加显斥而忠贤但招谤议动輙诿说亲裁昨闻叅疏到阁依然传拟而明旨谆谆遂一一为忠贤任过夫忠贤何敢欺皇上至此乎且既云任事过直矣事则忠贤任之而名则皇上受之忠赤者固如此乎臣尝观从来小人之祸其始莫不有小忠小信以固结其主之心根株既深辣手乃露故夫不遽为王振刘瑾者乃其深于为王振刘瑾者也今皇上曲赐包荒明示寛大姑念其犬马而反以蓄豺狼厚益其醇酿而轻于疎药石譬之士庶之家有纪纲之仆日窃其主之财力以恣睢敛怨而日事左右之弥缝一旦有人焉尽告其事于主人不免念其奔走姑与优容然主虽不言而仆固已疑矣疑则思自全之计急则作走险之谋萧墙之间宁无深患故忠贤不去则皇上不安而今日被论之忠贤不去则皇上愈不安臣为皇上计莫如听忠贤之引退以全其命而解其烛影之疑即为忠贤计亦莫如早自引决以释中外之疑而乞帷葢之赐不然皇上日为忠贤作江海之流而忠贤日以其身供鸣镝之射纵多方借口百计防川鬼神忌盈物恶其上九庙之灵将必殛之况于忠臣义士请尚方之剑者哉嗟乎君侧不清焉用彼相一时之爵位有尽千秋之青史难欺不欲为刘健谢迁者恐并不能为李东阳倘画策投欢不几与焦芳同传耶臣忝列言官不敢作寒蝉仗马恃有圣明之鉴触犯凶锋死无所恨  

六不平疏【`瞿式耜`】  

如张差一案主风癫者虽为仰承慈孝之深衷然主挺击者亦未始非保护东宫之至意千金之子突有无知执械阑入内室为纪纲者尚当执而问之禁中何地任妄男子作此举动而一味以风癫二字抹之乃慈宁召见刘光复迹渉唐突以致触忌幽囚今既追录其忠赠恤祭葬而赤心调护东宫之王之宷无望赠恤殊恩并复官而靳之至今藁葬城外遗骨不能还乡臣之所谓不平者一也红丸一案主弑逆之说者固属偏见然先帝圣躬委顿至此岂臣子尝试邀功之日彼崔文升李可灼不加一僇则亦幸矣乃优旨批荅放归原籍彼嫉恶防奸之孙慎行尚推敲启事不遗余力而公么可灼先登访册俨然与废弃诸贤并列何以服天下之人心乎臣之所谓不平者二也移宫一案在杨涟左光斗一时激烈微过或不能解于居功迫上之疑然一腔拥护先帝为心亦未始非杜渐防微深意贾继春之持论自是移宫后一截处分以补杨涟说之未尽非相反也今必欲以移宫一议为涟罪案何居乎涟幸而有击珰二十四罪之疏不能没其除奸大功使果如诸臣一偏之见不将与王之宷孙慎行同其沈抑乎臣之所谓不平者三也封疆为重彼失事者罪无逃矣乃熊廷弼枭首西市且传首九边而三路丧师之杨镐与擅离信地之王化贞竟逍遥福堂甚且有以化贞荐牍者又何以服廷弼之心人皆知廷弼以门户杀非以封疆杀而究竟无人敢讼言之者使服辜者服辜而漏网者漏网将来何以严边臣失事之禁乎臣之所谓不平者四也杨左与王安声息相通诚不知有无然其主意无非羽翼先帝于神祖升遐之日使倥偬之中大权不至旁窃宗社安于泰山初非与安有交结之情如崔呈秀党附魏忠贤为不解之谊也乃今动輙以王杨崔魏为对业无论杨不可与崔对即王亦岂可与魏对凡有心知孰不痛之今即赠荫恤录恩典无所不至然以一片血忠被此恶名能无饮恨于九泉乎臣之所谓不平者五也大臣者小臣之纲也而宰相尤为诸大臣之纲阿珰取容权珰作势已多次第伏法然大者卿贰小者台郎彼见巍巍政府甘作干儿谁不惴惴身家自捐名节今五虎辈亦既显暴罪状于天下矣彼造意主谋无毒不具之魏广微固宠逐膻无丑不备之顾秉谦与夫媚珰而反取厌之冯铨珰败而犹弥缝之黄立极顾乃死不戮尸生不褫夺窃恩纶而夸奕世拥富贵以乐余年其何以为大臣党阉之戒乎臣之所谓不平者六也方今公道昭明羣情踊跃已无复闭郁偏枯之病而或巨奸偶藏锋于脱网或幽贞犹抱泣于向隅或薫莸苍素一时尚多讹乱之言或斥陟斧钺四海未尽澄清之望有一于此俱非荡平臣是以不避恩仇不顾鼎镬于我皇上直陈其原委焉  

三大可惜三大可忧疏【`华允诚`】  

窃见三四年来皇上焦劳于上羣工百执事鞅掌拮据于下匆匆孜孜日不暇给而法令滋章臣民解体人材荡尽根本受伤此臣所谓可惜可忧者也以皇上盛德加之厉精何难手握大权坐跻至治乃当事诸臣借皇上刚严而佐以舞文击断之术借皇上综核而骋其讼逋握筭之能遂使和恒之世竞尚刑名清明之躬浸成丛脞以皇上图治之盛心为诸臣斗智之快捷方式可惜者一人臣典干展采止此精气今但以窥瞷微指为尽心抉擿细瑕为快意乃至率属大僚惊魂于回奏认罪封驳重臣奔命于接本守科直指风裁徒征事件长吏考课惟问钱粮遂使官守言责止归牒牍之繁吏治民生尽成钩较之务以多士修职之精神为小夫趋办之能事可惜者二今何时乎非大小臣工同舟遇风之时乎而庙堂不以人心为忧政本不以人才为重四海渐成土崩瓦解之形诸臣但有角户分门之见意见互岐议论滋烦遂使佹剿佹抚等于筑舍忽用忽舍有若举碁以兴邦启圣之日时为即聋从昧之举动可惜者三人主所以总一天下者法也今雷霆所及几莫知其方矣丧师误国之王化贞何以与杨镐异辟洁已爱民之余大成何至与孙元化并逮甚而一事偶误一言偶咈执讯随之反使轻猾者不以扞罔为惧而矜骄者且以对吏为荣刑罚不中鈇钺无威可忧也国家所恃以为元气者公论也今直言敢谏之士一鸣立斥指奸荐贤之章非讦则党不惟不用其言并锢其人不惟锢其人又加之罪遂使诸臣相戒拱黙喑塞求容是非共蔽忠谗互淆可忧也国家所赖以为防维者亷耻也今大臣握重权大官而有徒隶之心小臣惟望气占风而鲜特立之槩近者中使一遣妄自尊倨与之抗衡者仅二三人耳其余奔走期会惟恐后时謟曲趋承犹虞获戾皇上以为近臣可倚而不知幸窦已开以为内臣可惟吾操纵而不知其屈辱士大夫已如此矣贪竞成风羞恶尽丧可忧也国家所藉以进贤退不肖者铨衡也古者丞相之职实兼今之阁部权太重而易以为奸国朝罢设丞相于是用人之职吏部掌之而阁臣不得侵焉今阁臣兼操吏部之权而加膝坠渊惟其所欲私人徧布势日倾危甚至庇同乡则逆党可公然保举而白简翻为罪案排正类则讲官可借题逼逐而荐剡遂作爰书皇上恶诸臣之欺欺莫大于此矣皇上怒诸臣之擅擅莫专于此矣皇上厌诸臣之党党莫固于此矣威福下移而举措倒置奸熖薫灼而正气消靡可忧也臣区区之心愿皇上尚德缓刑用贤去佞勿以至神至圣之资为臣下所误勿以治人治法之大为奸回所牵勿过用严而使士气人心日趋于顽懦勿偏为任而使名流善类永锢于清时使臣言得行即治臣以出位僭言之罪臣有余荣矣  

辨东林疏【`倪元璐`】  

奏为世界已清而方隅未化邪氛已息而正气未伸谨沥愚忱仰祈圣鉴事臣闻持世不平则阴阳之战起论人失实则举措之道乖顷者宗社之灵笃生我皇上生知而济以学问干健而妙乎从容大奸霆驱徽猷颷发天如再辟人若更生生平以尧舜为极轨今乃知有过之者臣非敢为佞也臣又仰窥圣人无我深嫌闭户之名巽命重申动以人才为念纯王之心较然天下矣然而皇衷自着其公虚廷议犹存乎我见臣窃惑焉臣以典试复命入都从邸抄见诸章奏凡攻崔魏者必引东林为并案一则曰邪党再则曰邪党何说乎以东林诸臣为邪人党人将复以何名加诸崔魏之辈崔魏而既邪党矣向之首劾忠贤参提呈秀者又邪党乎哉以臣虚中之言合之事后之论夫东林则亦天下之材薮也其所宗主者大都禀清挺之标而或绳人过刻树高明之帜而或持论太深此谓之非中行则可谓之非狂狷则不可也其所引援以为用者亦每多气魄之俦才干之杰其间即不无非类要可指数而尽耳而其中则又有泊然无营翛乎自逺谢华膴其若脱付黜陟于不闻而徒以声气心期遥相推奬此其人尤所谓淡漠宁静纯乎君子者也今而曰邪党则无不邪党者矣且天下之议论宁渉假借而必不可不归于名义士人之行已宁存矫激而必不可不凖诸亷隅自后之君子以假借矫激深咎前人而于是乎彪虎之徒公然起而背叛名义毁裂亷隅矣于是乎连篇颂德匝地生祠矣夫颂德不已必将劝进生祠不已必且呼嵩而人犹寛之曰无可奈何不得不然耳嗟乎充一无可奈何不得不然之心又将何所不至哉然而今之议者能以忠厚之心曲原此辈而独持已甚之论苛责吾徒亦所谓悖也以今大狱之后汤火仅存如西江西秦三吴三楚之间什九名贤多半豪杰叅之理数决无沉埋况奉恩纶屡俾酌用而近者任事诸臣似犹以道学封疆四字持为铁案虽或薄从湔祓未肯力引同升夫原诸臣之心或亦深防报复之事而臣以为此过计也水落石出正人相见摠为崔魏之异已即可化牛李为同心况乎年来之借东林以媚崔魏者其人自败即不需东林报复若其不附崔魏又能攻而去之者其人既已乔岳矣虽百东林乌能报复之哉事理甚明疑者不悟臣所谓方隅未化者此也臣又从邸抄伏读圣旨有韩爌清忠有执朕所鉴知之谕深仰天聪旷然知人则哲如此而近闻廷臣之议殊有异同可为大怪爌之相业光伟他不具论即如红丸议起举国沸腾维时与事大臣并皆蓄缩闵黙而爌独侃侃条掲明其不然夫孙慎行君子也爌且不附况他人乎迨权奸表里逆熖大张爌以申救抵触岸然投劾读其陛辞三疏字字秋霜一时以为冦凖复生赵鼎再出而今推毂不及点灼横加则徒以其票拟熊廷弼一事耳夫廷弼固自当诛在爌不为无说封疆失事累累有徒而当时之议乃欲独杀一廷弼岂平论哉此爌之所以阁笔也然究竟廷弼不死于封疆而死于局面不死于法吏而死于奸珰则又不可谓后之人能杀廷弼而爌独不能杀之也又如词臣文震孟正学强骨有古大臣之器其乡人之月旦比于陈寔王烈三月居官昌言获罪人又以方之罗伦舒芬与臣同年同官侪辈惮其方严不敢以雁行相畜而当其去国飘然耸身天际臣等自视则犹粪土也有人如此雅谓千秋而今起用之旨再下谬悠之谭不已甚有加之窝盗之名者岂以其数十年前有其兄文从龙不逞之事乎夫人知有从龙之不逞以为之兄而不知有文征明之特行文彭之至德以为之祖父且贤愚之相越舜象已然世不闻柳下惠膺盗跖之诛司马牛受向魋之罚震孟何罪遭此嫌疑将无门户二字不可重提聊用更端以相遮抑乎臣所谓正气未伸者此也摠之臣之论东林不主调停而主别白臣之论韩爌文震孟不争二臣之用舍而争一时之是非伏乞皇上以臣此说申谕诸臣凡于持局用人之际虽不可无薫莸区别之法但不当存形骸芥蔕之心要本公虚以消偏党其韩爌虽廷推未与而早奉鉴知之旨何难特命召还文震孟虽俞旨已颁而既来不简之言尚兾温文奬雪于以破方隅而伸正直之气道无出此者矣  

辅臣以去明心国事因嫌滋诿疏【`詹尔选`】  

顷臣具敬循职掌明剖是非一疏驳陈启新因而责备冢臣与诸辅臣葢谓大臣担荷不力语黙不深长而发也乃近阅邸报大学士钱士升为微臣职分应详等事一疏奉圣旨云云钦此不胜惊异及得辅臣与李珽疏合观之而后知辅臣有不忍长君之情也有不得不疾呼之势也俄而辅臣引咎求斥矣俄而遽奉回籍调理之旨矣明乎辅臣之以票拟去以执事争去也夫大臣以不肯言者看其原唯不肯去耳今辅臣肯言矣肯去矣上可对九庙之式凭下可质后世之清议隠以去就聒明主显以气节风百寮臣实荣之而独不能不为朝廷惜此一举也葢皇上所不满于辅臣者其以心膂之臣而致疑于圣明之主耳臣则有说焉孔子曰君有诤臣父有诤子夫臣子之有诤皆从疑起也不疑而又何诤古来一德之世孰如唐虞维时皋陶矢知人安民之谟而禹輙曰惟帝其难之然则千古以上之能疑其君者莫如禹而舜未尝以此贬圣鳃鳃焉惟恐禹言之不尽也故从显处谏者小臣之事也而从疑处谏者是几谏此真大臣事而不意其以过虑无当于皇上也且辅臣所言者何事一于李珽不识皇上为尧舜之君而敢导以非情非法荼毒富民乡绅从来庸主所不屑为之事此关一错大乱将兴正辅臣忧心如焚之时而忽又奉有政票之命因而揣摩未当亦繇惊惧愈深遂不觉抗章之汲汲耳切谓辅臣此举差强人意皇上方嘉许以示鼓舞之不暇顾以为相疑以为要誉耶夫人臣无故而敢疑其君非忠也若乃全不敢疑谓吾君为万举万当以是为信其君者恐只容恱之借名亦非忠也人臣而习于沽名必所不敢出也乃主人而不以名誉鼔天下使其臣争为尸位保宠习成寡亷鲜耻之世界又岂国家之利也况今天下之疑皇上者恐亦不少矣何也以天下人对皇上皆中材以下之品也知常而不知变知平而不知竒知法后王而不知遵逺化如尚方之剑不灵将领骄懦日甚圣意谓恩礼感激威于斧钺也而人见亿万之生灵徒以供韎韐之逼逋贪冐则或疑过于右武穿札与撡觚并课不如是者弗录圣意取聪明才优分注于骑射以助武臣之不振也而人见卖牛而买马诎德而竞力徒使强冦混迹于其道涂而父兄莫必其子弟则或疑缓于敷文免觐之说行上意在暂苏民困臣亦以为苏民困也而或疑朝宗之大典又不值数万路费之金钱驳问之之事烦上意在痛惩奸顽臣亦以为痛惩奸顽也而或疑已启之刑书能当几畨加等之纷乱其君子忧驱策之无当其小人惧陷累之多门明知一切茍且之政或拊心愧恨或对众欷歔种种隠情有难殚述辅臣不过偶一事代天下而发愤耳而不意郁志以去也辅臣之去也以言而自后之大臣恐无复敢言矣大臣不敢言而小臣愈难望其言矣所日与皇上言者惟此苛细刻薄不识大体之徒似忠似直如狂如痴进则挺身招承败则潜形遁窜驳心志而爚耳目毁成法而酿洪忧天下事尚忍言哉伏乞皇上以逺大宅心以简举宪章责大臣弼违之义作言官敢谏之风严勅阁部大臣不得以去辅士升为戒宁献可替否无借口圣明独断掩皇上之德冲宁进礼退义无借口君恩未酬餙自家之淹滞务期上下交格而志气聿新于以覩廓清平治之猷成纲纪风俗之美庶几有日矣  

## 文章辨体彚选卷一百二十

（明）贺复征 编  

○疏三十四【`别体`】  

议答北匈奴疏【`汉班彪`】  

臣闻孝宣皇帝勅边守尉曰匈奴大国多变诈交接得其情则却敌折冲应对失其数则反为轻欺今北匈奴见南单于来附惧谋其国故数乞和亲又逺驱牛马与汉合市重遣名王多所贡献斯皆外示富强以相欺诞也臣见其献益重知其国益虚归亲愈数为惧愈多然今既未获助南则亦不宜絶北覊縻之义礼无不荅谓可颇加赏赐略与所献相当明加晓告以前世呼韩邪郅支行事报答之辞令必有适今立槀草并上曰单于不忘汉恩追念先祖旧约欲修和亲以辅身安国计议甚高为单于嘉之往者匈奴数有乖乱呼韩邪郅支自相雠隙并蒙孝宣皇帝垂恩救护故各遣侍子称藩保塞其后郅支忿戾自絶皇泽而呼韩附亲忠孝弥着及汉灭郅支遂保国传嗣子孙相继今南单于携众向南欵塞归命自以呼韩嫡长次第当立而侵夺失职猜疑相背数请兵将归埽北庭策谋纷纭无所不至惟念斯言不可独听又以北单于比年贡献欲修和亲故拒而未许将以成单于忠孝之义汉秉威信摠率万国日月所照皆为臣妾殊俗百蛮义无亲疎服顺者褒赏畔逆者诛罚善恶之効呼韩郅支是也今单于欲修和亲欵诚已达何嫌而欲率西域诸国俱来献见西域国属匈奴与属汉何异单于数连兵乱国内虚耗贡物裁以通礼何必献马裘今赍杂缯五百疋弓鞬韇丸一矢四发遣遗单于又赐献马左国都侯右谷蠡王杂缯各四百疋斩马剑各一单于前言先帝时所赐呼韩邪竽瑟空侯皆败愿复裁赐念单于国尚未安方厉武节以战攻为务竽瑟之用不如良弓利剑故未以赍朕不爱小物于单于便宜所用遣驿以闻  

特荐辅臣以赞圣治疏【`明吕坤`】  

访得原任大学士王家屏两间正气峥峥一叚忠心蔼蔼立朝大节当与日月争光辅世弘猷可使乾坤交泰一自乞身之后不忘忧国之心臣以为轩辕六相虞帝五人贰公弘化之地尚未盈员一德咸有之臣岂宜在野至其去国心迹臣请得而备言之先是皇长子当册之际系皇上钦定之年科臣仰遵成命及时请行皇上偶震天威尽加斥逐中外臣民皆有废长立少之疑惟时家屏亦以为疑而臣独不疑也臣寄家屏书曰无激皇上皇上圣明废长立少断断乎其不为也其可信者有十天生万物皆先长而后幼譬之于树中枝其嫡子旁枝其庶子也中枝未树不可无中心将扶高大之老枝乎抑扶续发之新枝乎皇上观于万物之理熟矣其必不废长也一自有国以来有嫡立嫡无嫡立长三代明王未之有改也改三代明王继立之常经于理为悖皇上考于哲王之事熟矣其必不废长也二高皇帝大建藩封懿文太子长子也次秦王次晋王次成祖燕王燕王齿居第四懿文殂高皇帝欲立燕王学士刘三吾谏曰欲立燕王当置秦晋于何地太祖无以为辞遂止夫以成祖圣明逺过秦晋而高皇帝创业得以自专竟不敢违歴代帝王立长之义皇上孝先法祖乃敢违高皇帝之成法乎其必不废长也三昔周景王欲废庶长子猛而立庶幼子朝致有毛伯之难鲁惠公废长庶子息而立庶幼子允致有子翚之变鲁庄公废庶长子开而立庶幼子班致有圉人荦卜齮之祸齐桓公废庶长子无亏而立庶幼子昭致五公子相杀而启十年诸侯之衅晋献公恶庶长子重耳而立庶幼子卓子致二十年干戈之患卫庄公恶庶长子完而宠庶幼子州吁致有亡人宰丑之刄春秋以来不可胜数皇上博观前言往行何肯乐祸贪灾其必不废长也四人君纪纲名分与海内臣民共之亲郡王将军中尉等宗室公侯伯指挥千百户等官天下奚啻数十万非立嫡则立长卑幼不得奸焉此国家定制也皇上废长立幼亲郡王以下皆欲废长立幼封袭疏上该部议覆从之则天下相争无巳时不从则天子作法为口实皇上者天下王侯之式様也式様一差四海效尤朝廷何以禁之其必不废长也五昔宋太宗立真宗为太子谒庙还宫都下军民数十万踊跃欢呼皇长子者天下臣民所仰望者也万一弃而不立无论天下兆民互生异议即满京文武百官数十万大小军民未必肯服皇上知中外人心久矣其必不废长也六无论中外人心即两宫圣母欲立长乎立少乎九庙神灵欲立长乎立少乎皇上以孝治天下而伤圣母之心拂列祖之意其何以视万方皇上何等圣明而肯为此哉其必不废长也七坤闻道路之言皇上每见长子聪明便生欢喜国有长君乃社稷苍生之福生而明睿又国家永命之基皇上有几子宁不知其孰壮孰弱孰贤孰否乎其必不废长也八皇贵妃每劝立长虽古贤妃何以加焉此皆明于天命察于人心洞观祸福之机熟知安危之计者如此忠言皇上岂有不从之理乎其必不废长也九皇上言极坚定事不更张坤歴官中外二十年未尝闻圣主失一言之信数年以来立长纶音无虑数十下矣载之史书刋之邸报两京十三省九夷八蛮千万亿兆人民莫不耳闻目覩而一旦更之后有诏书其谁敢信夫使臣民不信朝廷非社稷无疆之福其必不废长也十葢皇上至诚真实之心不信于臣下已自难堪而科道忠直恳切之语又激于宸衷安得不怒雷霆震击斥逐言官而天地仁慈久当寛宥坤何以知之昔者朱鸿谟赵世卿等以忠直得罪矣皇上今已显用顾宪成黄道瞻等以忠直得罪矣皇上今已显用曽干亨董基谭希思等以忠直得罪矣皇上今已显用圣主尧舜之心乾坤之度何尝以一言一事深罪言官竟成弃掷哉古人云明主爱惜人才自为社稷计皇上不轻社稷何肯不爱仁贤徐俟天颜自霁耳大抵臣子之于君父迫切戆直徒足以甚其严威委曲和平乃所以成其盛德阁下大臣圣主所重倘积诚感动自无不回之天惟无激幸甚彼复书曰家屏侍皇上左右积有歳年知皇上深皇上圣天子也家屏何敢疑其立少惟是皇长子春秋向盛及今不早教谕何繇端蒙养之功诸谏官进劝甚忠乃今贬谪过严诚恐伤虚受之量家屏忝列辅臣既不能匡救圣明又不能保全忠直义当引退若过激之罪家屏不敢辞倘圣恩浩荡薄谴而赐之还家屏不敢一日忘内省其何敢一日忘圣恩臣与家屏往复之言如此臣是以知家屏忠贞天植献纳成圣主之明礼义自闲进退得大臣之体伏惟皇上持起丘园列之殿阁俾与二三辅臣同心佐政太平事业指日可兴矣  

思乡疏【`陈沈烱　续选`】  

臣闻桥山虽掩鼎湖之灶可祠有鲁遂荒大庭之迹无泯伏惟陛下降德猗兰纂灵丰谷汉道既登神仙可望射之罘于海浦礼日观而称功横中流于河汾指栢梁而高宴何其乐也岂不然与既而运属上仙道穷晏驾甲帐珠帘一朝零落茂陵玉盌遂出人间陵云故基与原田而膴膴别风余迹带陵阜而芒芒覊旅缧臣岂不落泪昔承明见厌严助东归驷马可乗长卿西反恭闻故实窃有愚心黍稷非馨敢望徼福但雀台之吊空怆魏君雍丘之祠未光夏后瞻仰烟霞伏増凄恋  

公议自存私书当毁疏【`明倪元璐`】  

臣观挺击红丸移宫之三议閧于清流而三朝要典之一书成于逆竖其议不可不兼行而其书不当不速毁请详其说葢当事起议兴盈庭互讼主挺击者力护东宫争挺击者计安神祖主红丸者仗义之言争红丸者原心之论主移宫者弭变于几先争移宫者持平于事后六者各有其是不可偏非以为忠悃则皆忠悃以为明见则为明见总在逆珰未用之先羣小未升之日虽甚水火不害埙箎此一局也既而杨涟二十四罪之疏发魏广微此辈门户之说兴于是逆珰杀人则借三案羣小求富贵则又借三案经此二借而三案之面目全非矣故凡推慈归孝于先皇犹夫颂德称功于义父又一局也网已密而犹疑有遗鳞势极重而或忧其飜局于是崔魏两奸乃始创立私编标题要典以之批根今日则众正之党碑以之免死他年即上公之铁劵又一局也繇此而观三案者天下之共议要典者魏氏之私书三案自三案要典自要典今为金石不刋之论者诚未深思若夫翻即纷嚣改亦多事如臣所见惟有毁之而已夫以阉竖之权而屈役史臣之笔亘古未闻当毁一未易代而有编年不直书而加论断若云彷佛明伦规模大典则是魏忠贤欲与肃皇帝争圣崔呈秀可与张孚敬比贤悖逆非伦当毁二矫诬先帝伪撰宸篇既不可比司马光资治通鉴之书亦不得援宋神宗手制序文为例假窃诬妄当毁三又况史局将开馆抄具备七载非难稽之世实录有本等之书何事留此骈枝供人唾詈当毁四故臣谓此书至今日不毁必有受其累者累则必非主三案者之累而争三案者之累抑又纂修三案者之累也何也争三案诸臣其品原分三等下者如崔呈秀刘志选李春晔等之附和希宠不足问矣最上莫如黄克缵贾继春王业浩高弘图刘廷宣等始则特立而不为苟同既则矫挺而着其危节本末炳然虽有忮者莫或能加之也然而管华之席未割老韩之传同编在数臣高明之观岂不引为坐涂之辱若其次焉者虽非尽有撑持要亦原无濡染而特以史氏抑扬之过保不为后人翻驳之端至于纂修诸臣之在当日则更有难焉者丹铅未下斧镬先悬姜逢元阁笔一叹朝闻夕逐矣杨世芳吴士元余煌等备竭调维其于忤珰诸疏有匿其全文者有删其已甚者时传书成而狱又起则有宁加丑诋之词而决不肯下一不道无将等字面以傅会爰书者凡此苦心亦多方矣而事在见闻之外未易可明弹章一加万节俱丧诸若此者皆臣之所谓累也累之不已元气又必大伤当今正气日伸方隅渐化自应进其平饮沃以温汤倘复克伐不休正恐清宁无日然而逆珰之遗迹一日不湮则公正之愤心千年不释也伏愿皇上勅下该部立将三朝要典锓成书版尽行毁焚仍命阁臣择期开馆纂修天启七年实录而又命纂修词臣捐化成心编摹信史凡关三案之事必执两端之中而又命三案中赐环诸臣各以圣明御极为再生之年勿以恩怨横胷理前身之业至于一切妖言市语如旧传点将之謡新腾选佛之说毋许妄形奏牍横起风波则廓然荡平偕于大道矣臣向以是非之心言是非今以史臣言史统关大计伏惟圣断施行  

## 文章辨体彚选卷一百二十一

（明）贺复征 编  

○奏一  

刘勰曰奏者进也言敷于下情达于上也夫奏之为笔固以明允笃诚为本辨析疏通为首强志足以成务愽见足以穷理酌古御今治繁总要此其体也  

废昌邑王奏【`汉霍光`】  

臣敞等顿首死罪天子所以永保宗庙总一海内者以慈孝礼谊赏罚为本孝昭皇帝早弃天下亡嗣臣敞等议礼曰为人后者为之子也昌邑王宜嗣后遣宗正大鸿胪光禄大夫奉节使征昌邑王典丧服斩缞亡悲哀之心废礼谊居道上不素食使从官略女子载衣车内所居传舍始至谒见立为皇太子常私买鸡豚以食受皇帝信玺行玺大行前就次发玺不封从官更持节引内昌邑从官驺宰官奴二百余人常与居禁闼内敖戏自之符玺取节十六朝暮临令从官更持节从为书曰皇帝问侍中君卿使中御府令髙昌奉黄金千斤赐君卿取十妻大行在前殿发乐府乐器引内昌邑乐人撃鼓歌吹作俳倡会下还上前殿撃钟磬召内泰一宗庙乐人辇道牟首鼔吹歌舞悉奏众乐发长安厨三太牢具祠阁室中祀已与从官饮啖驾法驾皮轩鸾旗驱驰北宫桂宫弄彘鬬虎召皇太后御小马车使官奴骑乗逰戏掖庭中与孝昭皇帝宫人蒙等淫乱诏掖庭令敢泄言要斩取诸侯王列侯二千石绶及墨绶黄绶以并佩昌邑郎官者免奴变易节上黄旄以赤发御府金钱刀剑玉器采缯赏赐所与游戏者与从官官奴夜饮湛沔于酒诏太官上乗舆食如故食监奏未释服未可御故食复诏太官趣具无关食监太官不敢具即使从官出买鸡豚诏殿门内以为常独夜设九宾温室延见姊夫昌邑关内侯祖宗庙祠未举为玺书使使者持节以三太牢嗣昌邑哀王园庙称嗣子皇帝受玺以来二十七日使者旁午持节诏诸官署征发凡千一百二十七事文学光禄大夫夏侯胜等及侍中传嘉数进谏以过失使人簿责胜縳嘉繋狱荒淫迷惑失帝王礼谊乱汉制度臣敞等数进谏不更变日以益甚恐危社稷天下不安臣敞等谨与博士臣覇臣隽舍臣徳臣虞舍臣射臣仓议皆曰髙皇帝建功业为汉太祖孝文皇帝慈仁节俭为太宗今陛下嗣孝昭皇帝后行淫辟不轨诗云藉曰未知亦既抱子五辟之属莫大不孝周襄王不能事母春秋曰天王出居于郑繇不孝出之絶之于天下也宗庙重于君陛下未见命髙庙不可以承天序奉祖宗庙子万姓当废臣请有司御史大夫臣谊宗正臣徳太常臣昌与太祝以一太牢具告祠髙庙臣敞等昧死以闻  

条国家便宜奏【`魏相`】  

臣闻明主在上贤辅在下则君安虞而民和睦臣相幸得备位不能奉明法广教化理四方以宣圣徳民多背本趋末或有饥寒之色为陛下之忧臣相罪当万死臣相知能浅薄不明国家大体时用之宜惟民终始未得所繇窃伏观先帝圣徳仁恩之厚勤劳天下垂意黎庶忧水旱之灾为民贫穷发仓廪赈乏馁遣谏大夫博士巡行天下察风俗举贤良平寃狱冠盖交道省诸用寛租赋弛山泽陂池禁秣马酤酒贮积所以周急继困慰安元元便利百姓之道甚备臣相不能悉陈昧死奏故事诏书凡二十三事臣谨案王法必本于农而务积聚量入制用以备凶灾亡六年之蓄尚谓之急元鼎三年平原渤海太山东郡溥被灾害民饥死于道路二千石不豫虑其难使至于此赖明诏振捄乃得蒙更生今岁不登谷暴腾涌临秋收敛犹有乏者至春恐甚亡以相恤西羌未平师旅在外兵革相乗臣窃寒心宜蚤图其备惟陛下留神元元帅繇先帝盛徳以抚海内  

明堂月令奏【`魏相`】  

臣相幸得备员奉职不修不能宣广教化阴阳未和灾害未息咎在臣等臣闻易曰天地以顺动故日月不过四时不忒圣王以顺动故刑罚清而民服天地变化必繇阴阳阴阳之分以日为纪日冬夏至则八风之序立万物之性成各有常职不得相干东方之神太昊乗震执规司春南方之神炎帝乗离执衡司夏西方之神少昊乗兑执矩司秋北方之神颛顼乗坎执权司冬中央之神黄帝乗坤艮执绳司下土兹五帝所司各有时也东方之卦不可以治南方南方之卦不可以治北方春兴兑治则饥秋兴震治则华冬兴离治则泄夏兴坎治则雹明王谨于尊天慎于养人故立羲和之官以乗四时节授民事君动静以道奉顺阴阳则日月光明风雨时节寒暑调和三者得叙则灾害不生五谷熟丝麻遂草木茂鸟兽蕃民不夭病衣食有余若是则君尊民说上下亡怨政教不违礼让可兴夫风雨不时则伤农桑农桑伤则民饥寒饥寒在身则亡廉耻冦贼奸宄所繇生也臣愚以为阴阳者王事之本羣生之命自古圣贤未有不繇者也天子之义必纯取法天地而观于先圣髙皇帝所述书天子所服第八曰大谒者臣章受诏长乐宫曰令羣臣议天子所服以安治天下相国臣何御史大夫臣昌谨与将军臣陵太子太傅臣通等议春夏秋冬天子所服当法天地之数中得人和故自天子王侯有土之君下及兆民能法天地顺四时以治国家身亡祸殃年寿永究是奉宗庙安天下之大礼也臣请法之中谒者赵尧举春李舜举夏儿汤举秋贡禹举冬四人各职一时大谒者襄章奏制曰可孝文皇帝时以二月施恩恵于天下赐孝弟力田及罢军卒祠死事者颇非时节御史大夫鼌错时为太子家令奏言其状臣相伏念陛下恩泽甚厚然而灾气未息窃恐诏令有未合当时者也愿陛下选明经通知阴阳者四人各主一时时至明言所职以和阴阳天下幸甚  

上屯田奏一【`赵充国`】  

臣闻兵者所以明徳除害也故举得于外则福生于内不可不慎臣所将吏士马牛食月用粮谷十九万九千六百三十斛盐千六百九十三斛茭藳二十五万二百八十六石难久不解繇役不息又恐他夷卒有不虞之变相因并起为明主忧诚非素定庙胜之策且羌虏易以计破难用兵碎也故臣愚以为撃之不便计度临羌东至浩亹羌虏故田及公田民所未垦可二千顷以上其间邮亭多壊败者臣前部士入山伐材木大小六万余枚皆在水次愿罢骑兵留弛刑应募及淮阳汝南步兵与吏士私从者合凡万二百八十一人用谷月二万七千三百六十三斛盐三百八斛分屯要害处氷解漕下缮乡亭浚沟渠治湟陿以西道桥七十所令可至鲜水左右田事出赋人二十畮至四月草生发郡骑及属国胡骑伉健各千倅马什二就草为田者逰兵以充入金城郡益积蓄省大费令大司农所转谷至者足支万人一岁食谨上田处及器用簿惟陛下裁许  

上屯田奏二【`赵充国`】  

臣闻帝王之兵以全取胜是以贵谋而贱战战而百胜非善之善者也故先为不可胜以待敌之可胜蛮夷习俗虽殊于礼义之国然其欲避害就利爱亲戚畏死亡一也今虏亡其美地荐草愁于寄托逺遯骨肉心离人有畔志而明主般师罢兵万人留田顺天时因地利以待可胜之虏虽未即伏辜兵决可朞月而望羌虏瓦解前后降者万七百余人及受言去者凡七十辈此坐支解羌虏之具也臣谨条不出兵留田便宜十二事步兵九校吏士万人留屯以为武备因田致谷威徳并行一也又因排折羌虏令不得归肥饶之地贫破其众以成羌虏相畔之渐二也居民得并田作不失农业三也军马一月之食度支田士一岁罢骑兵以省大费四也至春省甲士卒循河湟漕谷至临羌以视羌虏扬威武传世折冲之具五也以闲暇时下所伐材缮治邮亭充入金城六也兵出乗危徼幸不出令反畔之虏窜于风寒之地离霜露疾疫瘃堕之患坐得必胜之道七也荐草稠草也亡经阻逺追死伤之害八也内不损威武之重外不令虏得乗间之势九也又亡惊动河南大幵小幵使生他变之忧十也治湟陿中道桥令可至鲜水以制西域信威千里从枕席上过师十一也大费既省徭役豫息以戒不虞十二也留屯田得十二便出兵失十二利臣充国材下犬马齿衰不识长策惟明诏博详公卿议臣采择  

上屯田奏三【`赵充国`】  

臣闻兵以计为本故多算胜少算先零羌精兵今余不过七八千人失地逺客分散饥冻■〈罒干〉幵莫须又颇暴略其羸弱蓄产畔还者不絶皆闻天子眀令相捕斩之赏臣愚以为虏破壊可日月冀逺在来春故曰兵决可期月而望窃见北边自炖煌至辽东万一千五百余里乗塞列隧有吏卒数千人虏数大众攻之而不能害今留步士万人屯田地埶平易多髙山逺望之便部曲相保为堑垒木樵【`与谯同谓髙楼望敌`】校聨不絶便兵弩饬鬬具■〈逢上火下〉火幸通埶及并力以逸待劳兵之利者也臣愚以为屯田内有亡费之利外有守御之备骑兵虽罢虏见万人留田为必禽之具其土崩归徳宜不久矣从今尽三月虏马羸瘦必不敢捐其妻子于他种中逺涉河山而来为寇又见屯田之士精兵万人终不敢复将其累重还归故地是臣之愚计所以度虏且必瓦解其处不战而自破之策也至于虏小寇盗时杀人民其原未可卒禁臣闻战不必胜不茍接刃攻不必取不茍劳众诚令兵出虽不能灭先零亶能令虏絶不为小寇则出兵可也即今同是而释坐胜之道从乗危之势往终不见利空内自罢敝贬重而自损非所以视蛮夷也又大兵一出还不可复留湟中亦未可空如是徭役复更发也且匈奴不可不备乌桓不可不忧今久转运烦费倾我不虞之用以赡一隅臣愚以为不便校尉临众幸得承威徳奉厚币抚循众羌谕以明诏宜皆乡风虽其前辞甞曰得亡效五年宜亡他心不足以故出兵臣窃自惟念奉诏出塞引军逺撃穷天子之精兵散车甲于山野虽亡尺寸之功偷得避慊之便而亡后咎余责此人臣不忠之利非明主社稷之福也臣幸得奋精兵讨不义久留天诛罪当万死陛下寛仁未忍加诛令臣数得熟计愚臣伏计熟甚不敢避斧钺之诛昧死陈愚惟陛下省察  

请勅长吏奏【`张敞`】  

窃见丞相请与中二千石愽士杂问郡县上计长吏守丞为民兴利除害成大化条其对有耕者让畔男女异路道不拾遗及举孝子弟弟贞妇者为一辈先上殿举而不知其人数者次之不为条教者在后叩头谢丞相虽口不言而心欲其为之也长吏守丞对时臣敞舍有鹖雀飞止丞相府屋上丞相以下见者数百人边吏多知鹖雀者问之皆阳不知丞相图议上奏曰臣闻上计长吏守丞以兴化条皇天报下神雀后知从臣敞舍来乃止郡国吏窃笑丞相仁厚有知略微信奇怪也昔汲黯为淮阳守辞去之官谓大行李息曰御史大夫张汤懐诈阿意以倾朝廷公不蚤白与俱受戮矣息畏汤终不敢言后汤败诛上闻黯与息语乃抵息罪而秩黯诸侯相取其思竭忠也臣敞非敢毁丞相也诚恐羣臣莫白而长吏守丞畏丞相指归舍法令各为私教务相増加浇淳散朴并行伪貌有名亡实倾揺解怠甚者为妖假令京师先行让畔异路道不拾遗其实亡益廉贪贞淫之行而以伪先天下固未可也即诸侯先行之伪声轶于京师非细事也汉家承敝通变造起律令即以劝善禁奸条贯详备不可复加宜令贵臣明饬长吏守丞归告二千石举三老孝弟力田孝廉廉吏务得其人郡事皆以义法令检式毋得擅为条教敢挟诈伪以奸名誉者必先受戮以正明好恶  

上星孛等奏【`刘向`】  

臣闻帝舜戒伯禹毋若丹朱傲周公戒成王毋若殷王纣诗曰殷鉴不逺在夏后之世亦言汤以桀为戒也圣帝眀王常以败乱自戒不讳废兴故臣敢极陈其愚惟陛下留神察焉谨按春秋二百四十二年日食三十六襄公尤数率三岁五月有奇而一食汉兴讫竟宁孝景帝尤数率三岁一月而一食臣向甞数言日当食今连三年比食自建始以来二十岁间而八食率二岁六月而一发古今罕有异有大小希稠占有舒疾缓急而圣人所以断疑也易曰观乎天文以察时变昔孔子对鲁哀公并言夏桀殷纣暴虐天下故歴失则摄提失方孟陬亡纪此皆易姓之变也秦始皇之末至二世时日月薄食山陵沦亡辰星出于四孟太白经天而行亡云而雷枉矢夜光荧惑袭月■〈薛上火下〉火烧宫埜禽戏廷都门内崩长人见临洮石陨于东郡星孛大角大角以亡观孔子之言考暴秦之异天命信可畏也及项籍之败亦孛大角汉之入秦五星聚于东井得天下之象也孝恵时有雨血日食于冲灭光星见之异孝昭时有泰山卧石自立上林僵栁复起大星如月西行众星随之此为特异孝宣兴起之表天狗夹汉而西久阴不雨者二十余日昌邑不终之异也皆着于汉纪观秦汉之易世览恵昭之亡后察昌邑之不终视孝宣之绍起天之去就岂不昭昭然哉髙宗成王亦有雊雉拔木之变能思其故故髙宗有百年之福成王有复风之报神明之应应若景响世所同闻也幸得托末属诚见陛下寛明之徳冀销大异而兴髙宗成王之声以崇刘氏故豤豤数奸死亡之诛今日食尤屡星孛东井摄提炎及紫宫有识长老莫不震动此变之大者也其事难一二纪故易曰书不尽言言不尽意是以设卦指爻而复说义书曰伻来以图天文难以相晓臣虽图上犹须口说然后可知愿赐清燕之间指图陈状  

复置御史大夫奏【`朱博`】  

帝王之道不必相袭各繇时务髙皇帝以圣徳受命建立鸿业置御史大夫位次丞相典正法度以职相叅总领百官上下相监临歴载二百年天下安宁今更为大司空与丞相同位未获嘉佑故事选郡国守相髙第为中二千石选中二千石为御史大夫任职者为丞相位次有序所以尊圣徳重国相也今中二千石未更御史大夫而为丞相权轻非所以重国政也臣愚以为大司空官可罢复置御史大夫遵奉旧制臣愿尽刀以御史大夫为百寮率  

复刺史奏【`朱博`】  

汉家至徳溥大宇内万里立置郡县部刺史奉使典州督察郡国吏民安宁故事居部九岁举为守相其有异材功效著者辄登擢秩卑而赏厚咸劝功乐进前丞相方进奏罢刺史更置州收秩真二千石位次九卿九卿阙以髙第补其中材则茍自守而已恐功效陵夷奸轨不禁臣请罢州牧置刺史如故  

收还武库兵器奏【`母将隆`】  

武库兵器天下公用国家武备缮治造作皆度大司农钱大司农钱自乗舆不以给供养供养劳赐一出少府盖不以本藏给末用不以民力供浮费别公私示正路也古者诸侯方伯得颛征伐乃赐斧钺汉家边吏职在距寇亦赐武库兵皆任其事然后蒙之春秋之谊家不藏甲所以抑臣威损私力也今贤等便僻弄臣私恩微妾而以天下公用给其私门契国威器共其家备民力分于弄臣武兵设于微妾建立非宜以广骄僣非所以示四方也孔子曰奚取于三家之堂臣请收还武库  

录功臣后奏【`杜业`】  

昔唐以万国致时雍之政虞夏以之多羣后飨共已之治汤法三圣殷氏太平周封八百重译来贺是以内恕之君乐继絶世隆名之主安立亡国至于不及下车徳念深矣成王察收野之克顾羣后之勤知其恩结于民心功光于王府也故追述先父之志录遗老之策髙其位大其宇爱敬饬尽命赐备厚大孝之隆于是为至及其没也世主叹其功亡民而不思所息之树且犹不伐况其庙乎是以燕齐之祀与周并传子继弟及歴载不堕岂亡刑辟繇祖之竭力故支庶赖焉迹汉功臣亦皆剖符世爵受山河之誓存以着其号亡以显其魂赏亦不细矣百余年间而袭封者尽或絶失姓或乏无主朽骨孤于墓苗裔流于道生为愍隶死为转尸以往况今甚可悲伤圣朝怜悯诏求其后四方忻忻靡不归心出入数年而不省察恐议者不思大义设言虚亡则厚徳掩息遴柬布章非所以视化劝后也三人为众虽难尽继宜从尤功  

治河奏【`贾让`】  

治河有上中下三策古者立国居民疆理土地必遗川泽之分度水埶所不及大川无防小水得入陂障卑下以为污泽使秋水多得有所休息左右游波寛缓而不迫夫土之有川犹人之有口也治土而防其川犹止儿啼而塞其口岂不遽止然其死可立而待也故曰善为川者决之使道善为民者宣之使言盖堤防之作近起战国壅防百川各以自利齐与赵魏以河为竟赵魏濒山齐地卑下作堤去河二十五里河水东扺齐堤则西泛赵魏赵魏亦为堤去河二十五里虽非其正水尚有所游荡时至而去则填淤肥美民耕田之或久无害稍筑室宅遂成聚落大水时至漂没则更起堤防以自救稍去其城郭排水泽而居之湛溺自其宜也今堤防陿者去水数百歩逺者数里近黎阳南故大金堤从河西河北行至西山南头乃折东与东山相属民居金堤东为庐舍往十余岁更起堤从东山南头直南与故大堤会又内黄界中有泽方数十里环之有堤往十余岁太守以赋民今民起庐舍其中此臣亲所见者也东郡白马故大堤亦复数重民皆居其间从黎阳北尽魏界故大堤去河逺者数十里内亦数重此皆前世所排也河从河内北至黎阳为石堤激使东抵东郡平刚又为石堤使西北扺黎阳观下又为石堤使东北扺东郡津北又为石堤使西北扺魏郡昭阳又为石堤激使东北百余里间河再西三东迫阨如此不得安息今行上策徙冀州之民当水冲者决黎阳遮害亭放河使北入海河西薄大山东薄金堤埶不能逺泛滥期月自定难者将曰若如此败壊城郭田庐冡墓以万数百姓怨恨昔大禹治水山陵当路者毁之凿龙门辟伊阙析底柱破碣石堕断天地之性此乃人工所造何足言也今濒河十郡治堤岁费且万万及其大决所残无数如出数年治河之费以业所徙之民遵古圣之法定山川之位使神人各处其所而不相干且以大汉方制万里岂其与水争咫尺之地哉此功一立河定民安千载无患故谓之上策若乃多穿漕渠于冀州地使民得以溉田分杀水怒虽非圣人法然亦救败术也难者将曰河水髙于平地岁増堤防犹尚决溢不可以开渠臣窃按视遮害亭西十八里至淇水口乃有金堤髙一丈自是东地稍下堤稍髙至遮害亭髙四五丈往五六岁河水大盛増丈七尺壊黎阳南郭门入至堤下水未踰堤二尺所从堤上北望河髙出民屋百姓皆走上山水留十三日堤溃吏民塞之臣循堤上行视水埶南七十余里至淇口水适至堤半计出地上五尺所今可从淇口以东为石堤多张水门初元中遮害亭下河去堤足数十步至今四十余年适至堤足繇是言之其地坚矣恐议者疑河大川难禁制荥阳漕渠足以卜之其水门但用木与土耳今据坚地作石堤势必完安冀州渠首尽当卭此水门治渠非穿地也但为东方一堤北行三百余里入漳水中其西因山足髙地诸渠皆往往股引取之旱则开东方下水门溉冀州水则开西方髙门分河流通渠有三利不通有三害民常罢于救水半失作业水行地上凑润上彻民则病湿气木皆立枯卤不生谷决溢有败为鱼鳖食此三害也若有渠溉则盐卤下隰填淤加肥故种禾麦更为秔稻髙田五倍下田十倍转漕舟船之便此三利也今濒河堤吏卒郡数千人伐买薪石之费岁数千万足以通渠成水门又民利其溉灌相率治渠虽劳不罢民田适治河堤亦成此诚富国安民兴利除害支数百岁故谓之中策若乃缮完故堤増卑倍薄劳费无已数逢其害此最下策也  

论曹爽罪奏【`魏司马懿`】  

臣昔从辽东还先帝诏陛下秦王及臣升御床把臣臂深以后事为念臣言二祖亦属臣以后事为念此自陛下所见无所忧苦万一有不如意臣当以死奉明诏黄门令董箕等才人侍疾者皆所闻知今大将军爽背弃顾命败乱国典内则僣拟外専威权破壊诸营尽据禁兵羣官要职皆置所亲殿中宿卫歴世旧人皆复斥出欲置新人以树私计根据盘牙纵恣日甚外既如此又以黄门张当为都监専共交关看察至尊候伺神器离间二宫伤害骨肉天下汹汹人懐危惧陛下但为寄坐岂得久安此非先帝诏陛下及臣升御床之本意也臣虽朽迈敢忘往言昔赵髙极意秦氏以灭吕霍早断汉祚永世此乃陛下之大鉴臣授命之时也太尉臣济尚书令臣孚等皆以爽为有无君之心兄弟不宜典兵宿卫奏永宁宫皇太后令勅臣如奏施行臣辄勅主者及黄门令罢爽羲训吏兵以侯就第不得逗留以稽车驾敢有稽留便以军法从事臣辄力疾将兵屯洛水浮桥伺察非常  

临亡辨郭诞寃遗奏【`吴邵畴`】  

畴生长边陲不闲教道得以门资厕身本郡踰越侪类位极朝右不能赞扬盛化养之以福今妖讹横兴干国乱纪畴以噂■〈口沓〉之语本非事实虽家诵人咏不足有虑天下重器而匹夫横议疾其丑声不忍闻见欲含垢藏疾不彰之翰笔镇躁归静使之自思愚心勤勤毎执斯旨故诞屈其所是黙以见从此之为愆实由于畴谨不敢逃死归罪有司唯乞天鉴特垂清察  

## 文章辨体彚选卷一百二十二

（明）贺复征 编  

○奏二  

上律令注解奏【`晋杜预`】  

法者盖绳墨之断例非穷理尽性之书也故文约而例直听省而禁简例直易见禁简难犯易见则人知所避难犯则几于刑措刑之本在于简直故必审名分审名分者必忍小理古之刑书铭之钟鼎铸之金石所以逺塞异端使无滛巧也今所注皆网罗法意格之以名分使用之者执名利以审趣舍伸绳墨之直去析薪之理也  

为裴楷请奏【`王浑`】  

楷受先帝拔擢之恩复蒙陛下宠遇诚竭节之秋也然楷性不竞于物昔为常侍求出为河内太守后为侍中复求出为河南尹与杨骏不平求为卫尉及转东宫班在时类之下安于淡退有识有以见其心也楷今委顿臣深忧之光禄勲缺以为可用今张华在中书王戎在尚书足举其契无为复令楷入名臣不多当见将养勿违其志要其逺济之益  

谏天后不宜称帝奏【`唐沈既济`】  

天皇后进以疆有退非徳让史臣进书当称为太后不宜曰上中宗虽降居藩邸而体元继代本吾君也宜称皇帝不宜曰庐陵王睿宗在景龙前天命未集假临大寳于谊无名宜曰相王未容曰帝且则天改周正朔立七庙天命革矣今以周厕唐列为帝纪考于礼经是谓乱名中宗嗣位在太后前而叙年制纪反居其下方之跻僖公是谓不智昔汉髙后称制独有王诸吕为负汉约无迁鼎革命事时孝恵已没子非刘氏不纪吕后尚谁与哉议者犹谓不可况中宗以始年即位季年复祚虽尊名中夺而天命未改足以首事表年何所拘关而列为二纪鲁昭公之出春秋岁书其居曰公在干侯君在虽失位不敢废也请省天后纪合中宗纪每岁首必书孝和在所以统之曰皇帝在房陵太后行某事改某制纪称中宗而事述太后名不失正礼不违常矣夫正名所以尊王室书法所以观后嗣且太后遗制自去帝号及孝和上谥开元册命而后之名不易今祔陵配庙皆以后礼而独承统于帝是有司不时正失先旨若后姓氏名讳才艺智略崩塟日月宜入皇后传题其篇曰则天顺圣武皇后云  

论失维州奏【`李徳裕`】  

臣在先朝出镇西蜀其时吐蕃维州首领悉怛谋虽是杂虏久乐皇风将彼坚城降臣本道臣寻差兵马入据其城飞章以闻先帝惊叹其时与臣不足者望风嫉臣遽献疑言上罔宸听为与吐蕃盟约不可背之必恐将此为辞侵犯郊境诏臣还却此城兼执送悉怛谋等令彼自戮复降中使迫促送还昔白起杀降终于杜邮致祸陈汤见徙是为郅支报雠感叹前事愧心终日今者幸逢英主忝备台司辄敢追论伏希省察且维州据髙山絶顶三面临江在戎虏平川之冲是汉地入兵之路初河陇尽没此州独存吐蕃潜将妇人嫁与此州门子二十年后两男长成窃开垒门引兵夜入因此陷没号曰无忧因并力于西边遂无虞于南路凭凌近甸宵旰累朝贞元中韦皋欲经畧河湟须以此城为始尽锐万旅急攻累年吐蕃爱惜既甚遂遣舅论莽热来援雉堞髙峻临冲难及于层霄鸟径屈盘猛士多糜于■〈石垒〉石莫展公输之巧空擒莽热而还及南蛮负恩扫地驱刼臣初到西蜀众心未安外扬国威中缉边备其维州执臣信令乃送欵与臣臣告以须俟奏闻所冀探其情伪其悉怛谋寻率一城之兵众并州印甲仗塞途相继空壁归臣臣即大出牙兵受其降礼南蛮在列莫敢仰视况西山八国隔在此州比带使名都成虚语诸羌久苦蕃中征役愿作大国王人自维州降后皆云但得臣信牒帽子便相率内属其蕃界合水栖鸡等城既失险阨自须抽归可减八处镇兵坐收千里旧地臣见莫大之利乃为恢复之基继具奏闻请以酬赏臣自与锦袍金带颙俟诏书且吐蕃维州未降已前一年犹围鲁州以此言之岂守盟约况臣未甞用兵攻取彼自感化来降又沮议之人不知事实吐畨迟钝土旷人稀每欲乗秋犯边皆须数岁就食臣得维州踰月未有一使入疆自此之后方应破胆岂有虑其后怨鼓此游词臣受降之时指天为誓宁忍将三百余人性命弃信偷安累表上陈乞垂矜赦答诏严切竟令执还加以体披桎梏舁于竹畚及将就路寃呌呼天将吏对臣无不流涕其部送者便遭蕃帅讥诮曰既已降彼何须送来乃却将此降人戮于汉界之上恣行残害用固携离乃至掷其婴孩承以枪槊臣闻楚灵诱杀蛮子春秋明讥周文外送邓叔简册深鄙况乎大国负此降人絶忠欵之路快凶虐之情从古以来未有此事臣实痛悉怛谋举城受酷由臣陷此无辜乞慰忠魂特加褒赠  

迎春奏【`孙樵`】  

黑帝歴穷帝命青帝嗣其公【`以其无私`】皇帝备牲牢鼓钟迎飨于郊东贱臣樵寓疏太常上奏曰天有四时陛下实行之是天乗陛下政令明昏而为燠寒也青帝何功而飨乎穹空春之日陛下廪以时出帛以时恤则蘖芽弩拔勾萌毕达矣夏之日陛下农事无所夺山麓无所伐则草木壮茁国无夭札矣秋之日陛下狱无曲次畋无围杀则霜露不失节万物固结矣冬之日陛下地气不掘泄室屋不彻发则丰隆不敢系越百蛰塞穴矣圣人之时日南无骄阳启蛰无繁霜斗北无伏阴火西无滞霖淫昏之世反膏而波【`春行秋令大水发民庐舍`】反氷而花【`冬行夏令能李花`】雹伤螟啮【`夏行冬令则雨雹时则蝗飞蔽天`】旱赤雨血【`秋行夏令则雨血时则赤旱千里`】是陛下政令出乎修明则寒暑运行政令出乎淫昏则灾祥屡臻其可忽乎臣又闻陛下与人为春得革惨作和起枿生华喜满其家沃穆欢咳如暖景时开树色烟光觉葱茏芳苍陛下与人为秋得愁刮人魄风日冷白栗栗萧索觉庭槐枯落陛下与人为夏得变絺成襦嘘烬作炉驹驱辄结杂沓噎禊门如三伏热陛下与人为冬得举皆不见日冻薄人骨间间戚戚灯青火白门无蹄辙迹顾陛下左右皆春天下病悴者众也陛下肘腋皆热中国病冻者众也岂陛下用心有颇焉陛下茍能平其心虽泽不周恵不均天下无恨言不然天将视陛下心而燠寒也  

复佛寺奏【`孙樵`】  

贱臣樵上言臣以为残蠧于理者羣髠最大且十口之家男力而耕女力而桑卒岁其衣食仅自给也栋宇仅自完也若羣髠者所饱必稻粱所衣必绵縠居则邃宇出则肥马是则中户不十不足以活一髠武皇帝元年籍天下羣髠凡十七万夫以十家给一髠是编一民百七十万困于羣髠矣武皇帝一日发天下髠悉归平民是时一百七十万家之心咸知生地陛下自即位以来诏管废寺以复羣髠自元年正月即位以来洎今年五月斤斧之声不絶天下而工未已讯闻陛下即复之不休臣恐数年之间天下十七万髠如故矣臣以为武皇帝即不能除羣髠陛下尚宜勉思而去之以苏疲民彼将兴于已废乎请以开元之事眀之开元之年大驾还自东封从以于官之众六军之士三日留于陈留民犹有余力今陛下即能东封道次给一食则民力殚矣何开元之民力有余而陛下之民力不足耶开元之间率户出兵籍而为伍春夏纵之家以力耕稼秋冬聚之将以戒武事如屯则兵未始废于农农未甞夺于兵故开元之民力有余也今天下常兵不下百万皆衣食于平民岁度费率中户五仅能活一兵如此则编户不五百万不足以给之故陛下之民力不足也今陛下以力不足之民而欲重困于羣髠将何以踵开元太平事耶贞观以还开元户口最为殷繁不能逾九百万即今有问于户部其能如开元乎借如陛下以五百万给天下之兵今欲又以一百七十万给于羣髠是六百七十万无羡赋矣即令户口不下于开元其余止二百万而国家万故毕出其间陛下孰与其足耶即是盐鐡不可除而榷筦加筭矣天下之民得不重困乎日者陛下甞欲营国东门谏议大夫入争于前一言未及终陛下非徒辍其工而又赐帛以优之今所复寺宇岂特国门之争乎丛徒啸工岂特国门之使乎宁谏议大夫不以言而陛下不以听耶陛下则不能复废之臣愿陛下已复之髠止而勿复加已营之寺止而勿复修庶几天下之民尚可活也今天下最不可去者兵也尚为陛下思去兵之术究开元太平事冀异日为陛下言之况去无用之髠耶臣昧死以言  

建炎元年奏【`宋宗泽`】  

臣伏见我国家承平几二百年数世戴白之老不识兵革上下恬嬉犹夷度日不复以权谋战争为念乃以敌人诞谩为可凭信朝廷恬视不少置疑不惟不曽教人坐作进退击刺挽射之伎俾严攻讨其间有实欲贾勇思敌所忾之人士大夫不以为狂则以为妄因循苟且以致敌人颠越不恭遂有前日之祸臣不胜愤恨然兹非敌人之能也皆由亡诚实之士鼓唱骄逸率以敛迹逃避曲辱不耻为智为勇耳万一有慷慨论列则掩耳不听别造佞说以相浮动兹无他大抵只欲助冦张皇声势直为我祖宗一统基业更不当顾藉直两手分付与敌人耳嗟乎何不忠不义之甚也臣毎思念涕泗交下继之以血此天地神明之所昭鉴臣恭惟渊圣皇帝靖康之初信此和议俾冦大获而归去冬与今春夏敌人猖獗大臣柔邪谀佞蓄缩畏避者不敢畧有拒抗语但诡谲为诚实包藏为智谋缄黙为沈鸷遂致二圣蒙尘后妃亲王与无辜之人流离北去想陛下龙潜济郓甞亲闻见张邦昌耿南仲辈所为也陛下入继大统即将前主和议者窜之岭外使天下寃抑之气一旦舒快自后臣窃闻陛下日与二三大臣论思讲画必欲大雪我庙朝之耻激厉卒伍劝率义士俾思剿絶以正华夏不意陛下复听奸邪之语又浸渐望和迂回曲折为退走计臣愿陛下试一思之陛下初陟位何故以讲和为非逐当时议臣陛下近日又何故只凭信奸邪与奸臣为他日之画营缮金陵迎奉元佑太后仍遣省官迎奉太庙木主弃河东河西河北京东京西淮南陜右七路千百万生灵如粪壤草芥略不顾恤比奸臣遣奸狡小丑假作使伪楚为名来觇我大宋虚实臣见如是因纳谏状与留守范纳乞收彼国奉使之人置之牢狴奏取朝廷指挥庶激军民士庶懐寃之心俾肯力战仰赞陛下再造王室中兴大宋基业之意今却令迁置别馆优加待遇臣奉此诏命忧思涕泣心欲折死不知二三大臣何为于敌人情欵如是之厚而于我国家吁谟如是之薄臣毎思京师人情物价渐如我祖宗时若銮驾一归则再造之功与中兴之烈必赫奕宏大跨商周而越汉唐矣何奸邪之臣尚狃和议皇惑圣聪伏望陛下察之臣之朴愚不敢奉诏以彰国弱此我大宋兴衰治乱之机也臣愿陛下思之陛下果以臣言为狂愿尽赐褫削臣死之日当嘱臣之子记臣之言力请回銮亟还京阙上念社稷之重下慰黎民之心命将出师大震雷霆之怒救焚拯溺出民水火之中夙荷君恩敢忘尸谏颙昻法座无由再望于清光枯朽微生从此永辞于宸扆  

六疏外宻奏【`明王锡爵`】  

臣惟古称报恩有生衔环死结草者乃臣今日所蒙环不胜衔草不胜结矣惟是旦暮危喘死生永诀懐有野人芹曝之献若不及今少效万一窃恐魂魄私恨永无瞑目之期记得同官于慎行尚书冯琦皆于奄忽之中进危明之论而臣腔血未冷忍遂恝然凡今言时政者皆云税差未撤章疏久留九卿科道之不补建言罪废之不召以为最关理乱而臣则谓此皆廷臣及臣等之所已言皇上所再三许以罢革许以发行者也羣臣所候者皇上之旨也皇上自有旨而自发之复以谁候哉伏读圣谕有边疆多事朕躬日夜焦劳等语顾臣窃谓今日所忧乃不在边疆而在朝廷不在冦乱而在人心人心之离又不在一时而在平日年复一年茍幸无事则可相安于忘言而今滇南辽左络绎告变臣近乡淛直一带且大荒大乱不成地方矣感天动人更无他事惟望即将年来累下之旨早践而力行之救灾在此救乱亦在此臣姑不暇逺引且以近事验之如一册立也王家屏请之未行也而人竞以为忠至于一旦举行而举朝颂大圣人之作为无敢有一人分功者岂非不行则善归于臣行则善归于君乎一建言也在艾穆等人争言其短而邹元标等人争言其长岂非用之则名在上而不用则名在下乎一税使也陈奉之恶过于杨荣楚人之怨深于滇南而奉身与楚俱完荣身与滇俱敝岂非早则权在朝廷而迟则权在乱民乎一行取也昔时三年一取何以帖然今八九年一取何以反哗岂非早则公论定于上迟则私议淆于下乎此皆可反推而得不待臣言者以皇上神明天纵从前一二大事何甞终泥不行然必至于望者倦言者厌纪纲壊尽怨雠担尽皇上费几多嗔怒又代大臣费几多辨白至于不得已而后行此如膏雨久屯黍苗先槁霜雪后时螟蝝巳生其中攘乱基祸有不可胜言者矣而皇上且见以为缓而无害也遂至于无所不缓适有传户部告急疏者仓无数万之储军无半年之饷二百年来未有此极窘极急之时而东南水灾乂告矣太仓又将阙一岁之储边军又将阙数年之饷矣中外汹汹朝不图夕有如倭冦乗虚边腹尽乱能令户兵二部空手应敌乎内帑之储能终扄而不发即发亦能济于事乎甞读史至唐徳宗以累年琼林大盈之储不能偿粝食菜饼之怨是可见聚财不如散财而散财早则锱铢当丘山之用散财迟则丘山不能当锱铢之用臣前所言迟早缓急之说即此亦是吃紧事也又臣毎见近来朝廷庶政丛脞总繇皇上疑外臣之多懐二心如近日南北党议及行取之纷纷是也然疑其人则当显究其人之是非不当为人而并疑其事疑其事则当直穷其事之得失不当为一事而旁及于事事夫圣明在上至于事事可疑而天下乃无一事可为者然则钱粮之进收武官之迁除内臣之奏讦独何为朝发而夕下若斯之急也人虽尧舜谁能无过要以亟断亟行纵有瑕疵终不为失日月暂时之食而稽留不决纵万全万当常为风雨如晦之时祖宗徳泽不可长恃宗庙神灵不可长保惟皇上思之思之慎之慎之臣今已矣祇此蒙瞍迂论万里可以当面谈寸丝可以补衮阙而尚有发挥未尽者前已附之首疏宻掲中皇上倘一并检纳亟赐施行政可不须见臣之面而臣亦可少抒恋阙之懐已缘奉圣躬焦劳之谕且适当此燃眉厝火之时忧不得不深言不得不直盖亦股肱一体之谊当然而万讳不敢避万谴不敢逃者也古记有之鸟之将死其鸣哀人之将死其言善所望皇上以死怜臣就以此疏当臣遗表臣不胜哀鸣涕哽之至  

## 文章辨体彚选卷一百二十三

（明）贺复征 编  

○章一  

刘勰曰章者明也诗云为章于天谓文明也其在文物赤白曰章表者标也礼有表记谓徳见仪其在器式揆景曰表章以造阙风矩应明表以致禁骨采宜耀　徐师曽曰古人言事皆称上书汉定礼仪乃有四品其一曰章用以谢恩及考后汉论谏庆贺间亦称章岂其流之寖广欤自唐而后此制遂亡  

上灾异章【`汉郎顗`】  

臣闻天垂妖象地见灾符所以谴告人主责躬修徳使正玑平衡流化兴政也易内传曰凡灾异所生各以其政变之则除消之亦除伏惟陛下躬日昃之听温三省之勤思过念咎务消祇悔方今时俗奢佚浅恩薄义夫救奢必于俭约拯薄无若敦厚安上理人莫善于礼修礼遵约葢惟上兴革文变薄事不在下故周南之徳关雎政本本立道生风行草从澄其源者流清溷其本者末浊天地之道其犹鼓钥以虚为德自近及逺者也伏见往年以来园陵数灾炎光炽猛惊动神灵易天人应曰君子不思遵利兹谓无泽厥灾孽火烧其宫又曰君髙台府犯阴侵阳厥灾火乂曰上不俭下不节炎火并作烧君室自顷缮理西苑修复太学宫殿官府多所构饰昔盘庚迁殷去奢即俭夏后卑宫尽力致美又鲁人为长府闵子骞曰仍旧贯何必改作臣愚以为诸所缮修事可省减禀恤贫人赈赡孤寡此天之意也人之庆也仁之本也俭之要也焉有应天养人为仁为俭而不降福者哉土者地祗阴性澄静宜以施化之时敬而勿扰窃见正月以来阴闇连日易内传曰久阴不雨乱气也蒙之比也蒙者君臣上下相冒乱也又曰贤徳不用厥异常阴夫贤者化之本也云者雨之具也得贤而不用犹久阴而不雨也又顷前数日寒过其节氷既解释还复凝合夫寒往则暑来暑往则寒来此言日月相推寒暑相避以成物也今立春之后火卦用事当温而寒违反时节由功赏不至而刑罚必加也宜须立秋顺气行罚臣伏案飞候叅察众政以为立夏之后当有震裂涌水之害又比荧惑失度盈缩往来涉歴舆鬼环绕轩辕火精南方夏之政也政有失礼不从夏令则荧惑失行正月三日至乎九日三公卦也三公上应台阶下同元首政失其道则寒阴反节节彼南山咏自周诗股肱良哉着于虞典而今之狂位竞托髙虚纳累锺之奉忘天下之忧栖迟偃仰寝疾自逸被策文得赐钱即复起矣何疾之易而愈之速以此消伏灾眚兴致升平其可得乎今选举牧守委任三府长吏不良既咎州郡州郡有失岂得不归责举者而陛下崇之弥优自下慢事愈甚所谓大网疏小网数三公非臣之仇臣非狂夫之作所以发愤忘食恳恳不已者诚念朝廷欲致兴平非不能面誉也臣生长草野不晓禁忌披露肝胆书不择言伏锧鼎镬死不敢恨谨诣阙奉章伏待重诛  

诬李固章【`梁冀`】  

臣闻君不稽古无以承天臣不述旧无以奉君昔尧殂之后舜仰慕三年坐则见尧于墙食则见尧于羮斯所谓聿追来孝不失臣子之节者太尉李固因公假私依正行邪离间近戚自隆支党至于表举荐达例皆门徒及所辟召靡非先旧或富室财赂或子婿婚属其列在官谍者凡四十九人又广选贾竖以补令史募求好马临窓呈试出入踰侈辎軿曜日大行在殡路人掩涕固独胡粉饰貌搔头弄姿盘旋偃仰从容冶步曽无惨怛伤瘁之心山陵未成违矫旧制善则称已过则归君斥逐近臣不得侍送作威作福莫固之甚臣闻台辅之位实和阴阳璇玑不平冦贼奸轨则责在太尉固受任之后东南跋扈两州数郡千里萧条兆人伤损大化陵迟而诋疵先主茍肆狂狷存无廷争之忠没有诽谤之说夫子罪莫大于累父臣恶莫深于毁君固之过衅事合诛辟  

## 文章辨体彚选卷一百二十四

（明）贺复征 编  

○章二  

封二子为公谢恩章【`魏曹植`】  

诏书封臣息男苗为髙阳乡公志为穆乡公臣伏自惟文无升堂庙胜之功武无摧锋接刃之効天时运幸得生贵门遇以亲戚少荷光宠窃位列侯荣耀当世顾影惭形流汗反侧洪恩罔极云雨増加既荣本干枝叶并蒙苗志小竖既顽且稚猥荷列爵并佩金紫施崇所加恵及父子  

为萧领军拜侍中刺史章【`梁江淹`】  

上书皇帝陛下即日诏书以臣为侍中骠骑大将军开府仪同三司班剑三十人等持节都督如故峻命在庭光册充轩虹骖耸服朱轙伫葢夤对以懅心影若倾中谢臣功乏至道不足以题象魏绩非振民无可以书庙阁半漏未晏中锺而惊实忌微庸起乗盛服窃疑国宠顿萃末躬今寰海顺典琼都咸光调御维新镕制就始良宜整变宪经铨眀典纬九河式耀三辰载晰不晤陛下皇灵曲溢大赉斯降而鸿赏之行乃于臣始非所以腾振遥风激昻品流舆人之诵具闻其黩频露慊祈未叨鉴顺今使虔礼青轩谨躬丹墀忧符怵悚惭属兼轸不任屏营之情  

为萧拜太尉扬州牧章【`江淹`】  

玄文既降雕牒増辉礼谒前英宠华昔典仰震威容俯惭陋识心魂战栗若殒若殡臣景能验才无假外镜撰已练志久恻内涯故让不饰迹辞非谦矩寸亮尺素频触瑶纩丹情实理备尘珠冕而神居寂阻九重严絶徒懐汉臣伏阙之诚曽无鲁人回日之感所以回惧鸿威后奔殊令者也既而永鉴隆魏缅思宏晋国之大政在功与位故治民纽乱不处舆台之下去勲舍徳宁班衮司之上咸以休对性业裁成器灵讵有移风变范克耀伦序者乎臣绩不照朝忠岂宜国名爵赫曦僶俛优忝陛下久超异礼之荣越次殊常之秩虽寝寐矜战曲垂哀亮而玺册冲正愈赐砥砺今便肃顺天诰恭闻睿典审躬酌私必拔危挠将恐民俗由此方扰轨训以之交芜臣岂不勉智罄忠未知所以报奉渊圣输感霄极取诸微躬长为惭荷  

为安陆王谢荆州章【`沈约`】  

臣托景宸区早延休宠身班帝穆爵首藩圭好礼惭河敦诗愧楚悬斾出关徒违绛阙摐金入济识谢戎麾而照临弥广复叨匪服纪南形胜任总上游西纬岷昂北维崤陜六辔在手犹或称难羣牧禀威兹道孰易是以摅情陆白布欵幄垂霄途严逺事隔披照腆冒斯言膺此谬荷祇奉兢惧罔知攸记  

为陈六宫谢章【`陈江总`】  

鹤钥晨起雀钗晓映恭承盛典肃荷徽章步动云袿香飘雾縠媿纒艶粉无情拂镜愁萦巧黛息意临窓妾闻汉水赠珠人间絶世洛川拾翠仙处无双或有风流行雨窈窕初日声髙一笑价起两环乃可桂殿迎春兰房侍宠借班姬之扇未掩惊羞假蔡琰之文宁披悚戴  

## 文章辨体彚选卷一百二十五

（明）贺复征 编  

○表一【`以下俱古体`】  

吴讷曰按韵书表明也标也标着事绪使之明白以告乎上也三代以前谓之敷奏秦改为表汉因之窃尝考之汉晋皆尚散文盖用陈达情事若孔明前后出师令伯陈情之类是也唐宋以后多尚四六其用则有庆贺有辞免有陈谢有进书有贡物所用既殊则其辞亦各异焉西山云表中眼目全在破题要见尽题意又忌太露贴题目处须字字精确若泛滥不切可以移用便不为工矣大抵表文以简洁精致为先用事忌深僻造语忌纎巧铺叙忌繁冗是编所录一以时代为先后读者详之则体制亦有以得之矣　复征曰按表有三体分而别之一曰古体二曰唐体三曰宋体学者宜有以考云  

上铜马式表【`汉马援`】  

夫行天莫如龙行地莫如马马者甲兵之本国之大用安宁则以别尊卑之序有变则以济逺近之难昔有骐骥一日千里伯乐见之昭然不惑近世有西河子舆亦明相法子舆传西河仪长孺长孺传茂陵丁君都君都传成纪杨子阿臣援尝师事子阿受相马骨法考之于行事輙有效验臣愚以为传闻不如亲见视景不如察形今欲形之于生马则骨法难备具又不可传之于后孝武皇帝时善相马者东门京铸作铜马法献之有诏立马于鲁班门外则更名鲁班门曰金马门臣谨依仪氏■〈革奇〉中帛氏口齿谢氏唇鬐丁氏身中备此数家骨相以为法  

为第五伦荐谢夷吾表【`班固`】  

夷吾才兼四科行包九德奉法智察有召公之风居俭履约绍公仪之操虽宻勿在公身出心隠不狥名以求誉不驰骛以要宠诚社稷之蓍龟大汉之甍栋宜当拔擢使登鼎司愿乞骸骨更授夷吾  

荐皇甫规表【`蔡邕`】  

臣闻唐虞以师师成熈周文以济济为宁区区之楚犹用贤臣为寳卫多君子季札知其不危由此言之忠臣贤士国家之元龟社稷之桢固也昔孝文愠匈奴之生事思李牧于前代孝宣忿奸邪之不散举张敞于亡命况在于当时谦虚为罪而可遗弃臣伏见护羗校尉皇甫规少明经术道为儒宗修身力行忠亮阐着出处抱义皦然不污藏器林薮之中以辞征召之宠先帝嘉之羣公归德盗发东岳莫能撄讨即起家拜为太山太守屠斩桀黠绥抚茕弱青兖之郊迄用康乂自是以来方外有事戎狄猾华进简前勲连见委任仗节举麾威灵盛行演化凶悍使为悫愿爱财省穑每有余资养士御众悦以忘死论其武劳则汉室之干城课其文德则皇家之腹心诚宜试用以广振鹭西廱之美臣以顽愚忝污显列輙流汗墨不堪之责不胜区区执心所见越职瞽言罪当殊死唯陛下留神省察臣邕顿首顿首  

荐祢衡表【`孔融`】  

臣闻洪水横流帝思俾乂旁求四方以招贤俊昔世宗继统将弘祖业畴咨熈载羣士响臻陛下睿圣纂承基绪遭遇厄运劳谦日仄惟岳降神异人并出窃见处士平原祢衡年二十四字正平淑质贞亮英才卓跞初涉艺文升堂覩奥目所一见輙诵于口耳所暂闻不忘于心性与道合思若有神弘羊潜计安世黙识以衡凖之诚不足怪忠果正直志懐霜雪见善若惊疾恶若雠任座抗行史鱼厉节殆无以过也鸷鸟累百不如一鹗使衡立朝必有可观飞辩骋辞溢气坌涌觧疑释结临敌有余昔贾谊求试属国诡系单于终军欲以长缨牵致劲越弱冠慷慨前代美之近日路粹严象亦用异才擢拜台郎衡宜与为比如得龙跃天衢振翼云汉扬声紫微埀光虹蜺足以昭近署之多士增四门之穆穆钧天广乐必有竒丽之观帝室皇居必畜非常之寳若衡等軰不可多得激楚阳阿至妙之容掌伎者之所贪飞兎騕褭絶足奔放良乐之所急也臣等区区敢不以闻陛下笃慎取士必须效试乞令衡以褐衣召见必无可观采臣等受面欺之罪  

上汉帝表【`刘备`】  

臣以具臣之才荷上将之任董督三军奉辞于外不能扫除冦难靖匡王室久使陛下圣教陵迟六合之内否而未泰惟忧反侧疢如疾首曩者董卓造为乱阶自是之后羣凶纵横残剥海内赖陛下圣德威灵人臣同应或忠义奋讨或上天降罚暴逆并殪以渐氷消惟独曹操久未枭除侵擅国权恣心极乱臣昔与车骑将军董承图谋讨操机事不宻承见陷害臣播越失据忠义不果遂得使操穷凶极逆主后戮杀皇子鸩害虽紏合同盟念在奋力懦弱不武厯年未效常恐殒没孤负国恩寤寐永叹夕惕若厉今臣羣僚以为在昔虞书敦叙九族庶明励翼五帝损益此道不废周监二代并建诸姬实赖晋郑夹辅之福髙祖龙兴尊王子弟大启九国卒斩诸吕以安大宗今操恶直丑正实繁有徒包藏祸心簒盗已显既宗室微弱帝族无位斟酌古式依假权宜上臣大司马汉中王臣伏自三省受国厚恩荷任一方陈力未効所获已过不宜复忝高位以重罪谤羣寮见逼廹臣以义臣退惟冦贼不枭国难未已宗庙倾危社稷将坠成臣忧责碎首之负若应权通变以宁靖圣朝虽赴水火所不得辞敢虑常宜以防后悔輙顺众议拜受印玺以崇国威仰惟爵号位高宠厚俯思报效忧深责重惊怖累息如临于谷尽力输诚奬厉六师率齐羣义应天顺时扑讨凶逆以宁社稷以报万分谨拜章因驿上还所假左将军宜城亭侯印绶  

克黄祖表【`孙策`】  

臣讨黄祖以十二月八日到祖所屯沙羡县刘表遣将助祖并来趣臣臣以十一日平旦部所领江夏太守行建威中郎将周瑜领桂阳太守行征虏中郎将吕范领零陵太守行荡冦中郎将程普行奉业校尉孙权行先登校尉韩当行武锋校尉黄盖等同时俱进身跨马栎陈手击急鼔以齐战势吏士奋激踊跃百倍心精意果各竞用命越渡重壍迅疾若飞火放上风兵激烟下弓弩并发流矢雨集日如辰时祖乃溃烂锋刄所截猋火所焚前无生冦惟祖迸走获其妻息男女七人斩虎狼韩晞已下二万余级其赴水溺者一万余口船六千余艘财物山积虽表未禽祖宿狡猾为表腹心出作爪牙表之鸱张以祖气息而祖家属部曲扫地无余表孤特之虏成鬼行尸诚皆圣朝神武逺振臣讨有罪得效微勤  

荀彧功表【`魏曹操`】  

昔袁绍作逆连兵官渡时众寡粮单图欲还许尚书令彧深建宜往之便逺恢进讨之畧起发臣心革易愚虑坚营固守徼其军实遂摧扑大冦济危以安绍既破败臣粮亦尽将舍河北之规改就荆南之策彧复备陈得失用移臣议故得反斾冀土克平四州向使臣退军官渡绍必鼓行而前敌人怀利以自奋臣众怯沮以丧气有必败之形无克捷之埶后若南征刘表委弃兖豫饥军深入踰越江沔利既难要将失本据而彧建二策以亡为存以祸为福谋殊功异臣所不及是故先帝贵指纵之功薄搏获之赏古人尚帷幄之规下攻拔之力原其绩效足享高爵而海内未谕其状所受不侔其功臣诚惜之乞重平议增畴户邑  

褒郭嘉表【`曹操`】  

臣闻褒忠宠贤未必当身念功惟绩恩隆后嗣是以楚崇孙叔显封厥子岑彭既没爵及支庶故军祭酒郭嘉忠良渊淑体通性达每有大议发言盈庭执中处理动无遗策自在军旅十有余年行同骑乘坐共幄席东禽吕布西取眭固斩袁谭之首平朔土之众踰越险阻荡定乌丸震威辽东以枭袁尚虽假天威易为指麾至于临敌发扬誓命凶逆克殄勲实由嘉方将表显短命早终上为朝廷悼惜良臣下自毒恨丧失竒佐宜追赠嘉封并前千户褒亡为存厚往劝来也  

## 文章辨体彚选卷一百二十六

（明）贺复征 编  

○表二  

出师表【`蜀汉诸葛亮`】  

臣亮言先帝创业未半而中道崩殂今天下三分益州罢弊此诚危急存亡之秋也然侍卫之臣不懈于内忠志之士亡身于外者葢追先帝之遇欲报之于陛下也诚宜开张圣听以光先帝遗德恢志士之气不宜妄自菲薄引喩失义以塞忠谏之路也宫中府中俱为一体陟罚臧否不宜异同若有作奸犯科及为忠善者宜付有司论其刑赏以昭陛下平明之治不宜偏私使内外异法也侍中侍郎郭攸之费祎董允等此皆良实志虑忠纯是以先帝简拔以遗陛下愚以为宫中之事事无大小悉以咨之然后施行必能禆补阙漏有所广益也将军向宠性行淑均晓畅军事试用于昔日先帝称之曰能是以众议举宠为督愚以为营中之事悉以咨之必能使行阵和穆优劣得所也亲贤臣逺小人此先汉所以兴隆也亲小人逺贤士此后汉所以倾颓也先帝在时每与臣论此事未尝不叹息痛恨于桓灵也侍中尚书长史参军此悉贞亮死节之臣也愿陛下亲之信之则汉室之隆可计日而待也臣本布衣躬耕于南阳茍全性命于乱世不求闻达于诸侯先帝不以臣卑鄙猥自枉屈三顾臣于草庐之中谘臣以当世之事由是感激遂许先帝以驱驰后值倾覆受任于败军之际奉命于危难之间尔来二十有一年矣先帝知臣谨慎故临崩寄臣以大事也受命以来夙夜忧叹恐托付不效以伤先帝之明故五月渡泸深入不毛今南方已定兵甲已足当奬帅三军北定中原庶竭驽钝攘除奸凶兴复汉室还于旧都此臣之所以报先帝而忠陛下之职分也至于斟酌规益进尽忠言则攸之祎允之任也愿陛下托臣以讨贼兴复之效不效则治臣之罪以告先帝之灵若无兴德之言则戮允等以彰其慢陛下亦宜自谋以咨诹善道察纳雅言深追先帝遗诏臣不胜受恩感激今当逺离临表涕泣不知所云  

后出师表【`诸葛亮`】  

先帝虑汉贼不两立王业不偏安故托臣以讨贼也以先帝之明量臣之才故知臣伐贼才弱敌强也然不伐贼王业亦亡惟坐待亡孰与伐之是故托臣而弗疑也臣受命之日寝不安席食不甘味思惟北征宜先入南故五月渡泸深入不毛并日而食臣非不自惜也顾王业不可得偏安于蜀都故冒危难以奉先帝之遗意也而议者谓为非计今贼适疲于西又务于东兵法乗劳此进趋之时也谨陈其事如左髙帝明并日月谋臣渊深然涉险被创危然后安今陛下未及髙帝谋臣不如良平而欲以长计取胜坐定天下此臣之未觧一也刘繇王朗各据州郡论安言计动引圣人羣疑满腹众难塞胸今岁不战明年不征使孙策坐大遂并江东此臣之未觧二也曹操智计殊絶于人其用兵也髣髴孙吴然困于南阳险于乌巢危于祁连逼于黎阳几败北山殆死潼闗然后伪定一时耳况臣才弱而欲以不危而定之此臣之未解三也曹操五攻昌霸不下四越巢湖不成任用李服而李服图之委夏侯而夏侯败亡先帝每称操为能犹有此失况臣驽下何能必胜此臣之未解四也自臣到汉中中间期年耳然丧赵云阳羣马玉阎芝丁立白寿刘合邓铜等及曲长屯将七十余人突将无前寳叟青羌散骑武骑一千余人此皆数十年之内所紏合四方之精鋭非一州之所有若复数年则损三分之二也当何以图敌此臣之未解五也今民穷兵疲而事不可息事不可息则住与行劳费正等而不及今图之欲以一州之地与贼持久此臣之未解六也夫难平者事也昔先帝败军于楚当此时曹操拊手谓天下已定然后先帝东连吴越西取巴蜀举兵北征夏侯授首此操之失计而汉事将成也然后吴更违盟闗侯毁败秭归蹉跌曹丕称帝凡事如是难可逆见臣鞠躬尽力死而后已至于成败利钝非臣之明所能逆覩也  

弹李平表【`诸葛亮`】  

自先帝崩后平所在治家尚为小惠安身求名亡忧国之志臣当北出欲得平兵以镇汉中平穷难从横无有来意而求以五郡为巴州刺史去年臣欲西征欲令平主督汉中平说司马懿等开府辟召臣知平鄙情欲因行之际偪臣取利也是以表平子丰督主江州隆崇其遇以取一时之务平至之日都委诸事羣臣上下皆怪臣待平之厚也正以大事未定汉室倾危伐平之短莫若褒之然谓平情在于荣利而已不意平心颠倒乃尔若是稽留将至祸败是臣不敏言多増咎  

自劾表【`诸葛亮`】  

臣以弱才叨窃非据亲秉旄钺以厉三军不能训章明法临事而惧至有街亭违命之阙箕谷不戒之失咎皆在臣授任亡方臣明不知人恤事多闇春秋责帅臣职是当请自贬三等以督厥咎  

遗表【`诸葛亮`】  

成都有桑八百株薄田十五顷子孙衣食自有余饶至于臣在外任别亡调度随身衣食悉仰于官不必治生以长尺寸若臣死之日不使内有余帛外有赢财以负陛下  

辞先主表【`孟逹`】  

伏惟殿下将建伊吕之业追桓文之功大事草创假势吴楚是以有为之士深覩归趣臣委质已来愆戾山积臣犹自知况于君乎今王朝以兴英俊鳞集臣内无辅佐之器外无将领之才列次功臣诚自丑也臣闻范蠡识微浮于五湖舅犯谢罪逡廵于河上夫际会之间请命乞身何则欲洁去就之分也况臣卑鄙无元功巨勲自系于时窃慕前贤早思逺耻昔申生至孝见疑于亲子胥至忠见诛于君蒙恬拓境而被大刑乐毅破齐而遭谗佞臣每读其书未尝不慷慨流涕而亲当其事益以伤絶何者荆州覆败大臣失节百无一还惟臣寻事自致房陵上庸而复乞身自放于外伏想殿下圣恩感悟愍臣之心悼臣之举臣诚小人不能始终知而为之敢谓非罪臣每闻交絶无恶声去臣无怨辞臣过奉教于君子愿君王勉之也  

乞立诸葛亮庙表【`习隆`】  

臣闻周人怀召伯之德甘棠为之不伐越王思范蠡之功铸金以存其像自汉兴以来小善小德而图形立庙者多矣况亮德范遐迩勲盖季世兴王室之不坏实斯人是赖而烝尝止于私门庙像阙而莫立使百姓巷祭戎夷野祀非所以存德念功述追在昔者也今若尽顺民心则渎而无典建之京师又逼宗庙此圣怀所以惟疑也臣愚以为宜因近其墓立之于沔阳使所亲属以时赐祭凡其臣故吏欲奉祠者皆限至庙断其私祀以崇正礼  

求自试表【`魏曹植`】  

臣植言臣闻士之生世入则事父出则事君事父尚于荣亲事君贵于兴国故慈父不能爱无益之子仁君不能畜无用之臣夫论徳而授官者成功之君也量能而受爵者毕命之臣也故君无虚授臣无虚受虚授谓之谬举虚受谓之尸禄诗之素餐所由作也昔二虢不辞两国之任其德厚也旦奭不让燕鲁之封其功大也今臣蒙国重恩三世于今矣正值陛下升平之际沐浴圣泽潜润德教可谓厚幸矣而位窃东藩爵在上列身被轻暖口厌百味目极华靡耳倦丝竹者爵重禄厚之所致也退念古之受爵禄者有异于此皆以功勤济国辅主惠民今臣无德可述无功可纪若此终年无益国朝将挂风人彼其之讥是以上惭玄冕俯媿朱绂方今天下一统九州岛晏如顾西尚有违命之蜀东有不臣之吴使边境未得税甲谋士未得高枕者诚欲混同宇内以致太和也故启灭有扈而夏功昭成克商奄而周德着今陛下以圣明统世将欲卒文武之功继成康之隆简良授能以方叔召虎之臣镇卫四境为国爪牙者可谓当矣然而髙鸟未挂于轻缴渊鱼未悬于钩饵者恐钓射之术或未尽也昔者耿弇不俟光武亟击张步言不以贼遗于君父也故车右伏剑于鸣毂雍门刎首于齐境若此二子岂恶生而尚死哉诚忿其慢主而陵君也夫君之宠臣欲以除患兴利臣之事君必杀身静乱以功报主也昔贾谊弱冠求试属国请系单于之颈而制其命终军以妙年使越欲得长缨占其王羁致北阙此二臣岂好为夸主而耀世俗哉志或鬰结欲逞才力输能于明君也昔汉武为霍去病治第辞曰匈奴未灭臣无以家为夫忧国忘家捐躯济难忠臣之志也今臣居外非不厚也而寝不安席食不遑味者伏以二方未克为念伏见先帝武臣宿兵年耆即世者有闻矣虽贤不乏世宿将旧卒由习战也窃不自量志在效命庶立毛髪之功以报所受之恩若使陛下出不世之诏效臣锥刀之用使得西属大将军当一校之队若东属大司马统偏师之任必乘危蹑险骋舟奋骊突刃触锋为士卒先虽未能禽权馘亮庶将虏其雄率殱其丑类必效须臾之捷以灭终身之愧使名挂史笔事列朝荣虽身分蜀境首悬吴阙犹生之年也如微才不试没世无闻徒荣其身而丰其体生无益于事死无损于数虚荷上位而忝重禄禽息鸟视终于白首此徒圏牢之养物非臣之所志也流闻东军失备师徒小衂辍食弃餐奋袂攘袵抚剑东顾而心已驰于吴会矣臣昔从先武皇帝南极赤岸东临沧海西望玉门北出玄塞伏见所以行军用兵之势可谓神妙矣故兵者不可豫言临难而制变者也志欲自效于明时立功于圣世每览史籍观古忠臣义士出一朝之命以殉国家之难身虽屠裂而功铭着于景钟名称埀于竹帛未尝不拊心而叹息也臣闻明主使臣不废有辠故奔北败军之将用秦鲁以成其功絶缨盗马之臣赦楚赵以济其难臣窃感先帝早崩威王弃世臣独何人以堪长久常恐先朝露填沟壑坟土未干而身名并灭臣闻骐骥长鸣伯乐昭其能卢狗悲号韩国知其才是以效之齐楚之路以逞千里之任试之狡兎之捷以验搏噬之用今臣志狗马之捷功窃自惟度终无伯乐韩国之举是以于邑而窃自痛者也夫临愽而企竦闻乐而窃抃者或有赏音而识道也昔毛遂赵之陪隶犹假锥囊之喻以寤主立功何况巍巍大魏多士之朝而无慷慨死难之臣乎夫自衒自媒者士女之丑行也干时求进者道家之明忌也而臣敢陈闻于陛下者诚与国分形同气忧患共之者也冀以尘露之微补益山海萤烛末光增辉日月是以敢冒其丑而献其忠知必为朝士所笑圣王不以人废言伏惟陛下少垂神听臣则幸矣  

求通亲亲表【`曹植`】  

臣植言臣闻天称其高者以无不覆地称其广者以无不载日月称其明者以无不照江海称其大者以无不容故孔子曰大哉尧之为君惟天为大惟尧则之夫天德之于万物可谓弘广矣葢尧之为教先亲后踈自近及逺其传曰克明俊德以亲九族九族既睦平章百姓及周之文王亦崇厥化其诗曰刑于寡妻至于兄弟以御于家邦是以雍雍穆穆风人咏之昔周公吊管蔡之不咸广封懿亲以蕃屏王室传曰周之宗盟异姓为后诚骨肉之恩爽而不离亲亲之义实在敦固未有义而后其君仁而遗其亲者也伏惟陛下咨帝唐钦明之德体文王翼翼之仁惠洽椒房恩昭九亲羣臣百寮番休递上执政不废于公朝下情得展于私室亲理之路通庆吊之情展诚可谓恕已治人推恩施惠者矣至于臣者人道絶绪禁固明时臣窃自伤也不敢乃望交气类修人事叙人伦近且婚媾不通兄弟永絶吉凶之问塞庆吊之礼废恩纪之违甚于路人隔阂之异殊于胡越今臣以一切之制永无朝觐之望至于注心皇极结情紫闼神明知之矣然天实为之谓之何哉退省诸王常有戚戚具尔之心愿陛下沛然垂诏使诸国庆问四节得展以叙骨肉之欢恩全怡怡之笃义妃妾之家膏沭之遗岁得再通齐义于贵宗等惠于百司如此则古人之所叹风雅之所咏复存于圣世矣臣伏自惟省无锥刀之用及观陛下之所拔授若以臣为异姓窃自料度不后于朝士矣若得辞逺游戴武弁觧朱绶佩青绂驸马奉车趣得一号安宅京室执鞭珥笔出从华盖入侍辇毂承答圣问拾遗左右乃臣丹情之至愿不离于夣想者也逺慕鹿鸣君臣之宴中咏棠棣匪他之诚下思伐木友生之义终怀蓼莪罔极之哀每四节之会块然独处左右唯仆隶所对唯妻子高谈无所与陈发义无所与展未尝不闻乐而拊心临觞而叹息也臣伏以为犬马之诚不能动人譬人之诚不能动天崩城陨霜臣初信之以臣心况徒虚语耳若葵藿之倾叶太阳虽不为之廽光终向之者诚也臣窃自比葵藿若降天地之施垂三光之明者实在陛下臣闻文子曰不为福始不为祸先今之否隔友于同忧而臣独唱言者何也窃不愿于圣代使有不蒙施之物必有惨毒之怀故柏舟有天只之怨谷风有弃予之叹伊尹耻其君不为尧舜孟子曰不以舜之所以事尧事其君者不敬其君者也臣之愚蔽固非虞伊至于欲使陛下崇光被时雍之美宣缉熈章明之德者是臣慺慺之诚窃所独守实怀鹤立企伫之心敢复陈闻者冀陛下傥发天聪而垂神听也  

谏伐辽东表【`曹植`】  

臣伏以辽东负阻之国势便形固带以辽海今轻军逺攻师疲力屈彼有其备所谓以逸待劳以饱待饥者也以臣观之诚未易攻也若国家攻而或克屠襄平之城悬公孙之首得其地不足以偿中国之费虏其民不足以补三军之失是我所获不如所丧也若其不拔旷日持久暴师于野然天时不测水湿无常彼我之兵连于城下进则有髙城深池无所施其功退则有归涂不通道路瀐洳东有待衅之吴西有伺隙之蜀吴越东南则荆扬骚动蜀应西境则雍凉三分兵不觧于外民罢困于内促耕不觧其饥疾蚕不救其寒夫渴而后穿井饥而后殖种可以图逺难以应卒也臣以为当今之务在于省徭役薄赋敛劝农桑三者既备然后令伊管之臣得施其术孙吴之将得奋其力若此则太平之基可立而待康哉之歌可坐而闻曽何忧于二敌何惧于公孙乎今不恤邦畿之内而劳神于蛮貊之域窃为陛下不取也  

荐刘邵表【`夏侯忠`】  

伏见常侍刘邵深忠笃思体周于数凡所错综源流弘逺是以羣才大小咸取所同而斟酌焉故性直之士服其和平良正清静之士慕其玄虚退让文学之士嘉其推步详宻法理之士明其分数精比意思之士知其沈深笃固文章之士爱其着论属辞制度之士贵其化畧较要策谋之士赞其明思通微凡此诸论皆取适已所长而举其支流者也臣数听其清谈览其笃论渐积厯年服膺弥久实为朝廷竒其器量以为若此人者宜辅翼机事内谋帷幄当与国道俱隆此非世俗之所常有也惟陛下垂优游之听使邵承清问之欢得自尽于前则德音上通辉耀日新者矣  

理张温表【`吴骆统`】  

伏惟殿下天生明德神启圣心招髦秀于四方置俊乂于宫朝多士既受普荐之恩张温又蒙最隆之施而温自招罪谴孤负荣遇念其如此诚可悲疚然臣周旋之间为国观听深知其状故宻陈其理温实心无他情事无逆迹但年纪尚少镇重尚浅而戴赫烈之宠体卓伟之才亢臧否之谭効褒贬之议于是务势者妒其宠争名者嫉其才玄黙者非其谭瑕衅者讳其议此臣下所当详辨明朝所当究察者也夫贾谊至忠之臣也汉文大明之君也然而绛灌一言贾谊逺退何者疾之者深谮之者巧也然而误闻于天下失彰于后世孔子曰为君难为臣不易也温虽智非纵横武非虓虎然其弘雅之素英秀之德文章之采论议之辨卓跞冠羣炜晔曜世世人未有踰之者也故论温才即可惜言罪则可恕若忍威烈以赦盛徳宥贤才以敦大业固明朝之休光四方之丽观也国家之于曁艳不内之忌族犹等之平民是故先见用于朱治次见举于众人中见任于明朝亦见交于温也君臣之义义之最重朋友之交交之最轻者也国家不嫌与艳为最重之义是以温亦不嫌与艳为最轻之交也时世宠之于上温窃亲之于下也夫宿恶之民放逸山险则为劲冦将置平土则为健兵故温念在欲取宿恶以除劲冦之害而増健兵之鋭也但自错落功不副言然计其送兵以此许晏数之多少温不减之用之强赢温不下之至于迟速温不后之故得及秋冬之月赴有警之期不敢忘恩而遗力也温之到蜀共誉殷礼虽臣无境外之交亦有可原也境外之交谓无君命而私相从非国事而阴相闻者也若以命行既修君好因叙已情亦使臣之道也故孔子使邻国则有私觌之礼季子聘诸夏亦有燕谭之义也古人有言欲知其君观其所使见其下之明明知其上之赫赫温若誉礼能使彼叹之诚所以昭我臣之多良明使之得其人显国美于异境杨君命于他邦是以晋赵文子之盟于宋也称随会于屈建楚王孙圉之使于晋也誉左史于赵鞅亦向他国之辅而叹本邦之臣经传美之以光国而不讥之以外交也王靖内不忧时外不趋事温弹之不私推之不假于是与靖遂为大怨此其尽节之明验也靖兵众之势干任之用皆胜于贾原蒋康温尚不容私以安于靖岂敢卖恩以恊原康耶又原在职不勤当事不堪温数对以丑色弹以急声若其诚欲卖恩作乱则亦不必贪原也凡此数者校之于事既不合参之于众亦不验臣窃念人君虽有圣哲之咨非常之智然以一人之身御兆民之众从层宫之内瞰四国之外照羣下之情求万机之理犹未易周也固当听察羣下之言以广聪明之烈今者人非温既殷勤臣是温又契阔辞则俱巧意则俱至各自言欲为国谁其言欲为私仓卒之间犹难即别然以殿下之聪叡察讲论之曲直若潜神留意纎麤研核情何嫌而不宣事何昧而不昭哉温非亲臣臣非爱温者也昔之君子皆抑私忿以增君明彼独行之于前臣耻废之于后故遂发宿怀于今日纳愚言于圣听实尽心于明朝非有念于温身也  

## 文章辨体彚选卷一百二十七

（明）贺复征 编  

○表三  

让开府表【`晋羊祜`】  

臣祜言臣昨出伏闻恩诏拔臣使同台司臣自出身以来适十数岁受任内外每极显重之地常以智力不可强进恩宠不可久谬夙夜战栗以荣为忧臣闻古人之言德未为众所服而受高爵则使才臣不进功未为众所归而荷厚禄则使劳臣不劝今臣身托外戚事遭运会诫在过宠不患见遗而猥超然降发中之诏加非次之荣臣有何功可以堪之何心可以安之以身误陛下辱髙位倾覆亦寻而至愿复守先人弊庐岂可得哉违命诚忤天威曲从即复若此葢闻古人申于见知大臣之节不可则止臣虽小人敢縁所蒙念存斯义今天下自服化已来方渐八年虽侧席求贤不遗幽贱然臣等不能推有德进有功使圣听知胜臣者多而未达者不少假令有遗德于阪筑之下有隠才于屠钓之间而令朝议用臣不以为非臣处之不以为媿所失岂不大哉且臣忝窃虽久未若今日兼文武之极宠等宰辅之高位也臣所见虽狭据光禄大夫李喜秉节髙亮正身在朝光禄大夫鲁芝洁身寡欲和而不同光禄大夫李胤莅政弘简在公正色皆服事华发以礼始终虽厯内外之宠不异寒贱之家而犹未蒙此选臣更越之何以塞天下之望少益日月是以誓心守节无茍进之志今道路未通方隅多事乞留前恩使臣得速还屯不尔留连必于外虞有阙臣不胜忧惧谨触冒拜走惟陛下察匹夫之志不可以夺  

陈情表【`李宻`】  

臣宻言臣以险衅夙遭闵凶生孩六月慈父见背行年四岁舅夺母志祖母刘愍臣孤弱躬亲抚养臣少多疾病九岁不行零丁孤苦至于成立既无叔伯终鲜兄弟门衰祚薄晩有儿息外无期功强进之亲内无应门五尺之僮茕茕独立形影相吊而刘夙婴疾病常在床蓐臣侍汤药未曾废离逮奉圣朝沐浴清化前太守臣逵察臣孝亷后刺史臣策举臣秀才臣以供养无主辞不赴命诏书特下拜臣郎中寻蒙国恩除臣洗马猥以微贱当侍东宫非臣陨首所能上报臣具以表闻辞不就职诏书切峻责臣逋慢郡县逼迫催臣上道州司临门急于星火臣欲奉诏奔驰则刘病日笃欲茍顺私情则告诉不许臣之进退实为狼狈伏惟圣朝以孝治天下凡在故老犹蒙矜宥况臣孤苦特为尤甚且臣少仕伪朝厯职郎署本图宦达不矜名节今臣亡国贱俘至微至陋过蒙拔擢宠命优渥岂敢盘桓有所希冀但以刘日薄西山气息奄奄人命危浅朝不虑夕臣无祖母无以至今日祖母无臣无以终余年母孙二人更相为命是以区区不能废逺臣宻今年四十有四祖母刘今年九十有六是臣尽节于陛下之日长报刘之日短也乌鸟私情愿乞终养臣之辛苦非独蜀之人士及二州牧伯所见明知皇天后土实所共鉴愿陛下矜闵愚诚听臣微志庶刘侥幸保卒余年臣生当陨首死当结草臣不胜犬马布惧之情谨拜表以闻  

请保慎表【`华峤`】  

伏惟圣体渐就和平上下同庆不觉忭舞臣等愚戅窃有微怀以为收功于所忽事勿无悔虑福于垂成祚乃日新唯愿陛下深垂圣明逺思所忽之慎以成日新之福冲静和气啬养精神頥身于清简之宇留心于虚旷之域无厌世俗常戒以忽羣下之言则丰庆日延天下幸甚  

进诸葛亮集表【`陈寿`】  

臣寿等言臣前在著作郎侍中领中书监济北侯臣荀朂中书令关内侯臣和峤奏使臣定故蜀丞相诸葛亮故事亮毗佐危国负阻不宾犹然存录其言耻善有遗诚是大晋光明至德泽被无疆自古已来未之有伦也輙删除复重随类相从凡为二十四篇篇名如右亮少有逸羣之才英霸之器身长八尺容貎甚伟时人异焉遭汉末扰乱随叔父玄避难荆州躬耕于野不求闻达时左将军刘备以亮有殊量乃三顾亮于草庐之中亮深谓备雄姿杰出遂觧帯冩诚厚相结纳及魏武帝南征荆州刘琮举州委质而备失势众寡无立锥之地亮时年二十七乃建竒策身使孙权求援吴会权既宿服仰备又器亮竒雅甚敬重之即遣兵三万人以助备备得用与武帝交战大破其军乗胜克捷江南悉平后备又西取益州益州既定以亮为军师将军备称尊号拜亮为丞相录尚书事及备殂没嗣子幼弱事无巨细亮皆専之于是外连东吴内平南越立法施度整理戎旅工械技巧物究其极科教严明赏罚必信无恶不惩无善不显至于吏不容奸人怀自厉道不拾遗强不侵弱风化肃然也当此之时亮之素志进欲龙骧虎视包括四海退欲跨陵边疆震荡宇内又自以为无身之日则未有能蹈涉中原抗衡上国者是以用兵不戢屡耀其武然亮才于治戎为长竒谋为短理民之干优于将略而所与对敌或值人杰加众寡不侔攻守异体故虽连年动众未能有克昔萧何荐韩信管仲举王子城父皆忖已之长未能兼有也亮之器能政理抑亦管萧之亚匹也而时之名将无城父韩信故功业陵迟大义不及耶盖天命有归不可以智力争也青龙二年春亮帅众出武功分兵屯田为久驻之基其秋病卒黎民追思以为口实至今梁益之民咨述亮者言犹在耳虽甘棠之咏召公郑人之歌子产足以逺譬也孟轲有云以佚道使民虽劳不怨以生道杀人使死不怨信矣论者或怪亮文彩不艳而过于丁宁周至臣愚以为咎繇大贤也周公圣人也考之尚书咎繇之謩略而雅周公之诰烦而悉何则咎繇与舜禹共谟周公与羣下矢誓故也亮所与言尽众人凡士故其文指不及得逺也然其声教遗言皆经事综物公诚之心形于文墨足以知其人之意理而有补于当世伏惟陛下迈纵古圣荡然无忌故虽敌国诽谤之言咸肆其辞而无所革讳所以明大通之道也  

让中书令表【`庾亮`】  

臣亮言臣凡庸固陋少无检操昔以中州多故旧邦丧乱随侍先臣逺庇有道爰客逃难求食而已不悟邀时之福遭遇嘉运先帝龙兴垂异常之顾既眷同国士又申之婚姻遂阶亲宠累忝非服弱冠濯缨沐浴玄风频繁省闼出领六军十余年间位超先达无劳被遇无与臣比小人禄薄福过灾生止足之分臣所宜守而偷荣昧进日尔一日谤讟既集上尘圣朝始欲自闻而先帝登遐区区微诚竟未上达陛下践祚圣政维新宰辅贤明庶寮咸允康哉之歌实在至公而国恩不已复以臣领中书则示天下以私矣何者臣于陛下后之兄也姻娅之嫌实与骨肉中表不同虽太上至公圣德无私然世之丧道有自来矣悠悠六合皆私其姻者也人皆有私则谓天下无公矣是以前后二汉咸以抑后党安进婚族危向使西京七族东京六姓皆非姻党各以平进纵不悉全决不尽败今之尽败更由姻昵臣厯观庶姓在世无党于朝无援于时植根之本轻也薄也茍无大瑕犹或见容至于外戚凭托天地势连四时根援扶踈重矣大矣而财居权宠四海侧目事有不允罪不容诛身既招殃国为之弊其故何邪直由婚媾之私羣情之所不能免故率其所嫌而嫌之于国是以疏附则信姻进则疑疑积于百姓之心则祸成重闼之内矣此皆往代成鉴可为寒心者也夫万物之所不通圣贤因而不夺冒亲以求一才之用未若防嫌以明公道今以臣之才兼如此之嫌而使内处心膂外总兵权以此求治未之闻也以此招祸可立待也虽陛下二相明其愚欵朝士百寮颇识其情天下之人何可门到户说使皆坦然邪夫富贵宠荣臣所不能忘也刑罚贫贱臣所不能甘也今恭命则愈违命则苦臣虽不逮何事背时违上自贻患责哉仰览殷鉴量已知敝身不足惜为国取侮是以悾悾屡陈丹欵而微诚浅薄未垂察谅忧惶屏营不知所厝以臣今地不可以进明矣且违命已久臣之罪又积矣归骸私门以待刑书愿陛下垂天地之鉴察臣之愚则死之日犹生之年矣  

理刘司空表【`卢谌`】  

臣闻经国之体在于崇明典刑立政之务在于固慎闗塞况方岳之臣杀生之柄而可不正其枉直以杜奸邪哉窃见故司空广武侯琨在惠帝扰攘之际值羣后鼎沸之难僇力皇家义诚弥厉躬统华夷亲受矢石石超授首吕朗面缚社稷克宁銮舆反驾奉迎之勲琨实为隆此琨效忠之一验也其后并州刺史东羸公腾以晋川荒匮移镇临漳太原西河尽徙三魏琨受任并州属承其弊到官之日遗户无几当易危之势处难济之土鸠集伤痍抚和戎狄数年之间公私渐振会京都失守羣逆纵逸边萌顿仆茍怀宴安咸以为并州之地四塞为固且可闭闗守险畜资养徒抗辞厉声忠亮奋发以为天子沈辱而不陨身死节情非所安遂乃跋履山川东西征讨屠各乗虚晋阳沮溃琨父母罹屠僇之殃门族受纎夷之祸向使琨从州人之心为自守之计则圣朝未必加诛而族党可以不丧及猗卢败乱晋人归奔琨于平城纳其初附将军箕澹又以为此虽晋人久在荒裔难以法整不可便用琨又让之义形于色假从澹议偷于茍存则晏然于并土必不亡身于燕蓟也琨自以备位方岳纲维不举无縁虚荷大任坐居三司是以陛下登祚便引愆告逊前后章表具陈诚欵寻令从事中郎臣续澹以章绶节传奉还本朝与匹磾使荣邵期一时俱发又匹磾以琨王室大臣惧夺已威重忌琨之形渐张于外琨知其如此虑不可久欲遣妻息大小尽诣京城以其门室一委陛下有征举之会则身充一卒若匹磾纵凶慝则妻息可免具令臣澹宻宣此旨求诏勅路次令相迎卫会王成从平阳逃来说南阳王保称号陇右士众甚盛当移闗中匹磾闻此私怀顾望留停荣邵欲遣前兼鸿胪边邈奉使诣保惧澹独南言其此事遂不许引路丹诚赤心卒不上达匹磾兄眷丧亡嗣子幼弱欲因奔丧夺取其国又自以欺国凌家怀邪乐祸恐父母宗党不容其罪是以卷甲櫜弓阴图作乱欲害其从叔驎从弟末波等以取其国匹磾亲信宻告驎波驎波乃遣人距之匹磾仅以身免百姓谓匹磾已没皆凭向琨若琨于时有害匹磾之情则居然可擒不复劳于人力自此之后上下并离匹磾遂欲尽勒胡晋徙居上谷琨深不然之劝移厌次南慿朝廷匹磾不能纳反祸害父息四人从兄二息同时并命琨未遇害知匹磾必有祸心语臣等云受国厚恩不能克报虽才畧不及亦由遇此厄运人谁不死死生命也惟恨下不能効节于一方上不得诚归于陛下辞旨慷慨动于左右匹磾既害琨横加诬谤言琨欲窥神器谋图不轨琨免述嚣顽凶之思又无信布惧诛之情踦■〈区〉乱亡之际夹肩异类之间而有如此之心哉虽臧获之愚厮养之智犹不为之况在国士之列忠节先著者乎匹磾之害琨称陛下宻诏琨信有罪陛下加诛自当肆诸市朝与众弃之不令殊俗之竖僇台辅之臣亦已明矣然则擅诏有罪虽小必诛矫制有功虽大不论正以兴替之根咸在于此开塞之由不可不闭故也而匹磾无所顾忌怙乱专杀虚假王命虐害鼎臣辱诸夏之望败王室之法是可忍也孰不可忍若圣朝犹加隠忍未明大体则不逞之人袭匹磾之迹杀生自由好恶任意陛下将何以诛之哉折冲厌难惟存战胜之将除暴讨乱必须知畧之臣故古语云山有猛兽藜藿为之不采非虚言矣自河以北幽并以南丑类有所顾惮者惟琨而已琨受害之后羣凶欣欣莫不得意鼓行中州曽无纎介此又华夷小大所以长叹者也伏惟陛下叡圣之隆中兴之绪方将平章典刑以经序万国而琨受害非所寃痛已甚未闻朝廷有以甄论昔壶闗三老讼卫太子之罪谷永刘向辨陈汤之功下足以明功罪之分上足以悟圣主之怀臣等祖考以来世受殊遇入侍翠幄出簮彤管弗克负荷播越遐荒与琨周旋接事终始是以仰慕三臣在昔之义谨陈本末冒以上闻仰希圣朝曲赐哀察  

为宋公至洛阳谒五陵表【`傅亮`】  

臣裕言近振旅河湄扬旍西迈将届旧京威怀司雍河流遄疾道阻且长加以伊洛榛芜津涂久废伐木通径奄引时月始以今月十二日次故洛水浮桥山川无改城阙为墟宫庙隳顿锺簴空列观宇之余鞠为禾黍廛里萧条鸡犬罕音感旧永怀痛心在目以其月十五日奉谒五陵坟茔幽沦百年荒翳天衢开泰情礼获申故老掩涕三军凄感瞻拜之日愤慨交集行河南太守毛修之等既开剪荆棘缮修毁垣职司既偹蕃卫如旧伏惟圣怀逺慕兼慰不胜下情谨遣传诏殿中中郎臣某奉表以闻  

注律表【`张褧`】  

夫刑者司理之官理者求情之机情者心神之使心感则情动于中而形于言畅于四支发于事业是故奸人心愧而面赤内怖而色夺论罪者务本其心审其情精其事近取诸身逺取诸物然后乃可以正刑仰手似乞俯手似夺捧手似谢拟手似诉拱臂似自首攘臂似格鬬矜庄似威怡悦似福喜怒忧惧貌在声色奸贞猛弱候在视息出口有言当为告下手有禁当为贼喜子杀怒子怒子杀喜子当为贼诸如此类自非至精不能极其理也夫理者精玄之妙不可以一方行也律者幽理之奥不可一体守也或计过以配罪或化俗以循常或随事以尽情或取舍以从时或推重以立防或引轻以就下公私废避是宜除削重轻之变皆所以临时观衅者用法执诠者幽于未制之中采其根牙之征致之机畧之上称轻重于毫铢考軰类于参伍然后乃可以理直刑正夫操刀执绳刀妄加则伤物绳妄弹则侵直王者立五刑所以寳君子而逼小人也故为勅慎之经皆拟周易有变通之体焉夫形而上者谓之道形而下者谓之变推而行之谓之道举而错之谓之格刑杀者是冬震跃之象髠罪者是秋凋落之变赎失者是春阳悔吝之疵也五刑成章輙相依准法律之义也  

上三国志注表【`宋裴松之`】  

臣闻智周则万里自宾鉴逺则物无遗照虽尽性穷微深不可识至于绪余所寄则必接乎麤迹是以体备之量犹曰好察迩言畜德之厚在于多识往行伏惟陛下道该渊极神超妙物晖光日新郁哉弥盛虽一贯坟典怡心玄赜犹复降怀近诚愽观兴废将以总括前踪贻诲来世臣前被诏使采三国异同以注陈寿国志寿书铨叙可观事多审正诚游览之苑囿近世之嘉史然失在于畧时有所脱漏臣奉旨寻详务在周悉上搜旧闻傍摭遗逸按三国虽厯年不通而事闗汉晋首尾所渉出入百载注记纷错每多舛互其寿所不载事宜存录者则罔不毕取以补其阙或同说一事而辞有乖杂或出事本异疑不能判并皆抄内以备异闻若乃纰谬显然言不附理则随违矫正以惩其妄其时事当否及寿之小失颇以愚意有所论辩自就撰集已垂期月写校始讫谨封上呈窃惟绘事以众色成文蜜蠭以兼采为味故能使绚素有章甘踰本质臣实顽乏顾惭二物虽自罄励分絶藻缋既谢淮南食时之敏又微狂简斐然之作淹留无成祗秽翰墨不足以上酬圣旨少塞愆责愧惧之深若坠渊谷  

诣阙上表宋【`谢灵运`】  

臣自抱疾归山于今三载居非郊郭事乖人间幽栖穷岩外縁两絶守分养命庶毕余年忽以去月二十八日得会稽太守臣顗二十七日疏云此日异论蹲■〈口沓〉此虽粗了百姓不许寂黙今微为其防披疏骇惋不觧所由便星言奔驰归骨陛下及经山阴防卫彰赫彭排马枪断截衢巷侦逻纵横戈甲竟道不知微臣罪为何事及见顗虽曰见亮而装防如此唯有罔惧臣昔忝近侍豫蒙天恩若其罪迹炳明文字有证非但显僇司败以正国典普天之下自无容身之地今虚声为罪何酷如之夫自古谗谤圣贤不免然致谤之来要有由趣或轻死重气结党聚羣或勇冠乡邦剑客驰逐未闻爼豆之学欲为逆节之辠山栖之士而构陵上之衅今影迹无端假谤空设终古之酷未之或有匪■〈恡，去忄〉其生实悲其痛诚复内省不疚而抱理莫申是以牵曵疾病束骇归欵仰凭陛下天鉴曲临则死之日犹生之年也臣忧怖弥日羸疾发动尸存恍惚不知所陈  

荅诏问四足翼鸡表【`北魏崔光`】  

臣谨按汉书五行志宣帝黄龙元年未央殿路軨中雌鸡化为雄毛变而不鸣不将无距元帝初元中丞相府史家雌鸡伏子渐化为雄冠距鸣将永光中有献雄鸡生角刘向以为鸡者小畜主司时起居小臣执事为政之象也言小臣将乗君之威以害政事犹石显也竟宁元年石显伏辜此其效也灵帝光和元年南宫寺雌鸡欲化为雄一身毛皆似雄但头冠尚未变诏以问议郎蔡邕邕对曰貌之不恭则有鸡祸臣窃推之头为元首人君之象也今鸡一身已变未至于头而上知之是将有其事而不遂成之象也若应之不精政无所改头冠或成为患滋大是后张角作乱称黄巾贼遂破坏四方疲于赋役民多叛者上不改政遂至天下大乱今之鸡状虽与汉不同而其应颇相类矣向邕并愽达之士考物验事信而有证可畏也臣以邕言推之翅足众多亦羣下相扇助之象雏而未大脚羽差小亦其势尚微易制御也臣闻灾异之见皆所以示吉凶明君覩之而惧乃能招福闇主视之弥慢所用致祸诗书春秋秦汉之事多矣此陛下所观者也今或有自贱而贵闗预政事殆亦前代君房之匹比者南境死亡千计白骨横野存有酷恨之痛殁为怨伤之魂义阳屯师盛夏未返荆蛮狡猾征人淹次东州转输往多无还百姓困穷绞缢以殒北方霜降蚕妇辍事羣生憔悴莫甚于今此亦贾谊哭叹谷永切谏之时司冦行戮君为之不举陛下为民父母所宜务恤国重戎战用兵犹火内外怨敝易以乱离陛下纵欲忽天下岂不仰念太祖取之艰难先帝经营劬劳也诚愿陛下留聪明之鉴警天地之意礼处左右节其贵越往昔邓通董贤之盛爱之正所以害之又躬飨加罕宴宗或阙时应亲肃郊庙延敬诸父简访四方务加休息爰发慈旨抚赈贫瘼简费山池减撤声饮昼存政道夜以安身愽采刍荛进贤黜佞则兆庶幸甚妖弭庆进祯祥集矣  

荅诏示秃鹙表【`崔光`】  

蒙示十四日所得大鸟此即诗所谓有鹙在梁者也觧云秃鹙也贪恶之鸟野泽所育不应入殿庭昔魏氏黄初中有鹈鹕集于灵芝池文帝下诏以曹恭公逺君子近小人愽求贤俊太尉华歆由此逊位而让管宁者也臣闻野物入舍古人以为不善是以张臶恶鵀贾谊忌鵩鹈鹕暂集而去前王犹为至诫况今亲入宫禁为人所获方被畜养晏然不以为惧凖诸往义信有殊矣且饕餮之禽必资鱼肉菽麦稻粱时或餐啄一食之费容过斤镒今春夏阳旱糓籴稍贵穷窘之家时有菜色陛下为民父母抚之如伤岂可弃人养鸟留意于丑形恶声哉卫侯好鹤曹伯爱雁身死国灭可为寒心陛下学通春秋亲览前事何得口咏其言行违其道诚愿逺师殷宗近法魏祖修德延贤消灾集庆放无用之物委之川泽取乐琴书頥养神性  

让左仆射初表【`陈徐陵`】  

臣闻五十之歳扬雄拟经六十之年平津对策若斯强壮无叹耆老臣励则胄华轩冕才允卿相出纳流誉朝野具瞻臣弘正国老儒宗情尚虚简玄风胜业独王当年臣种气怀沈宻文史优裕东南贵秀朝廷亲贤并见壮猷皆宜左执若汉武好少则微臣已老若周文爱老则有此羣才伏愿天明更谋梓匠求其妙选称是能官  

请开献书表【`隋牛弘`】  

经籍所兴繇来尚矣爻画肇于庖羲文字生于仓颉圣人所以弘宣教导愽通古今扬于王庭肆于时夏故尧称至圣犹考古道而言舜其大智尚观古人之象周官外史掌三皇五帝之书及四方之志武王问黄帝颛顼之道太公曰在丹书是知握符御厯有国有家者曷尝不以诗书而为教因礼乐而成功者也昔周德既衰旧经紊弃孔子以大圣之才开素王之业宪章祖述制礼刋诗正五始而修春秋阐十翼而弘治道治国立身作范垂法及秦皇驭■〈宀禹〉吞灭诸侯任用威力事不师古始下焚书之令行偶语之刑先王坟籍扫地皆尽本既先亡从而颠覆臣以图谶言之经典盛衰信有征数此则书之一厄也汉兴改秦之弊敦尚儒术建藏书之筴置校书之官屋璧山岩往往间出外有太常太史之藏内有延阁秘书之府至孝成之世亡逸尚多遣谒者陈农求遗书于天下诏刘向父子雠校篇籍汉之典文于斯为盛及王莾之末长安兵起宫室图书并从焚烬此则书之二厄也光武嗣兴犹重经诰未及下车先求文雅于是鸿生巨儒继踵而集怀经负帙不逺斯至肃宗亲临讲肄和帝数幸书林其兰台石室鸿都东观秘牒填委更倍于前及孝献移都吏民扰乱图书缣帛皆取为帷囊所收而西裁七十余乗属西京大乱一时燔荡此则书之三厄也魏文代汉更集经典皆藏在秘书内外三阁遣秘书即郑黙删定旧文时之论者美其朱紫有别晋氏承之文籍尤广晋秘书监荀朂定魏内经更着新簿虽古文旧简犹云有缺新章后录鸠集巳多足得恢弘正道训范当世属刘石凭陵京华覆灭朝章国典从而失坠此则书之四厄也永嘉之后冦窃竞兴因河据洛跨秦带赵论其建国立家虽传名号宪章礼乐寂灭无闻刘裕平姚收其图籍五经子史纔四千卷皆赤轴青纸文字古拙僭伪之盛莫过三秦以此而论足可明矣故知衣冠轨物图书记注播迁之余皆归江左晋宋之际学艺为多齐梁之间经史弥盛宋袐书丞王俭依刘氏七略撰为七志梁人阮孝绪亦为七录总其书数三万余卷及侯景渡江破灭梁室秘藏经籍虽从兵火其文徳殿内书史宛然犹存萧绎据有江陵遣将破平侯景收文徳之书及公私典籍重本七万余卷悉送荆州故江表图书因斯尽萃于绎矣及周师入郢绎悉焚之于外城所收十纔一二此则书之五厄也后魏爰自幽方迁宅伊洛日不暇给经籍阙如周氏创基闗右戎车未息保定之始书止八千后加收集方盈万卷髙氏据有山东初亦采访验其本目残缺尤多及东夏初平获其经史四部重杂三万余卷所益旧书五千而已今御书单本合一万五千余卷部秩之间仍有残缺比梁之旧目止有其半至于阴阳河洛之篇医方图谱之说弥复为少臣以经书自仲尼已后迄于当今年踰千载数遭五厄兴集之期属膺圣世伏惟陛下受天明命君临区宇功无与二德冠徃初自华夏分离彛伦攸斁其间虽霸王递起而世难未夷欲崇儒业时或未可今土宇迈于三王民黎盛于两汉有人有时正在今日方当大弘文教纳俗升平而天下图书尚有遗逸非所以仰恊圣情流训无穷者也臣史籍是司寝兴怀惧昔陆贾奏汉祖云天下不可马上治之故知经邦立政在于典籍矣为国之本莫此攸先今袐藏见书亦足披览但一时载籍须令大备不可王府所无私家乃有然士民殷杂求访难知纵有知者多怀恡惜必须勒之以天威引之以微利若猥发明诏兼开购赏则异典必臻观阁斯积重道之风超于前世不亦善乎伏愿天鉴少垂昭察  

## 文章辨体彚选卷一百二十八

（明）贺复征 编  

○表四  

论时事表【`唐李纲`】  

臣某言臣见武徳五年之后四海初定陛下自负太平日就骄侈伤于酒德稍怠万机专与宰臣旦夕游宴所重唯声乐所爱唯鹰犬夷夏迎送道路不絶又斥辱功臣多所轻侮或发其微时细过或加捶挞于殿庭德泽渐亏下将疑惧而戚藩公主皆踰宪式嫔媛之家多违法度不加禁止颇有侵渔行路之间非无喧藉又皇太子令及秦齐二教共诏勅并行唯计日之先后州郡之职无所的从授官介赏在意所欲不复论功伐简才行矣加以每岁秋冬田游无度王公妃主杂揉其间或时逢考选皆在原野至于厯时不返京邑畧无居人亿兆失望阴怀叹息朝之纲纪渐以弛紊而陛下不悟政教日颓在内不许论事当朝畧无谏者愚臣窃懐栗畏诚有危亡之虑臣不敢不尽言伏待刑宪  

陈则天幸三阳宫表【`张说`】  

臣说言臣闻明主不恶切谏以愽览忠臣不敢隠忠以曲辞伏愿陛下特加裁察陛下屯万乗幸离宫暑退凉归未降还旨愚臣固陋恐非长策请为陛下陈其不可三阳宫去洛阳城一百余里有伊水之隔崿岅之峻遇涉夏秋水潦方积道坏山险不通转运河广无梁咫尺千里扈从兵马日费资给连雨弥旬即难周济陛下太仓武库并在都邑积粟利器藴若丘山柰何去宗庙之上都安山谷之僻处是犹倒持剑戟示人罇柄臣窃为陛下不取夫祸败之生在人所忽故曰安乐必戒无行所悔此不可止之理一也宫城褊小万方辐辏填城溢郭并挿无所排斥居人蓬宿草次风雨暴止不知庇托孤惸老疾流转衢巷陛下作人父母将若之何此不可止之理二也造设竒巧诱掖上心凿山疏观竭流涨海俯贯地脉仰出云路易山川之气夺农桑之土延木石运斧斤山谷连声春夏不辍劝陛下作此者岂正人邪诗云民亦劳止汔可小康此不可止之理三也御苑东西仅三十里出入来去杂人甚多外无墙垣扄禁内有榛藂溪谷猛兽所伏暴慝是凭陛下往来轻行警跸不肃厯蒙宻乗险巇卒然有逸兽狂夫惊犯左右岂不殆哉虽万全无疑然人主之动不宜容易也易曰思患豫防愿陛下为万姓持重此不可止之理四也今国家北有胡冦觑边南有夷獠骚徼闗西小旱耕稼是忧安东近平输漕方始臣愿陛下及时旋轸深居上京息人以展农修德以来逺罢不急之役省无用之费澄心澹虑惟亿万年苍苍羣生莫不幸甚臣自度刍议十不一从何者阻盘游之娱间林沚之玩规逺图而替近适要后利而弃前驩未沃明主之心已戾贵臣之意然臣血诚宻奏而不爱死者不愿负陛下言责之职耳轻触天威伏地待辠  

进浑仪表【`张说`】  

臣闻迎日授时莫先于厯象先天成务必归于制作伏惟开元神武皇帝陛下建中立极纬武经文至德难名神功莫测于是定厯成岁立象考天绍唐尧钦若之典遵虞舜在璇之义上皇能事于斯备矣臣书院先奉勅造游仪以测七曜盈缩去年六月造毕进奏又奉恩旨更立浑仪臣等准勅令左卫率府长史梁令瓒简校创造于是愽考传记旧有张衡陆绩王蕃钱乐之等并造斯器虽浑体有象而不能运行事非经久旋亦毁废臣今按据典故铸铜为仪圆以象天使得俯察上具列宿赤道周天度数注水激轮令其自运一日一夜天转一周又别立二周轮络在天外缀以日月令得运行每转一匝日行一度月行十三度十九分度之七凡二十九转有余而日月会三百六十五转而行匝仍置水柜以为地平令仪半在地上半在地下晦明朔望不差毫髪又立二木人于地平之上前置钟鼓以候辰刻每一刻则自然击鼓每一辰则自然撞钟皆于柜中各施轮轴钩键交错闗鏁相持转运虽同而迟速各异周而复始循环不息阴阳不能逃其数度分不能隠其时究天地之干运极乾坤之变化斯皆上禀圣谟旁获神助臣等愚思非所能及望录付史馆宣示百僚使知告成之功廽超前古无任勤恳之至谨随表上进以闻  

谏銮驾亲征表【`苏颋`】  

臣某言皇情愍彼边甿忿兹凶丑必亲吊伐臣闻天子之怒伏尸百万流血千里若吐蕃者鼠窃豕食犹鱼跃釜中耳又何足以当陛下之怒哉臣愚窃以为不可何也频岁以来百姓不足岐陇河渭动无储廪今大驾遄征供置仓卒若缓之以法必乏我军兴如急之以刑则人无所措此时不可也乗边将士或交锋刃飞书报捷首尾继来料贼之势不复支久陛下若轻车电发则亏持重之虑如按部天行又非赴敌之义此势不可也盖称王者之师有征无战谓蕃贡有阙王命征之于是乎理兵其郊获辞而止非谓擐甲临军敌人畏之莫敢战也是以古者圣帝明王无亲将也云黄帝五十三战者即缔构草昧非太平之本也故自阪泉之后修身养德与七圣游于具茨三皇齐而访道今陛下凤翔藩邸龙跃御天不日再造乾坤一呼而拨定祸乱是则圣过黄帝而经纶之业备矣故当髙居深视制礼作乐禅梁甫登崆峒雅歌从容为后王法阃外之事属诸将军何至厌玉辇甘金革邀功马上为一人之敌也今吐蕃遣偏禆小丑干犯大国我军未捷而耻已深而陛下又将屈至尊逺为之敌使攻无不胜战无不克犹未足以夸四夷适足以骄敌人羞天下也又扈从之人半非斗士使给往来日费千金与其倾耗资储孰若回募骁健重赏之下必有勇夫以敢死之师当疲老之冦若排山压卵何必劳圣躬哉况事有不可轻敌有不可小者昔周师困于祝聃汉祖厄于平城安可谓吐蕃无祝聃耶河右无平城耶千金之子坐不垂堂圣人终日不离辎重不可忽也臣又闻吐蕃之入也惟趣羊马不至杀掠于人但剥体取衣以穷冦耳又数道俱进按队徐行者若有所望恐连谋北方陛下如必亲戎迈于岐陇脱幽并警候灵夏驰烽突厥之骑南侵犹如吐蕃之势长安百姓惊扰太上皇帝岂不忧劳陛下以三贼慿陵谁者先击岂可挂西军之众分御北方野次之间遥谋庙堂不战之策帝城空虚众亦何仰臣固曰居中制胜为防萌杜渐之上畧也今但发近县之兵择良能之将重为之募严为之约其败衂失律者已加必罚之诛矣其勇敢杀敌者亦愿加信赏之劝焉兼购贼中有能斩酋帅以下归降者及边军之士俘馘丑虏者并厚为赏格以班之我军必大振矣彼贼闻之自觧而去也又承万骑官者数千其受国恩亦已多矣并习练枭雄逺近所惮陛下若拔为将帅或备军行勒以从征足可灭贼也又数十年来人之多幸乃有全躯保妻子之臣亲戚贪佞之軰并人厌阶勲家盈封爵乃至紫衣塞路朱服满朝皆能侵国害人未见尺功寸效自陛下欲栉风沐雨亲冒边尘不闻献一竒输一策主忧臣辱请代此行而但糜府库之财殚征税之奉呜呼此所谓六蝎五蠧者是也臣所以痛心椎膺而愿为陛下言之耳何不简冗食重禄之夫权令御冦此但惜身自当为国而容养蠧蝎轻劳圣躬贾谊所以长叹息继之恸哭为此也昔楚汉相持楚强而汉弱汉祖犹曰使刑徒击公吾不能斗力也区区之时犹能如此况今四海之内皆为臣妾普天之下莫非王土而蕞尔一冦如一蚊之附九牛陛下便欲降万乗之尊亲衔橜之变轻其尊重逸此庸臣臣窃为陛下不取也夫三皇善用仁圣五帝善用智勇陛下当三五之运而舍其所长非英武之称也议者或为陛下前欲征匈奴制行而止今必须一出示信万人此大谬也夫兵者以正合以竒胜故不厌诈而尚以权今以陛下英雄之资发亲征之令敌闻而惧我势已张更练熊罴推毂将帅见可而进应变如神适谓幽逺而难知河汉而不测人是以服信是以孚夫何疑也今夫顿岐陇之外扰疲弊之人率征之兵不过数万阻饥积岁师不宿饱州县急于供费力不足以救边军容制于部伍势不足以赴敌脱边骑纷扰京城空虚人情易动难安不可不虑也如太上皇暂勤旰食是陛下以天下之大不能安其亲也惟陛下图之今卜征有期不可顿止但更延发日示择良辰以候西军动静以为长策臣愚所陈众计亦愿陛下择善而从之臣闻资父事君惟忠与孝况臣职忝衮阙逾念谠言茍益涓尘死而无悔昨四日已于合门封进一表恐未周览今复尽愚非敢阻于成规实愿广于天听轻言时政伏待刑辟  

请替李邕死表【`孔璋`】  

山东布衣臣某言臣闻明主御宇舍过取能举材弃行烈士抗节勇不避死见危致命晋用林父岂念过乎汉用陈平岂念行乎禽息殒身岂惜生乎北郭碎首岂爱死乎向若林父死陈平弃百里不用晏婴见逐是晋无赤狄之利汉无皇极之尊秦不兼西戎齐不覇东海矣臣伏见陈州刺史李邕学成师范文堪经国刚毅忠烈难不茍免往者张易之弄权人畏其口而邕折其角韦氏恃势言出祸应而邕挫其锋虽身受谪屈终奸谋中损然则邕有大造于我邦家也前宋璟每厚遇者岂以才重抑嘉其忠于国矣今闻坐赃丑败厥行且斯人所能者拯孤恤穷救乏赒患积而能散家无私聚陛下下吏讯之闻诸道路执法者将极加之以刑噫天之将丧斯文死在朝夕永辞圣代臣闻生无益于国不如杀身以明贤臣顾朽材轮辕无取徒兽视禽息虽生何为况贤为国之寳社稷之卫若丧国家之寳失社稷之卫哲人云亡国将若之何是臣痛惜深矣臣愿以六尺之躯甘受膏斧以代邕死臣之死所谓落一毛邕之生有足照千里然臣与邕生平不欵臣知有邕邕不知有臣是臣不逮邕明矣夫知贤能举仁也代人任患义也臣获二善而死死亦不朽则又何憾陛下若以臣之贱不足以赎邕雁门缝掖有足効矣伏惟陛下寛邕之生速臣之死令邕率德改行全林父之功使臣得瞑目黄泉附北郭之迹臣之大愿毕矣陛下若以阳和之始难于用斧钺俟天成命敢忘伏剑岂烦大刑然后归死皇天后土实鉴臣之心昔吴楚七国反周亚夫得剧孟以为冦不足忧矣夫以一贤之能敌七国之众伏惟陛下敷含垢之道存弃瑕之义逺思剧孟近取李邕岂惟成恺悌之泽实亦归天下之望臣先君孔子有曰乡人皆恶之未可也况大礼之后天地更新赦而复论人谁无罪唯明主深思之臣闻士为知已者死且臣不为死者所知而甘于死者岂独为惜邕之贤亦成陛下矜能之德唯明主图之臣璋死罪死罪  

请罢姚州屯戍表【`张柬之`】  

臣某言臣伏闻姚州者古哀牢之旧国絶域荒外山高水深自生人以来洎于后代不与中国交通前汉唐蒙开夜郎滇筰而哀牢不附至光武末年始请内属汉置永昌郡以统理之乃收其盐布毡罽之税以利中土其国西通大秦南通交趾竒珍异寳进贡岁时不阙刘备据有巴蜀常以甲兵不充及备死诸葛亮五月渡泸收其金银盐布以益军储使张伯岐选其劲卒利兵以增武备故蜀志称自亮南征之后国以冨饶甲兵充足由此言之则前代置郡其利颇深今盐布之利不供珍竒之贡不入戈戟之用不实于军行寳货之资不输于大国而空竭府库驱率平人受役蛮夷肝脑涂地臣窃为国家惜之汉以得利既多厯愽南山渉兰仓水更置愽南哀牢二县蜀人愁怨行者作歌曰厯愽南越兰津渡兰仓为他人盖言汉贪珍竒盐布之利而为蛮夷之所驱役也汉获其利人且怨歌今减耗国储费用日广而使陛下之赤子身膏野草骸骨不归老母幼子哀号望祭于千里之外于国家无丝髪之利在百姓受终身之酷臣窃为国家痛之往者诸葛亮破南中使其渠率自相统领不置汉官亦不留兵镇守人问其故亮言置留兵有三不易大率以置官夷汉杂居猜嫌必起留兵运粮为患更重忽若反叛劳费更多但粗设纪纲自然久定臣窃以亮之此策妙得羁縻蛮夷之术今姚府所置之官既无安边静冦之心又无诸葛且緃且擒之技惟知诡谋狡算恣情割剥贪叨刼畧积以为常扇动酋渠遣成朋党折支谄笑取媚蛮夷拜跪趋伏无复惭耻提挈子弟唱引凶愚聚会蒲愽一掷累万剑南逋逃中原亡命有二千余户见散在此州专以掠夺为业姚州本龙朔中武陵县主簿石子仁奏置之后长史李孝让辛文恊并为羣蛮所杀前朝遣郎将赵武贵讨击及蜀兵应时破败噍类无遗又使将军李义总等往征郎将刘惠基在阵战死其州遂废臣窃以诸葛亮称置官留兵有三不易其言遂验至垂拱四年蛮郎将王善寳昆州刺史爨干福又请置州奏言所有课税自出姚府管内更不劳扰蜀中及置州后录事参军李棱为蛮所杀延载中司马成琛奏请于泸南置镇七所遣蜀兵防守自此蜀中骚扰于今不息且姚府总管五十七州巨猾游客不可胜数国家设官分职本以化俗防奸无耻无厌狼藉至此今不问夷夏负辠并深见道路刼杀不能禁止臣恐一朝惊扰为祸转大伏乞省罢姚州使隶嶲府岁时朝觐同之蕃国泸南诸镇亦皆悉废于泸北置闗百姓自非奉使入蕃不许交通来往增嶲府兵选择清良宰牧以统理之臣愚将为稳便  

论郊祭合设皇地祗表【`贾曽`】  

臣详据典礼谓宜天地合祭谨按礼记祭法曰有虞氏禘黄帝而郊喾夏后氏禘黄帝而郊鲧传曰大合禘然则郊之与庙俱有禘祭禘庙则祖宗之主俱合于太祖之庙禘郊则地祗羣望俱合于圆丘以始祖配享皆有事而大祭异于常祀之义礼大传曰不王不禘故知王者受命必行禘礼虞书曰正月元日舜格于文祖肆类于上帝禋于六宗望秩于山川徧于羣神此则受命而行禘礼者也言格于文祖则余庙之享可知矣言类于上帝则地祗之合可知矣且山川之祀皆属于地羣望尚徧况地祗乎周官以六律六吕五声大合乐以致神祗以和邦国以谐万人又云凡六乐者六变而致象物及天神此则禘郊合天神地祗人鬼祭之乐也三辅故事汉祭圆丘仪上帝位正南面后土位亦南面而少东又东观汉纪云光武即位为坛于鄗之阳祭告天地采用元始故事二年正月于洛阳城南依鄗为圆坛天地位其上南向西上按两汉时自有后土及北郊祀而此已于圆丘设地位明是禘祭之仪又春秋说云王者一岁七祭天地合食于四孟别于分至此复天地自常有同祭之义王肃曰孔子云兆圆丘于南郊又云祭天而地配此亦郊祀合祭之明说唯郑康成不论禘当合祭而分昊天上帝为二神专凭纬文事非经见又其注大传不王不禘义则云正岁之正祭感帝之精以其祖配注周官大司乐圆丘义则引大传五禘以为冬至祭递相矛盾未足可依伏惟陛下膺箓居尊继文在厯自临宸极未亲郊祭今之南郊正当禘礼固宜合配天地咸秩百神荅受命之符彰致敬之道岂可不崇盛礼同彼常郊使地祗无位未从禘享合请备设皇地祗并从祀等座则礼得稽古义合縁情然郊丘之祀国之大事或失其宜精禋将阙臣术不通经识惭愽古徒以昔谬礼职今忝谏曹正议是司敢不呈上傥事有可采断之圣虑也  

天寳十三载进三大礼赋表【`杜甫`】  

臣甫言臣生长陛下淳朴之俗行四十载矣与麋鹿同羣而处浪迹于陛下丰草长林实自弱冠之年矣岂九州岛牧伯不岁贡豪杰于外岂陛下明诏不仄席思贤于中哉臣之愚顽静无所取以此知分沈埋盛世不敢依违不敢激讦以渔樵之乐自遣而巳顷者卖药都市寄食友朋窃慕尧翁击壌之讴适遇国家郊庙之礼不觉手足蹈舞形于篇章潄吮甘液游泳和气声韵寖广卷轴斯存抑亦古诗之流希乎述者之意然辞理野质终不足以拂天听之崇高配史籍以永久恐倐先狗马遗恨九原谨稽首投延恩匦献纳上表进明主朝献太清宫朝享太庙有事于南郊等三赋以闻臣甫诚惶诚恐顿首顿首谨言  

进张巡中丞传表【`李翰`】  

臣闻圣主褒死难之士育死士之孤或亲推轜车或追建封邑厚死有以慰生抚存有以答亡然后君臣之义贯以生死激劝之道着于存亡君所以不遗于臣臣所以不背其君君恩臣节于是乎立伏见故御史中丞赠扬州大都督张廵生于昌时少习儒训属逆方构乱凶虐滔天挺身下位忠勇奋发率乌合之众当渔阳之锋贼时窃据洛阳控引幽朔驱其猛鋭吞噬河南廵前守雍丘溃其心腹及鲁炅十万之师弃甲于宛叶哥舒以天下之众败绩于潼闗两宫出居万国波荡贼遂僣盗神器鸱峙两京南临汉江西逼岐雍羣师迁延而不进列郡望风而出奔而廵独守孤城不为之却贼乃遶出廵后议图江淮廵退军睢阳扼其咽领前后拒守自春徂冬大战数十小战数百以少击众以弱制强出竒无穷制胜如神杀其凶丑凡九十余万贼所以不敢越睢阳而取江淮江淮所以保全者廵之力也城孤粮尽外救不至犹奋羸起病摧锋陷坚俾三军之士噉肤而食知死不叛及城陷见执终无挠词顾叱凶徒精贯白日虽古之忠烈何以加焉伏以光天文武大圣孝皇帝陛下聪明文思睿哲神武提一旅之众复配天之业赏功褒节大赉羣臣遂赠扬州官及其子此诚陛下发德音之美也而议者或罪廵以食人愚廵以守死臣窃痛之今臣敢取十伦以议廵过以塞众口惟圣聪鉴焉臣闻人禀教以立身刑原情而定罪故事有亏教则人道不列刑有非罪则王法不加忠者臣之教恕者法之情今廵握节而死非亏教也析骸而爨非本情也春秋之义以功覆过咎繇之典容过宥刑故大易之戒遏恶扬善为国之体录瑜弃瑕今众议廵罪是废君臣之教绌忠义之节不以功掩过不以刑恕情善遏恶扬录瑕弃瑜非所以奬人伦明劝戒也且逆方背德人鬼所仇朝廷衣冠沐恩累代大臣将相从逆比肩而廵朝廷不登坐宴不与不阶一伍之众不假一节之权感肃义旅奋身死节此廵之忠大矣贼势慿陵连兵百万廵以数千之众横而制之若无廵则无睢阳无睢阳则无江淮贼若因江淮之资兵弥广财弥积根结盘据西向以拒王师虽终于殱夷而旷日持久国家以六师震其西廵以坚垒扼其东故陜鄢一战而敌骑北走王师因之而制胜声势纔接而城陷此天意使廵保江淮以待陛下之师师至而廵死也此廵之功大矣古者列国诸侯或相侵伐犹有分灾救患之义况诸将同受国恩奉辞伐罪乎廵所以固守者非惟怀独克之志亦以恃诸军之救救不至而食尽食既尽而及人乖其本图非其素志则廵之情可求矣设使廵守城之初已有食人之计损数百之众以全天下臣犹曰功过相掩况非其素志乎在周典之三宥其一曰宥过失故语廵之忠则可以敦世教议廵之功则可以系中兴原廵之情则可以宥过失昔夫子制春秋明褒贬齐桓将封禅畧而不书晋文公召王河阳书而讳之盖以匡戴之功大可以掩僣禅之过也今廵苍黄之罪轻于僣禅兴复之功重于匡戴罪疑惟轻功疑惟重圣人之训昭然可征臣故谓廵者足可以为训矣臣又闻罚不及嗣赏延于世此三代所以直道而行今廵子亚夫虽受一官不免饥寒之患江淮既廵所保户口克完臣谓宜封以百户俾食其子臣又闻强死为厉游魂为变有所归往则不为灾廵既身首支离将士等骸骼不掩臣谓宜以睢阳城北择一髙原招魂葬送廵并将士大作一墓而葬使九泉之魂犹思效命三军之众有以轻生既感幽明且无寃厉亦国家志过旌善垂诫百世之义也臣少与廵游廵之生平臣所知悉今廵死大难不覩休明惟期令名是其荣禄若不时纪录日月寖悠或掩而不传或传而不实而廵生死不遇诚可悲焉臣敢采所闻得其亲覩撰传一卷昧死献上伏惟陛下大明在上广运临下仁遐之德浃于艰难有善必纪无微不录傥以臣所撰编列史官虽退死丘壑骨而不朽臣翰诚惶诚恐稽首顿首死罪死罪  

责躬荐弟表【`王维`】  

臣维稽首言臣年老力衰心昏眼暗自料涯分其能几何久窃天官每惭尸素顷又没于逆贼不能杀身负国国偷生以至今日陛下矜其愚弱托病被囚不赐疵瑕累迁省阁昭雪罪累免负恶名在于微臣百生万足昔在贼地泣血自思一日得见圣朝即愿出家修道及奉明主伏恋仁恩贪冒官荣荏苒岁月不知止足尚忝簪裾始愿屡违私心自咎臣又闻用不才之士才臣不来赏无功之人功臣不劝有国大体为政本源非敢议论他人窃以兄弟自比臣弟蜀州刺史缙太原五年抚养百姓尽心为国竭力守城臣即陷在贼中茍且延命臣忠不如弟一也缙前后厯任所在着声臣忝职甚多曾无禆益臣政不如弟二也臣顷负累系在三司缙上表祈哀请代臣罪臣之于缙一无忧怜臣义不如弟三也缙之判策屡登科甲众推才名素在臣上小言浅学不足为文臣才不如弟四也缙言不忤物行不上人植性谦和执心平直臣无度量实自空踈臣德不如弟五也臣之五短弟之五长加以有功又能为政顾臣谬官华省而弟逺守方州外媿妨贤内惭此义痛心疾首以日为年臣又逼近悬车朝暮入地閴然孤独迥无子孙弟之与臣更相为命两人又俱白首一别恐隔黄泉傥得同居相视而没冺灭之际魂魄有依伏乞尽削臣官放归田里赐弟散职令在朝廷臣当苦行斋心弟自竭诚尽节并愿肝脑涂地陨越为期葵藿之心庶知向日犬马之意何足动天臣不胜私情恳廹之至  

请施庄为寺表【`王维`】  

臣维稽首臣闻罔极之恩岂有能报终天不返何堪永思然要欲强有所为自寛其痛释教有崇树功德弘济幽冥臣亡母故愽陵县君崔氏师事大照禅师三十余岁褐衣蔬食持戒安禅乐住山林志求寂静臣遂于蓝田县营山居一所草堂精舍竹林果园并是亡亲宴坐之余经行之所臣往丁凶衅当即发心愿为伽蓝永刦追福比虽未敢陈请终日常积恳诚又属元圣中兴羣生受福臣至庸朽得备周行无以谢生将何荅施愿献如天之寿长为率土之君惟佛之力可慿施寺之心转切効微尘于天地固先国而后家敢以鸟鼠私情冒触天听伏乞施此庄为一小寺兼望抽诸寺名行僧七人精勤禅诵斋戒住持上报圣恩下酬慈爱无任恳欵之至  

## 文章辨体彚选卷一百二十九

（明）贺复征 编  

○表五  

道州到任谢上表【`唐元结`】  

臣某言去年九月勅授道州刺史属西戎侵轶至十二月臣始于鄂州授勅牒即日赴任臣州先被西原贼屠陷节度使已差官摄刺史兼又闻奏臣在道路待恩命者三月臣以五月二十二日到州上讫耆老见臣俯伏而泣官吏见臣以无菜色城池井邑但生荒草登髙极望不见人烟岭南数州与臣接近余冦蚁聚尚未归降臣见招辑流亡率劝贫弱保守城邑畬种山林冀望秋后少可全活臣愚以为今日刺史若无武畧以制暴乱若无文才以救疲弊若不清亷以身率下若不变通以救时须一州之人不叛则乱将作矣岂止一州者乎臣料今日州县堪征税者无几已破败者实多百姓恋坟墓者葢少思流亡者乃众则刺史宜精选谨择以委任之固不可拘限官次得之货贿出之权门者也凡授刺史特望陛下一年问其流亡归复几何田畴垦辟几何二年问畜养比初年几倍供税比初年几倍三年计其功过必行赏罚则人皆不敢冀望侥幸茍有所求臣实孱弱辱陛下符节陛下必当谨择臣固宜废归山野供给井税臣不任恳欵之至谨遣某官奉表陈谢以闻  

道州再谢上表【`元结`】  

臣某言臣伏奉某月日勅再授臣道州刺史以某月日到州上讫臣前日在官虽百姓不至流亡而归复者十无一二虽冦盗不犯边鄙而不能兵救邻州虽赋敛仅能供给而有司不无罪状虽人吏似从教令而风俗未能移易臣又多病不无假故水旱疢沴每岁不免疾疫死伤臣州尤甚以臣自讼合抵刑宪圣朝寛贷犹宜夺官陛下过听重有授任伏恐守亷譲者以臣为茍安禄位抱公直者以臣为内怀私僻有材识者辱臣于台隶之下用刑法者罪臣于程序之中臣所以不敢即日辞免待陛下按验虗实然后归罪有司今四方兵革未宁赋敛未息百姓流亡转甚官吏侵克日多实不合使凶庸贪猥之徒凡弱下愚之类以货赂权势而为州县长官伏望陛下特加察问举其功过必行赏罚以安苍生谁不自私臣实不敢所言狂直朝夕待罪不任恳欵之至谨遣某官奉表陈  

谢谢容州表【`元结`】  

臣结言臣伏奉今月二十二日勅授臣使持节都督容州诸军事守容州刺史中丞充本管经畧守捉使四月十六日勅到二十一日发付本道行营臣实愚弱谬当寄任奉诏之日不获忧惶臣闻孝于家者忠于国忠以事君者无所隐臣有至切不敢不言臣实一身奉养老母医药饮食非臣不喜臣暂违离则忧悸成疾臣又多疾近日加剧前在道州黾勉六岁实无政理多是假名频请停官使司不许今臣所属之州陷贼岁久颓城古木逺在炎荒管内诸州多未宾服行营野次向十余年在臣一身为国展効死当不避敢惮艰危但以老母念臣疾疹日久时方大暑南逾火山举家漂泊寄在湖上单车将命赴于贼庭臣将就路老母悲泣闻者凄怆臣心可知臣欲扶持版舆南之合浦则老母气力难于逺行臣欲奋不顾家则母子之情禽畜犹有臣欲久辞老母则又污辱名教臣欲便不之官又恐稽违诏命在臣肝肠如煎如烛昔徐庶心乱先主不逼令伯陈情晋武允许君臣国家万代为规伏惟陛下以孝理万姓慈育生民在臣情志实堪矜愍臣每读前史见吴起游宦噬臂不归温峤奉使絶裾而去常恨不逢斯人使之殊死臣所以冒犯圣旨乞停今授待罪私门长得奉养供给井税臣之恳愿尘黩天威不胜惶恐谨遣某官奉表陈让以闻  

奉天论延访朝臣表【`陆贽`】  

臣某言贼泚逋诛尚穴宫禁陛下思恋宗庙痛伤黎元仁孝交感至于愤激猥以急务下询微臣臣虽鄙儒尊慕行义荷陛下知已之遇感陛下思理之诚愚衷所怀承问輙发不以浅深自揆不以喜怒上虞诚缺于周防承顺之规是亦忠于陛下一至之分也前奉诏问寻具上陈请延羣臣稍与亲接广谘访之路开谏诤之门通壅郁之情弘采拔之道自献答奏迨兹弥旬不闻施行不赐训诘未审宸音以为如何如昧于忖量但务竭尽恐由辞理蹇拙不能畅达事情慺慺血诚复愿披沥频烦黩冒岂不惭惶盖犬马感恩思效之心惓惓而不能自止者也臣闻立国之本在乎得众得众之要在乎见情故仲尼以为人情者圣王之田理道所由生也是则时之否泰事之损益万化所系必因人情情有通塞故否泰生情有厚薄故损益生通天下之情者莫智于圣人尽圣人之心者莫测于易象其列卦也干下坤上乃为泰干上坤下则曰否其取象也损上益下则曰益损下益上乃为损干为天为君坤为地为臣天在下而地处上于位乖矣而反谓之泰者上下交故也君在上而臣处下于义顺矣而反谓之否者上下不交故也气不交则庶物不育情不交则万邦不和天气下降地气上腾然后岁功成君泽下流臣诚上达然后理道立损益之义亦由是焉上约已而裕于人人必悦而奉上矣其不谓之益乎上蔑人而肆于已人必怨而叛上矣其不谓之损乎然则上下交而泰不交则否自损者人益自益者人损情之得失岂容易哉故喻君为舟喻人为水言水能载舟亦能覆舟也舟即君道水即人情舟顺水之道乃浮违则没君得人之情乃固失则危是以古先圣王居人之上也必以其心从天下之心而不敢以天下之人从其欲乃至兢兢业业一日万几夫几者事之微也以圣人之德天子之尊且犹慎事之微乃至一日万虑岂不以居上接下惧失其情欤书曰人心惟危道心唯微微则万几之虑不得不精也危则覆舟之诫不可不畏也夫揆物以意宣意以言言或是非莫若考于有迹迹或成败莫若验于已行自昔王业盛衰君道得失史册尽在粲然可征与众同欲靡不兴违众自用靡不废从善纳谏靡不固逺贤耻过靡不危故诗书称尧之德则曰稽于众舍已从人数舜之功则曰明四目达四聪言务同欲也序禹之所由兴则曰益赞于禹禹拜昌言述汤之所以王则曰用人惟已改过不吝言能纳谏也歌文王作周则曰济济多士文王以寕美武王克殷则曰乱臣十人同心同德言皆从善也尧舜禹汤文武此六君子天下之盛王也莫不从谏而辅徳询众以成功是则德益盛而虑益微功愈髙而意愈下及代之衰也则道亦反焉故书曰纣有亿兆夷人离心离德言违众也诗曰汝炰烋于中国敛怨以为徳不明尔德时无背无侧尔德不明以无陪无卿又曰虽无老成人尚有典刑曾是莫听大命以倾言逺贤也书曰谓人莫已若者亡诗曰惟彼不慎自独俾臧自有肺肠俾人卒狂言自用也前史数桀纣之恶曰智足以拒谏言足以饰非言耻过也考得失于已形之迹鉴盛衰于已验之符孰失道而不衰孰得理而不盛相应以类影响不差敢不则而象之敬而畏之乎自秦汉暨于周隋其间将厯千载代兴者非一姓继覆者非一君虽所遇殊时所为异迹然失众必败得众必成与尧舜禹汤同务者必兴与桀纣幽厉同趣者必覆多同于善则功倍多同于恶则祸甚善恶同类端如贯珠成败象行明若观火此厯代之元龟也尚恐议者曰时异事殊臣请复为陛下粗举近效之尤章者以辨焉太宗文皇帝以天纵之才有神器之重武定祸乱文致太平威行如雷霆明照侔日月英畧施于百胜圣功被于九歌固非庶品之所度量常情之所钻仰然犹兢兢畏慎惧失人心每戒臣下献规恒以危亡为虑夙兴听理日旰亡劳公卿迭进延奏庶务评议得失与众共之下无滞情上无私断退朝之暇宴接侍臣咨访谋猷询求过阙或论往古成败或问人间事情每言及暗主乱朝则省惧自戒言及贤君理代则企竦思齐言及稼穑艰难则上下相匡务遵勤俭言及闾阎疾苦则君臣同虑议息征徭懋德惩违触类滋长尚恐过言谬举既往难追每召宰辅平章必遣谏官俱入小有颇失随即箴规得一善必遽命甄升听一谏必明加褒锡故得时无阙事人乐输诚又引文学之流更直宿于内署或谋求典礼或讽诵诗书每至夜分情忘厌倦伏以太宗之德美贞观之理安且犹务得人心其勤若此是则人之于理道可一日不接乎髙宗初年亦亲听纳故当时翕然归美以为有贞观之风兼赖遗泽在人先范垂裕幸无改作俗以阜康数十年间天下无事承平之业滋久倦怠之意颇彰燕居益深接下弥简前哲之耿光寖逺中官之威柄潜移卒有嗣圣临朝天授革命岂不以经邦之道阙畴咨于大猷宴安之懐溺偏信于近狎驯致祸变几将倾危虽乱匪自他然其失一也弊俗一靡余风遂流讫神龙景云之间皆嬖幸乱朝忠义不达玄宗躬定大难手振宏纲开怀纳忠克已从谏尊用旧老广采羣才大臣不敢壅下情私服不敢干公议朝清道泰垂三十年谓化已成谓安可保耳目之娱渐广忧勤之志稍衰侈心一萌邪道并进贪权窃柄者则曰徳如尧舜矣焉用劳神承意趋利者则曰时已太平矣胡不为乐有深谋逺虑者谓之迂诞惊众有谠言切议者谓之诽谤邀名至尊收视于穆清上宰养威于廊庙谏曹以颂义为奉职法吏以识旨为当官司府以厚敛为公忠权门以多路为闻望外宠持窃国之势内宠擅廽天之滛祸机炽然焰焰滋甚举天下如居积薪之上人人惧焚而朝廷相蒙曾莫之省日务游宴方谓有无疆之休大盗一兴至今为梗岂不以忽于戒备逸于居安惮忠鲠之怫心甘谀诈之从欲渐渍不闻其失以至于大失乎肃宗惩致冦之由藴拨乱之畧虚受广纳同符乎太宗招延询谋辍食废寝洞启城府推心与人豁披胸襟忘已应物故得来苏之望允塞配天之业勃兴先皇帝继守恭勤而益之以和惠惠则有感和则有亲虽时经艰屯而众不离析理尚寛大务因循而重改作然于紫宸听朝常限三人奏事时亦宣谕德令课责侍臣或赏其尽规或含以容黙性本仁恕事多弘让谏虽未从且不深忤情茍有阻终获上通故君臣相安而人亦小息陛下英姿逸辩迈絶人伦武畧雄图牢笼物表愤积习以妨理任削平而在躬以明威照临以严法制断流弊自久浚恒太深逺者惊疑而阻命逃死之乱作近者畏慑而偷容避罪之态生君臣意乖上下情隔君将务理而下防诛夷臣将纳忠又上虑欺诞故睿诚不布于羣物物情不达于睿聪臣于往年曾任御史获奉朝谒仅于半年陛下严邃髙居未尝降旨临问羣臣局蹐趋退亦不列事奏陈轩墀之间且未相论宇宙之广何由自通虽复列对使臣别延宰辅既殊师锡且异公言未行者则戒以枢宻勿论已行者又谓之遂事不谏渐生拘碍动渉猜嫌由是人各隠情以言为讳至于变故将起亿兆同忧独陛下恬然不知方谓太平可致陛下以今日之所覩验往日之所闻孰真孰虚何得何失则事之通塞备详之矣人之情伪尽知之矣列圣升降之效厯厯如彼当今理乱之由昭昭如此未有不兴于得众殆于失人裕于佥谐蔽于偏信济美因乎纳谏亏徳由乎自贤善始本乎忧勤失人萌乎安汰今陛下将欲悔祸徼福去危从安若不循太宗创业之规袭肃宗中兴之理鉴天寳致乱之所以惩今者迁幸之所因则何以孚圣懐扬令闻新逺迩之听归反侧之心乎前承徳音访及庸鄙敢縁斯义輙以献闻自迩以来反复千虑愚智有分信非可移至今拳拳犹滞所见不胜愚诚垦欵谨复布露以闻臣惶怖死罪谨言  

代李侍郎论兵表【`吕温`】  

臣某言臣伏见某月日诏旨发更太原凤翔及神策诸镇兵赴剑南东川者陛下睿算无遗神武必断与人除害顺天行诛奋如霆之威乗破竹之势期于久逸无惮一劳大正国经永清时祲百王盛事千古英声天下幸甚然或时事之可否兵家之利害道途之险易将帅之冝称不可不深图逺计原始要终狂夫有可择之言愚者有一得之虑管窥所至愿效微诚臣窃以为古今用兵皆在将勇师和政齐计胜不必多兵广众然后成功今髙崇文等诸将所统已约一万五千余人以整击乱以顺讨逆授以庙算假之天威馘丑挫凶霈有余力若更多征征镇广命师旅臣窃计之其患有五一则髙崇文素非大将拔自偏镇忠勇虽着威声未振本兵既少兼统则多将皆权隶士非素抚虽是鋭师势若乌合居常则犹可胁制临敌则何以指挥非惟崇文才分有限此亦自古兵家所难臣不敢广引载籍上烦圣听请直以近事明之哥舒翰潼闗之守郭子仪相州之围韩全义激水之役皆以兵多将杂而致败衂许叔冀之保灵昌李光弼之全河阳李晟之收复京邑皆以兵少将一而建大功成败昭然布在人口二则贞元以来天下无事四方节将人各怀安陛下覆帱惟新理先清静今以西南小丑久稽天诛自春徂夏征发已广见在兵力破贼有余若更务济师屡闻动众山险深阻暑湿为沴北人南役谁不惮行去土离家动生愁怨往年泾原叛卒职此之由事系安危不可不察三则吐蕃约盟未定窥伺在心间谍往来急于邮传又必持两端之计与刘辟交通若闻发兵西南多取边镇秋风即至虏马已肥冒隙乗虚必有侵轶事出万一悔何可追四则刘辟穷冦保险逃死虽祸滛助顺天道甚明而兵凶战危人事难必脱或貔武之师少不如意蜂蚁犹聚假息旬时攻守之间动须应援固当潜锋养鋭以逸待劳今便悉兵后将何继五则剑川硗■〈石脊〉居人食且不充蜀路险艰饷运无由多致今屯兵日费何啻万金数州麦粟贵籴将尽千里飞挽所济几何若更加兵实难供赡一夫脱有菜色三军无复鬬心幸可少以成功何必多而为患今太原及神策等军已上道者其类颇多足办戎事其凤翔等镇未发之兵伏乞圣恩且勒权停续候事宜以议行止臣谬膺重任过蒙恩遇輙率狂瞽轻黩宸严茍利国家甘心鼎镬无任兢遑恳迫之至谨奉陈奏以闻  

论请不用奸臣表【`裴度`】  

臣度言臣闻主圣臣直今既遇圣主輙为臣直上答殊死下塞羣望誓除国蠧无以家为茍献替之可行何性命之足惜伏惟文武孝德皇帝陛下纂承丕业光启雄图方殄顽人之风以立太平之事而逆竖构乱震惊山东奸臣作朋挠乱国政陛下欲扫荡幽镇先宜肃清朝廷何者为患有大小议事有先后河朔逆贼只乱山东禁闱奸臣必乱天下是则河朔患小禁闱患大小者臣等与诸道戎臣必能剪灭大者非陛下制断非陛下觉悟无计驱除今文武百寮中外万品有心者无不愤忿有口者无不咨嗟直以威权方重奬用方深有所畏避不敢抵触恐事未行而祸已及不为国计且为身计者耳臣比犹怀隠忍不愿发明一则以罪恶如山怨谤如雷伏料圣君必自诛殛一则以四方无事万枢且过纪纲潜坏贿赂公行待其贯盈必自颠覆今属凶徒扰攘宸衷忧轸凡有制命系于安危痛此奸臣恣其欺罔干乱圣畧非止一途又与翰苑近臣结为朋党陛下听其所说则必访于近臣不知近臣已先计会更唱迭和蔽惑聪明所以臣自兵兴已来所陈章疏皆是至切所奉书诏多有参差蒙陛下委寄之意不轻被奸臣抑损之事不少臣所与佞幸亦无雠嫌秪是昨者臣请乗传诣阙面陈戎事奸臣之党最所畏惧知臣若到御座之前必能悉数其辠以此百计止臣此行臣又请领兵齐进逐便讨贼奸臣之党尤所阻碍恐臣统率诸道或有成功进退皆受覊牵意见悉遭杜塞复与一二险狡同辞合力令臣失所使臣无成则天下理乱山东胜负悉不顾矣为臣事君一至于此且陛下前后左右忠良至多亦有熟会典章亦有饱谙师旅足得任使何独斯人以臣愚见若朝中奸臣尽去则河北逆贼不讨而自平若朝中奸臣尽在则河朔逆贼虽平益炽臣伏读国史知代宗之朝蕃戎侵轶直至畿甸代宗不知盖被程元振壅蔽几危社稷当时栁伉乃太常一愽士耳犹抗表归罪为国除害今臣所任兼总将相岂可坐观凶邪有曀日月臣不胜感恩嫉恶之至谨附中使赵奉国奉表以闻傥陛下未甚信臣犹惑奸党伏乞出臣此表令三事大夫与百寮集议彼不受责臣合伏辜天鍳孔明照臣肝血但得天下之人知臣不负陛下则臣虽死之日犹生之年  

进撰平蔡州碑文表【`韩愈`】  

臣某言伏奉正月十四日勅牒已收复淮西羣臣请刻石纪功明示天下为将来法式陛下推劳臣下允其志愿使臣撰平淮西碑文者闻命震骇心识颠倒非其所任为愧为恐经旬渉月不敢措手中谢窃惟自古圣神之君既立殊功异德卓越之迹必有竒能愽辩之士为时而生持简操笔从而写之各有品章条贯然后帝王之美巍巍煌煌充满天地其载于书则尧舜二典夏之禹贡殷之盘庚周之五诰于诗则玄鸟长发归美殷宗清庙臣工小大二雅周王是謌辞事相称善并美具号以为经列之学宫置师弟子读而讲之从始至今莫敢指斥向使撰次不得其人文字暧昧虽有美实其谁观之辞迹俱亡善恶惟一然则兹事至大不可轻以属人伏以唐至陛下再登太平刬刮羣奸洒扫疆土天之所覆莫不宾服然而淮西之功尤为俊伟碑石所刻动流亿年必得作者然后可尽能事今词学之英所在麻列儒宗文师磊落相望外之则宰相公卿郎官愽士内之则翰林禁宻游谈侍从之臣不可一二遽数召而使之无有不可至于臣者自知最为浅陋顾贪恩待趋以就事丛杂乖戾律吕失次乾坤之容日月之光知其不可绘画强颜为之以塞诏旨罪当诛死其碑文今已撰成随表谨录封进  

进元和圣德诗表【`韩愈`】  

臣愈顿首再拜言曰臣伏见皇帝陛下即位以来诛流奸臣朝廷清明无有欺蔽外斩杨惠琳刘辟以收夏蜀东定青徐积年之叛海内布骇不敢违越郊天告庙神灵欢喜风雨明晦无不从顺太平之期适当今日臣蒙被恩泽日与羣臣序立紫宸殿下亲望穆穆之光况其职业又在以经籍教导国子诚宜率先作謌诗以称述盛德不可以词语浅薄不足以自効为觧輙依古作四言元和圣德诗一篇凡千有二十四字指事实录具载明天子文武神圣以警动百姓耳目传示无极谨冒昧尘献无任惶悚之至  

论佛骨表【`韩愈`】  

臣某言伏以佛者西竺之一法耳自后汉时流入中国上古未尝有也昔者黄帝在位百年年百一十岁少昊在位八十年年百岁颛顼在位七十九年年九十八岁帝喾在位七十年年百五岁帝尧在位九十八年年百一十八岁帝舜及禹年皆百岁此时天下太平百姓安乐寿考然而中国未有佛也其后殷汤亦年百岁汤孙太戊在位七十五年武丁在位五十九年书史不言其年寿所极推其年数葢亦俱不减百岁周文王年九十七歳武王年九十三岁穆王在位百年此时佛法亦未入中国非因事佛而致然也汉明帝时始有佛法明帝在位纔十八年耳其后乱亡相继运祚不长宋齐梁陈元魏已下事佛渐谨年代尤促惟梁武帝在位四十八年前后三度舍身施佛宗庙之祭不用牲牢昼日一食止于菜果其后竟为侯景所逼饿死台城国亦寻灭事佛求福乃更得祸由此观之佛不足事亦可知矣髙祖始受隋禅则议除之当时羣臣材识不逺不能深知先王之道古今之宜推阐圣明以救斯弊其事遂止臣常恨焉伏惟睿圣文武皇帝陛下神圣英武数千百年已来未有伦比即位之初即不许度人为僧尼道士又不许创立寺观臣常以为髙祖之志必行于陛下之手今纵未能即行岂可恣之转令盛也今闻陛下令羣僧迎佛骨于凤翔御楼以观舁入大内又令诸寺递迎供养臣虽至愚必知陛下不惑于佛作此崇奉以祈福祥也直以年丰人乐狥人之心为京都士庶设诡异之观戏玩之具耳安有圣明若此而肯信此等事哉然百姓愚冥易惑难晓茍见陛下如此将谓真心事佛皆云天子大圣犹一心敬信百姓何人岂合更惜身命焚顶烧指百十为羣觧衣散钱自朝至暮转相仿效惟恐后时老少奔波弃其业次若不即加禁遏更厯诸寺必有断臂脔身以为供养者伤风败俗传笑四方非细事也夫佛本西竺之人与中国言语不通衣服殊制口不言先王之法言身不服先王之法服不知君臣之义父子之情假如其身至今尚在奉其国命来朝京师陛下容而接之不过宣政一见礼宾一设赐衣一袭卫而出之于境不令惑众也况其身死已久枯朽之骨凶秽之余岂宜令入宫禁孔子曰敬鬼神而逺之古之诸侯行吊于其国尚令巫祝先以桃茢祓除不祥然后进吊今无故取朽秽之物亲临观之巫祝不先桃茢不用羣臣不言其非御史不举其失臣实耻之乞以此骨付之有司投诸水火永絶根本断天下之疑絶后代之惑使天下之人知大圣人之所作为出于寻常万万也岂不盛哉岂不快哉佛如有灵能作祸祟凡有殃咎宜加臣身上天鉴临臣不怨悔无任感激恳悃之至谨奉表以闻臣某诚惶诚恐  

论捕贼行赏表【`韩愈`】  

臣愈言臣伏见六月八日敇以狂贼伤害宰臣擒捕未获陛下悲伤震悼形于寝食特降诏书明立条格云有能捉获贼者赐钱万贯仍加超授今下手贼等四分之内已得其三其余两人葢不足计根寻踪迹知自承宗再降明诏絶其朝请又与王士则士平等官八日之制无不行者独有赏钱尚未赐给羣情疑惑未测圣心闻初载钱置市之日市中观者日数万人廵绕瞻视咨嗟叹息既去复来以至日暮百姓小人重财轻义不能深达事体但见不给其赏便以为朝廷爱惜此钱不守言信自近传逺无由辨明且出赏所以求贼今贼已诛斩若无人捉获国家何因得此贼而正刑法也承宗何故而赐诛絶也士则士平何故与美官也三事既因获贼获贼必有其人不给赏钱实亦难晓假如圣心独有所见审知不合加赏其如天下百姓及后代久逺之人哉况今元济承宗尚未擒灭两河之地大半未收陇右河西皆没戎狄所宜大明约束使信在言前号令指麾以图功利况自陛下即位已来继有丕绩斩杨惠琳收夏州斩刘辟收剑南东西川斩李锜收江东缚卢从史收泽潞等五州威德所加兵不污刃收魏愽等六州致张茂昭张愔收易定徐泗濠等五州创业已来列圣功德未有能髙于陛下者可谓赫赫巍巍光照前后矣此由天授陛下神圣英武之德为巨唐中兴之君宗庙神灵所共佑助勉强不已守之以信则故地不足收而太平不难致如乗快马行平路迟速进退自由其心有所欲往无不可者于此之时特冝示人以信孔子欲存信去食人非食不生尚欲舍生以存信况可无故而轻弃也昔秦孝公用商鞅为相欲富国强兵行令于国恐人不信立三丈之木于市南门募人有能徙至北门者与五十金有一人徙之輙与五十金秦人以君言为必信法令大行国富兵强无敌天下三丈之木非难徙也徙之非有功也孝公輙与之金者所以示其言之必信也昔周成王尚小与其弟叔虞为戏削桐叶为珪曰以晋封汝其臣史佚因请择日立叔虞为侯成王曰吾与之戏耳史佚曰天子无戏言言之则史书之礼成之乐歌之于是遂封叔虞于晋昔汉髙祖出黄金四万斤与陈平恣其所为不问出入令谋项羽平用金间楚数年之间汉得天下论者皆言汉髙祖深达于利能以金四万斤致得天下以此观之自古以来未有不信其言而能有大功者亦未有不费少财而能收大利者也臣于告贼之人本无恩义彼虽获赏了不闗臣所以区区尽言不避烦黩者欲令陛下之信行于天下也伏望恕臣愚陋僻惷之罪而收其恳欵诚至之心天下之幸非臣之幸也谨奉表以闻臣愈诚惶诚恐  

进平淮夷雅篇表【`柳宗元`】  

臣宗元言臣负罪窜伏违尚书笺奏十有四年圣恩寛宥命守遐壤怀印曵绂有社有人臣宗元诚感诚荷顿首顿首伏惟睿圣文武皇帝陛下天造神断克清大憝金鼔一动万方毕臣太平之功中兴之德推校千古无所与让臣伏自忖度有方刚之力不得备戎行致死命况今已无事思报国恩独惟文章伏见周宣王时称中兴其道彰大于后罕及然征于诗大小雅其选徒出狩则车攻吉日命官分土则崧髙韩奕蒸民南征北伐则六月采芑平淮夷则江汉常武铿鍧炳耀荡人耳目故宣王之形容与其辅佐由今望之若神人然此无他以雅故也臣伏见陛下自即位以来平夏州夷剑南取江东定河北今又发自天衷克翦淮右而大雅不作臣诚不佞然不胜愤踊伏以朝多文臣不敢尽专数事谨撰平淮夷雅二篇虽不及尹吉甫召穆公等庶施诸后代有以佐唐之光明谨昧死再拜以献无任兢惧之至臣某诚惶诚惧死罪死罪谨言  

论陈职表【`元稹`】  

臣闻先王之制禄也居其位不行其职者诛是以上无虚受下不隠情臣窃观今时备位素飡不行其职者莫过于臣軰臣闻太宗文皇帝时以王珪魏征为谏官文皇虽宴游寝食之间王魏实在其所用至于文皇发一言则王魏详之而后出举一事则王魏虑之而后行以文皇之明合王魏之智是以举无遗事言有典常文皇犹以为视听未广也因许三品以上入议军国必遣谏官一人随入以参验之当是之时耳目股肱之任者有君臣之义焉有父母之恩焉有朋友之劝焉是否无不替可无不行不四三年而天下大理蛮夷君长帯刀入侍者不可胜计岂干戈征伐之所致葢壅蔽之患销而幽逺之情达也若此然后可以称天下之争臣矣近之司谏争者则不然大不得备召见次不得参时政排行就列累累而已且臣闻之谏臣之职曰左右前后拾遗补阙大则廷议小则上封近年以来正衙不奏事庶臣罢廷对若此则不见遗阙补拾何阶不得敷陈廷议安设其所谓举谏职者唯独诰令有不便除授有不当则奏一封执一见而已以臣思之君臣之际论列是非风谕未形筹划于至宻尚不能廽至尊之盛意备谗慝之巧言而况于既行之诰令已命之除授然后执一封奏一见而私欲收丝纶之诏廽日月之光信无禆于万一矣至使凡今之人以上封进计为妄动拾遗补阙为冗员此称供奉官与王珪魏征为等列臣虽至愚能不自愧且陛下若以为臣等无所禆补不足参侍从固不当假以名器俾立于朝茍以为务广聪明稍问理道又不宜屏弃踈贱之使至于此伏愿陛下许臣以延英候对召臣一见赐以温颜使臣得尽愚恳之诚备陈谏官之职茍或言有所采得禆陛下万分之一是臣千载之一时也如或言不诣理尘黩圣聪则臣自寘刑书以谢谬妄之罪亦臣之所甘心也  

为宰相谢官表【`白居易`】  

臣某言伏奉今月日制书授臣守本官同中书门下平章事者殊常之命非望之恩出自宸衷加于凡陋竦骇震越不知所为中谢臣伏准近例宰相上后合献表陈谢臣今所献与众不同伏惟圣慈特赐留听臣伏闻玄宗即位之初命姚元崇为宰相元崇欲救时弊献事十条未得请间不立相位玄宗明圣尽许行之遂致太平实由于此陛下视今日天下何如开元天下微臣自知才用亦逺不及元崇若又黾勉安怀因循保位不惟恩德是负实亦军国可忧臣欲候坐对时便陈当今切事下救时弊上酬君恩臣之誓心为日乆矣陛下许行则进不许则退进退之分断之不疑敢于事前先此陈启况臣才本庸浅遭遇盛明天心自知不因人进擢居禁署访以宻谋恩奬太深谗谤并至虽内省行事无所愧心然上黩宸听合当死责岂意怜察曲赐安全蝼蚁之生得自兹日今越流軰授以台衡拔于万死之中致在九霄之上扪心抚巳审分量恩陛下犹不以众人之心待臣臣岂敢以众人之心事上皇天白日实鉴臣心得献前言虽死无恨无任感恩恳欵之至  

为崔中丞进白鼠表【`李丹`】  

臣某言以今月某日于所部宣城县谢亭乡百姓姚徳家获白鼠一素毛毵然净若氷雪体貌闲暇异于其伦臣谓白者少阴之色也鼠者阴物奸人之象也夫以昼伏夜动之质宂社穿墉之姿而乃禀金方之正色投笼槛以驯扰此葢小人革性之端西戎授首之符臣某中谢臣又闻白虎白鼠皆金行之象也且兽之大者莫勇于虎兽之小者莫怯于鼠前志有之曰用之则如虎不用则如鼠则虎之与鼠其类之极乎臣愚以为天之意者又以鼠警陛下耳夫西戎猾夏者乗金方沴气也陛下若临之以律防之以时则虽强如虎将弱如鼠矣陛下若临之失律防之后时则虽弱如鼠将强如虎矣今西戎未灭秋律始行伏愿陛下鉴上天之烱诫纳微臣之刍词考金行从革之仪征虎鼠强弱之势则当西极月窟率来王矣况复蠢尔西戎乎  

## 文章辨体彚选卷一百三十

（明）贺复征 编  

○表六  

进大明律表【`明宋濂`】  

臣闻天生蒸民不能无欲欲动情胜诡伪日滋强暴纵其侵陵柔懦无以自立故圣人者出因时制治设刑宪以为之防欲使恶者知惧而善者获宁传所谓狱者万民之命所以禁暴止邪养育羣生者也譬诸禾黍必刈稂莠而后苖始茂方于白粲必去砂砾而后食可飡茍梗化败俗之徒不有以诛之虽尧舜不能以为治夫自轩辕以来代有刑官而五刑之法渐着其详弗可复知逮魏文侯师于李悝始采诸国刑典造法经六篇汉萧何加以三篇通号九章曹魏刘那又衍汉律为十二篇晋贾充又参魏律为二十篇唐长孙无忌等又取汉魏晋三家择可行者定为十二篇大槩皆以九章为宗厯代之律至于唐亦可谓集厥大成矣洪惟皇帝陛下受亿君师之命登大寳位保乂臣民孳孳弗怠其训廸羣臣谆复数千言惟恐其有犯慈爱仁厚之意每见于言外是大舜惟刑之恤之义也矜闵愚民无知陷于罪戾法司奏谳輙恻然弗宁多所寛宥是神禹见辜而泣之心也惟贪墨之吏承踵元弊不异白粲中之砂砾禾黍中之稂莠也乃不得已假峻法以绳之是以临御以来屡诏大臣更定新律至五六而弗倦者凡欲生斯民也今又特勅刑部尚书刘惟谦重会众律以恊厥中而近代比例之繁奸吏可资为出入者咸痛革之每一篇成輙缮书上奏掲于西庑之璧亲御翰墨为之裁定由是仰见陛下仁民爱物之心与虞夏帝王同一哀矜也易曰山上有火旅君子以明慎用刑而不留狱言狱不可不谨也书曰刑期于无刑言辟以止辟而民自不敢犯也陛下圣虑渊深上稽天理下揆人情成此百代之凖绳实有易书之奥旨行见好生之德洽于民心凡日月所照霜露所坠有血气者莫不上承神化改过迁善而悉臻雍熈之治矣何其盛哉臣惟谦以洪武六年冬十一月受诏明年二月书成篇目一凖之于唐曰名例曰卫禁曰职制曰户婚曰廐库曰擅兴曰贼盗曰鬬讼曰诈伪曰杂律曰捕亡曰断狱采用已颁旧律二百八十八条续律百二十八条旧令改律三十六条因事制律三十一条掇唐律以补遗一百二十三条合六百有六分为三十卷其间或损或益或仍其旧务合重轻之宜谨奉表  

谢恩表【`刘基`】  

伏以出草莱而遇真主受荣宠而归故乡此人人之所愿欲而不可得者也中谢钦惟皇帝陛下以圣神文武之姿提一旅之众龙兴淮甸扫除羣雄不数年间遂定中原奄有四海神谟庙断悉出圣衷舜禹以来未之有也臣基一介愚庸生长南裔踈拙无似其能识主于未发之先者亦犹巢鹊之知太岁园葵之企太阳以管窥天偶见于此非臣之知有过于人也至于仰观干象言或有验者是乃天以大命授之陛下若有鬼神阴诱臣衷开导使言非臣念虑所能及也圣德广大不遗葑菲逺法唐虞功疑惟重之典锡臣以封爵赐臣以实禄俾臣回还故乡受荣宠以终其天年臣窃自揆何修而膺此犬马微忱惟増愧惧已于洪武四年二月初四日到家谨遣长男琏捧表诣阙拜谢圣恩臣基无任激切屏营之至谨奉表称谢以闻  

进五经四书性理大全表【`胡广`】  

伏以六经之道昭如日星经纬乎天地贯彻乎古今放之则弥六合卷之则退藏于宻用之于身而身修行之于家而家齐推之于国而国治施之于天下而天下平盖世必穷经而后道明未有舍经而能治理者也是以圣王垂宪必资道以开人贤哲肇基必稽古以作范故伏羲则河图而演画大禹因洛书而锡畴孔子删诗书修春秋寓一王之法周公陈王业制礼乐弘百世之规况乎精一执中之传尤重丁宁告戒之旨如斯显迹昭然可观自王道既衰异说蠭起燔烈秦火之余穿凿汉儒之弊其间存者不絶如丝莫能究其旨归一切趋于茍且夤縁故习鲜克正之于乎圣人之道不行而百世无善治圣人之学不传而千载无真儒遂令往辙之难寻益发前修之永叹夫否必有泰晦必有明繇夫濓洛闗闽之学兴而后尧舜禹汤之道着悉扫蓁芜之弊大开正学之宗不幸屡扼狂言既扬复抑又因循数百年之间卒莫能会其说于一盖必有待于今日者矣天启圣明诞膺景运我太祖髙皇帝天纵之圣以武功定天下以文教兴太平首建学校颁赐书籍作养人才茂隆政治四海外内翕然同风钦惟皇帝陛下文武圣神聪明睿知缵成大统绍述鸿勲成功盛德虽三皇而无以加事业文章与二仪而同其大治已至而犹以为未至功已成而犹以为未成体道谦冲游心髙逺乃者涣启宸断修辑六经恢拓道统之源流大振斯文之委靡发挥幽赜钩纂精玄愽采先儒之格言以为前圣之辅翼合众涂于一轨会万理于一原地负海涵天清日曒以是而兴教化以是而正人心使夫巳断不续之坠绪复属而复聨已晦不明之微藴复彰而复着肇建自古所无之制作纉述自古所无之事功非惟备讲于经筵实欲颁布于天下俾人皆由于正路而学不惑于他岐家孔孟而户程朱必获真儒之用佩道徳而服仁义咸趋圣域之归顿回太古之淳风一洗相沿之陋习焕然极备猗欤盛哉窃尝观之周衰道废汲汲皇皇以斯道维持世教者惟师儒君子而已未有大有为之君能倡明六经之道绍承先圣之统如今日者此皇帝陛下所以卓冠百王超轶千古者也臣广等幸逢熈洽之时谬忝校劘之任每受成于指教亦何假于施为乐覩就编岂胜欢庆尊所闻行所知求不负于教育正其谊明其道期补报于升平  

进千家姓表【`吴沉`】  

臣沉等言臣闻古者天子建德因生赐姓胙土命氏此姓氏所由兴也三代以前有姓以别婚姻氏以辨贵贱所由来尚矣三代以后姓氏寖广推原其始有以帝王名号为氏者有以王父字为氏者有以所生之土为氏者有以官有以爵及谥为氏者有以所封之国若邑若乡若亭为氏者有以技以物为氏者故往往姓同而氏则分年代既逺族类益繁于是以氏为姓而索之族矣厯汉唐宋元生齿之盛华夷之混又有以部落为姓者有因功赐姓者有因过因事因刑改姓者有避讳避仇避难避嫌改姓者有慕前贤名字冒姓者有音讹及音同文异或文同音异转姓者有省文省言转姓者其区分类别不可胜纪前代虽有氏族志等书流行于世类皆搜罗未尽互有详畧识者病之恭惟皇帝陛下诞膺天命混一区宇车书万里薄海内外遐陬僻壤咸沾沐圣化安土乐生黎庶阜蕃又非前代之比臣等谨稽诸史谍质之图籍旁捜愽采类萃成篇约为韵语凡为姓一千九百六十有八名曰千家姓缮写呈上极惭肤浅未能悉备万几之暇得赐览观刋布四方以便初学习读天下之人有以知圣朝土地广大人民众盛恩德深厚而思各保其族于悠久以同跻仁寿之乡也  

陈情表【`简祖英`】  

臣祖英九岁失怙惟慈亲鞠育逮长知训冀或用世以酬罔极臣之志也向叨食元禄为何左丞参佐适值三山强冦剽掠广城一门妻女死节五人而老母陈氏为所拘囚臣祖英隠忍不能即死其有愧石苞狥国也多矣兹遇圣朝维新征讨不服率土效顺咸蒙嘉休乃者三山逆冦悉婴铁鎻臣母得以生还虽臣祖英不孝之罪固所难逃而得以展区区乌哺情私者陛下之赐也臣母子离散复完白骨复肉铭感圣德彻于肝肺虽九死其能报邪陛下又复甄录寄以民社此正臣殒首效命之秋也而臣俛顾自惭不敢拜命者以罪戾已深不宜职在民牧钦惟圣朝以孝道治天下禄秩不容及不孝之徒以仁心怀逺人匹夫无有不获之愿况臣事元朝叨为元臣幸已逃诛母年逾耄孤苦特甚尤宜恻怛而钦恤者也伏望圣慈收回成命矜其爱日之短俾遂归飬之图则母子拭目清平讴歌德泽为赐多矣今臣年四十有九老母年八十有一鹤髪垂堂西山之日已薄弃亲赴任不孝之罪弥深茍违亲而事主陛下安所用之果尽奉欢之期然后复求仕进以尽忠罄节非惟遂人子之私亦圣朝孝理之道也  

## 文章辨体彚选卷一百三十一

（明）贺复征 编  

○表七【`以下俱今体`】  

谢平原内史表【`晋陆机`】  

陪臣陆机言今月九日魏郡太守遣兼丞张含赍板诏书印绶假臣为平原内史拜受祇竦不知所裁臣本出自敌国世无先臣宣力之效才非丘园耿介之秀皇泽广被惠济无逺擢自羣萃累蒙荣进入朝九载厯官有六身登三阁宦成两宫服冕乘轩仰齿贵游振景拔迹顾邈同列施重山岳义足灰没遭国颠沛无节可纪虽蒙旷荡臣独何颜俛首顿膝忧愧若厉而横为故齐王冏所见枉陷诬臣与众人共作禅文幽执囹圄当为诛始臣之微诚不负天地仓卒之际虑有逼廹乃与弟云及散骑侍郎袁瑜中书侍郎冯熊尚书右丞崔基廷尉正顾荣汝阴太守曹武思所以获免阴蒙避回﨑岖自列片言只字不关其间事踪笔迹皆可推校而一朝翻然更以为罪蕞尔之生尚不足■〈恡，去忄〉区区本怀实有可悲畏逼天威即罪惟谨钳口结舌不敢上欣所天莫大之衅日经圣听肝血之诚终不一闻所以临难慷慨而不能不恨恨者唯此而已重蒙陛下岂弟之宥回霜収电使不陨越复得扶老携幼生出狱户怀金拖紫退就散辈感恩惟咎五情震悼局天蹐地若无所容不悟日月之明遂埀曲照云雨之泽播及朽瘁忘臣弱才身无足采哀臣零落罪有可察茍削丹书得夷平民则尘洗天波谤絶众口臣之始望尚未至是猥辱大命显授符虎使春枯之条更与秋兰埀芳陆沉之羽复与翔鸿抚翼虽安国免徒起纡青组张敞亡命坐致朱轩方臣所荷未足为泰岂臣蒙垢含吝所宜忝窃非臣毁宗夷族所能上报喜惧参并悲惭哽结拘守常宪当便道之官不得束身奔走稽颡城阙瞻系天衢驰心辇毂臣不胜屏营延仰谨拜表以闻  

为呉令谢询求为诸孙置守冡人表【`张悛`】  

臣闻成汤革夏而封杞武王入殷而建宋春秋征伐则晋修虞祀燕祭齐庙夫一国为一人兴先贤为后愚废诚仁圣所哀悼而不忍也故三王敦继絶之徳春秋贵柔服之义昔汉髙受命追存六国凡诸絶祚一时并祀亲与项羽对争存亡逮羽之死临哭其丧将以位尝侔尊力尝均势虽功夺其成而恩与其败且暴兴疾颠礼之若旧残戮之尸乃以公葬若使羽位承前绪世有哲王一朝力屈全身从命则楚庙不堕有后可冀伏惟大晋应天顺民武城止戈西戎有即叙之人京邑开呉蜀之馆兴灭加乎万国继絶接扵百世虽三王弘道商周称仁洋洋之美未足以喻是以孙氏虽家失呉祚而族蒙晋荣子弟量才并肩进取怀金侯服佩青千里当时受恩多有过望臣闻春雨润木自叶流根■〈氏鸟〉鸮恤功爱子及室故天称罔极之恩圣有绸缪之惠追惟吴伪武烈皇帝遭汉室之弱值乱臣之强首倡义兵先众犯难破董卓于阳人济神器于甄井威震羣狡名显往朝桓王才武弱冠承业招百越之士奋鹰扬之势西赴许都将迎幼主虽元勲未终然至忠已着夫家积义勇之基世传扶危之业进为狥汉之臣退为开呉之主而蒸尝絶于三叶园陵残于薪采臣窃悼之伏见呉平之初明诏追录先贤欲封其墓愚谓二君并宜应书故举劳则力输先代论徳则惠存江南正刑则罪非晋冦从坐则异世已轻若列先贤之数蒙诏书之恩裁加表异以宠亡灵则人望克厌谁不曰宜二君私奴多在墓侧今为平民乞差五人蠲其徭役使四时修护颓毁埽除茔垄永以为常  

劝进表【`刘琨`】  

建兴五年三月癸未朔十八日辛丑使持节散骑常侍都督河北并冀幽三州诸军事领护军匈奴中郎将司空并州刺史广武侯臣琨使持节侍中都督冀州诸军事抚军大将军冀州刺史左贤王渤海公臣匹磾顿首死罪上书臣琨臣匹磾顿首顿首死罪死罪臣闻天生蒸民树之以君所以对越天地司牧黎元圣帝明王鉴其若此知天地不可以乏飨故屈其身以奉之知黎元不可以无主故不得已而临之社稷时难则戚藩定其倾郊庙或替则宗哲纂其祀所以弘振遐风式固万世三五以降靡不由之臣琨臣匹磾顿首顿首死罪死罪伏惟髙祖宣皇帝肇基景命世祖武皇帝遂造区夏三叶重光四圣继轨惠泽侔于有虞卜年过于周氏自元康以来艰祸繁兴永嘉之际氛厉弥昬宸极失御登遐丑裔国家之危有若缀旒頼先后之徳宗庙之灵皇帝嗣建旧物克甄诞授钦明服膺聪哲玉质幼彰金声夙振冢宰摄其纲百辟辅其治四海想中兴之美羣生怀来苏之望不图天不悔祸大灾荐臻国未忘难冦害寻兴其时刘曜纵逸西都敢肆狂悖陵虐天邑臣等奉表使还仍承西朝以去年十一月不守主上幽劫复沉虏廷神器流离再辱荒逆臣每览史籍观之前载厄运之极古今未有茍在食土之毛含气之类莫不叩心絶气行号巷哭况臣等荷宠三世位厕鼎司承问震惶精爽飞越且悲且惋五情无主举哀朔埀上下泣血臣琨臣匹磾顿首顿首死罪死罪臣闻昬明迭用否泰相济天命未改厯数有归或多难以固邦国或殷忧以启圣明齐有无知之祸而小白为五霸之长晋有骊姬之难而重耳主诸侯之盟社稷靡安将必有以扶其危黔首几絶必将有以继其绪伏惟陛下弘徳通于神明圣姿合于两仪应命世之期绍千载之运夫符瑞之表天人有征中兴之兆图谶埀典自京畿陨丧九服崩离天下嚣然无所归怀虽有夏之遘夷羿宗姬之离戎患蔑以过之陛下抚寜江左奄有旧呉柔服以徳伐叛以刑抗明威以摄不类伏大顺以肃宇内纯化既敷则率土宅心义风既畅则遐方企踵百揆时序于上四门穆穆于下昔少康之隆夏训以为美谈宣王之兴周诗以为休咏况茂勲格于皇天清辉光于四海苍生颙然莫不欣戴声教所加愿为臣妾者哉且宣皇之胤惟有陛下亿兆攸归曽无与二天祚大晋必将有主主晋祀者非陛下而谁是以迩无异言逺无异望讴歌者无不吟咏徽猷狱讼者无不思感圣徳天地之际既交华裔之情允洽一角之兽连理之木以为休征者盖有百数冠带之伦要荒之众不谋而同辞者动以万计是以臣等敢考天地之心因函夏之趣昧死以上尊号愿陛下存舜禹至公之情狭巢由抗矫之节以社稷为务不以小行为先以黔首为忧不以克让为事上以慰宗庙乃顾之怀下以释普天倾首之望则所谓生繁华于枯夷育丰肌扵朽骨神人获安无不幸甚臣琨臣匹磾顿首顿首死罪死罪臣闻尊位不可久虚万几不可久旷虚之一日则尊位以殆旷之浃辰则万几以乱方今锺百王之季当阳九之会狡冦窥窬伺国瑕隙齐民波荡无所系心安可以废而不恤哉陛下虽欲逡巡其若宗庙何其若百姓何昔惠公虏秦晋国震骇吕郄之谋欲立子圉外以絶敌人之志内以固阖境之情故曰丧君有君羣臣辑穆好我者劝恶我者惧前事之不忘后代之元龟也陛下明并日月无幽不烛深谋逺虑出自胸怀不胜犬马忧国之情迟覩人神开泰之路是以陈其乃诚布之执事臣等各忝守方任职在遐外不得陪列阙廷共观盛礼踊跃之怀南望罔极谨上臣琨谨遣兼左长史右司马臣温峤主簿臣辟闾训臣匹磾遣散骑常侍征虏将军清河太守领右长史髙平亭侯臣荣劭轻车将军关内侯臣郭穆奉表臣琨臣匹磾顿首顿首死罪死罪  

荐谯元彦表【`桓温`】  

臣闻太朴既亏则髙尚之标显道丧时昬则忠贞之义彰故有洗耳投渊以振玄邈之风亦有秉心矫迹以敦在三之节是故上代之君莫不崇重斯轨所以笃俗训民静一流竞伏惟大晋应符御世运无常通时有屯蹇神州丘墟三方圮裂兎罝絶飨于中林白驹无闻于空谷斯有识之所悼心大雅之所叹息者也陛下圣徳嗣兴方恢天绪臣昔奉役有事西土鲸鲵既悬思宣大化访诸故老搜扬潜逸庶武罗于羿浞之墟想王蠋于亡齐之境窃闻巴西谯秀植操贞固抱徳肥遯扬清渭波于时皇极遘道消之会羣黎蹈颠沛之艰中华有顾瞻之哀幽谷无迁乔之望凶命屡招奸威仍逼身寄虎吻危同朝露而能抗节玉立誓不降辱杜门絶迹不面伪庭进免龚胜亡身之祸退无薛方诡对之讥虽园绮之栖商洛管寜之黙辽海方之于秀殆无以过于今西土以为美谈夫旌徳礼贤化道之所先崇表殊节圣喆之上务方今六合未康豺豕当路遗黎偷薄义声不闻益宜振起道义之徒以敦流遯之敝若秀蒙蒲帛之征足以镇静颓风轨训嚣俗幽遐仰流九服知化矣  

侍郎满辞合表【`宋鲍照`】  

臣言臣所居职限满今便収迹金闺云路从兹自逺鲔■〈鱼坙〉沉藏方絶光景祇恋迟回结涕濡泗臣嚚杌穷贱情嗜踳昧身弱涓甃地幽井谷本应守业垦畛剿芿牧鸡圏豕以给征赋而幼性猖狂因顽慕勇释担受书废耕学文画虎既败学歩亡成反拙归跂还陋燕雀日晏途逺块然自丧加以亡良根孤伎薄既同冯衍负困之累复抱相如消渇之疾志逐运离事与襄合束马埋轮絶逰息世宿福余庆爰遘圣明煦蒸霜霰莩甲云露得从下走叨迹人行操勒负羇班荣扈隶矜愚训短哀有弗及奉此而归足以没齿虽摩肌髪亡报天徳更冀营魂还能结草不胜感恋之情谨诣阙庭拜疏奉辞以闻  

谢随恩被原表【`鲍照`】  

臣言即日被曹宣命元统内外五刑以下浩泽荡汰臣亦预焉得从汉律故谬之辨闇遭周典肆眚之科大喜卒至非愿所图鱼愕鸡睨且悚且惭臣诚下愚不逹义方然君尊臣泰岂同犬马且常侍臣渊穆疏草即臣所作助人为恭犹加敬忆自巳率礼寜敢漫忘由臣悴贱可悔可诬曾参杀人臣岂亡过寝病幽栖亡援朝列身孤节卑易成论硋幸大明临下仁道毓物泽洎翾走臣覃末庆然古人有言杨者易生之木也一人植之十人拔之亡生杨矣何者植之者难拔之者易况臣一植之功不立众拔之过屡至同彼风霜异此贞脆书称天秩有礼易载坤福在谦臣之谦礼理谢福秩仰衔俯媿行叹坐戚即欲颠沛拜恩下庭但臣病久柴羸不堪冒渉小得趋驰星驾登路不胜荷佩之诚谨上疏以闻  

广州荐士表【`陆徽`】  

臣闻陵雪褒颖贞柯必振尊风赏流清原斯挹是以衣囊挥誉于西京折辕延髙于东帝伏见广州别驾从事史朱万嗣年五十三字少豫理业冲夷秉操纯白行称私庭能着官政虽氏非世禄官无通资而随牒南服位极僚首九综州纲三端府职频掌蕃机屡绩符守年暨知命亷尚愈髙氷心与贪流争激霜情与晩节弥茂歴宰金山家无寳镂之饰连组珠海室靡珰珥之珍确然守志不求闻逹实足以澄革污吏洗镜贪氓臣谬忝司牧任専万里虽情祇慎擢才阙豪露敢罄愚陋举其所知如得提名礼闱抗迹朝省搏岭表之清风负氷宇之洁望则恩融一臣而施光万物敢縁天泽云行时徳雨施每甄外州荣加逺国是以献其瞽言布埀听览  

辅政上铨序表【`齐萧衍`】  

表曰臣闻以言取士士饰其言以行取人人竭其行所谓才生于代穷逹惟时而风流遂往驰骛成俗媒糵夸衒利尽锥刀遂使官人之门肩摩毂击岂直暴盖露冠不避寒暑遂乃戢屦杖策风雨必至良由乡举里选不师古始称肉度骨遗之管库加以山河梁毕阙舆征之恩金张许史忘旧业之替吁可伤哉且夫谱谍讹误诈伪多绪人物雅俗莫肯留心是以冒袭良家即成冠族妄修边幅便为雅士负俗深累遽遭宠擢墓木已拱方被徽荣故前代选官皆立选簿应在贯鱼自有铨次胄籍升降行能臧否或素定怀抱或得之余论故得简通宾客无事埽门顷代陵夷九流乖失其有勇退忘进怀质抱贞者选部或以未经朝谒难于进用或有晦善藏声自埋衡荜又以名不素着絶其阶绪必须画刺投状然后弹冠则是驱廹亷撝奬成浇竞愚谓自今选曹宜精櫽括依旧立簿使冠履无爽名实不违庶人识崖涘造请自息且闻中间立格甲族以二十登仕后门以过立试吏求之愚怀抑有未逹何者设官分职惟才是务若八元立年居皁隶而见抑四凶弱冠处鼎族而宜甄是则世禄之家无意为善布衣之士肆心为恶岂所以弘奬风流希向后进此实巨蠧尤宜刋革不然将使周人有路傍之泣晋臣兴渔猎之叹且俗长浮竞人寡退情若限歳登朝必増年就宦故貌实昬童籍已踰立滓秽名教于斯为甚臣緫司内外忧责是任朝政得失义不容隠伏愿陛下埀圣淑之姿降听览之末则彛伦自穆宪章惟允  

## 文章辨体彚选卷一百三十二

（明）贺复征 编  

○表八  

为齐明皇帝让宣城郡公第一表【`梁任昉`】  

臣鸾言被台司召以臣为侍中中书监骠骑大将军开府仪同三司扬州刺史录尚书事封宣城郡开国公食邑三千户加兵五千人臣本庸才智力浅短太祖髙皇帝笃犹子之爱降家人之慈世祖武皇帝情等布衣寄深同气武皇大渐实奉话言虽自见之明庸近所蔽愚夫一至偶识量已实不忍自固于缀衣之辰拒违于玉几之侧遂荷顾托导扬末命虽嗣君弃常获罪宣徳王室不造职臣之由何者亲则东牟任惟愽陆徒怀子孟社稷之对何救昌邑争臣之讥四海之议于何逃责且陵土未干训誓在耳家国之事一至于斯非臣之尤谁任其咎将何以肃拜髙寝虔奉武园悼心失图泣血待旦寜容复徼荣于家耻宴安于国危骠骑上将之元勲神州仪刑之列岳尚书古称司会中书实管王言且虚饰宠章委成御侮臣知不惬物谁谓宜但命轻鸿毛责重山岳存殁同归毁誉一贯辞一官不减身累増一职已黩朝经便当自同国体不为饰让至于功均一匡赏同千室光宅近甸奄有全邦陨越为期不敢闻命亦愿曲留降监即埀顺许巨平之恳诚弥固永昌之丹慊或申乃知君臣之道绰有余裕茍曰易昭敢守难夺故可庶心弘议酌已亲物者矣不胜荷惧屏营之诚谨附某官某甲奉表以闻  

为范尚书让吏部封侯第一表【`任昉`】  

臣云言被尚书召以臣为散骑常侍吏部尚书封霄城县开国侯食邑千户奉命震惊心颜无措中谢臣素门凡流轮翮无取进谢中庸退惭狂狷固尝钻厉求学而一经不治篆刻为文而三冬靡就负书燕魏空殚菽粟蹑屩齐楚徒知贫贱既而分虎出守以囊被见嗤持斧作牧以薏苡兴谤赭衣为虏见狱吏之尊除名为民知井臼之逸百年上寿既曰徒然如其诚悦亦以过半乱离斯瘼欲以安归闭门荒郊再离寒暑兼以东皋数畆控带朝夕闗外一区怅望锺阜虽室无赵女而门多好事禄微赐金而欢同娯老折芰燔枯此焉自足陛下应期万世接统千祀三千景附八百不谋臣衅等离心功惭同徳泥首在颜舆棺未毁缔构草昧敢叨天功狱讼讴歌示同民志而隆器大名一朝总集顾已及躬何以臻此政当以接闬白水列宅旧丰忘舍讲之尤存诸公之费俯拾青紫岂待明经臣云中谢夫铨衡之重关诸隆替逺惟则哲在帝犹难汉魏以降逹识继轨雅俗所归唯称许郭拔十得五尚曰比肩其余得失未闻偶察童幼天机暂发固无足算在魏则毛玠公方居晋则山涛识量以臣况之一何辽落齐季陵迟官方淆乱鸿都不纲西园成市金章有盈笥之谈华貂申不足之叹草创惟始义存改作恭已南面责成斯在岂宜妄加宠私以乏王事附蝉之饰空成宠章求之公私授受交失近世侯者功绪参差或足食闗中或成军河内或制胜帷幄或门人加亲或与时抑扬或隠若敌国或策定禁中或功成野战或盛徳如卓茂或师道如桓荣四姓侍祠已无足纪五侯外戚且非旧章而臣之所附唯在恩泽既义异畴庸实荣乖儒者虽小人贪幸岂独无心臣本自诸生家承素业门无富贵易农而仕乃祖玄平道风秀世爰在中兴仪刑多士位裁元凯任止牧伯髙祖少连夙秉髙尚所富者义所乏者时薄宦东朝谢病下邑先志不忘愚臣是庶且去歳冬初国学之老博士耳今兹首夏将亚冢司虽千秋之一日九迁荀爽之十旬逺至方之微臣未为速逹臣虽无识唯利是视至于亏名损实为国为身知其不可不敢妄冒陛下不弃管蒯爱同丝麻傥平生之言犹在听览宿心素志无复贰辞矜臣所乞恃回宠命则彝章载穆微物知免臣今在假不容诣省不任荷惧之至谨奉表以闻  

为萧扬州作荐士表【`任昉`】  

臣王言臣闻求贤暂劳埀拱永逸方之疏壤取类导川伏惟陛下道隠旒纩信充符玺六飞同尘五让髙世白驹空谷振鹭在庭犹惧隠鳞卜祝藏器屠保物色闗下委裘河上非取制于一狐谅求味于兼采而五声倦响九工是询寝议庙堂借听舆皁臣位任隆重义兼家邦实欲使名实不违徼幸路絶势门上品犹当格以清谈英俊下僚不可限以位貌窃见秘书丞琅琊臣王暕年二十一字思晦七叶重光海内冠冕神清气茂允廸中和叔寳理遣之谈彦辅名教之乐故以晖映先逹领袖后进居无尘杂家有赐书辞赋清新属言玄逺室迩人旷物疎道亲养素丘园台阶虚位庠序公朝万夫倾望岂徒荀令可想李公不亡而已哉前晋安郡侯官令东海王僧儒年三十五理尚栖约思致恬敏既笔耕为养亦佣书成学至乃集萤映雪编蒲缉栁先言往行人物雅俗甘泉遗仪南宫故事画地成图抵掌可述岂直鼮鼠有必对之辩竹书无落简之谬暕坐镇雅俗弘益已多僧儒访对不休质疑斯在并东序之秘寳瑚琏之茂器诚言以人废而才实世资临表悚战犹惧未允不任下情  

为褚咨议蓁让代兄袭封表【`任昉`】  

臣蓁言昨被司徒符仰称诏旨许臣兄贲所请以臣袭封南康郡公臣门籍勲荫光锡土宇臣贲世载承家允膺长徳而深鉴止足脱屣千乘遂乃逺谬推恩近萃庸薄能以国让弘义有归匹夫难夺守以无贰昔武始廹家臣之策陵阳感鲍生之言张以诚请丁为理屈且先臣以大宗絶绪命臣出纂傍统禀承在昔理絶终天永惟情事触目崩陨若使贲髙延陵之风臣忘子臧之节是废徳举岂曰能贤陛下察其丹款特赐停絶不然投身草泽苟遂愚诚耳不任丹慊之至谨诣阙拜表以闻臣诚惶诚恐  

为范始兴作求立太宰碑表【`任昉`】  

臣云言原夫存树风猷没着徽烈既絶故老之口必资不刋之书而藏诸名山则陵谷迁贸府之延阁则青编落简然则配天之迹存乎泗水之上素王之道纪于沂川之侧繇是崇师之义拟迹于西河尊主之情致之于尧禹故精庐妄启必穷镌勒之盛君长一城亦尽刋刻之美况乎甄陶周召孕育伊颜故太宰竟陵文宣王臣某与存与亡则义形社稷严天配帝则周公其人体国端朝出藩入守进思必告之道退无茍利之専五教以伦百揆时序若夫一言一行盛徳之风琴书艺业述作之茂道非兼济事止乐善亦无得而称焉人之云亡忽移岁序■〈氏鸟〉鸮东徙松槚成行六府臣僚三藩士女人畜油素家懐铅笔瞻彼景山徒然望慕昔晋氏初禁立碑魏舒之亡亦从班列而阮略既泯故首冒严科为之者竟免刑戮置之者反蒙嘉叹至于道被如仁功叅微管本宜在常均之外故太宰渊丞相嶷亲贤并轨即为成规乞依二公前例赐许刋立寜容使长想九原樵苏罔失其禁驻跸长陵輶轩不知所适臣里闾孤贱才无可甄值齐网之弘弛宾客之禁策名委质忽焉二纪虑先犬马厚恩不答而弊帷毁盖未蓐蝼蚁珠襦玉匣遽饰幽泉陛下弘奬名教不隔微物使臣得骏奔南浦长号北陵既曲逢前施实仰觊后泽傥验杜预山顶之言庶存马骏必拜之感临表悲愳言不自宣求  

为刘瓛立馆表【`任昉`】  

昔在魏中爰及晋始书贵虚玄人悦陶纵瑚琏废泗上之容樽爼恣林下之适春干秋羽委旷而弗陈西序东胶寂寥而谁仰所以金鸡忘晓玉羊失驭神器毁于獯戎寳厯迁于于越岂不悲欤刘瓛澡身浴徳修行明经贱珪璧于光阴竟松筠于歳晩贫不陨获其心穷不二三其操而困无居止浮寓亲游垣栋倾替窐衢垫侧有朋自逺无用栖凭皆负笈担簦栉风沐露瓛之器学无谢前修辄欲与之周旋开馆招屈臣第西偏官有闲地北拒晋山南望通邑虽曰人境实少浮喧广轮裁盈数畆布以施立黉塾薄艺桑麻麄创茨宇  

建平王让右将军荆州刺史表【`江淹`】  

茂宠乃临炫夺彝典廵恩镜饰搅情震虑中谢臣闻该秩诏序匪贤莫能孚其职端维裂陜非功无或滥其选所以轮鞅国典缔结民纽五威咸平四精式训者也臣践行迷方试业敝绪徒以缀采宗莩承渥帝席执圭戴笔亟荷出内至乃曵组河县蔑驯羽之化鸣环京毂谢择鳞之政声绩两无风化双缺而龟钮未剔玺书频降复改册湘区分瑞衡服竟无贾琮交部之亷终乏郭伋并壤之信固以谊沓民明湫隘身讽不悟皇灵再辉河海重渥遂踰恒采妄贲异等荆门务要方城任绩水交沅沣山通岷峨襟带百县萦抱七州上徳懋勋尠居斯地宁臣胶固所宜膺荷是以燋薄魂色惊廹心影谨刷睿情置露弱志伏愿陛下停旒弛琪暂照琐曲则铸才式弘练物惟逺王度既清蒙识以泰不胜惭懅屏营之情  

萧骠骑后谢被侍中慰劳表【`江淹`】  

臣某言即日侍中秘书监臣戢至奉宣诏旨慰劳便受毂中帷练甲外垒旍麾蔽景舆徒竞气人怀秋严士蓄霜断晦魂已掩氛竖未县稽钺竚威寝兴震慨今王人临郊皇华降庭辉耀望实将激威武戴鹖之夫迎光蹀恩投石之师攀照竦惠楚纩越醪方兹惭润臣忝属阃私弥抱渥洽不任下情  

萧被尚书敦劝重让表【`江淹`】  

臣公言臣五写丹翘宜蒙凝照一降王人遂无蠲察复遣尚书臣岱兼侍中臣奂等奉宣慈灵重赐勉诲镜伏回环悯黙失图心魄交懅渊谷匪譬臣自初被诏迄于今时载惭载疑以悚以厉岂非深愳鸿典永忧末躬故琴瑟徒鸣不传广乐之响灯烬空举焉续经星之耀何则卓乎小者不足以任大守于蔽者不可以语通臣器乏渊源识暗机务伦济夷险每凭璇厯之逺龛折氛蜺辄资羣才之效臣寜有采竒鉴隠之能纲国提民之功乎不谓过延渥洽谬攀河汉荣宗蒀葐宠华暐映藉声探议共知其幸况傅保之崇殷周特贵牧司之寄魏晋称重上昭妙徳次拟英勋有踰兹序尠不紊裂今陛下方辟金门之听调绣扆之政何得去礼废雅近于臣始既亡前章孰表后世臣才孤位峻待罪亡日矣情哀理感事尽于斯伏愿一运天景微见藿心则物不逃形臣何恨焉不胜焦忧狼狈之至  

为栁世隆让封公表【`沈约`】  

臣闻悬旌玉塞贰师尚黜其功伐鼓炎州伏波犹惧其赏徒以兼委之施或难固辞抽心之情必无双夺是故俛容青阁愿还慈于裂壤窃歩丹墀希収宠于开赋昔窜命穷雉难廹势孤沈板未难负户非切及顾温凊之馆惧结尊慈之怀累叶喁喁举门惴惴臣事逼君亲理非外奬实赖朝謩谨肃宰略遐震奔鲸外剿臣何力焉幸得扶老携幼重出幽堵还轴归骖再践乡路岂可资国眚以邀其功因众功而飨其报遂使甘霜受电之心有同于饰请皎日大河之志匪殊于貌谒  

让仆射表【`沈约`】  

臣闻役壮休老上典所优晨行暮息事身恒分若夫玄黄未已非秋驾之卫筋力为用岂强饭之时养老杖乡抑推前典服戎告谢亲学匪任宿肉极其虚惫岁制防其不辜实所以蠲假衰疾収屏沦暮  

为韦雍州致仕表【`王僧孺`】  

一旦攀附遂无涯限排云矫汉飞捧待翼陆离蝉组照灼旛旗受脤推毂执珪奉酬变狭室于髙门改小冠于侯服况复还周纽其六印归齐列其五鼎常惧轮轻载积基薄墉髙器覆危倾人指鬼瞰老与年并疾随衰及途遥齿截漏廹钟鸣髙舂之景一斜不周之风忽至菌蟪疾阴倐驶无几堇蕣朝采飘零已及仰朱阙而掩涕俯蒙谷而自悲岂复式瞻拱黙仰接钟鼔傥帷盖未亲东岳稍驻击壤鼓腹其赐犹多  

觧官表【`陶弘景`】  

臣闻尧风冲天颍阳振饮河之谈汉徳括地商阴峻餐芝之气臣栖迟早日簪带久年仕岂留荣学非待禄恒思悬缨象阙孤耕垄下席月涧门横琴云际始奉中恩得遂丘壑今便灭影桂庭神交松友一出东闗故乡就望睠言兴念临波泻泪臣舟棹已遄无縁躬造不任攀恋之诚谨奉表以闻  

上昭明太子集别传表【`简文帝`】  

臣闻无怀有巢之前书契未作尊卢赫胥之氏坟典不传若夫正少阳之位主承祧之则口实为美唯称启诵自兹厥后罕或闻焉昭明太子禀仁圣之姿纵生知之量孝敬兼极温恭在躬明月西流幼有文章之敏羽钥东序长备元良之徳藴兹三善弘此四聦非假二疎寜劳四皓虎贲恧其经学智囊惭其调护岂止博望延宾寿春能赋问疑枣据书戒凭陵而已哉玉折何追星颓靡续地尊虢嗣外阳之术无征位比周储缑山之驾不反臣以不肖妄作明离出入铜龙仰瞻故实思所以揄扬盛轨宣记徳音谨撰昭明太子别传文集请备之延阁藏诸广内永彰茂实式表洪徽  

## 文章辨体彚选卷一百三十三

（明）贺复征 编  

○表九  

劝进梁元帝表【`陈徐陵`】  

封唐有圣还承帝喾之家居代维贤终纂髙皇之祚无为称于革舄至治表于埀衣而拨乱反正非间前古至如金行重作源出东莞炎运犹昌枝分南顿岂得掩显姓于轩辕非才子于颛顼莫不因时多难俱继神宗者也伏惟陛下出震等于勋华鸣谦同于旦奭握图秉钺将在御天玉縢珠衡先彰元后神祇所合非惟太室之祥图谍斯归何止尧门之瑞若夫大孝圣人之心中庸君子之徳固以作训生民贻风多士一日二日研览万几允文允武包罗羣艺拟兹三大宾是四门歴试诸艰咸熙庶绩斯无间而称也自无妄为象锺祸上京枭獍虔刘宗社荡坠嶙头铁额兴暴皇年封豨修蛇行灾中国灵心所宅下武其兴望紫极而行号瞻丹陵而殒恸家寃将报天赐黄鸟之旗国害宜诛神奉玄狐之录克李轶于河津征陶谦于海岱滕公拥树雄气方严张绣交兵风神弥勇忠诚贯于日月孝义感于氷霜如雷如霆非貔非虎前驱效命元恶斯殱既挂胆于西州方燃脐于东市蚩尤三塜寜谓严诛王莾千剸非云明罚青羌赤狄同界狼豺胡服夷言咸为京观邦畿济济还见隆平宗祀愔愔方承多福自氤氲浑沌之世骊连栗陆之君卦起龙图文因鸟迹云师火帝非无战阵之风尧誓汤征咸用干戈之道星躔东井时破崤潼雷震南阳初平寻邑未有援三灵之已坠救四海之羣飞赫赫明明躬行天罚如当今之盛者也于是卿云似盖晨映姚乡甘露如珠朝埀原寝芝芳感徳咸出铜池蓂荚司辰无劳银箭重以东渐玄莵西踰白狼髙栁生风扶桑衔日莫不编名属国归贡鸿胪荒服来宾遐迩同庆其文昭武穆跗蕚也如彼天平地成功业也如此久应旁求掌故询诏天官斟酌繁昌经营髙邑宗王启霸非劳武徳之候清跸无虞何事长安之邸扬龙旗以飨帝御凤扆以承天厯数在躬畴咨为让某官等至邺伏承圣旨谦冲为而不宰或云洛阳未复函谷无泥旋驾金陵方膺天眷愚谓大庭少昊非有定居汉祖殷宗皆无恒宅登封岱岳且署明堂廵狩章陵时行司隶何必西瞻虎踞乃建王宫南望牛头方称天阙抑又闻之玄圭既锡苍玉无陈乃棫朴之愆期非苞茅之不贡云和之瑟久废甘泉孤竹之管无闻方泽岂不慎欤伏愿陛下因百姓之心振万邦之命岂可逡巡固让方求石户之农髙谢为君徒引箕山之客未知上徳之不徳惟见圣人之不仁率土翘瞻苍生何望昔苏季张仪违乡负俗尚复招三方以事赵请六国以尊秦况臣等预奉皇华亲承朝命珪璋特逹通聘河阳貂珥雍容寻盟漳水加牢贬馆随世污隆瞻望乡关诚均休戚但轻生不造命与时乖等一介之行人同三危之逺摈承间内殿事絶耿弇之因封奏边城私等刘琨之哭不胜区区之至谨奉表以闻  

经通天台奏武帝表【`沈炯`】  

臣闻桥山虽掩鼎湖之灶可祠有鲁既荒大庭之迹无泯伏惟陛下降徳猗兰纂灵丰谷汉道既登神仙可望射之罘于海浦礼日观而称功横中流于汾河指栢梁而髙宴何其乐也岂不然与既而运属上仙道穷晏驾甲帐珠帘一朝零落茂陵玉盌遂出人间陵云故基共原田而膴膴别风余趾对陵阜而茫茫羁旅缧臣能不落泪昔承明既厌严助东归驷马可乘长卿西返恭闻故实窃有愚心黍稷非馨敢忘徼福但雀台之吊空怆魏君雍丘之祠未光夏后瞻仰烟霞伏増凄恋  

劝进梁元帝第三表【`沈炯`】  

众军以今月戊子緫集建康贼景鸟伏兽穷频击顿挫奸竭诈尽深沟自固臣等分勒武旅百道同趋突骑短兵犀函铁楯结队千羣持戟百万止纣七歩围项三重轰然大溃羣凶四灭京师少长俱称万岁长安酒食于此价髙九县云开六合清朗矧伊黔首谁不载跃伏惟陛下咀痛茹哀婴愤忍酷自紫庭绛阙胡尘四起壖垣好畤冀马云屯泣血临兵甞胆誓众而呉楚一家方与七国俱反管蔡流言又以三监作乱西凉义众阻秦塞而不通并州遗民跨飞狐而见絶豺狼当路非止一人鲸鲵不枭倐焉五载英武克振怨耻并雪永寻霜露伊何可胜臣等辄依故实奉修社庙使者持节分告园陵嗣后升遐龙輴未殡承华掩曜梓宫莫测并即随由备办礼具凶荒四海同哀六军袒哭圣情孝友理当感恸日者百司岳牧仰祈宸鉴以锡珪之功既归有道当璧之礼允属圣明而优诏谦冲窅然凝邈飞龙可跻而干爻在四帝阍云呌而阊阖未开讴歌载驰是用翘首所以越人固执熏丹穴以求君周民乐推踰岐山而事主汉主不即位无以贵功臣光武止萧王岂谓绍宗庙黄帝迷于襄城尚访御人之道放勲入于姑射犹使罇爼有归伊此傥来岂圣人所欲帝王所应不获已而然伏读玺书寻讽制旨领怀物外未奉慈衷陛下日角龙颜之姿表于狥齐之日彤云素灵之瑞基于应物之初博学则大哉无所与名深言则晔乎文章之观忠为令徳孝实动天加以英威茂略雄图武算指麾则丹浦不战顾盼则阪泉自荡地维絶而重纽天柱倾而更植凿河津于孟门百泉复启补穹仪以五石万物再生纵陛下拂袗衣而逰广成登弇山而去东土羣臣安得仰诉兆庶何所归仁况郊祀配天罍篚礼旷斋宫清庙匏竹不陈仰望鸾舆匪朝伊夕瞻言法驾载渇且饥岂可久稽众议有旷彛则旧邦凯复函洛已平髙奴栎阳宫馆虽毁浊河清渭佳气犹存皋门有伉甘泉四敞土圭测景仙人承露斯盖九州岛之赤县六合之枢机博士捧图书而稍还太常定礼仪其巳列岂得不扬清警而赴名都具玉銮而旋正寝昔东周既迁镐京遂其不复长安一乱郏洛永以为居夏后以万国朝诸侯文王以六州匡天下方之迹基百里劔杖三尺以残楚之地抗拒六戎一旅之卒剪夷三叛坦然大定御辩东归解五牛于冀州秼六马于谯郡缅求前古其可得与对扬天命无所让徳有理存焉敢重祈奏  

贺平邺都表【`北周庾信`】  

臣某言臣闻太山梁甫以来即有七十二代龙图龟书之后又巳三千余年虽复法制树司礼殊乐异至于文离武落剡木弦弧席卷天下之心包含八荒之志其揆一矣伏惟皇帝陛下握天枢秉地轴驾驭风云驱驰龙虎沈雄内断不劳谋于力牧天策勇决无待问于容成是以威风所振烈火之遇鸿毛旗鼔所临冲风之卷秋叶窃闻伊洛戎夷幽并僭伪抱图载籍巳归丞相之府衔玉系绶并诣中军之营百年逋诛遂穷巢窟三代敌怨俄然埽荡昔周王洧水之师尚劳再驾轩辕上谷之战犹须九伐未有一朝指麾独决神武平定■〈宀禹〉内光宅天下二十八宿止余吴越一星千二百国裁漏麟洲小水若夫咸康之年四方始定建武之代诸侯并朝不得同年而语矣虽复八风并唱未足颂其英声六律俱陈无以歌其神武坐钧台而誓众姒启继夏禹之功入商郊而问辠姬发成周文之志无改之道大孝也欤当今鹿台巳散倾宫巳遣兵藏武库马入华山立明堂之制奏大武之乐盛矣哉上天降休未之有也政须东南一尉立于北景之南西北一侯置于交河之北然后命东后诏苍冥衢坛琬碑银绳琼检告厥成功差无惭德臣忝窃荣幸莅政东藩不获躬到阙庭预观大庆不胜鳬藻踊跃之至  

为阎大将军乞致仕表【`庾信`】  

臣某言臣闻礼云大夫七十致仕于朝传家于子膳则贰珍衣称时制臣自出身奉国四十余年遭遇风云从微至着太祖文皇帝扶危济难奄有关河臣实无堪中涓从事自洛食风尘河梁旗鼔华阴有白马之兵河曲有黄沙之阵臣虽用命不能竒策功薄赏厚因人成事恩泽年表常以愧心仰奉周朝以揖让登庸讴歌受命主贵臣迁频烦荣宠三槐以铸鼎象物知其神奸五等以桓珪饰瑞守其宫室臣以何徳兼而有之况复水土之职王梁以应谶受征兵戈之王韩信以登坛独拜语其连类臣又何人当今四海未寜三方鼎峙陛下劳心之日羣公展効之秋而臣甲子既多耄年又及无参宾客之事谬逹诸侯之班尸禄素餐久紊彝典负乘致冦徒烦有司加以寒暑乖违节宣失序风水交侵菁华巳竭虽复亷颇强饭马援据鞍求欲报恩何能为役荣启期之乐适足自贻烛之武之言亡能为也特乞解所居官言从初服事符骸骨之请非谋几杖之赐若臣北陵移病东皋归老山河茅社一反司勋公侯珪璧还封典瑞则朝无冒位之人臣免妨贤之责虞氏养老敢希东序之荣周朝如荼岂望西郊之礼但瞻仰天威方违咫尺徘徊城阙私増凄恋不任知止之情  

进象经赋表【`北周庾信`】  

臣某言臣伏读圣制象经并观象戏私心踊跃不胜抃舞伏以性与天道本絶寻求直以悬诸日月遂获瞻仰九州岛既奠近对河图四辙中绳全观玉策未飞玄鹤光闻金石之声不上赤城独见烟霞之气置管而测光景愈髙沉玉而观渊泉益逺寖不自涯课虚为赋词非寥亮学无雕刻遂敢陈述诚为厚颜况复日之逺近本非童子所问天之浑盖岂是书生所谈冒用奏闻伏増流汗之至  

齐王进苍乌表【`庾信`】  

臣某言臣闻飞南阳之雉尚阐霸图下建章之鹄犹调和气况乃虞廷告瑞姬社呈祥咸髙识哺之心实贵能知之性伏惟皇帝陛下徳教百姓孝刑四海摄提从纪天下文明是以东海输禽乍改黔质西山度羽或变苍精臣去月三十日行到陜州获大都督莫仁回乐列称于州射堂内见一苍乌林薄回翔循环不去驻乘木之精转司风之翼即召仪同某甲等同时观见斯实礼敬所覃孝慈之感理宜归瑞秘图书祥帝册用光至徳取効升平毋令赤凤留止偏为痊玉之歌玄鹤徘徊独擅衔珠之舞  

## 文章辨体彚选卷一百三十四

（明）贺复征 编  

○表十  

让右丞相表【`唐张说`】  

臣说言伏奉今月十日制书除臣尚书右丞相恩命自天战局无地臣说中谢臣少长儒门恳凿坟史才非髙格官不因人徒以命偶龙兴位阶鸿渐五入西掖七践南宫中间拙延谪放直招玷缺伤矢之禽闻弦虚坠赐环之客听歌先泣此则魂为危感气由惧夺安可重収废器再辱端揆何以师长礼闱正持宪府当今典章革故风教鼎新野无四隠朝有三杰具瞻之地愿择时髦臣幸沐遗簪堕履之恩好生养老之徳朝逰简牍暮对图书受赐无涯循荣过分岂更干处士之横议招匈奴之遥哂艾骨自疮负乘致冦虽则愚情怀恋腼冒求宠亦望圣慈限恕令度余年愿停今授长守旧史罄陈肝胆非敢饰让谨诣朝堂奉表自乞臣说诚惶诚恐顿首顿首死罪死罪谨言  

进鬬羊表【`张说`】  

臣某言臣闻勇士冠鸡武夫戴鹖推情举类获此鬬羊逺生越隽蓄情刚决敌不避强战不顾死虽为微物志不可挫伏惟陛下选良家于六郡求猛士于四方鸟无遁材兽不藏伎如蒙効竒灵囿角力天场却鼔怒以作气前躅踯以奋击趹若奔云之交触碎如转右之相叩裂骨赌胜溅血争雄敢毅见而冲冠鸷狼闻而击节冀将少助明主市骏骨揖怒蛙之意也若使羊能言必将曰苦斗不解立有死者所赖至仁无残量力耴劝焉臣縁损足未堪履地谨遣男驸马都尉垍谨诣金阙门陈进轻冒宸严伏深战越  

皇太子请家令寺地给贫人表【`崔融`】  

臣某言臣闻法天之道义属于有余象地之宜理存于益寡顷以咸城近县鄜市傍州颇积风霜或侵苖稼天皇两仪合徳百姓为心发仓廪以赈贫人埀雨露以滋微物俗荷财成之施家怀亭毒之恩臣滥奉宗祧亲承覆载岁时衣服咸慿府藏之余朝夕膳羞必伫饔饩之办过此以往臣亦何求但知问竖寝门尊师胄序魏两文儒之盛窃所系心汉储汤沐之资未尝留意但关辅之地萌庶孔殷丁壮受田罕能充足所以水旱之岁家室未丰正末端本思有禆助臣家令寺有地九百余顷特请回授关中贫下等色虽地非安邑寜期千户之身而价等露台虚费十家之产伏乞皇恩逺及圣泽旁流矜臣愚効遂臣诚请谨遣某官奉表以闻  

请致仕表【`高郢`】  

臣郢言再表陈情一心仰施瞽言无感宸眷不回今月四日中使魏寳羲至奉宣进止赐臣还诏倍加荣奬未允愚衷惊宠循涯伏躬陨越臣某中谢臣闻劳生佚老天理自然蠕动翾飞日入皆息时不期而必至物虽强而无繇礼经所以制限疲薾所以获退自非贡禹之守经据古赵嘉之正身匪懈韩暨之志节髙洁山涛之道徳模表人皆顾望礼以至公纵过常期讵为贪冒其有当仁不让急病忘身岂止君命犹宜身举故魏伐秦师唐睢请车而游汉议边将充国对无踰于老臣所谓忠无不纳礼亦从宜如此则选旧任能足供国用优年加惠得遂时归古之进退鲜不繇此臣以不才叨辱髙位幸而免戾年及乞骸茍蒙得请之恩实受终身之赐若叨荣不怍当退而留则上累皇明下重臣罪况臣自少力薄不知等夷年老气衰见就羸惫形因荣弊病与齿并营卫多乖膝胫多痹既忧废职又惧妨贤内外交攻生涯转廹穷暮之恳不遑起居刍荛之辞巳罄肝胆一物有闗于亭毒容光时假于照临顾西山而骇目瞻北阙以驰心臣郢不胜战惕感恋之至  

代公主让起新宅表【`李峤`】  

臣妾言伏承圣慈以妾居处褊狭欲开拓宅北更起新第恭闻睿旨不胜惭惕陛下骨肉之爱天至而溟深敦叙之风日隆而月厚乃复推心连蕚结念同胞方欲广沁水之庭除増常山之版筑虽殊恩曲奬惠泽实浸于肌肤而妨公害私谤讪恐盈于道路况臣妾承灵天妹藉宠王姬舆服亚于椒宫土田方于茅社甲第之当衢向市并列三区别庐之带水连山将盈万畆深埒则可乘骐骥髙楼则唯待凤凰常忧瞰室之易灾实惧满堂之难守寜可更求轮奂别构崇深扰闾里之甿黎倾国家之府藏且鬼神所福尝矜于缺隅贤圣埀箴必诫于丰屋孙叔辞良沃之土晏婴求湫隘之居妾虽愚蒙颇闻训典实愿归师老氏以止足自防仰慕周公将逸豫为戒但希安分于容膝非敢攀荣于润身且坊为要冲地当贵里畆赁二三十贯居人四五百家夺其近市之门闾生其破家之怨雠虽下人之不语岂愚妾之能安又妾之平生每存舍施屈身济物心所愿为益已害人情岂能处今麦苖虽盛谷价未丰家少粮储人多菜色但可劝耕耘之业未宜兴土木之功伏乞俯察愚诚傍询众望体东作之尤加知西第之非急収兹霈泽惠彼黎蒸则天下苍生孰不欣幸无任悾欵屏营之至谨遣某官诣朝堂奉表陈请以闻  

为欧阳通让司礼卿第二表【`李峤`】  

臣通言臣受恩怖惧已荐欵诚而还旨绸缪未埀矜亮俯仰局蹐心魂震荡臣通诚惶诚恐顿首顿首死罪死罪臣学艺双缺心迹两芜顾常接言友朋而信未盈缶陈力官守而智罕挈缾徒以沐道康衢飡和休厯四方无事逢圣后之埀衣百度已贞得庸夫之髙枕幸承寛大遂安忝窃本将荣利求逹不以亷隅自修厚禄尊官雅是所溺陈辞抗疏岂以为髙诚以理茍未安义则不可何者器有剂限物有局量当其才则事或能济踰其分则力所不堪是以枯木朽株不荷栋梁之任謏闻曲学不为廊庙之资臣妨贤自久窃位非今然自承乏具僚叨荣散职虽云尸忝未甚隳废至于典司邦礼出纳王言徒饰躬而自强终絶膑而无力汝作霖雨既非庸妄所堪臣为股肱必致阴阳之失亏名损实匪顾身庇蠧政伤风将辱朝鉴诚为贪冒岂敢自安伏愿回日月之明収云霄之泽察臣繇衷之情矜臣知止之分则周庙之器无惧于盈满曹人之衣或免于讥刺无任惭惧屏营之至谨诣朝堂奉表以闻  

谢赐香药面脂表【`张九龄`】  

臣某言某至宣勅旨赐臣裛衣香面脂及小通中散等药捧日月之光寒移雪海沐云雨之泽春入花门雕奁忽开珠囊暂觧兰熏异气玉润凝脂药自天来不假淮王之术香宜风度如传荀令之衣臣才谢中人位叅上将疆埸効浅山岳恩深唯因受遇之多转觉轻生之速  

为建安王献食表【`陈子昻`】  

臣谬籍葭莩叨荣圭社元戎出塞违凤扆而逾年班师入朝拜鸾闺而有日而策勋饮至频承湛露之恩献寿奉觞未申行潦之荐所以白茅微藉愿享于钧台潢污菲诚思奉于瑶水谨辄献食一百轝伏知金鸡瑞鼎盈上帝之珍羞玉女行厨尽羣仙之品味以兹菲薄有陋苹蘩多惭在藻之欢窃有献芹之志所愿皇慈俯纳丹慊获申天子万年永庆南山之寿微臣百拜长承北极之恩  

陈情表【`张文成`】  

万死粪土臣文成言臣忝朝班幸蒙驱策不了任使辠应至死自可钳口吞声伏待刑书灰身粉骨甘从斧钺岂可昆虫惜命雀鼠贪生区区微心有所未尽臣平生好学颇爱文章虽不逮于词人滥流传于视草近来撰集诗赋表记等若干卷编集拟进缮冩未周负谴明时方从极典恐士衡止息华亭之唳不闻嵇康顾影广陵之音永絶缺简零落抱痛幽泉昔司马迁请就腐刑以终史记汉武帝愍其至恳矜而许之伏愿陛下遂臣万请之心寛臣百日之命集录缮写奉进阙庭微愿获申就死无恨然后归辠廷尉肆诸市朝腰领横分有同仙化肝脑涂地百代如生骸骨埋尘千载不朽  

辞上滑州刺史陈情表【`李邕`】  

臣某言臣素无艺能积负讪谤众口之多自可销金怨雠之心每堪殒首伏惟陛下至明大圣察之纎微淳徳上仁洗之瑕秽山川纳者不择熏莸天地覆之是沾雨露且久荷惠渥大庇官荣今臣蒙国用累及躯命事出涯分之外恩加父母之深已逝之魂复归朽质既存之地更忝髙班虽欲杀身未能报徳弥惭持禄有以保名秋燕辞巢必徘徊于大厦老马离秣终顾歩于华轩况臣今兹六十有七光阴荏苒行止欹危就木之时未知几日悬车之岁仅有三年不任违逺涕恋之至  

为韦相让豳公表【`贾至`】  

臣见素言伏奉某月日制书封臣豳国公食邑五百户仍特加金紫光禄大夫兼与一子五品臣次男谔又特授五品官者臣才术寡薄操行无取幸因资序谬陟台衡不能燮理和气禆补徳化致使四凶构慝天下震惊鸾舆南巡函谷失守语曰焉用彼相易曰负且乘致冦至由此言之臣虽杀身不足补过且臣值禄山干纪不能制其命臣与国忠同侪不能正其恶尸忝厚禄窃位多时一在扈从之初不即死者盖以翠华歴险牧圉无扞驽马思効且伏辕舆候至蜀城自拘司败岂谓涣汗大布网豁江河茅土猥加恩回日月当今天下未定忠义驱驰封赏之行不宜踰滥借如翼从行李操执鞭辔臣子职分何名为功以此受封不可以训贪荣冒宠非臣所图伏愿俯埀矜悯舍此阶爵不使臣父子得辠扵公议见嗤于有识微臣幸甚臣不任恳廹之至  

进王维集表【`王缙`】  

臣缙言中使王承华奉宣进旨应是王维文赋并仰录写进上者恩命忽临以惊以喜退因编录又窃感伤臣兄文词立身行有余力常持坚正秉操孤贞纵居要剧不忘清浄实见时辈许以髙流至于晩年弥加进道端坐虚室念兹无生乘兴为文未曽举笔或散朋友之上或留箧笥之中臣近搜求尚虑零落诗笔共成十卷今且随表进上曲承天鉴下访遗文魂而有知荷宠光于幽穸没而不朽成大名于圣朝臣不胜感戴悲恳之至  

为郭令公出上都赴奉天行营勅赐锦战袍并口脂等谢表【`王諌`】  

臣某言臣今日已时至临皋驿西开府鱼朝恩见奉宣进上赐臣锦战袍等未时至管城驿县中使至赐臣瓜两颗圣慈洊及宠赐频加荣有同于衣锦恩乃及于挟纩重裘莫比被练非坚以此临戎期于尽敌况传之香泽分以甘瓜推食解衣未足为踰誓当毕命少答殊私身膏草野实伸至愿无任受恩稠迭之至  

刘相请女婿潘炎罢元帅判官陈情表【`王諌`】  

臣晏言臣实凡浅谬典枢衡元元未安庶政多阙涓尘罕录尸素空惭臣女婿元帅判官驾部贠外郎知制诰潘炎入待帏幄又司戎政嫌疑之地颠沛是忧顷者累表陈闻冀炎得归省闼不谓天听未逹尚阻愚诚内怀氷炭若坠泉谷臣某诚惶诚恐臣闻统天下者以天下为量举直错枉不私其亲故能启至公之门塞羣邪之路伏惟元圣文武皇帝陛下绍休圣绪惟新寳厯内厘百揆外清四海鹓鸾之士充庭满阶而臣与潘炎俱忝近宻兵权国政在臣二人是使恶炎者易为辞疾臣者易为毁倘炎获戾臣无以见雪脱臣遇谤炎无以自明此臣所以寤寐兢惶罔知攸止昔霍光为大司马长女婿度辽将军范明友次女婿羽林监任胜为东西宫卫尉威势崇重冠于一时不能抑退卒见倾覆前史所恶书而贬之又刘弘为镇南将军时朝廷以其女婿夏侯陟为襄阳太守弘表陟亲戚旧制不得相监有诏听从竟免祸败先贤所尚美而书之臣虽才谢古人智不经逺每忧覆餗大惧妨贤窃惟瓜李之嫌寜望桑藿之许今是以沥肝上请昧死闻天必元帅藉炎谘谋则臣甘退引如或庙堂留臣择用伏愿终许罢炎庶遂刘弘之心无成子孟之祸  

代宗让皇太子表【`常衮`】  

臣某言臣闻君父之命诚不合辞臣子之心固无所隠隠之则有累天鉴辞之则有负国贞在无隠而不言虽禀命而非孝臣所以省躬审分让徳推贤沥恳上闻冒严亟请丹诚罔敢皇睠未昭战兢失图精爽飞越臣某诚惶诚恐顿首顿首伏以国之上嗣古曰元良观象于天应前星之环极取法于地视少海之朝宗必访蓍龟以承主鬯臣幼非乐善长未好儒慈奬特深愚蒙不易教之羽钥有昧乐章训以诗书终迷义府逰亏四老才乏五官人莫系心徳非守器顷者外统羣师内录尚书窃惧任荣以速官谤今谬尘博望猥辱寿春位登青宫礼絶朱邸且乖人望载黩朝经循名责实未足承天之序舍长立贤亦犹行古之道伏惟陛下博取公议允纳微诚更择温文俾膺继绍逺想伯夷之让用升季歴之材至公大行天下幸甚无任恳廹屏营之至谨奉表陈让以闻臣诚惶诚恐顿首顿首  

## 文章辨体彚选卷一百三十五

（明）贺复征 编  

○表十一  

礼部贺嘉禾及芝草表【`唐栁宗元`】  

臣某等言伏见今月某日内出剑南所进嘉禾图及陜州所进芝草示百寮者珍图焕开瑞彩交映遐迩偕至福应攸同臣某等诚庆诚贺顿首顿首伏惟皇帝陛下缉熙至道保合太和天惟发祥地不爱寳嘉禾擢质灵草抽英献于王庭唐叔惭同颖之异荐诸郊庙班史谢连叶之竒既呈薿薿之祥更覩煌煌之秀丰年斯着圣寿用彰饮和之人欢忭无极臣优游至化披翫殊姿庆抃之诚倍百恒品  

为淮南杜相公请赴行营表【`刘禹锡`】  

臣佑言臣自守淮濆巳周星纪虔奉朝典粗安遐方素効未闻新恩荐及身曵两绶寄深一隅蚊蚋负山力诚不足鹰鹯逐鸟志则有余臣再授兵符夙叅军幕被坚执鋭虽未经于戎行受制代谋亦尝习于事业自忝藩翰属时清平无施汗马之劳但咏鞬櫜之什今则遭遇殊奬委之専征以臣率先是臣素志况闻徐州士众本无叛心仓卒之间危疑至此臣请自临疆埸亲领纪纲裂帛系书谕其祸福椎牛飨士养以威声冀宣皇风照兹蠢类以忠义感胁从之伍以含弘安反侧之徒草面悛心期乎不日其扬州留务请令行军司马路应权知伏乞圣慈俯赐照鉴  

苏州刺史谢上表【`刘禹锡`】  

臣某言伏奉制书授臣苏州刺史始从郎署出领郡长承命若惊省躬増感臣伏惟皇帝陛下受上玄之眷佑扬列圣之耿光大康黎元慎择牧守徳音每发品物咸苏臣本书生素无党援谬以薄伎三登文科徳宗皇帝擢为御史在台三载例转省官永贞之初权臣领务遂奏录用盖闻虚名惟守职业实无朋附竟坐飞语贬在遐藩宪宗皇帝后知事情却授刺史凡歴外任二十余年伏遇陛下应运重光物无废滞収拾耆旧尘忝班行既幸逢时常思展効在集贤院四换星霜供进新书二千余卷儒臣之分甘老于典坟优诏忽临又委之符竹分忧诚重恋阙兹深石室之书空留笔札金闺之籍已去姓名本末可明申雪无路岂意圣慈弘纳不隔卑微面辞之日特许外殿天颜咫尺臣礼兢下不敢尽言空怀诚恳谢恩而出生光于九陌之间授训而行布政于五湖之外臣即以今月六日到任上讫伏以水灾之后物力素空臣谨扬皇风慰彼黎庶臣闻有味之物蠧虫必生有才之人毁言必至事理如此古今同途了然无蔽唯在明圣伏惟陛下察臣此言则天下之人无不幸甚江海逺地孤危小臣虽雨露之恩幽遐必被而犬马之恋亲近为荣臣无任感恩屏营之至  

进异物驹表【`令狐楚`】  

臣某言得当道征马使穆林状称忻州定襄县王进封村界于五月十二日夜孳化马羣内异驹一疋白騧文马画图送到者臣谨差虞辛峻専往考验并母取到太原府而毛色变换与青驹色駄头铁额红鼻肉骏尾上茸毛额带星文旋肋骨左右各十八枚四蹄青两眼黒续得穆林状称当生之夜羣马皆嘶灵质炳然休征备矣臣某中谢臣闻马之精也自天而降马之功也行地无疆是以武籍其威文荣其徳谨按马经云肋数十六者行千里伏惟陛下握负图之瑞緫服皁之灵异物殊祥蔚然丛集臣观前件驹灵表挺特雄姿逸异颈昻昻而凤顾尾宛宛以蛇蟠信坤元之利贞诚太乙之玄贶自将到府便丽于宫每饮以清池牧于芳草则弥日翘立驱之不前及长风时来微雨新霁辄骧首奔骋追之莫及臣某恒亲省视専遣柔驯倘骏骨峰生竒毛日就获登华廐既备属车逺齐飞兎之名上奉应龙之驭天下大庆微臣至愿见今养饲至秋中即専进献伏惟陛下兼爱好竒想其风采今谨图画随表上进  

受节钺上表【`田弘正`】  

臣闻君臣父子是谓大伦爰立纪纲以正上下其或子不为子臣不为臣覆载莫可得容幽冥所宜共殛臣家本边塞累代唐人从乃祖乃父以来沐文子文孙之化臣幸因宗族早立偏禆驱驰戎马之乡不覩朝廷之礼惟忠与孝天与臣心常思奋不顾生以身狥国无由上逹私自感伤岂意命偶昌时事縁难故白刅之下谬见推崇天慈遽临免书罪累朝章荐及仍委旗旄锡封壤于全藩列班崇于八座君父之恩已极丝毫之効未伸但以腼冒知羞低徊自惧是知功荣所著必俟危乱之时徼幸之来却在清平之日循涯揣分以宠为忧伏自天寳已还幽陵肇乱山东奥壤悉化戎墟外无军士内襄枭獍官封代袭刑赏自専国家含垢匿瑕埀六十载臣每思此事当食忘飡若稍假天年得奉宸算兼弱攻昧批亢捣虚竭鹰犬之资展获禽之用导扬和气洗涤伪风然后退归田园以避贤路臣怀此志陛下察之  

贺诛呉元济表【`元稹`】  

臣闻拯遗甿于沟渎非圣不能埽余沴以雪霜非天不可日者神弃申蔡蓄为污潴五十年间三后贻顾眇尔元济继为凶妖谓君命可逃谓父死为利陛下凝兹睿算取彼凶残不越殷宗之期遂剿淮夷之命威动区宇道光祖宗凡在生成孰不欢忭臣忝官藩翰率舞阙庭瞻望徘徊无任踊跃屏营之至  

贺平党项表【`杜牧`】  

臣某言伏奉二月二十七日勅党项剪除北边寜静华夏同庆道路欢呼臣某诚庆诚忭顿首顿首伏以上天有震耀杀戮王者有攻讨诛夷是以不暂费者不久寜不一劳者不永逸伏以自古处逺人于内地未有不为患者春秋时长狄攻鲁北戎病齐破卫陵燕侵秦挠晋西汉赵充国纳先零于内地东朝马文泉置当煎于三辅自后炽大侵乱关中战争十年骚扰四海凌逼京师发掘园陵段颎不生终不能灭后至曹公因匈奴衰弱分为五部处在汾晋散而居之元海杰然首乱华夏中原丧没凡数百年国朝贞观之初突厥破灭太宗惑彦博之利口忽文贞之成算处其降众置于河南不数十年果残燕赵兴师命将输糓馈财天下骚然始能殄灭是知古今句人处在中土未有不为乱者伏以党羌杂种本在河外生西北之劲俗禀天地之戾气为西戎所蹙举种来降国家纳之置于内地爰受冠带兼伏征徭角觡既成抵触是务天寳至徳之际北燕偏重中原一掀大厯建中之时安史余波巨盗再起党羌因此亦恣猖狂兎伏鸟飞为冦盗之耳目狼心枭响作郊畿之残贼比以回鹘未殄吐蕃正强且须羁縻未可重撅于是边疆日骇种类岁繁每至劲弓折胶重马免乳以魁徤之质张忿鸷之凶劫馈糓以焚舟杀轺车而闭道众虺盘结羣犬吽牙依据深山出没险径近在宇下游于彀中艰难已来不能铲削伏惟皇帝皇天纵圣赫日资明威极风霆谋先造化潜运睿算独决神机箕宿禡牙狼星敛角戊日祷马太白扬眉按锁而边事无遗聚米而兵形尽见披其要地捣以竒兵兽穷搏人鹿急走险囊封赤羽杂沓继来雉走檄书逺近同至十万齐呼四面同入行军犹枕席之上败冦于阻险之中或以利戈舂喉或以长矛挟胁僵尸积迭千山之草木尽腥霆电轰喧万里之威灵大震诗曰不吊昊天乱靡有定此言中国不振蛮夷入伐下人号天以告乱也复曰宣王薄伐小雅中兴是知武功不成文徳不洽皋陶无遗之戒史佚非类之言若不殄除何为家国自此兵为农器革作轩车泥紫金于常山沈残戎于青海天覆尽得禹画无遗统华夏为一家用蕃邦为四守万物由道百度皆贞逺超三代之风使无一人之狱臣僻左小郡朴■〈木敕〉散材空过流年徒生圣代尚能为诗见志作歌极情上咏神功庶埀后代不获称庆阙庭无任踊跃屏营之至  

代史馆相公让官表【`钱珝`】  

臣某言伏奉今月某日批诏具承圣旨臣昨者固辞宠休有异常等然始以谦让为说终以灾咎自陈未能便动天心上回睿渥复倾肝血进拜封章直举其言冀蒙昭允臣某诚廹诚惧伏惟陛下寛明有制聪哲成文扬宪祖宣祖之风冀元和大中之运故欲治而尚乱欲泰而未安潜测圣怀常萦百虑臣为宰辅得不周知且自去秋以来国歩未复臣每思人事每揣人情内激肺肠有如汤火陛下当食不美当寐不甘欲以攻苦食淡之心抱公灭私之道致陛下之理释陛下之忧然而再秉机权未能致此者盖臣巳去之事尚有因循防患之谋率多容易若臣去已必决防患必専天下之忧庶几稍改而禄位轻授之弊近岁愈深上自侯王下至卒伍受爵赏者所承不重荷恩泽者所感不深盖縁族类之间踰谬者众不重则无以劝其戮力不深则何以激其尽心因之且不凛朝廷不畏法度不禀必乱不畏必危本末之间实出于此今臣贵为四辅重有万机阶秩就加朝廷常典又何必龌龊谦让而违君命也但欲审度去就明辨否臧以臣去已决烈之心拒天下越等干求之患使爵赏不滥与恩泽不妄加则承之者必重感之者必深如此自凛朝廷自畏法度有患可弭有难可平此事非所难为祇在陛下明察倘或信其诚请遂寝新恩则君臣之志气大同理道之根源必正若陛下不顾其说在臣亦欲何为但抱忧惶难居夹辅有渝斯语是谓明欺君道始终圣情深浅祇期遂志不敢匿情再黩冕旒若临泉谷臣某无任廹切恐惧俟命允许之至  

为濮阳公论皇太子表【`李商隐`】  

臣某言今月某日得本道进奏院状报今月六日宰臣郑某等率三省官属入论皇太子事者禠魄疆场驰魂辇毂莫知本末伏用惊惶臣闻礼赞元身易标明两是司匕鬯以奉宗祧华夏式瞻邦家大本自昔质文或异歩骤虽殊既立之以贤则辅之有道北宫养徳东序承荣务近正人用光继体周则周公为太傅太公为太师汉则疎氏二贤商山四老内扬孝道外进忠规犹在去彼猜嫌辨其疑似不由微细轻致动摇乃得守三十代之丕图延四百年之景祚着于史册焕若丹青伏惟皇帝陛下道冠百王功髙三代事窥化本谋洞机先皇太子自正位春坊传辉望苑陛下旁延俊乂以赞温文并学探泉源气压浮竞嗜鱼不进求玦莫从有王褒之献箴无卞兰之奉赋今纵粗乖睿旨微嗛圣心当以犹属妙龄未加元服或携徒御时纵逸逰栾野夏储亦尝观舞南皮魏副屡见飞觞陛下浚发慈仁殷勤指教稍踰规戒即震威灵虽伐木析薪必循其理而逝梁发笱亦有可虞抑臣又闻父之于子也有严训而无责善君之于臣也有掩恶而复录功故得各务日新并从夕改同寘于道不伤其慈傥犯在斯须便遗天性过当造次遽抵国章则以古以今孰为令子在朝在野谁曰全臣虚牵复之微言失不贰之深旨伏以陛下侔覆育于天地霁赫怒于雷霆复许省励宫闱卑谢师傅蹈殊休于列圣慰钦瞩于兆人臣才则荒凉志惟朴騃因縁代业蒙被官荣窃诸侯之土田领大将之旗皷当车折槛合首它人沥胆刺心正当今日而名非朝籍务切军机道阻且跻伫立以泣龙楼献直戴逵之辞翰蔑闻凤阙拜章张俨之精诚未冺干冒宸极无任陨涕祈恩之至  

为濮阳公陈许谢上表【`李商隐`】  

臣某言臣伏奉去月八日制书授臣前件官臣即以某月日到任上讫当时集军州官吏僧道耆老等谕扬皇化宣布睿慈连营咸鼔于巽风阖境均沾于兊泽臣某中谢臣材谢汉飞义惭燕使献书求试学剑邀勲大舸千艘早窃楼船之任胜兵万数晩兼车骑之名虽任在启行而时当柔逺珠崖铜柱祇务亷平麻垒艾亭莫能恢复旋属皇帝陛下荆枝叶庆棣蕚传辉臣得先巾墨车入拜丹陛兰台假号棘署叅荣奉汉后之园陵获申送往掌周王之廪庾方切事居不谓遽董戎旃还持武节赐国既髙扵七命承家又庆于重侯维彼璧田实聨鼎邑古之近甸今也雄藩想象汝南星聚而先贤未逺经过颍上水浊而强族皆除况在昔年常怜多垒载瞻军额深见士心贵孝忠之两全则忠可移孝正文武之二道则武可辅文将谋将领之能必重英豪之选岂虞拔擢乃出孱微谨当阜俗而必致人和贞师而不为儿戏使流庸自占骁悍知方任棠水薤之规臣当可服黄霸米盐之政臣亦不遗粗勤报効之资用赎贪饕之责奉违轩镜几落尧蓂比园葵以自倾昼唯向日羡海槎之不系秋则经天感激而泪血沾衣兢忧而汗雨浃背无任感恩恋阙兢惕屏营之至  

为濮阳公陈情表【`李商隐`】  

臣某言臣闻事君以忠者所宜効死食天之禄者亦戒妨贤茍非内慊私诚外忧官谤则安肯固辞武节强委侯圭拒七命赐国之荣舍万里封侯之策必知不可安敢无言臣因縁代业遭逢圣时窃尝有志四方不埽一室奉随武之家事无愧陈辞慕邓傅之门风不伤清议属者每忧不试深耻因媒自荐之书朝投象魏殊常之泽暮降芸香其后契阔星霜羁离戎旅从军王粲徒感所知掌檄陈琳亦常交辟吕元膺东周保厘之日李思古太平畔涣之时潜入其徒盈于留邸臣此时尚持白简犹着青袍元膺知臣传剑论兵本于仁信佩鞬插羽亦识孤虚俾以发奸假之捕盗幸无容刃以及焚巢旋带银章俄分竹使隼旟楚峡出以分忧熊轼郧城忽然通贵岂意复踰五岭更授再麾中间叨相青宫忝司缇骑纔通闺籍又处藩条越井朝台备经艰险贪泉湏水益励平生是甘马革之言常愳虎皮之诮及圣造逺流南极许拱北辰黄犊留官胡床挂柱如生羽翼若出婴罗誓以归彼冗员处之散地俄以朝那阙守昆壤须人一去阙庭五罹寒燠处京畿五百里之内控畨冦数十州之多提鼔烧烽増埤浚洫虽国家逺追上策不事交争然虵豕难防凶狂易纵茍罢严彻警则负约渝盟臣自受命以来为日斯久未尝一日不修战格未尝一日不数军储使士有鬬心人无虚额使之侦候咸亦闻知尚未能率励骁雄揣摩锋镝逺収麻垒直取艾亭成大朝经武之威毕微臣报主之分可书竹帛不辱旗常盖以久处炎荒备熏瘴毒内摇心力外耗筋骸虽马援据鞍尚能矍铄而班超揽镜不觉萧衰恐无以早就大功久当重任自思已熟求退为宜伏惟皇帝陛下道冠百王功髙三代照临若日覆载如天况今国不乏人时称多士有才略在臣之右齿髪少臣之年俾代处是邦逓临斯位以之责效谁曰不宜俾前逹后生皆无蔽滞由中及外得以交相成陛下适时之方减微臣固宠之责臣不胜祈恩恳廹之至  

为荣阳公贺幽州破奚寇表【`李商隐`】  

臣某言臣得本道进奏官某状报某月日幽州节度使张仲武奏破奚北部落及诸山奚除旧奚王匿郎所管外杀戮首领丁壮老幼并杀获牛羊焚烧车帐器械等计二十万刺史巳下面皮一百具耳二百只奚车五百乘羊一万口牛一千五百头者天声逺迭庙略遐宣白狄获于寜台赤夷俘于燕路臣某中贺臣窃窥旧史逖听前朝有天子忧边清宵辍寐将军出塞白首言归至乃或胜或奔一彼一此竟困塞郊之柝那停絶漠之烽犹欲叙烈旗常告功祧庙用其蹔胜谓曰难能况幽朔巨都全燕重地荐臻奚冦屡扰穷边田让之护鲜卑莫能深入祭彤之军辽水唯遣相攻近岁以来为患滋甚走单于侦逻之路怀驹支漏泄之奸张仲武重感国恩习知边事同三师而肄楚侔五饵以间戎乘其嚣惰之情俄得剪除之便燕犀宻挂冀马潜羁超距投石者动过千羣戟手科头者略踰万计坎三鼔而河流自却声六校而屋瓦皆飞自使鸮惧丧林兎忙迷穴无舟掬指有地僵尸未惊紫陌之乌前军巳蹙不唳淮山之鹤后队仍穷遂分袁尚之头颅仍裂蚩尤之肩骨穹庐落烬同甲扬灰山积云屯大収其车乘角羸耳湿尽获其牛羊柳水载澄桑河无事爰施吉语入解皇威此皆皇帝陛下功格上玄运膺下武授兹成算于彼当仁震肃九围欢呼万国昔艰难云始边尘首起于卢龙今开泰有期汉将先清于涿鹿人谋允若灵贶昭然固巳上庆祖宗下光编策录图洪范竞三古之殊猷玉检金泥有百神之灵佑臣虽当防遏不介边陲空増气于懦夫实叨荣于下将日围千里天盖九重奉一月之捷书唯知抃蹈献万年之寿酒尚隔班行念风水于遐藩寄梦寐扵宣室无任望阙结恋之至  

执奏裴景仙狱表【`李商隐`】  

臣某言伏见强武县令裴景仙犯乞取赃至五千疋事发逃走奉勅令集众杀劫伏以景仙縁乞取犯赃辠不至死又其曽祖故司空寂往属缔构首预元勲载初年中家陷非辜凡其兄弟皆被诛夷惟景仙独存今见承嗣据赃未当坐死虽犯犹入请条十代宥贤功实宜录一门絶祀情或可哀愿寛暴市之刑俾就投荒之役则旧勲不弃平典斯允  

## 文章辨体彚选卷一百三十六

（明）贺复征 编  

○表十二  

黄州谢上表【`宋王禹偁`】  

乍离近侍犹忝专城循省尤违弥深感泣伏以黄州地连云梦城倚大江唐时版籍二万家税钱三万贯今人户不备一万税钱止及六千虽久乐升平尚未臻富庶永言养活亦藉循良如臣庸愚曷副忧寄谨当勤求人瘼遵奉诏条窒塞嚚讼之民束缚憸猾之吏敢言课最庶免旷遗况当求理之朝必为无言之政伏念臣叨司帝诰又歴周星既不曽上殿求见天颜又不曽拜章论列时事入直则闭阁待制退朝则杜门读书虽每日起居实经年抱疾不敢求假恐烦医官自后忝预史臣同修实录昼夜不舍寝食殆忘巳尽建隆四年见成一十七卷虽然未经进御自谓小有可观忽坐流言不容絶笔夫谗佞之口圣贤难逃周公为鸱鸮之诗仲尼有桓魋之叹盖行髙于人则人所忌名出于众则众所排自古及今鲜不如此伏望皇帝陛下雷霆霁怒日月回光鉴曽参之杀人稍寛投杼察颜回之盗饭或出如簧未令君子之道消惟赖圣人之在上况臣孤贫无援文雅修身不肯附离权臣祇是遭逢先帝但以心无茍合性昧随时出一言不愧于神明议一事必归于正直愠于羣小诚有谤词谋及卿士岂无公论以至两朝掌诰四任词臣紫垣最忝于旧人白首不离于郎署以微臣之行巳遇陛下之至公久当辨明未敢伸理今则上国千里长淮一隅虽云守土之荣未免谪居之叹霜摧风贬芝兰之性终香日逺天髙葵藿之心未死仰望旒扆不胜涕洟  

潭州通判谢上表【`唐介`】  

始窜岭南人皆谓之必死及迁湖外恩实出于再生仍复前官俾关部政仰叨成命増激微衷切念臣寒素立身孤直无援歴官再纪才贰郎曹入朝踰年幸兼风宪臣自以逢圣明之治当言责之司祇知忠义以事君不顾患祸之及已凡所上奏必尽至公流辈为臣寒心奸邪见臣切齿臣本欲为耳目于陛下勉副简求不能効鹰犬于他人以希进用心虽无媿迹已甚孤属权臣之擅朝肆已私而害政辄输忠欵冀补涓尘陛对之间未能悉意天威之下卒莫自明得罪一时窜身万里流离逺道殆及期年摈弃遐荒分甘散秩岂谓皇帝陛下存国大体察臣愚忠欲招谏者之言免为后来之诚三推皇泽特与一官以邕广之冦攘择湖湘之守倅俾从征筦得佐郡符然臣粗识义方薄知臣节纳忠获罪顾百谪以诚甘尽瘁报君虽九死而不悔谨当益勤官守以助军兴夙夜以思冀免于败事毫分有补少答于大恩  

睦州谢上表【`范仲淹`】  

献言罪大辄効命于鸿毛宥过恩寛迥回光于白日事君无逺为郡甚荣恭惟皇帝陛下天徳清明海度渊黙抚羣龙于宅吉念六马而怀惊临轩以来侧席不暇思启心沃心之道奬危言危行之臣万■〈宀禹〉咸欢九门无壅臣腐儒多昧立诚本孤谓古人之道可行谓明主之恩必报而况首膺圣选擢预谏司时招折足之忧介立犯颜之地当念补过岂堪循黙昨闻中宫摇动外议喧腾以禁庭徳教之尊非小故可废以宗庙祭祀之主非大过不移初传入道之言则臣遽上封章乞寝诞告次闻降妃之说则臣相率伏阁冀回上心议方变更言亦翻覆臣非不知逆龙鳞者掇韲粉之患忤天威者负雷霆之诛理或当言死无所避盖以前古废后之朝未尝致福汉武帝以巫蛊事起遽废陈后宫中杀戮三百余人后及巫蛊之灾延及储贰至宣帝时有霍光妻者杀许后而立其女霍氏之衅遽为赤族又成帝废许后呪诅之罪乃立飞燕姊妹妬甚于前六宫嗣息尽为屠害至哀帝时理之即皆自杀西汉之祚由此倾微魏文帝宠立郭妃谮杀甄后被髪塞口而塟终有反报之殃后周以荒乱不典髙后为尼危辱之朝不复可法唐髙宗以王皇后无子而废武昭仪有子而立既而摧毁宗庙成窃号之妖是皆宠衰则易摇宠深则易立后来之祸一一不善臣虑及几微词乃切直乞存皇后位号安于别宫暂絶朝请选有年徳夫人数员朝夕劝导左右辅翼俟其迁悔复于宫闱杜中外觊望之心全圣明始终之徳且黔首亿万戴陛下如天皇族千百倚陛下如山莫不虽休勿休日慎一日外采纳于五谏内弥缝于万机而况有犯无隠人臣之常面折庭诤国朝之盛有阙即补何用不臧然后上下同心致君亲如尧舜中外有道跻民俗于羲皇将安可久之基必杜未然之衅上方虚受下敢曲从既竭一心岂逃三黜伏蒙陛下皇明委照洪覆兼包赎以严诛授以优寄郡部虽小风土未殊静临水木之华燕处江湖之上但以肺疾绵久药术鲜功喘息奔冲精意牢落惟赖髙明之鉴不投遐逺之方抱疾于兹为医尚可茍天命之勿损实圣造之无穷乐道忘忧雅对江山之助含忠履洁敢移金石之心  

谢直集贤院表【`夏竦`】  

北门禁省给青简以试言东观直庐降紫泥而命职莫逭侯人之刺弥彰遇主之荣窃以承明设待诏之官实汉朝之芳润丽正启修书之院乃唐氏之英华浚图书之渊敞龙凤之宇自非弓裘继世章句名家通授羲畀姒之灵篇■〈女间〉书笏珥彤之故事则何以继成康之美颂考宣武之懿文陪法从于甘泉奉宸游于属玉况当圣世允属简求如臣者学不传经文非近史青青子佩虽见刺于劳心翘翘错薪亦滥期于刈楚筮仕胜衣之岁荐名象日之畿方博带以观光遽墨衰而沿牒寻遇国家诞敷尺诏増广六科方栖枳以徒劳遂上封而自荐始较文于鳌苑旋试可于鼎司亟趋文石之墀遂忝延英之问击辕度曲敢望于九成萦带分墉俄登于百雉升象河之属吏佐分虎之方州爰受代于瓜时遂归朝于幄坐典陈陈之粟阅山委之丘墟从九九之车緫丝棼之案牍暨还衡睢壤舎爵太宫既谐引籍于金闺将佐维藩于熊轼又虑沉迷簿领废堕简编负公朝振举之科辜圣王详延之意遂杀青而奏技果出綍以推恩禁林俾试于雕虫书殿遽令于抱椠阅上帝之册府目眩星辰登道家之蓬山足践云气奉长者之余论与先生而并行分直石渠地接严更之守纵观金匮门连著作之廷载惟蝼蚁之躯莫报乾坤之赐恭惟尊号皇帝陛下事寝庙以至孝奉灵祇而克诚流鸿藻于絶垠铄景炎于往号以文明而行健体柔克以居髙纵观唐汉之大猷备举黄虞之故事睿藻和而六同韵天章丽而五佐飞恢崇务广于斯门奬擢不遗于小道遂使至孤之士获承非次之恩东陵遽拟于西山羔裘遂登于狐掖歌卫风而合雅鬻齐紫而杂良诚当洁节于素丝敢不盟心于白水益三思而出话弥九复以穷经永氷渊惕厉之心奉日月照临之鉴庶逭素飡之谤仰酬明主之知媿惧所深兢惶不已  

谢衣袄表【`宋祁`】  

冬钥乘辰裘官着令疾驰使驿临抚塞屯并颁齐笥之良均挟呉绵之暖被躬且吉束带有华伏惟尊号皇帝陛下至徳诞敷深仁普爱念官师所以卒歳恐天下有受其寒据泰轸穷当舒虑惨况凄其戒序必恻然动心特以濵寒冱严持兵皲露句传温诏缄诸纹袍烂然昼鲜照若春至矧部校什长赐各有差僻垒穷障恱而忘苦振裾交抃聨襼相趋和气畅肢顾折胶而何畏大恩压巳忧称服以为难有可仰酬不知轻殒  

乞罢政事表【`欧阳修`】  

臣闻士之行已所重者始终之不渝臣之事君所难者进退而合理茍亡大过善退其身昔之为臣全此者少臣顷侍先帝屡陈斯言今之恳诚盖廹于此伏念臣识不足以通今古才不足以语经纶幸逢盛际之休明早自诸生而拔擢方其与儒学文章之选居言语侍从之流每蒙过奬于羣公常媿虚名之浮实暨晩叨于重任益可谓于得时何尝敢伤一士之贤岂不乐得天下之誉而动皆臣忌毁必臣归人之爱憎不应遽异臣之本末亦岂顿殊盖以处非所宜用过其量惟是要权之地不胜指目之多周防所以履危而简疎自任委曲所以从众而拙直难移宜其举足则蹈祸之机以身为敛怨之府复盘桓而不去遂谤议以交兴谗说震惊舆情共愤皇明洞照圣断不疑孤臣获雪其至寃四海共忻于新政至于赖天地保全之力脱风波险陷之危使臣散髪林丘幅巾衡巷以此没地犹为幸民况乎拥盖埀襜其荣可喜抚民救瘼所寄非轻茍可效于勤劳亦寜分于内外伏惟皇帝陛下曲回天造俯察愚衷许臣解剧繁处之闲僻物还其分庶获遂于安全心匪亡知岂敢忘于报効  

亳州谢上表【`欧阳修`】  

贰政非才虽获奉身而退分符善地犹怀窃禄之惭祇荷宠灵惟知战惧伏念臣章句腐儒之学也岂足经邦斗筲小器之量也寜堪大用而叨尘二府首尾八年荷三朝之误知罄一心而尽瘁若乃枢机宜慎而见事辄言陷穽当前而横身不避窃寻前载未有能全怨出仇家构为死祸造谤于下者初若含沙之射影但期阴以中人宣言于廷者遂肆鸣鸮之恶音孰不闻而掩耳赖圣人之在上廓日月之至明悉究罔诬遂投谗贼再念臣性实甚愚而疎于接物事多轻信而待以至诚如彼匪人失于泛爱平居握手惟期道义之交延誉当朝常丐齿牙之论而未干荐祢之墨巳弯射羿之弓知士其难世必以臣为戒常情共恶人将不食其余而臣与游既昧于择贤在满不思于将覆自贻祸衅几至颠跻上烦睿圣之保全得完名节于终始洎恳辞于重任尤深恻于皇慈虽避宠辞隆仅能去位而清资显秩愈更叨荣莫逃徼幸之讥实负心颜之腼斯盖伏遇皇帝陛下乾坤大度尧舜至仁察臣自取于怨仇本由孤直悯臣力难于勉强盖廹衰残既获免于非辜仍曲从于私欲遂同万物俾无失所之嗟未尽余生敢忘必报之效  

亳州乞致仕第二表【`欧阳修`】  

臣近贡封章乞还官政伏奉诏答未赐允俞退自省循奚胜殒越臣闻神功不宰而万物得以曲成者惟各从其欲天鉴孔昭而一言可以感动者在能致其诚敢倾虔至之心再黩髙明之听伏念臣本以一介之贱叨尘二府之聨知直道以事君每师心而自信然而既乏捐躯之効又亡先觉之明用之已过其分而曽不自量毁者不堪其辱而莫知引去幸赖乾坤之再造得逃陷穽之危机仍许避于要权俾退安于晩节今乃苦于衰病莫自支持顾难冒于宠荣始欲収于骸骨敢期圣念过轸天慈谓虽廹于桑榆未忍弃于草莽窃以古今之制沿袭不同盖由两汉而来虽处三公之贵每上还于印绶多自驾于车辕朝去朝廷暮归田里一辞髙爵遂列编氓岂知至治之朝深笃爱贤之意每示隆恩之典以劝知止之人故虽有还政之名而仍享终身之禄固已不类昔时之士殊亡居位之荣然则在臣素心虽窃退休之志迹臣所乞尚虞侥幸之讥伏望皇帝陛下恻以深仁矜其至恳俾解方州之任遂归环堵之居固将优游埀尽之年涵泳太平之乐惟辛勤白首迄亡一善之称孤负明时莫报三朝之徳此为惭恨何可胜陈  

蔡州乞致仕第三表【`欧阳修`】  

恩深煦妪感极涕洟虽情有廹于危心不知自止而辞已穷于累牍几至亡言惟以至诚期于必达自乞怜于君父不复讯于蓍龟伏念臣家世单平性姿中下少从宦学本免饥寒不自意于遭逢遂进阶于华显然而羣材方茂蒲栁未秋而早衰众骏并驰驽骀中道而先乏而况荷难胜之任用窃逾分之宠荣风波忧畏而虑以深疾病侵凌而老亦至故自辞于机政即愿谢于轩裳蒙上圣之至仁念三朝之旧物每曲烦于训谕久未忍于弃捐窃惟臣知事君必本忠信言不顾行是为罔欺而臣口日诵于田闾身坐贪于禄利可畏至公之议何施有腼之颜每自省循莫遑启处是敢罔避再三之烦渎犹希万一之矜从伏望皇帝陛下特轸天慈俯回睿听察前言之可复盖屡请者有年哀下愚之不移俾卒成于素志狥其所欲乞以残骸臣若得上印绶于有司自驾柴车而即路晩节知亡于大过没身永荷于鸿私  

谢复龙图阁直学士表【`欧阳修`】  

恩还旧职事雪前诬感极心惊涕随言出臣伏见前世材贤之士身结主知勋徳之臣功施王室然尚或一遭谤毁欲辨亡由少忤要权其祸不测顾如臣者何足道哉臣材不迨于中人功亡益于当世用之未见有効去之亡足可思矧罔极之谗交兴而并进易危之迹何恃而不颠而圣心不忘恩意特至辨罔欺于暧昧沮仇嫉于众多虽暂居谴谪之中而屡被升迁之涯今又特蒙甄录牵复宠名以臣之愚岂比前人而独异推其所幸盖由圣主之亲逢谓宜如何可以论报再念臣秉生孤拙本乏艺能徒因学古之勤粗识事君之节茍临危効命尚当不顾以奋身况为善亡伤何惮竭忠而报国誓期尽瘁少答髙明  

谢宣召入翰林表【`欧阳修`】  

使车入里君命在门闾巷惊传岂识朝廷之故事搢绅竦叹以为儒者之至荣在臣之愚何以堪此窃以文章之任自古非轻特遇宠荣至有私人之目询谋献纳因加内相之名恩既异于常伦人愈难于称职伏念臣器非宏逺识非该明学不通古今之宜材不适方圆之用久叨尘于侍从曽莫着于劳能而自出守外藩近遭家祸茍存余喘复齿周行风波流落者十年天日再瞻于双阙进退之际巳萧飒于霜毛慰劳有加赐悯怜于玉色形神若此志意可知身巳分于早衰心敢萌于希进加以羁危之迹仇嫉交攻进退动系于羣言议论多烦于睿听虽覆载之造每赐保全而孤蹇偷安常思引去伏蒙皇帝陛下俯怜旧物曲轸宸慈因内署之阙员俾备官而承乏臣敢不勉循旧学益励前修感遗簪未弃之仁竭驽马已疲之力庶伸薄効少答鸿恩  

南京留守谢上表【`欧阳修`】  

守宫钥之谨严敢忘夙夜布政条之纎悉上副忧勤寄任非堪兢营并集伏念臣赋材庸薄禀数竒屯毁誉交兴称尝过实宠荣踰分动輙招尤念报効之未伸敢不竭忠而尽瘁因风波之可畏则思逺去以深藏迨此六年外更三守学偷安而杜口负素志以媿心朽质易衰巳凋零于齿髪良时难得尚希慕于功名岂谓皇慈未捐旧物擢从支郡委以名都惟此别京旧当孔道簿领少勤于职事厨传取悦于路人茍循俗吏之所为虽能免过非有古人之大节未足报君  

谢赐汉书表【`欧阳修`】  

俯躬承命拭目生辉窃以右文兴化乃致治之所先着录藏书须太平而大备惟汉室上继三代之统而班史自成一家之书文或舛讹盖其传之巳久诏加刋定俾后学之亡疑一新方册之文増焕秘书之府而奏篇之始方经衡石之程赐本之荣惟及钧枢之近敢期孤外特与恩颁此盖伏遇皇帝陛下曲轸睿慈俯矜旧物谓其尝与臣邻之列不忍遽遗怜其自喜文字之间俾之娱老然臣两目昬眊虽嗟执卷之巳艰十袭珍藏但誓传家而永寳  

谢擅止散青苖钱放罪表【`欧阳修`】  

有罪必诛是为彛典原情以恕特出深仁闻命惊惭省躬涕泗伏念臣以一介之微贱荷三圣之奬知宠禄既丰初亡报効筋骸已惫尚此迟徊曲蒙大度之并容误委一方之寄任职当抚俗责在分忧方兹旰昃之劳心岂敢因循而避事昨遇国家新建官司而主计大商财利以均通分命出使之车交驰于郡县悉发旧藏之镪取息于农氓而臣方久苦于昬衰初莫详其利害既已大喧于物议始知不便于人情亦尝略陈众弊之三冀补万分之一属再当于班给顾已逼于会期虽具奏陈乃先擅止据兹専辄合被谴呵岂谓伏蒙皇帝陛下深轸睿慈俯矜朴拙免从吏议特贷刑章夫何草木之微曲被乾坤之施臣敢不益思祇畏更励操修戒小人之遂非希君子之改过冀图报効少答鸿私  

贺南郊礼毕肆赦表【`王安石`】  

精意上昭神灵底豫茂恩旁畅夷夏接和臣闻道以飨帝为难礼以配天为至有秩斯祜惟四表之欢心胡臭亶时匪九州岛之美味自古在昔若圣与仁厥遭昌辰乃睹熙事恭惟皇帝陛下迈种三徳敷奏九功率吁奉璋之众髦肇称奠壁之新礼庙笾致孝郊血告幽诚既格于穹旻福遂均于品庶振忧矜寡原宥眚烖第五玉以褒封善人是富发三钱而庆赐贱者不虚天其居歆人以呼舞臣夙叨宠奬亲值休成虽亡预于骏奔实不胜于窃抃  

乞罢政事第二表【`王安石`】  

私怀恳至已具布闻圣训丁寜未蒙开纳敢冒崇髙之听再输悃愊之情臣闻任贤之方要其有用陈力之义止于不能茍弗集于事功且重罹于疹疾岂容叨据以累明扬伏念臣猥以孤生亲逢盛世昧于量巳志欲补于休明失在信书事浸成于迂阔每烦众论上■〈忄圂〉圣聪久知素愿之难谐继以积疴而自困辞而去位庶逃窃食之诛勉以就功重荷包荒之徳虽贪顺命终惧妨功伏惟皇帝陛下闳度并容大明俯烛特埀矜允俾遂退藏如此则孤进之身获全生于末路具瞻之地得改命于时材  

乞退第三表【`王安石`】  

圣恩所及有隆天重地之施私义未安有深渊薄氷之惧窃惟成汤髙宗之世有若伊尹傅说之臣其道则格于帝而亡疑其政则加乎民而有变后惟时又相亦有终迨乎中世之陵夷非复古人之髣髴忠或不足以取信而事事至于自明义或不足以胜奸而人人与之为敌以此乘权而久处孰能持禄以少安此臣之虑危于居宠之时而昧死有均劳之乞况于抱病浸以瘝官伏惟陛下道与日跻徳侔干覆哀一夫之失所乐万物之皆昌矧夫眷遇之优既巳勤劬之久宜蒙善贷使获曲全赐其疲贱之身假以安闲之地则敝车亡用犹可具于劳薪弃席未忘或再施于华幄  

手诏令视事谢表【`王安石`】  

谤议升闻巳赖舜聪之豁逹恳诚上诉更烦周诰之丁寜窃以作威者主之权待察者臣之礼盖虽蒙非常之厚遇亦将避可畏之烦言臣志尚非髙才能无异旧惟所学之迂阔难以趋时因欲自屏于寛闲庶几求志惟圣人之时不可失而君子之义必有行故当陛下即政之初辄慕昔贤际可之仕越从乡郡归直禁林或因劝讲而赐留或以论思而请对愚忠偶合即知素愿之获申睿圣日跻更惧浅闻之难副重叨殊奬忝秉洪钧所宜引分以固辞乃敢冒恩而轻就实恃明主知臣之有素故以孤身许国而无疑人习玩于久安吏循縁于积弊窾言不忌诐行无惭论善俗之方始欲徐徐而变革思爱日之义又将汲汲于施为以物役巳则神志有交战之劳以道狥人则事功无必成之望恐上辜于眷属诚窃幸于退藏犹贪仰附于末光亦冀粗成于薄効比闻独断谓合佥言但输承命之忠遂触招权之毁因请避众贤之路庶以厌异议之人伏蒙皇帝陛下敦大兼容清明旁烛赐之神翰谕以至怀君臣之时常千载而难值天地之造岂一身之可酬敢不自忘形迹之嫌庶恊神明之运  

谢朱炎传圣旨令视事表【`王安石`】  

使指遄臻训词俯逮敢图衰疾尚悞眷存伏念臣曲荷搜扬久孤付属有能必献未尝择事而辞难亡力可陈乃始吁天而求佚然方焦思有为之日以此怀恩未报之身茍营燕安岂免惭悸伏蒙皇帝陛下人惟求旧义不忘遐乃因乘轺将命之臣更喻推毂授方之意踦履亡用诚弗忍于弃捐朽株匪材尚奚胜于器使永惟奬励徒誓糜捐  

谢男雱除中允说书表【`王安石`】  

恩骤加于私室多所超踰事或累于公朝诚难冒昧仰烦睿训曲喻至怀永惟眷奬之殊实重兢惭之至仰念臣首叨召节得待词林随被赞书使陪经幄稍更岁月莫补涓埃窃观上智之日跻内讼浅闻而知困况如贱息厥有童心尚迷鑚仰之方岂称招延之礼恕巳量主非敢以私而自嫌为官择人顾虽成命而宜改辄布可辞之义上干难犯之威伏惟皇帝陛下屈体优容埀精宠答谓大人照临之道广当养以蒙意小夫诵说之意专遽忘其贱褒称备厚训饬加严揣实未安寄颜有恧重念自古君臣之相与未有如臣父子之所遭盖当用儒之时尤难讲艺之职典谟方御实叅备于讨论诰誓未终巳继叨于奬擢获世官于闾巷嗣家学于朝廷自非忘躯何以报国知人而官以哲慨巳误于明扬委质而教之忠誓永肩于素守  

## 文章辨体彚选卷一百三十七

（明）贺复征 编  

○表十三  

谢宣召入院表【`宋苏轼`】  

诏语春温再命而偻使华天降一节以趋在故事以尝闻岂平生之敢望省循非称愧汗交深窃以视草之官自唐为盛虽职亲事秘号为北门学士之荣而禄薄地寒至有京兆掾曹之请岂如圣代一振儒风非徒好爵之縻兼享大烹之养玉堂赐篆仰淳化之弥文寳带垂金佩元丰之新渥既厚其礼愈难其人而臣以空疎冗散之材衰病流离之后生还万里坐阅三迁不縁左右之容躐处贤豪之上此盖伏遇皇帝陛下生资文武天祚圣神虽亮阴不言尚隐髙宗之徳而访落求助巳启成王之心首择辅臣次求法从知人材之难得采虚名而用臣敢不益励初心力图后効才不逮古虽惭内相之名志常在民庶免私人之诮  

谢除侍读表【`苏轼`】  

北门视草已叨儒者之极荣西学上贤复玷侍臣之髙选省循非称愧汗交怀窃惟讲读之臣止以言语为职考功课吏亡殿最之可书陈善闭邪有膏泽之潜润岂臣愚陋亦所克堪此盖伏遇太皇太后陛下忧思深长徳业久大受先帝投艰之托为神孙经逺之谋故选左右前后之人罔非吉士使知兴亡治乱之效莫若多闻谓臣虽无大过人之材知臣粗有不欺君之实故使朝夕与于讨论奉永日之清闲未知所报毕微生于尽瘁终致此心  

谢兼侍读表【`苏轼`】  

伏念臣志大而才短论迂而性刚以自用不回之心处众人必争之地不早退缩安能保全是以三年翰墨之林屡遭飞语再岁江湖之上粗免烦言岂此身愚智之殊盖所居闲剧之故臣之自处何者为宜而况讲读之司帷幄最近分章摘句则何以报非常之知因事献言又必贻前日之患虽仰恃天日之照实常负氷渊之虞恭惟皇帝陛下大徳庇民小心顺帝虽天覆地载以圣不可知为神而日就月将以学而不厌为智曲収旧物以广多闻臣敢不职思其忧本无分于中外欲报之德誓不易以死生  

谢复官提举玉局观表【`苏轼`】  

七年逺谪不意自全万里生还适有天幸骤从缧绁复齿搢绅伏念臣才不逮人性多忤物刚褊自用可谓小忠猖狂妄行乃蹈大难皆臣自取不敢怨尤会真人之勃兴与万物而更始而臣独在幽逺最为冥顽迨兹起废之初倍费生成之力终蒙纪录不遂弃捐此盖伏遇皇帝陛下正位龙飞对时虎变神武不杀孰非受命之符清净亡为坐获销兵之福聪明不作邪正自分使臣得同草木之微共沾雷雨之泽臣敢不益坚素守深念往愆没齿何求不厌饭蔬之陋盖棺未已犹怀结草之忠  

谢赐对衣金带马表【`苏轼`】  

服章在笥贲及衰残衘勒过庭喜先徒御伏以物生有待天地亡穷草木何知冒庆云之渥采鱼鰕至陋借沧海之荣光虽若可观终非其有妻孥相顾惊屡致于匪颁道路窃窥或反増于指目此盖伏遇太皇太后陛下聪明齐圣陈锡载周含垢匿瑕而察于求贤卑宫菲食而侈于养士士岂轻于十里念非其人言有重于兼金当思所报  

谢赐对衣金带马表【`苏轼`】  

锡之上驷敢忘致逺之劳佩以良金无复忘腰之适执鞭请事顾影知惭恭惟皇帝陛下禹俭中修尧文外焕长辔以御率皆四牡之良所寳惟贤岂徒三品之贵出捐车服収辑事功而臣衰不待年宠常过分枯羸之质匪伊埀之而带有余敛退之心非敢后也而马不进徒坚晩节难报深恩  

杭州谢放罪表【`苏轼`】  

臣近以法外刺配本州岛百姓颜章颜益二人上章待罪奉旨特放罪者职在承宣当遵三尺之约束事关利害辄从一切之便宜曲荷天慈不从吏议伏念臣早縁刚拙屡致忧虞用之朝廷则逆耳之奏形于言施之郡县则疾恶之心见于政虽知难每以为戒而临事不能自回茍非日月之明肝胆必照则臣岂惟获罪于今日久已见倾于众言恭惟皇帝陛下浚哲生知清明旁达委任羣下退托于不能爱养成材唯恐其有过知臣欲去一方之积弊须除二猾以示民特屈宪章以全器使臣敢不省循过咎祇服简书眷此善良自不犯于汉法时有贷舍用益广于尧仁  

又谢太皇太后表【`苏轼`】  

乱羣之诛不请而决盖恩威之亡素致奸猾之敢行方俟谴呵岂期寛宥伏以法吏网宻盖出于近年守臣权轻无甚于今日观祖宗信任之意以州郡责成于人不择师帅之良但知绳墨之驭若平居仅能守法则缓急何以使民顾臣不才难以议此恭惟太皇太后陛下寛仁从众信顺得天推一身之至公纳万方于亡罪而臣始终被遇中外蒙恩谓事有专而合宜情无他而可恕故加贷舍以示宠绥朝廷之明粗以臣为可信吏民自服当不令而率从  

乞常州居住表【`苏轼`】  

臣轼言臣闻圣人之行法也如雷霆之震草木威怒虽甚而归于欲其生人主之罪人也如父母之谴子孙鞭挞虽严而不忍致之死臣漂流弃物枯槁余生泣血书词呼天请命愿回日月之照一明葵藿之心此言朝闻夕死无憾臣轼诚惶诚恐顿首顿首臣昔者尝对便殿亲闻德音似蒙圣知不在人后而狂狷妄发上负恩私既有司皆以为可诛虽明主不得而独赦一从吏议坐废五年积忧熏心惊齿髪之先变抱恨刻骨伤皮肉之仅存近者蒙恩量移汝州伏读训词有人材实难弗忍终弃之语岂独知免于缧绁亦将有望于桑榆但未死亡终见天日岂敢复以迟暮为叹更生侥觊之心但以廪禄久空衣食不继累重道逺不免舟行自离黄州风涛惊恐举家重病一子丧亡今虽巳至泗州而赀用罄竭去汝尚逺难于陆行无屋可居无田可食二十余口不知所归饥寒之忧近在朝夕与其强颜忍耻干求于众人不若归命投诚控告于君父臣有薄田在常州宜兴县粗给饘粥欲望圣慈许于常州居住又恐罪戾至重未可听从便安辄叙微劳庶蒙恩贷臣先任徐州日以河水浸城几至沦陷臣日夜守捍偶获安全曽蒙朝廷降勅奬谕又尝选用沂州百姓程棐令购捕凶党致获谋反妖贼李铎郭进等一十七人亦蒙圣恩保明放罪皆臣子之常分无涓涘之可言冒昧自陈出于穷廹庶几因縁侥幸功过相除稍出羁囚得从所便重念臣受性刚褊赋命竒穷既获罪于天又无助于下怨仇交集罪恶横生羣言或起于爱憎孤忠遂陷于疑似中虽无愧不敢自明向非人主独赐保全则臣之微生岂有今日伏惟皇帝陛下圣神天纵文武生知得天下之英才巳全三乐跻斯民于仁寿不弃一夫勃然中兴可谓尽善而臣抱百年之永叹悼一饱之无时贫病交攻死生莫保虽鳬鴈飞集何足计于江湖而犬马葢帷犹有求于君父敢祈仁圣少赐矜怜臣见一面前去至南京以来听候朝旨干冒天威臣无任  

谢除中书舍人表【`苏辙`】  

越从左史擢领西垣口出命书身叅法从自念山林之迹本无富贵之心闻命若惊固辞不获伏念臣生本西蜀家世寒儒学以父兄为师贫无公卿之助私有求于禄养辄自力于文词慨然东游无以上达际会仁祖访求直言策语猖狂恃圣人之不讳考官怪怒恶悻直之非宜孰知牾俗之言特被爱君之诏感激恩遇遂亡死生莫酬国士之知适有私门之祸未填沟壑重廹饥寒时于道涂望见神考一封朝奏夕闻召对之音众口交攻终致南迁之患生虽不遇尝辱顾于二宗时不见容势殆濵于九死厄穷自致黾勉何言敢云衰病之余复被宠光之幸此盖伏遇太皇太后陛下母慈均覆坤徳无私欲以姒任之明躬行尧舜之道肆求多士以遗成王耆老毕会于朝廷耕筑不遗于林莽遂令拔擢猥及空疎冯唐已衰犹愿云中之往贡禹虽老未忘封事之勤譬如木之在山生则荷恩而死无所怨水之于地行则润下而止不敢辞臣之事君义亦如此欲报之意非言所殚  

遗表【`范纯仁`】  

臣闻生也有涯难逃定数死之将至愿毕余忠辄留埀尽之期仰渎盖髙之听伏念臣赋性拙直禀生囏危忠义虽得之家传利害率同于人欲未始茍作以干誉不敢患失以营私盖尝先天下而忧期不负圣人之学此先臣所以教子而微臣资以事君粤自治平擢为御史继逢神考进列谏垣荏苒五十二年首尾四十六任分符拥节持槖守边晩叨宥宻之求再席钧衡之寄遇事辄发曽不顾身因时有为止欲及物固知满盈之当戒弗思祸乱之阴乘万里风涛仅脱江鱼之塟四年瘴疠几从山鬼之逰忽遭睿圣之临朝首图纎介之旧物复官移地遣使宣恩而臣目已不明无复仰瞻于舜日身犹可勉或能亲奉于尧年岂事理之能谐果神明之见啬未获九重之入觐卒然四体之不随空惭田畆之还上负乾坤之造犹且强亲药石贪恋岁时傥粗释于沈迷或少纾于报効今则膏育已廹气息仅存泉路非遥圣时永隔恐叩阍之靡近虽结草以何为是以假漏偷生刳心沥恳庶皇慈之俯鉴亮愚意以无它臣若不言死有余恨伏望皇帝陛下清心寡欲约已便民达孝道于精微扩仁心于广逺深絶朋党之论审察邪正之归捜拔幽隠以尽人才屏斥竒巧以厚风俗爱惜生灵而无轻议边事包容狂直而无易逐言官若宣仁之毁谤未明致保佑之忧勤不显本权臣务快其私忿非泰陵实谓之当然以致未究流人之往愆悉以圣恩而特叙尚使存殁犹污瑕疵又复未解疆场之严几空帑藏之积有城必守得地难耕凡此数端愿留圣念无令后患常轸渊衷臣所重者陛下上圣之资臣所惜者宗社无疆之业茍斯言之可采则虽死而犹生泪尽辞穷形留神逝  

谢加学士表【`刘敞`】  

常人之情得所求而喜智者之虑过其任而忧今邉备虽严帅责差易学者虽众儒选实难岂有贪就应声之求忽忘非分之任怔忪失据欣惧兼怀固欲辞荣未获承命伏念臣猥以薄技起于诸生内之无子产润色之才外之无山甫将明之用久典训诰荐临藩垣七年扵兹微効不立犹以陪外庭之末闻长者之风间蒙分章平议臣之奏时引大体正宗庙之仪茍图纳忠非敢忤物然而谗人饰词以巧诋法吏挟怨以中伤当是之时几无以免圣心先觉公议犹存浸润之说不行震惊之众为止风波可畏天幸实多内私自怜惧久得罪辄匄千里之守庶警一麾之行不谓尊号皇帝陛下生成曲全覆露无巳进预金华之讲重増儒林之光委以西州适其素愿望非所及幸不可涯夫匹夫一饭之恩庸士然诺之信犹能捐生出死成功立名况臣连数十城之封兼四千石之重于以宣明威信抚养细民尽其愚忠庶无大悔以此图报敢为虚言  

奏乞致仕表【`吕诲`】  

臣辄罄愚诚上干宸慈伏况微臣本无宿疾偶值医者用术乖方殊不知脉候有虚实阴阳有顺逆诊察有标本治疗有先后妄投汤药率任情意差之指下祸延四肢寖成风痹遂难行歩非祇惮■〈炙〉盭之苦又将虞心腹之变势已及此为之奈何虽然一身之微固未足恤其如九族之托良以为忧是思逃禄以偷生不俟引年而还政顾惟素志几负明时力既不足诚岂得已况恃睿鍳夙谋孤忠进非左右之容退知荣辱之分与之全节示以曲成臣不避再烦天听欲乞致仕仍不愿改官早赐开可臣无任吁天恳激之至  

知亳州谢上表【`刘攽`】  

齿髪衰暮藩镇会繁据非所安荣以为惧昔者圣门髙弟方六七十则所愿为汉世诸儒至二千石谓之宦达盖量力审已虽小邦实曰才难逢辰慕君在有道不容侥幸此所以前哲言志区区其若彼后贤受禄振振焉在兹况如愚臣本縁末学粤尘仕路不弃昌时暨忝分符遂更三郡曹为近辅非复自桧之讥鲁并泰山仍有变齐之旧至于涡谯名壌淮楚近郊犹龙之所诞生真圣是焉临幸大朝景亳兼武汤之上仪迎年执期格帝鸿之纯贶民俗既富官守维严岂伊戆愚猥叨寄任邈逾涯分髙视曩先宻焉自思仍有余宠兽鞶换旧仅踰朞月之淹隼斾越疆纔倍宿舂之费此盖伏遇皇帝陛下圣神妙算睿智极深廓久照于容光溥太和于播物流形品彚黙化陶钧致此小材预膺荣遇谨当布宣诏旨尽瘁官箴为身愚谋虽冀不殆于知止报国本愿尚谢余生于自然誓殒百身勿渝一志  

建寜军节度使谢表【`吕惠卿`】  

备严近之选而抵非常之愆当清明之朝而罹甚重之谴孽乃自作咎将谯归伏念臣起自诸生谙于大道持窽启之闻而欲经于事变信呻吟之得而希挂于功名今既过逾理宜颠越矧先帝有为之始乃羣材愿効之时辄先要津以阂贤路虽预讨论者三四事而叅机务者一二年凡是蠧国害民之繇实臣懵学误朝之致岂亦下流之所处更令众恶以皆归偶失当时士师之刑难逃今日司直之论尚蒙善贷未寘严诛特从四裔之迁以正三凶之比衰疲逺谪人皆知其难堪亲爱生离闻者为之太息伏惟皇帝陛下天仁自得圣孝光充抚弓剑之遗藏每加凄怆顾庙堂之旧物寜不衋伤特罪悔之至深犹典刑之为屈龙鳞凤翼已絶望于攀援虫臂鼠肝一冥心于造化涕逐言出莫知所从  

## 文章辨体彚选卷一百三十八

（明）贺复征 编  

○表十四  

谢授新安郡侯表【`宋汪藻`】  

臣某言准吿命伏蒙圣恩以宗祀赦文授臣新安郡开国侯食邑三百户者礼洽中天庆覃六服猥奉十行之诏就加五等之封中谢伏念臣积冒私恩浸踰分愿昨投闲于异县蒙起废于偏城久客还家方憩南飞之鹊通侯授印忽成左顾之龟虽渗漉以惟均何遭逢之独异兹盖伏遇皇帝陛下调胹万类藩饰羣工属宣室之受厘罄寰区而蒙福臣适临本郡仍胙乡州宋人洴澼以得封望胡及此汉将银黄而夸里荣乃过之宠既逮于子孙忠敢移于生死  

谢泉州到任表【`汪藻`】  

恭承休命就易名藩去父母之邦接淅敢同于他国问蛮夷之俗褰帷如在于中州责重扪心恩深陨涕中谢伏念臣昨从词馆叨领守符素号迂疎无问马及羊之知乃蒙荣授得维桑与梓之州二年而劳力劳心一身而畏首畏尾力祈罢免反冒迁除虽卖劔买牛老犹堪于渤海然举头见日身益逺于长安兹盖伏遇皇帝陛下緫核百工照临万国眷方隅之濒海须师帅之得人故遣近臣往绥遐俗况今闽徼莫盛泉山既旁接书文之同当尤惩狱市之扰臣敢不仰遵寛大俯厉衰残讲求百粤之宜叅诸禹贡奉上三年之计对以春秋  

贺赤乌白雀表【`汪藻`】  

治格时雍祥昭羽属生皆异禀凝丹素以成形出若相符信图书之上瑞必有召此来非偶然中贺伏以乌本阳精鹊知歳事方圣祚绍隆于火徳适天时应在于金穰宜尔珍禽呈兹瑞质孝能致哺煌煌仪则之新喜必传音翯翯羽毛之洁用明诸福之毕至孰谓二虫之无知恭惟皇帝陛下保合太和缉熙纯嘏跂行喙息皆安性命之情岳贡川珍尽发乾坤之藴是生神物来相昌期将合采以成章乃同时而荐祉徊翔有炜恊周家王屋之符粹美而真异庄子雕陵之见既九重之有托寜三匝以求安臣等幸列近司喜逢休应有生咸遂宜多可俯之巢同类相求将致来仪之凤  

遗表【`宗泽`】  

心期许国每输扶厦之忠死不忘君犹积恋轩之意魂魄将离于形体精忱愿达于冕旒中谢伏念臣猥以朴忠受知渊圣擢自困踬羁穷之际付以冦敌往来之冲适遇陛下出緫元戎察臣精着劳効坐筹宻讣俾臣得预属僚逮夫践祚之初首录孤危之迹冦攘未泯暂为淮甸之巡宗庙斯存委守留司之钥力小任重志大心劳誓殄敌雠再安王室但知怀主甘委命于鸿毛无复偷生期裹尸于马革昼夜以继寝食靡寜斯民获奠枕之安敌马无饮河之意事为纷至黾勉惟多回视颓龄巳廹桑榆之晩景益坚素节每期松栢之后雕岂谓余生忽先朝露尚扶病以治事敢爱巳以顾私阴阳之冦洊深药石之功莫効少延残喘庶毕愿言昨有招安到杨进等约其众多无虑百万昔尝为冦颇聚众以震师今巳革心欲为国而戡难足踵道路云集都城巳涓吉而戒涂拟成功于指日干戈未举舟壑忽移神爽飞扬长抱九泉之恨功名卑劣尚贻千古之羞仰凭睿眷之深必无生死之异嘱臣之子记臣之言力请回銮亟还京阙上念社稷之重下慰黎民之心命将出师大震雷霆之怒救焚拯溺出民水火之中夙荷君恩敢忘尸諌颙卭法座无由再望于清光枯朽微生从此永辞于宸扆  

辞免都督江淮军马表【`张浚`】  

江淮重寄猥出异恩犬马余生盖安微分輙上臣愚之请未蒙制可之音伏念臣少不如人老将及耄一士贤百万之众素乏修能百里半九十之时仍当末路倘进退不惩于迷复则鬼神将吿于福谦显罹责诮之言重玷并包之度况明光之诏虽陈于别塞而赤白之囊不彻于甘泉分屯巳固于长城申命何资于鈇钺伏望陛下扩日月之照推天地之恩俯怜视荫之几何特加全护不惮出纶之惟反曲赐优容  

谢讲和赦表【`岳飞`】  

武胜定国军节度使开府仪同三司湖北京西宣抚使兼营田大使臣岳飞上表言今月十二日准进奏院逓到赦书一道臣巳即恭率统制领将佐官属等望阙宣读讫观时制变仰圣哲之宏规善胜不争实帝王之妙算念此艰难之久姑从和好之宜睿泽诞敷舆情胥恱臣飞诚欢诚抃顿首顿首窃以娄敬献言于汉帝魏绛发策于晋公皆盟墨未干顾口血犹在俄驱南牧之马旋兴北伐之师盖狂敌不情狡冦无信欲守金石之约难充溪壑之求图暂安而解倒埀犹之可也顾长虑而尊中国岂其然乎恭惟皇帝陛下大徳有容神武不杀体干之徤行巽之权务和众以安民乃讲信而修睦巳渐还于境土想喜见于威仪臣幸遇明时获观盛事身居将阃功无补于涓埃口诵诏书面有惭于军旅尚作聦明而过虑徒怀犹豫而致疑谓无事而请和者谋恐卑辞而益币者进臣愿定谋于全胜期収地于两河唾手燕云终欲复雠而报国誓心天地当令稽颡以称藩  

代宰臣贺雪表【`吕祖谦`】  

皇极之主畴既叙于时寒丰年之冬兆先占于积雪缤纷六羃贲冒九围中贺恭惟皇帝陛下绥静嘉师财成元化严凝西北敛元气以方升疆理南东瞻同云之巳合瑞呈禹甸喜溢尧衢臣等幸际昌辰欣逢休应授简而居客右虽惭梁苑之辞为乐而与民同请上齐宫之对  

谢宣召入院表【`真徳秀`】  

伏以来从南服未宣民版之劳召寘北扉猥被宸纶之宠光生里巷荣动簪绅窃以列圣之用人惟待词臣而加礼盖于言语文章之外责其论思献纳之忠或虽忤旨而暂闲终必弃瑕而复用修除翰苑在环滁出守之余轼侍禁庭亦赤壁归来之后岂非加歳月则其文老渉忧患则其虑长乃登邃严以备顾问如臣者才华弗竞戅拙自将掌先皇内制者六年每惭越爼迨陛下初元之再命竟许循墙以驰驱州县之频且废弃山林之久见闻寖少艺业益荒结茅屋于云边巳甘终老瞻玉堂于天上若隔前生敢云白首之重来误辱清衷之妙简获玷久虚之选几成三入之荣兹葢伏遇皇帝陛下肆笔成文解弦更化志孚羣听欲下山东之书念在边陲或访河西之事必有端良之彦以充供奉之班奚取臣愚俾承人乏臣敢不益坚晩节思答隆知赐宫锦而嘉草诏之能虽非敢望录金镜而任进贤之要实所自期  

天申节贺表【`陆游`】  

化国之日舒以长运启千龄之盛天子有父尊之至心均万■〈宀禹〉之驩敢即昌期虔申寿祝中贺恭惟太上皇帝陛下宅心清静受命溥将恊气熏为太平华夷衔莫报之徳孙谋以燕翼子宗社侈无疆之休诞敷锡于下民丕灵承于上帝臣方驰使传阻缀朝班望睟表于云霄敢恨微踪之逺被颂声于金石尚希薄技之陈  

大行皇帝升遐钤司慰皇帝表【`文天祥`】  

王宜日中方庆埀衣之治父有天下遽传凭几之言宗社悯凶幅员哀痛恭以大行皇帝王道正直帝徳简寛奉长乐之凊温丕昭仁孝听迩英之劝诵遹绍文明方嗣服于万年胡委裘于一旦乌号罔极龙御何追中慰恭惟皇帝陛下圣徳升闻孝思永慕重华恊帝方遏宻于八音冡宰緫官将谅阴于三祀愿少纾于圣抱以弘济于皇图臣逖领戎轺哀传国疚阻伸奔问惟重摧伤  

皇太后加尊号钤司贺皇帝表【`文天祥`】  

重明以继大人瑶图埀庆介福而于王母玉册有光瑞溢帘帷重闗宗祏中贺恭惟皇帝陛下敬仁成信厯数在躬惟后绥猷蹈尧舜之孝弟因亲教爱奉任姒之肃雍宜申慈极之尊式表圣伦之至臣叨兼兵辖隃企陛帘赞长信之徽称巳光汉制颂涂山之丕训益大禹功  

皇子进封左卫上将军嘉国公贺皇太后表【`文天祥`】  

东朝保艾方隆尧母之仁西国分茅式笃文孙之庆两宫喜色万宇欢声中贺恭惟寿和圣福皇太后陛下徳厚慈元神怡长乐尊之至也上承视膳之勤宜尔绳兮下适含饴之趣瑶池日永玉叶春浓臣逺被绣衣隃瞻彩服于其王母知介寿之来崇佑我后人愿丕图之有衍  

皇女进封同寿公主贺皇帝表【`文天祥`】  

干见大人道夙隆于干体巽为长女命爰宠于巽申喜溢宫庭欢腾海宇中贺窃惟兴君之际必有积善之余播在正风则曰王姬之美陈于小雅是为女子之祥无非歌福禄之同于以表国家之盛恭惟皇帝陛下和顺而理温柔以容苞体深仁既茂绵瓜之瓞冈陵厚积复培秾李之华始封爰遴于嘉名遐祉永齐于圣寿臣迹縻使事身隔贺班亲爱如家遥赞人伦之厚肃雍廸教遹观王道之成  

干会节贑州贺皇帝表【`文天祥`】  

一人天拱适符龙御之亨万国云从共庆虹流之瑞系隆宗社福被寰瀛中贺恭惟皇帝陛下曰睿曰聦乃文乃武金瓯有永绍寜人大寳之休翠跸早朝娱太后万年之寿当嵩呼之华旦緫梦月之佳辰两宫同时千载盛事臣猥叨分竹弥切倾葵奉玉巵之恭阻缀班于北阙通银台之奏但伸颂于西昆  

厯日谢皇帝表【`文天祥`】  

乘龙御以纪年一元正始诏虎城而颁朔千里承休敬授人时对扬王命中谢恭惟皇帝陛下明哲作则厯数在躬钦若昊天熙春夏秋冬之绩建用皇极恊雨旸寒燠之畴乃诞布于成书以昭埀于新治臣藩宣有恪播告惟恭锡厥庶民顺中星而平秩佑于一徳欹化日之舒长  

## 文章辨体彚选卷一百三十九

（明）贺复征 编  

○表十五  

代翰林院观进表【`明苏伯衡`】  

伏以缵百王之正统莫大乎宅尊得万国之驩心宜先于建极盖惟体元而居正斯足应天而顺人是以髙帝开基甫四载而即位于汜水世祖兴后仅一年而践祚于鄗南虽逺略之不遑而丕称之是讲义有攸当道在随时中谢钦惟躬膺厯数之归徳合乾坤之大玄符颛握江左首平黄钺再麾浔阳遄定僭伪兼収于汉孽提封奄奠于樊瓖来享来庭南交广西陇蜀于疆于理左濠泗右河淮含齿食毛者咸懐徯戴阻兵恃险者悉就诛擒惟圣人兼爱之心委上将专征之任义旗所指羣帅之内附肩摩仁闻所孚连城之欵降踵至盖师出以律而民遂其生斯不战而屈人故大悦而归巳今则士诚枭首于阙下会稽通籍于域中弓矢永櫜舆图载辟此皆二仪恊赞以申保佑之休百神効灵以开混一之运丰功盛烈之着揆诸二帝则巳多大寳鸿名之膺质诸两汉则巳晩是虽圣明谦让之节夫岂幽显仰望之情臣念眷命不可久违讴歌难以固拒辄陈愚恳冒渎宸严伏望仰体天心俯从人欲特颁明诏俾择良辰讲其礼而正其名以其徳而居其位则郊庙社稷万灵永有所主华夏蛮貊亿载得以承庥  

代中书省贺平杭湖秀越表【`苏伯衡`】  

伏以近悦逺来率土归圣人之徳南征北伐无敌为王者之师适瞻齐斧之特班遄见捷书之洊至羣情胥庆一统惟期中贺臣闻髙帝开基载兴齐楚之役太宗启运复加充窦之诛夫欲和众而安民则必兼弱而攻昧事非得巳兵不留行兹盖伏遇皇帝陛下智勇自天聦明冠世廓清区宇番禺衣被乎恩光循抚遐荒僰道上供其方物顾兹浙右尚阻华风爰致斯赫之威用副徯苏之望収海阳以遏其冲要定秦邮以捣其腹心濠梁泗水举若摧枯临淮寿春取如拾芥计益穷而负固地愈蹙而偷生宸虑弥切于解悬戎车遂勤于再驾势成犄角人効智能引领义旗亲党之投戈恐后允怀仁闻谋臣之稽颡争先苕霅首平吴松继下齿钱塘于郡县登会稽于版图昆山传檄而从距牙斯拔檇李摅诚而附蕃屏悉空叛将就磔于藁街禁旅环攻其外郭兹虽天眷实出庙谟殱厥渠魁伫看虞之不腊绥其士女幸覩尧之授时臣等叨列星垣获覩露布烟火万里式歌神武之功干羽两阶永底文明之治  

进元史表【`宋濓`】  

伏以纪一代以为书史法相沿于迁固考前王之成宪周家有鉴于夏殷盖因巳往之废兴堪作将来之法戒惟元氏之有国本朔漠以造家用兵戈以争强并部落者十世逐水草以为食擅雄长于一隅逮至青吉斯之时大会干难河之上始尊位号渐定教条既近取于乃蛮复逺攻于回纥渡黄河以蹴西夏踰居庸以瞰中原太原继之而金源为墟世祖承之而宋箓遂讫立经陈纪用夏变夷肆宏逺之规模成混一之基业爰及成仁之主见称愿治之君惟祖训之式遵思孙谋之是诒自兹以降聿号隆平丰亨豫大之言皷倡于天厯之世离析涣奔之祸驯致于至正之朝嬖幸蛊惑于中权奸蒙蔽于外汉网祗因于疎阔周纲遽至于陵夷风宪皆为不捕之猫将士尽成反噬之犬繇是羣雄角逐九域瓜分风波徒沸于重溟海岳竟归于真主中谢钦惟皇帝陛下奉天承运济世安民建万世之丕图绍百王之正统大明出而爝火息率土生辉迅雷发而众响微鸿音斯播载念盛衰之故即推忠厚之仁佥言实既亡而名亦随亡独谓国可灭而史不当灭特诏遗逸之士欲求议论之公文词勿至于艰深事迹务令于明白茍善恶了然在目庶劝惩有益于人此皆天语之丁寜愈见圣心之广大于是命翰林学士臣宋濓待制臣王祎儒士臣汪克寛臣吴翰臣宋禧臣陶凯臣陈基臣赵埙臣曽鲁臣赵汸臣张文海臣徐尊生臣黄箎臣傅恕臣黄锜臣傅着臣谢徽臣髙启分科修纂故上自太祖下迄寜宗靡不网罗严加搜采恐翫时而愒日每继晷以焚膏故于五六月之间成此十三朝之史况往牒舛讹之巳甚而他书叅考之无凭虽竭忠勤难逃疎漏若自元统以后则其载籍无存巳遣使而旁求俟续编而上进愧其才识之有限弗称三长兼以纪述之未周殊无寸补臣濂忝司钧轴幸睹成书信传信而疑传疑仅克编摩于岁月笔则笔而削则削敢言褒贬于春秋仰尘乙夜之观期作千秋之鉴所撰元史纪三十八卷志五十三卷表六卷传六十二卷目录二卷通计一百三十万六千五百余字谨缮写成百二十册随表上进以闻  

进髙皇帝实录表【`解缙`】  

奉天辅运推诚宣力武臣特进光禄大夫左柱国太子太师曹国公监修国史都緫裁官臣李景隆等诚惶诚恐顿首上言圣人受命启万世之鸿基史氏纂书示百王之大法是故尧舜之事载之典谟文武之政布在方策俾文献之足征实古今之通谊矧创业埀统者皆在于贻谋而继志述事者敢忘于纪载铺张极盛之闳休扬厉无穷之伟绩歴选前闻之作允为达孝之规钦惟大明太祖神圣文武钦明启运俊徳成功统天大孝髙皇帝应千年之景运集羣圣之大成天命眷顾之隆起徒歩不阶于尺土人心向服之诚未三年已定于京都龙飞云从而华夏蛮貊罔不率俾日照月临而山川鬼神莫不攸寜有过化存神之妙有绥来动和之应英杰不期而会遐迩不令而从尽収当年之贤才大拯生民于水火羣雄归命不戮一夫元主遁荒礼遣其嗣四方幅员之广亘古所无中国先王之典悉复其旧守帝王心法之言明圣贤道学之统罢黜百氏弥纶六经范围造化曲成万物天休滋至而兢业贯乎始终诸福毕臻而谦抑纯乎表里在位之久三十余年升遐之日万方哀悼此于近古邈然罕俦汉髙年不登于中寿光武运仅绍于中兴唐髙祖因隋之资宋太祖承周之业皆未有若斯之盛也钦惟孝慈昭宪至仁文徳承天顺圣髙皇后天生圣善克相肇基嗣徽徳迈于嫔妃开创功超于胥宇夙闻文定之祥允叶坤元之吉螽斯有百男之应鸣鸠均众子之恩保合承天之庆简能造化之仁歴考古来后妃盖莫盛于周室然挚任有诞圣之祥而无辅运之绩邑姜有辅运之绩而无诞圣之祥矧皆起邦君式克承世绪降及近世皆非等伦若夫同起布衣化家为国正位中宫十有五年家邦承式天下归仁诞育圣躬万世永赖自古以来未之有也钦惟皇帝陛下合体乾坤重华日月焕帝尧之文章缵帝王之继述孝事太祖有见而知之之实广询当世得闻而知之之详发兰台记注之书而征以藩邸之副抽金縢石室之秘又考于世家之藏爰当嗣位之初首颁修史之诏命臣景隆忠诚伯臣茹瑺翰林学士臣解缙緫裁翰林学士臣王景礼部尚书臣李至刚侍读臣胡靖臣曽日章臣王灌臣胡俨侍讲臣邹缉臣杨荣臣金幼孜臣杨士竒修撰臣李贯臣呉溥编修臣杨溥臣郑好义检讨臣王洪博士臣张伯颖臣王汝玉典簿臣沈度臣潘畿待诏臣王延龄给事中臣朱统吏部郎中臣徐旭礼部郎中臣胡逺户部主事臣端孝恩太常博士臣钱仲益国子博士臣金玉铉助教臣王达行人臣蒋骥佥事臣□□知府臣刘辰知州臣邹济知县臣王褒臣杨觏臣梁潜臣赵季通臣沈瑜教谕臣刘宗平臣解荣训导臣罗思程臣傅贵清晋府伴读臣苏伯厚靖江府教授臣张显儒士臣端礼臣杨孟力臣朱逢吉臣莫士安纂修慎选多士赐宴便蕃即开馆于禁中屡翻阅于机暇以百人之多歴期年之久惟尽挍雠之力实无黼黻之能巍巍道冠于百王荡荡功超于千古是知礼乐征伐之自出必有训诰之文云霞花卉之生色不劳绘画之工开玉府而见璠玙惟自庆其希遇仰青天而瞻象纬又奚罄于名言皆据事而直书不假一辞之赞美但缵次以成编永示万年之大训谨撰述大明太祖圣神文武钦明启运俊徳成功统天大孝髙皇帝实录一百八十三卷缮写成一百六十五册谨伏阙上进臣景隆等无任瞻天仰圣惭惧屏营之至谨奉表上进以闻  

两朝实录成史馆上表【`杨士竒`】  

伏闻上有尧舜禹汤文武之君斯有典谟训诣誓命之纪当时所录万世攸师自汉以来暨于唐宋皆建史官专职纪述我国家奉天启运圣圣相承大经大法明于上善政善教被于下万方一统海宇清寜洪武以前神功圣徳史氏所纪具有成书钦惟太宗体天弘道髙明广运圣武神功纯仁至孝文皇帝刚徤中正广大钦明体天之心行天之道励精为理恭俭爱人再奠邦家中兴鸿业文治光昭于日月武烈弘靖于华夷大略雄材茂功伟绩规模宏远卓冠百王钦惟仁宗敬天体道纯诚至徳弘文钦武章圣达孝昭皇帝孝友英明寛仁恭俭敬天法祖制治保邦明目达聦周询民隠时使薄敛博施济人抚盈成之运广文明之化丕新政纪覃敷徳泽朞月之内天下归仁二圣升遐云车益逺万姓哀慕海宇同情恭惟皇帝陛下文武圣神聦明睿智缵承大寳君国子民推广至仁继志述事歌九功之惟叙得万国之欢心上念祖宗功徳之隆同符天地覆载之大宜宣昭于简册埀仪范于帝王宣徳九年五月勑修两朝实录命臣辅臣义臣原吉监修臣士竒臣荣臣幼孜臣山臣英臣溥緫裁臣棨臣英臣直臣述臣时勉臣习礼臣学夔臣循臣从善臣骥臣鹤龄臣洪臣永清臣叙臣曰恭臣敬臣翰臣雅臣翥臣继臣中臣叔刚臣文奋臣锡臣节臣蕚纂修发左右史臣之所记阅中外官府之所上兼考章疏叅之见闻编载事功必备着其本末纂述谟训必致谨于精微闗制度者虽细不遗切几务者虽明必审于纪叙圣神之道徳如绘画造化之功能拟诸形容诚难髣髴乃若附录臣下必在究明是非讫五年正月恭成太宗文皇帝实录一百三十卷仁宗昭皇帝实录十卷合百有四十卷谨缮写上进伏念臣辅等智识浅陋学术空疎旷岁月而久稽亦讨论之惟谨方诸良史深愧乏三长之称监于先朝庶少资万几之暇  

重进大明会典表【`李东阳`】  

伏以有谟训以贻子孙埀万世之燕翼观会通以行典礼昭百世之鸿规盖非天子则不考文然惟孝者为善继志粤自结绳政代契托书传象魏法陈理同家喻制备于周官之后经传于秦火之余汉模畧定乎三章唐式仅颁乎六典大典埀于宋而光岳弗完经世纪于元而彛伦攸斁当天心之厌乱属圣主之开基峻徳神功弥纶宇宙宏纲大法敷贲臣民文皇绍统于昌期列圣承休于奕叶政由俗革道与治同中间或斟酌以随时大抵皆后先而合节顾夫简编浩瀚条贯繁多彼宿儒老吏亦不暇详岂僻壤遐隅之所能徧故博学贵乎知要必会极然后归原欲图文献之足征须及典刑之尚有原我孝皇之志实惟英庙之遗上遡累朝仰稽列祖谓一代开基之制在诸司职掌之书或更定于暮龄或増修于继世发石室金縢之秘征两京百府之藏仪文每据乎旧章义例特施乎宸断命官分局开六馆以编摩类事归曹备百年之损益盖自洪武戊申之岁迄于弘治壬戌之秋既挈领以提纲亦删繁而就简体之重者虽微必录令之善者虽寝亦书庶几爱礼以存羊非敢按图而索骏文取达而不胜乎质信可传而寜阙其疑制异典坟宜于今而不泥于古法殊纪传叙其事而不录其名标题荣华衮之褒序简焕云章之锡告成虽久刋布未遑恭惟皇帝陛下焕有尧文缉熙汤学兵民利弊以次罢行礼乐章程悉加厘草特令臣等重订是编当卷帙之粗成荷奎文之载赐献诸天府副在有司期言之必可行俾习矣无不察譬则丽空之宿一举首而在目中合辙之车不出户而通天下臣等才轻袜线识小瓮天功不厌详贯惟仍旧拂尘埽叶深知校阅之难测海窥天讵免遗忘之失伏愿上念宗祧之重大下知稼穑之艰难主善为师任贤立政惟一心之克恊罔庶狱之攸兼不愆不忘率祖考宪章于有法可久可大配乾坤徳业于无疆谨以校大明会典一百八十卷合凡例目录随表上进  

初开经筵谢宴赉表【`李东阳`】  

知经筵事太师兼太子太师英国公臣张懋少师兼太子太师吏部尚书华盖殿大学士臣刘徤同知经筵事少傅兼太子太傅户部尚书谨身殿大学士臣李东阳少傅兼太子太傅礼部尚书武英殿大学士臣谢迁兼经筵礼部右侍郎臣王华詹事府少詹事兼翰林院学士臣刘机臣江澜臣杨廷和太常寺少卿兼翰林院侍讲学士臣杨时畅国子监祭酒臣张澯翰林院侍读臣费宏左春坊左庶子兼翰林院侍读臣毛澄左春坊左谕徳兼翰林院侍讲臣毛纪臣傅珪右春坊右谕徳兼翰林院侍讲臣蒋冕侍读臣罗玘修撰臣石珤等兹遇经筵肇启圣学维新讲读侍臣咸蒙宴赉谨上表称谢者臣懋等诚欢诚忭稽首顿首上言伏以圣道在六经为政必先于论道君心理万事讲学乃所以正心盖自虞廷阐精一之传商君承逊敏之戒辟雍拜老礼重于汉家崇政说书官专于宋代愿治者用臻至化好文者亦致小康肆我皇明益隆盛典英庙九龄而伊始先皇二纪而成章迨先帝十八载之间贻圣子亿万年之训恭惟皇帝陛下天资首出圣徳躬行能自得师守一祖六宗之法取人为善合九州岛四海之公家传心学于储宫日御讲帷于便殿聿当元祀诞启经筵信明君之大有为在今日乃急先务登延儒硕列侍公卿臣等非仁义不陈夙秉孟轲之敬无慢逰是好敢为帝舜之箴天本髙而听则卑云方上而泽巳降白金彩币式颁九府之藏鹤酝鸾羞兼赐八珍之品窃念班叨振鹭迹幸从龙嘘萤爝以助羲娥心知无补输涓尘以裨海岱分所难辞伏愿声入心通言以道接不为声色货利侈其志不以寒暑夙夜间其功占奎聚于五星共识文明之有象效嵩呼于三祝永祈圣寿以无疆  

进歴代通鉴纂要表【`张邦竒`】  

臣某等伏奉先皇帝勅旨令修歴代通鉴纂要书成进呈者臣等诚惶诚恐稽首顿首上言道有常经贵谂从违之实治多异法恒阶兴替之原顾烱鉴已定于前人而考卜宜精于今日不观往辙曷启前途钦惟皇帝陛下天挺英资日新圣学率由祖训继绪无忝于成康敷求哲王成功逺期乎尧舜臣等叨备讲幄忝职儒班先皇不鄙其庸愚明命俾司乎纂述分曹秘阁发册石渠窃念丰芑之遗实注情于简策而涓埃之报敢忽意于编摩矧惭袜线之才无补衮职之阙庶采前古之迹可资乙夜之观爰惕爰兢胥勤胥励欲备一代之典尽搜百氏之书自髙辛以来史凡十九由前元而上年歴数千其间编简之龎茸与夫文辞之棼浩虽专门之士或不及详岂万几之余所能悉览顾事贵得要故泛载于书契之余者虽详或去然道欲无遗则传闻于结绳之上者虽逺亦书春秋以前本圣经之断例威烈而下宗纲目之法程旁逮辽金法遵今史咸臻实录岂曰传疑规模体统之详尺楮或稽于百代侈剥兴隆之故片时可昉乎万年昔汉儒说苑之编事非大要唐相金鉴之录辞不万言核实若欧阳容有未阐之旨博洽如司马不逃轻信之讥备而不繁约而无晦徧观列史莫便此书是皆先皇之克开而有望于陛下之善述者也然制方虽存乎古用药则由于人茍捐网以临渊虽羡鱼而焉获伏愿慎终于始图大于微主善为师动止罔愆乎成宪克念作圣陟降如见乎先皇定命吁谟务俾与治同道遏恶扬善永期应天时行臣等无任瞻天仰圣激切屏营之至谨以所修歴代通鉴纂要若干卷随表上进以闻  

圣驾临幸太学谢表【`林文俊`】  

国子监祭酒臣林文俊等嘉靖十二年三月十三日钦蒙圣驾临幸太学谨奉表称谢者臣等诚欢诚忭稽首顿首上言伏以典礼更新百代仰大君之有作辟雍临幸四方占泰运之方隆载举旷仪聿光旧典欢均朝野庆洽天人兹盖伏遇皇帝陛下圣由天纵徳与日新彛伦叙而五典以惇礼乐兴而百度咸正况兹首善尤在留神黙契圣心大袪俗见谓孔子称王本非礼宜正先师之名陋元人塑像为不经特遵皇祖之制别祠启圣聿明父子之伦配食先贤尽去公侯之号礼无僭渎道益尊崇顾兹典之鼎新烦至尊以贲重当薄海同文之日适践祚一纪之初乃涓令辰爰修盛事六龙捧御逺戾止于胶庠万乘执圭亲奠释于先圣崇儒重道稽古诹经喜溢章缝光流简册执豆笾以奔走乃有三氏之子孙圜桥门而听观奚止六馆之英俊瞻威颜于咫尺奉法语之丁寜建皇极以敷言斯其至矣观人文以成化是之谓乎臣等职忝师儒躬逢美盛幸覩大人之虎变愿先多士以骏奔赐坐而讲易书觉叨荣之已过教人必先忠孝誓图报于将来伏愿配乎天配乎地皇朝绵一统之图作之君作之师天子介万年之寿臣等无任瞻天仰圣激切屏营之至谨奉表称谢以闻  

进承天大志表【`张居正`】  

臣某等钦奉圣旨纂修承天大志书成谨奉表上进者臣等诚惶诚恐稽首顿首上言伏以王业始基而弘一统丕昭长发之祥圣人受命而抚万邦茂应中兴之运勲华恊徳谟烈重光爰裒辑以成书用埀贻而作范窃惟帝图肇启固锡祚之自天王气独锺必毓灵之有地黄帝本轩丘而立号神农由姜水而宅尊姬箓将昌泽豫培于丰芑汉基既建念仍注于枌榆振古如兹于今为盛惟承天之封域实南土之奥区禹别荆州躔鹑火而幅员斯广熊开楚甸标樠木而疆宇滋雄川岳储精贞元遘会我睿宗献皇帝圣修王度迈至徳于周文慈孝献皇后内治母仪嗣徽音于太姒胙之赤土王此大邦式国刑家根本布二南之化积髙累厚讴歌系四海之心乃基骏命以维新聿肇鸿休于有截恭惟皇帝陛下庆承燕翼期应龙飞握温洛之贞符嗣膺寳厯协大潢之吉兆入御瑶枢遡怀佑启之洪恩特举尊崇之旷典觐耿光而扬大烈丕振先猷建皇极以叙彛伦遹追来孝迨慈宫之南祔勤御跸以躬临卜吉壤于纯山廓新规于旧邸帝晖下爥腾周歌夏谚之欢天藻昭回轶过沛横汾之咏圣泽溢江而洽汉皇风动迩以及遐至若礼文乐器之掌在祠官及夫灵囿甫田之贻诸世守闳谟伟绩皆古昔之希闻大赉隆施盖臣民之殊遇匪表章于今日曷炳耀于将来顾守臣纂述之初虽尘御览而纪事体裁之谬未当渊衷岂谓无征实将有待属以昊恩申佑降瑞润于山陵缅惟世徳弥昭切孝思于岾屺遂颁涣号俾阐贲文宥馆宏开简儒臣而载笔嘉名焕锡劳宸翰以标题惟志之为称其义本属于郡国而此书所载其事则系于朝廷既不容尽同左右史之文又安可仍袭方舆家之体乃加芟定载用讨论志在尊君分十二纪以识其大言皆摭实列四十卷以緫其凡父作之子述之圣而继圣尽美也尽善也书不一书藏名山而副在有司埀百代不刋之典遵先王而监于成宪慰九重罔极之怀顾臣等学本面墙见同窥管绘乾坤之广大曷能拟诸形容瞻日月之光华何以加其润色仅効编摩之职莫殚扬厉之忱伏愿治普文明化成孝理神祗笃祜三都巩盘石之安宗社绥休亿载衍萝图之庆臣等无任瞻天仰圣激切屏营之至谨以修完承天大志四十卷合目录凡例等共四十册随表上进以闻  

代胡宗宪进白鹿表二首【`徐渭`】  

臣谨按图牒再记道诠乃知麋鹿之羣别有神仙之品歴一千岁始化而苍又五百年乃更为白自兹以往其寿无疆至于炼神伏气之征应徳恊期之兆莫能罄述诚亦希逢必有明圣之君躬修玄黙之道保和性命契合始初然后斯祥可得而致恭惟皇帝陛下凝神沕穆抱性清真不言而时以行无为而民自化徳迈羲皇之上龄齐天地之长乃致仙麋遥呈海峤竒毛洒雪岛中银浪増辉妙体搏氷天上瑶星应瑞是盖神灵之所召夫岂虞罗之可羁且地当寜波定海之间况时值阳长阴消之候允着晏清之效兼昭晋盛之占顾臣叨握兵符式遵成算蠢兹倭冦尚尔跳梁日与褊裨相为犄角偶幸捷音之会嗣登和气之祥为宜付之史官以光简册纳诸文囿俾乐沼台觅草通灵益感百神之集衔芝候辇长迎万岁之逰  

又  

窃惟白鹿之出端为圣寿之征已于前次进奏之词概述上代祯祥之验然黄帝起而御世王母乘以献环不过一至于廷遂光千古之册岂有间岁未周后先迭至应时而出牝牡俱纯或从海岛之崇林或自神栖之福地若斯之异不约而同如今日者哉兹盖恭遇皇上徳函三极道摄万灵斋戒以事神明于穆而孚穹昊眷言洞府逺在齐云聿新玄帝之瑶宫甫増壮观遂现素麋于寳地黙视长生雌知守而雄自来海既输而山亦应使因縁少有出于人力则偶合安能如此天然且两获嘉符并臣分境皤然攸伏银聨白马之辉及此有捄玊映珊瑚之茁天所申眷斯意甚明臣亦再逢其荣匪细岂敢顾恤他论隠匿不闻是用荐登禁林并昭上瑞双行挟辇峙仙人氷雪之姿交息凝神护圣主灵长之体  

## 文章辨体彚选卷一百四十

（明）贺复征 编  

○弹事一  

刘勰曰弹事者必使理有典刑辞有风轨总法家之式秉儒家之文不畏强御气流墨中无纵诡随声动简外乃称絶席之雄也吴讷曰按汉书注云羣臣上奏若罪法按劾公府送御史台卿较送谒者台走则按劾之名其来久矣梁昭明文选特立其目曰弹事若唐文粹宋文鉴则载疏奏之中而已  

劾董偃罪状【`汉东方朔`】  

偃以人臣私侍公主其罪一也败男女之化而乱婚姻之礼伤王制其罪二也陛下富于春秋方积思于六经留神于王事驰骛于唐虞折节于三代偃不遵经劝学反以靡丽为右奢侈为务尽狗马之乐极耳目之欲行邪枉之道径滛辟之路是乃国家之大贼人主之大蜮也偃为滛首其罪三也昔伯姬燔而诸侯惮奈何乎陛下  

劾黄覇【`张敞`】  

窃见丞相请与中二千石博士杂问郡国上计长吏守丞为民兴利除害成大化条其对有耕者让畔男女异路道不拾遗及举孝子弟弟贞妇者为一辈先上殿举而不知其人数者次之不为条教者在后叩头谢丞相虽口不言而心欲其为之也长吏守丞对时臣敞舍有鹖雀飞止丞相府屋上丞相以下见者数百人边吏多知鹖雀者问之皆阳不知丞相图议上奏曰臣闻上计长吏守丞以兴化条皇天报下神雀后知从臣敞舍来乃止郡国吏窃笑丞相仁厚有知略微信奇怪也昔汲黯为淮阳令辞去之官谓大行李息曰御史大夫张汤懐诈阿意以倾朝廷公不蚤白与俱受戮矣息畏汤终不敢言后汤诛败上闻黯与息语乃抵息罪而秩黯诸侯相取其思竭忠也臣敞非敢毁丞相也诚恐羣臣莫白而长吏守丞畏丞相指归舍法令各为私教务相増加浇淳散朴并行伪貎有名无实倾揺解怠甚者为妖假令京师先行让畔异路道不拾遗其实亡益亷贪贞滛之行而以伪先天下固未可也即诸侯先行之伪声轶于京师非细事也汉家承敝通变造起律令所以劝善禁奸条贯详偹不可复加宜令贵臣明饬长吏守丞归告二千石举三老孝弟力田孝亷亷吏务得其人郡事皆以义法令检式毋得擅为条教敢挟诈伪以奸名誉者必先受戮以正明好恶  

劾丞相匡衡等【`王尊`】  

司隶校尉尊言丞相衡御史大夫谭位三公典五常九德以总方畧一统类广教化羙风俗为职知中书谒者令显等专权擅势大作威福纵恣不制无所畏忌为海内患害不以时白奏行罚而阿谀曲从附下罔上懐邦迷国无大臣辅政之义皆不道在赦令前赦后衡谭举奏显不自陈不忠之罪而反扬着先帝任用轻覆之徒妄言百官畏之甚于主上卑君尊臣非所宜称失大臣体又正月行幸曲台临飨罢卫士衡与中二千石大鸿胪赏等会坐殿门下衡南乡赏等西乡衡更为赏布东乡席起立延赏坐私语如食顷衡知行临百官共职万众会聚而设不正之席使下坐上相比为小惠于公门之下动不中理乱朝廷爵秩之位衡又使官大奴入殿中问行起居还言漏上十四刻行临到衡安坐不变色改容无怵愓肃敬之心骄慢不谨皆不敬  

劾薛况【`郑众`】  

况朝臣父故宰相再封列侯不相敇丞佐而骨肉相疑疑咸受修言以谤毁宣咸所言皆宣行迹众人所共见公家所宜闻况知咸给事中恐为司隶举奏宣而公令明等迫切宫阙要遮创戮近臣于大道人众中欲以鬲塞聪明杜絶论议之端桀黠亡所畏忌万众讙哗流闻四方不与凡民忿怒争鬬者同臣闻敬近臣为近主也礼公门式路马君畜产且犹敬之春秋之义意恶功遂不免于诛上浸之源不可长也况首为恶明手伤功意俱恶皆大不敬明当以重论及况皆弃市  

论丞相薛宣【`涓勲`】  

司隶校尉臣勲言春秋之义王人微者序乎诸侯之上尊王命也臣幸得奉使以督察公卿以下为职今丞相宣请遣掾史以宰士督察天子奉使命大夫甚誖逆顺之理宣本不师受经术因事以立奸威案浩商所犯一家之祸耳而宣欲专权作威乃害于国不可之大者愿下中朝特进列侯将军以下正国法度  

劾涓勲【`翟方进`】  

御史大夫方进言臣闻国家之兴尊尊而敬长爵位上下之礼王道纪纲春秋之义尊上公谓之宰海内无不统焉丞相进见圣主御坐为起在舆为下羣臣宜皆承顺圣化以视四方勲吏二千石幸得奉使不遵礼仪轻慢宰相贱易上卿而乂诎节失度邪讇无常色厉内荏堕国体乱朝廷之序不宜处位臣请下丞相免  

劾陈咸等【`翟方进`】  

立素行积为不善众人所共知邪臣自结附托为党庻几立与政事欲获其利今立斥逐就国所交结尤著者不宜备大臣为郡守案后将军朱慱巨鹿太守孙闳故光禄大夫陈咸与立交通厚善相与为腹心有背公私党之信欲相攀援死而后已皆内有不仁之性而外有隽材过絶于人勇猛果敢处事不疑所居皆尚残贼酷虐苛刻惨毒以立威而亡纎介爱利之风天下所共知愚者犹惑孔子曰人而不仁如礼何人而不仁如乐何言不仁之人亡所施用不仁而多材国之患也此三人皆内懐奸猾国之所患而深相与结信于贵戚奸臣此国家大忧大臣所宜没身而争也昔季孙行父有言曰见有善于君者爱之若孝子之养父母也见不善者诛之若鹰鹯之逐鸟爵也翅翼虽伤不避也贵戚强党之众诚难犯犯之众敌并怨善恶相冐臣幸得备宰相不敢不尽死请免慱闳咸归故郡以销奸雄之党絶羣邪之望  

劾赵昭仪【`解光`】  

臣闻许美人及故中宫史曹宫皆御幸孝成皇帝产子子隠不见臣遣从事掾业史望验问知状者掖庭狱丞籍武故中黄门王舜吴恭靳严官婢曹晓道房张弃故赵昭仪御者于客子王偏臧兼等皆曰宫即晓子女前属中宫为学事史通诗授皇后房与宫对食元延元年中宫语房曰陛下幸宫后数月晓入殿中见宫腹大问宫宫曰御妾有身其十月中宫乳掖庭牛官令舍有婢六人中黄门田客持诏记盛縁绨方底封御史中丞印予武曰取牛官令舍妇人新产儿婢六人尽置暴室狱母问儿男女谁儿也武迎置狱宫曰善臧我儿胞丞知是何等儿也后三日客持诏记与武问儿死未手书对牍背武即书对儿见在未死有顷客出曰上与昭仪大怒奈何不杀武叩头啼曰不杀儿自知当死杀之亦死即因客奏封事曰陛下未有继嗣子无贵贱惟留意奏入客复持诏记予武曰今夜漏下五刻持儿与舜会东交掖门武因问客陛下得武书意何如曰憆也武以儿付舜舜受诏内儿殿中为择乳母告善养儿且有赏毋令漏泄舜择弃为乳母时儿生八九日后三日客复持诏记封如前予武中有封小緑箧记曰告武以箧中物书予狱中妇人武自临饮之武发箧中有裹药二枚赫蹏书曰告伟能努力饮此药不可复入女自知之伟能即宫宫读书已曰果也欲姊弟擅天下我儿男也额上有壮发类孝元皇帝今儿安在危杀之矣奈何令长信得闻之宫饮药死后宫婢六人召入出语武曰昭仪言女无过宁自杀邪若外家也我曹言愿自杀即自缪死武皆表奏状弃所养儿十一日宫长李南以诏书取儿去不知所置许美人前在上林涿沐馆数召入饰室中若舍一岁再三召留数月或半岁御幸元延二年懐子其十一月乳诏使严持乳医及五种和药丸三送美人所后客子偏兼闻昭仪谓成帝曰常绐我言从中宫来即从中宫来许美人儿何从生中许氏竟当复立邪怼以手自捣以头击壁户柱从床上自投地啼泣不肯食曰今当安置我欲归耳帝曰今故告之反怒为殊不可晓也帝亦不食昭仪曰陛下自知是不食谓何陛下常自言约不负女今美人有子竟负约谓何帝曰约以赵氏故不立许氏使天下无出赵氏上者毋忧也后诏使严持緑嚢书予许美人告严曰美人当有以予女受来置饰室中帘南美人以苇箧一合盛所生儿缄封及緑囊报书与严严持箧书置饰室帘南去帝与昭仪坐使客子解箧缄未已帝使客子偏兼皆出自闭户独与昭仪在须臾开户呼客子偏兼使缄封箧及绿绨方底推置屏风东恭受诏持箧方底与武皆封以御史中丞印曰告武箧中有死儿埋屏处勿令人知武穿狱楼垣下为坎埋其中故长定许贵人及故成都平阿侯家婢王业任孋公孙习前免为庻人诏召入属昭仪为私婢成帝崩未幸梓宫仓卒悲哀之时昭仪自知罪恶大知业等故许氏王氏婢恐事泄而以大婢羊子等赐予业等各且十人以慰其意属无道我家过失元延二年五月故掖庭令吾丘遵谓武曰掖庭丞吏以下皆与昭仪合通无可与语者独欲与武有所言我无子武有子是家轻族人得无不敢乎掖庭中御幸生子者辄死又饮药伤堕者无数欲与武共言之大臣票骑将军贪耆钱不足计事奈何令长信得闻之遵后病困谓武今我已死前所语事武不能独为也慎语皆在今年四月丙辰赦令前臣谨案永光三年男子忠等发长陵傅夫人家事更大赦孝元皇帝下诏曰比朕不当所得赦也穷治尽伏辜天下以为当鲁严公夫人杀世子齐桓召而诛焉春秋予之赵昭仪倾乱圣朝亲灭继嗣家属当伏天诛前平安刚侯夫人谒坐大逆同产当坐以蒙赦令归故郡今昭仪所犯尤誖逆罪重于谒而同产亲属皆在尊贵之位迫近帷幄羣下寒心非所以惩恶崇谊示四方也请事穷竟丞相以下议正法  

劾陈遵【`陈崇`】  

遵兄弟幸得蒙恩超等厯位遵爵列侯备郡守级州牧奉使皆以举直察枉宣扬圣化为职不正身自慎始遵初除乗藩车入闾巷过寡妇左阿君置酒讴謌遵起舞跳梁顿仆坐上暮因留宿为侍婢扶卧遵知饮酒饫宴有节礼不入寡妇之门而湛酒混肴乱男女之别轻辱爵位羞污印绂恶不可忍闻臣请皆免  

## 文章辨体彚选卷一百四十一

（明）贺复征 编  

○弹事二  

奏弹王源【`梁沈约`】  

给事黄门侍郎兼御史中丞吴兴邑中正臣沈约稽首言臣闻齐大非偶着乎前诰辞霍不婚垂称往烈若乃交二族之和辨伉合之义升降窊隆诚非一揆固宜本其门素不相夺伦使秦晋有匹泾渭无舛自宋氏失御礼教雕衰衣冠之族日失其序姻娅沦杂罔计厮庻贩鬻祖曽以为贾道明目腆颜曽无愧畏若夫盛德之胤世业可懐栾郄之家前徽未逺既壮而室窃赀莫非皁隶祮褵以行箕箒咸失其所志士闻而伤心旧老为之叹息自宸厯御■〈宀禹〉弘革典宪虽除旧布新而斯风未殄陛下所以负扆兴言思清敝俗者也臣实懦品缪掌天宪虽埋轮之志无屈权右而狐鼠微物亦蠧大猷风闻东海王源嫁女与冨阳满氏源虽人品庸陋胄实参华曽祖雅位登八命祖少卿内侍帷幄父璇升采储闱亦居清显源频叨诸府戎禁预班通彻而托姻结好惟利是求玷辱流軰莫斯为甚源人身在逺辄摄媒人刘嗣之到台辩问嗣之列称吴郡满璋之相承云是高平旧族宠奋胤胄家计温足见托为息鸾觅婚王源见吿穷尽即索璋之簿阀见璋之任王国侍郎鸾又为王慈吴郡正合主簿源父子因共详议判与为婚璋之下钱五万以为聘礼源先丧妇乂以所聘余直纳妾如其所列则与风闻符同窃寻璋之姓族士庻莫辨满奋身殒西朝胤嗣殄没武秋之后无闻东晋其为虚托不言自显王满连姻实骇物听潘杨之睦有异于此且买妾纳媵因聘为资施衿之费化充床第鄙情赘行造次以之纠慝绳违允兹简裁源即罪主臣谨案南郡丞王源忝藉世资得参缨冕同人者貎异人者心以彼行媒同之抱布且非我族类往哲格言薫莸不杂闻之前典岂有六卿之胄纳女于管库之人宋子河鲂同穴于舆台之鬼髙门降衡虽自已作蔑祖辱亲于事为甚此风弗翦其源遂开点世尘家将被比屋宜寘以明科黜之流伍使已污之族永愧于昔辰方媾之党革心于来日臣等叅议请以见事免源所居官禁锢终身辄下禁止视事如故源官品应黄纸臣辄奉白简以闻臣约诚惶诚恐云云  

奏弹曹景宗【`任昉`】  

御史中丞臣任昉稽首言臣闻将军死绥咫步无却顾望避敌逗挠有刑至乃赵母深识乞不为坐魏主着令抵辠已轻是知败军之将身死家戮爰自古昔明罚斯在臣昉顿首顿首死罪死罪窃寻獯猃侵轶蹔扰强陲王师薄伐所向风靡是以淮徐献捷河兖凯归东关无一战之劳涂中罕千金之费而司部悬隔斜临寇境故使狡冦慿陵淹移岁月故司州刺史蔡道恭率励义勇奋不顾命全城守死自秋徂冬犹转战无穷亟摧冦敌方之居延则陵降而恭守比之疎勒则耿存而蔡亡若使郢部救兵微接声援则单于之首久悬北阙岂特受降可筑涉安启土而已哉实繇郢州刺史臣景宗受命致讨不时言迈故使猬集蚁聚水草有依方复按甲盘桓缓救资敌遂令孤城穷守力屈凶威虽然犹应固守三关更谋进取而退师延颈自贻亏衂疆埸侵骇职是之繇不有严刑诛赏安寘景宗即主臣谨案使持节都督郢司二州诸军事左将军郢州刺史湘西县开国侯臣景宗擢自行间遘兹多幸指纵非拟获兽何勤赏茂通侯荣髙列将负担裁弛钟鼎遽列和戎莫效二八已陈自顶至踵功归造化润草涂原岂获自已且道恭云逝城守累旬景宗之存一朝弃甲生曹死蔡优劣若是惟此人斯有腼面目昔汉光命将坐知千里魏武置法案以从事故能出必以律锱铢无爽伏惟圣武英挺略不世出料敌制变万里无差奉而行之实弘庙算惟此庸固理絶言提自狂冦纵逸久患诸夏圣朝乃顾将一车书愍彼司氓致辱非所早朝永叹载懐矜恻致兹亏丧何所逃罪宜正刑书肃明典宪臣谨以劾请以见事免景宗所居官下太常削爵土收付廷尉法狱治辠其军佐职僚偏禆将帅絓诸应及咎者别摄治书侍御史随违续奏臣谨奉白简以闻臣昉诚惶诚恐顿首顿首死罪死罪臣昉稽首以闻  

奏弹刘整【`任昉`】  

御史中丞臣任昉稽首言臣闻马援奉嫂不冠不入泛毓字孤家无常子是以义士节夫闻之有立千载美谈斯为称首臣昉顿首顿首死罪死罪臣谨案新除中军叅军臣刘整闾阎阘茸名教所絶直以前代外戚仕因纨袴恶积衅稔亲旧侧目理絶通问而妄肆丑辞终夕不寐而谬加大杖薛包分财取其老弱髙凤自秽争讼寡嫂未见孟尝之深心唯效文通之轨迹昔人睦亲衣无常主整之抚侄食有故人何其不能折契锺庾而襜帷交质人之无情一何至此实教义所不容绅冕所共弃臣等叅议请以见事免整新除官辄勒外收付廷尉法狱治辠诸所连逮应洗之源委之狱官悉以法制从事婢采音不隶偷车阑龙牵请付狱测实其宗长及地界职司初无纠举及诸连逮请不足申尽臣昉诚惶诚恐顿首顿首死罪以闻  

奏弹范缜【`任昉`】  

臣闻息夫厯诋汉有正刑白褒一奏晋以明罚况乎附下讪上毁誉自口者哉风闻尚书左丞臣范缜自晋安还语人云我不诣余人惟诣王亮不饷余人惟饷王亮辄收缜白从左右万休到台辨问与风闻同又今月十日御饯梁州刺史臣珍国宴私既洽羣臣并已谒退时诏留侍中臣昻等十人访以政道缜不荅所问而横议沸腾遂贬裁司徒臣朏褒举庻人王亮臣于时预奉恩留肩随并立耳目所接差非风闻窃寻王有逰豫亲御轩陛义深推毂情均湛露酒阑宴罢当扆正立记事在前记言在后轸早朝之念深求瘼之情而缜言不逊妄陈褒贬伤济济之风缺侧席之望不有严裁宪准将颓缜即主臣谨案尚书左丞臣范缜衣冠绪余言行舛驳夸谐里落喧诟周行曲学謏闻未知去代弄口鸣舌祗足饰非乃者义师近次缜丁罹艰棘曽不呼门墨缞景附颇同先觉实奉龙颜而今党协迭余翻为矛楯人而无恒成此奸诐日者饮至策勲功微赏厚出守名邦入司管辖苞篚罔遗而假称折辕衣裙所弊谗激失所许与疵废廷辱民宗自居枢宪纠奏寂寞顾望纵容无至公之议恶直丑正有私讦之谈宜寘之徽纆肃正国典臣等叅议请以见事免缜所居官輙勒外收付廷尉法狱治罪应诸连逮委之狱官以法制从事缜位应黄纸臣輙奉白简  

弹李义府【`唐王义方`】  

义府擅杀寺丞陛下虽已释放臣不应更有鞫劾然天子置三公九卿二十七大夫八十一元士本欲水火相济盐梅相成然后庻绩咸熈风雨交泰则知人主不得独非皆由圣旨昔唐尧至圣失之于四凶汉祖深仁失之于陈豨光武聪明寛恕失之于逄萌魏武勇略英雄失之于张邈此并英杰之主莫不失之于前得之于后陛下继圣抚有万邦蛮陬夷落犹惧刑纲况辇毂咫尺奸臣肆虐杀一六品寺丞足致忠臣伉愤义士扼腕纵令正义自取绞缢此事弥不可容便是畏义府之权势能杀身以灭口此则生杀之威上非主出赏罚之柄下移奸佞臣闻履霜坚氷积小成大请乞重勘当毕正义致死之由雪寃气于幽泉诛奸臣于白日弹文曰义府善柔成性佞媚为心昔事马周分桃见宠后交刘洎割袖承恩生其羽翼长其光价因缘际会遂阶通达不能尽忠端节对扬王休策蹇励驽祗奉皇眷而反慿附城社蔽亏日月请托公行交逰羣小贪冶容之好原有罪之淳于恐漏泄其谋殒无辜之正气虽挟山超海之力望此犹轻廽天转日之威方斯更劣此如可恕孰不可容金风戒节玉露启途霜简与秋典共清忠臣将鹰鹯并击请除君侧少答鸿私碎首玉阶庻明臣节伏请付法推断以申典宪  

奏弹王安石【`宋司马光`】  

熈宁三年御史中丞光等累次全台上疏叅知政事王安石不合妄生奸诈荧惑圣听及公亮等各务依违未曽辨正乞明其罪不蒙施行窃以易喻履霜示为君制臣之术书戒作福明凶国害家之常易书之义其知几乎君子见几不俟终日是以自古君无过失而臣不奸欺盖知其几而遏其端也伏遇陛下即位以来日愼一日闻过则喜从谏如流四方翘企以望太平万俗讴謡而陶美化其以用安石为相斯见陛下焦中心而求治急先务以济时者也而安石备政府必当辅国以伊周之道致时为尧舜之民发政施仁俾合舆意而安石首倡邪术欲生乱阶违法易常轻革朝典学非言伪王制所诛非曰良臣是为民贼而又牵合衰世文饰奸言徒有啬夫之辨口拒塞争臣之正论加以朋党鳞集亲旧星攅式备近畿或居重任窥伺神器专制福威而人心动揺天下惊骇茍陛下不遏其端则安石为祸不小夫书易之戒正急于斯且陛下以安石有师傅之尊故旧之恩俾为相臣使预政事昔汉尊桓荣徒闻设几燕贵邹衍惟见筑宫岂有俾居显重而妄使改为若不正其罪恶亦难以顺乎众意臣光职居御史身为谏官非不能希意茍合以求宠荣盖以立君朝者当励已以去邪食君禄者必轻身而为国臣之与安石犹氷炭之不可以共器若寒暑之不可以同时是以屡犯天颜辄陈狂瞽心既为国宁复爱身茍今日蒙鈇钺之诛胜异日死贼臣之手伏愿陛下独奋干刚专行夬决一遵祖宪无用邪谋诛逐乱臣延纳正士上以顺皇太后之意下以慰亿兆人之心则臣等退就诛戮亦所甘心  

## 文章辨体彚选卷一百四十二

（明）贺复征 编  

○封事一  

刘勰曰自汉置八仪密奏阴阳皂囊封板故曰封事愼机密也  

论霍氏封事【`汉张敞`】  

臣闻公子季友有功于鲁大夫赵衰有功于晋大夫田完有功于齐皆畴其庸延及子孙终后田氏簒齐赵氏分晋季氏颛鲁故仲尼作春秋迹盛衰讥世卿最甚乃者大将军决大计安宗庙定天下功亦不细矣夫周公七年耳而大将军二十岁海内之命断于掌握方其隆时感动天地侵迫阴阳月朓日蚀昼冥宵光地大震裂火生地中天文失度妖祥变怪不可胜纪皆阴类盛长臣下颛制之所生也朝臣宜有明言曰陛下褒宠故大将军以报功德足矣间者辅臣专政贵戚太盛君臣之分不明请罢霍氏三侯皆就第及卫将军张安世宜赐几杖归休时存问召见以列侯为天子师明诏以恩不听羣臣以义固争而后许天下必以陛下为不忘功德而朝臣为知礼霍氏世世无所患苦今朝廷不闻直声而令明诏自亲其文非策之得者也今两侯以出人情不相逺以臣心度之大司马及其枝属必有畏惧之心夫近臣自危非完计也臣敞愿于广朝白发其端直守逺郡其路无由夫心之精微口不能言也言之微眇书不能文也故伊尹五就桀五就汤萧相国荐淮阴累岁乃得通况乎千里之外因书文谕事指哉惟陛下省察  

请尊张安世封事【`魏相`】  

圣王褒有德以懐万方显有功以劝百僚是以朝廷尊荣天下乡风国家承祖宗之业制诸侯之重新失大将军宜宣章盛德以示天下显明功臣以填藩国毋空大位以塞争权所以安社稷絶未萌也车骑将军安世事孝武皇帝三十余年忠信谨厚勤劳政事夙夜不怠与大将军定策天下受其福国家重臣也宜尊其位以为大将军毋令领光禄勲事使专精神忧念天下思维得失安世子延寿重厚可以为光禄勲领宿卫臣  

条灾异封事【`刘向`】  

臣前幸得以骨肉备九卿奉法不谨乃复蒙恩窃见灾异并起天地失常征表为国欲终不言念忠臣虽在畎亩犹不忘君惓惓之义也况重以骨肉之亲又加以旧恩未报乎欲竭愚诚又恐越职然惟二恩未报忠臣之义一摅愚意退就农亩死无所恨臣闻舜命九官济济相让和之至也众贤和于朝则万物和于野故箫韶九成而鳯凰来仪击石拊石百兽率舞四海之内靡不和宁及至周文开基西郊杂沓众贤罔不肃和崇推让之风以销分争之讼文王既没周公思慕歌咏文王之德其诗曰于穆清庙肃雍显相济济多士秉文之德当此之时武王周公继政朝臣和于内万国驩于外故尽得其驩心以事其先祖其诗曰有来雍雍至止肃肃相维辟公天子穆穆言四方皆以和来也诸侯和于下天应报于上故周颂曰降福穰穰又曰饴我厘麰厘麰麦也始自天降此皆以和致和获天助也下至幽厉之际朝廷不和专相非怨诗人疾而忧之曰民之无良相怨一方众小在位而从邪议潝潝相是而背君子故其诗曰潝潝訿訿亦孔之哀谋之既臧则具是违谋之不臧则具是依君子独处守正不挠众枉勉强以从王事则反见憎毒谗愬故其诗曰宻勿从事不敢告劳无罪无辜谗口嗸嗸当是之时日月薄蚀而无光其诗曰朔日辛卯日有蚀之亦孔之丑乂曰彼月而微此日而微今此下民亦孔之哀又曰日月鞠凶不用其行四国无政不用其良天变见于上地变动于下水泉沸腾山谷易处其诗曰百川沸腾山冡崒崩高岸为谷深谷为陵哀今之人胡憯莫惩霜降失节不以其时其诗曰正月繁霜我心忧伤民之讹言亦孔之将言民以是为非甚众大也此皆不和贤不肖易位之所致也自此之后天下大乱簒杀殃祸并作厉王奔彘幽王见杀至于平王末年鲁隠公之始即位也周大夫祭伯乖离不和出奔于鲁而春秋为讳不言出奔伤其祸殃自此始也是后尹氏世卿而专恣诸侯背畔而不朝周室卑微二百四十二年之间日食三十六地震五山陵崩阤二彗星三见夜常星不见夜中星陨如雨一火灾十四长狄入三国五石陨坠六鶂退飞多麋有蜮蜚鸜鹆来巢者皆一见昼冥晦雨木冰李梅冬实七月霜降草木不死八月杀菽大雨雹雨雪雷霆失序相乗水旱饥蝝螽螟螽午并起当是时祸乱辄应弑君三十六亡国五十二诸侯奔走不得保其社稷者不可胜数也周室多祸晋败其师于贸戎伐其郊郑伤桓王戎执其使卫侯朔召不往齐逆命而助朔五大夫争权三君更立莫能正理遂至陵夷不能复兴由此观之和气致祥乖气致异祥多者其国安异众者其国危天地之常经古今之通义也今陛下开三代之业招文学之士优游寛容使得并进今贤不肖浑殽白黒不分邪正杂糅忠谗并进章交公交车人满北军朝臣舛午胶戾乖剌更相谗愬转相是非传授増加文书纷纠前后错缪毁誉混乱所以营惑耳目感移心意不可胜载分曹为党往往羣朋将同心以陷正臣正臣进者治之表也正臣陷者乱之机也乗治乱之机未知孰任而灾异数见此臣所以寒心者也夫乗权藉势之人子弟鳞集于朝羽翼阴附者众辐辏于前毁誉将必用以终乖离之咎是以日月无光雪霜夏陨海水沸腾陵谷易处列星失行皆怨气之所致也夫遵衰周之轨迹循诗人之所刺而欲以成太平致雅颂犹郄行而求及前人也初元以来六年矣案春秋六年之中灾异未有稠如今者也夫有春秋之异无孔子之救犹不能解纷况甚于春秋乎原其所以然者谗邪并进也谗邪之所以并进者由上多疑心既以用贤人而行善政如或譛之则贤人退而善政还夫执狐疑之心者来谗贼之口持不断之意者开羣枉之门谗邪进则众贤退羣枉盛则正士消故易有否泰小人道长君子道消君子道消则政日乱故为否否者闭而乱也君子道长小人道消小人道消则政日治故为泰泰者通而治也诗又云雨雪麃麃见睍聿消与易同义昔者鲧共工驩兠与舜禹杂处尧朝周公与管蔡并居周位当是时迭进相毁流言相谤岂可胜道哉帝尧成王能贤舜禹周公而消共工管蔡故以大治荣华至今孔子与季孟偕仕于鲁李斯与叔孙俱宦于秦定公始皇贤季孟李斯而消孔子叔孙故以大乱污辱至今故治乱荣辱之端在所信任信任既贤在于坚固而不移诗云我心匪石不可转也言守善笃也易曰涣汗其大号言号令如汗汗出而不反者也今出善令未能踰时而反是反汗也用贤未能三旬而退是转石也论语曰见不善如探汤今二府奏佞讇不当在位厯年而不去故出令则如反汗用贤则如转石去佞则如拔山如此望阴阳之调不亦难乎是以羣小窥见间隙缘饰文字巧言丑诋流言飞文哗于民间故诗云忧心悄悄愠于羣小小人成羣诚足愠也昔孔子与颜渊子夏更相称誉不为朋党禹稷与皋陶传相汲引不为比周何则忠于为国无邪心也故贤人在上位则引其类而聚之于朝易曰飞龙在天大人聚也在下位则思与其类俱进易曰拔茅茹以其彚征吉在上则引其类在下则推其类故汤用伊尹不仁者逺而众贤至类相致也今佞邪与贤臣并在交戟之内合党共谋违善依恶潝潝訿訿数设危险之言欲以倾移主上如忽然用之此天地之所以先戒灾异之所以重至者也自古明圣未有无诛而治者也故舜有四放之罚而孔子有两观之诛然后圣化可得而行也今以陛下明知诚深思天地之心迹察两观之诛览否泰之卦观雨雪之诗厯周唐之所进以为法原秦鲁之所消以为戒考祥应之福省灾异之祸以揆当世之变放逺佞邪之党壊散险诐之聚杜闭羣枉之门广开众正之路决断狐疑分别犹豫使是非炳然可知则百异消灭而众祥并至太平之基万世之利也臣幸得托肺腑诚见阴阳不调不敢不通所闻窃推春秋灾异以救今事一二条其所以不宜宣泄臣谨重封昧死上  

极谏外家封事【`刘向`】  

臣闻人君莫不欲安然而常危莫不欲存然而常亡失御臣之术也夫大臣操权柄持国政未有不为害者也昔晋有六卿齐有田崔卫有孙宁鲁有季孟常掌国事世执朝柄终后田氏取齐六卿分晋崔杼杀其君光孙林父宁殖出其君衎弑其君剽季氏八佾舞于庭三家者以雍彻并专国政卒逐昭公周大夫尹氏筦朝事浊乱王室子朝子猛更立连年乃定故经曰王室乱又曰尹氏杀王子克甚之也春秋举成败录祸福如此类甚众皆阴盛而阳微下失臣道之所致也故书曰臣之有作威作福害于而家凶于而国孔子曰禄去公室政逮大夫危亡之兆秦昭王舅穰侯及泾阳叶阳君专国擅势上假太后之威三人者权重于昭王家冨于秦国国甚危殆赖寤范睢之言而秦复存二世委任赵高专权自恣壅蔽大臣终有阎乐望夷之祸秦遂以亡近事不逺即汉所代也汉兴诸吕无道擅相尊王吕产吕禄席太后之宠据将相之位兼南北军之众拥梁赵王之尊骄盈无厌欲危刘氏赖忠正大臣绛侯朱虚侯等竭诚尽节以诛灭之然后刘氏复安今王氏一姓乗朱轮华毂者二十三人青紫貂蝉充盈幄内鱼鳞左右大将军秉事用权五侯骄奢僣盛并作威福击断自恣行污而寄治身私而托公依东宫之尊假甥舅之亲以为威重尚书九卿州牧郡守皆出其门筦执枢机朋党比周穪誉者登进忤恨者诛伤游谈者助之说执政者为之言排摈宗室孤弱公族其有智能者尤非毁而不进逺絶宗室之任不令得给事朝省恐其与已分权数称燕王葢主以疑上心避讳吕霍而弗肯称内有管蔡之萌外假周公之论兄弟据重宗族盘互厯上古至秦汉外戚僣贵未有如王氏者也虽周皇甫秦穰侯汉武安吕霍上官之属皆不及也物盛必有非常之变先见为其人征象孝昭帝时冠石立于泰山仆栁起于上林而孝宣帝即位今王氏先祖坟墓在济南者其梓柱生枝叶扶疏上出屋根垂地中虽立石起栁无以过此之明也事势不两大王氏与刘氏亦且不并立如下有泰山之安则上有累卵之危陛下为人子孙守持宗庙而令国祚移于外亲降为皂隶纵不为身奈宗庙何妇人内夫家外父母家此亦非皇太后之福也孝宣皇帝不与舅平昌乐昌侯权所以全安之也夫明者起福于无形销患于未然宜发明诏吐德音援近宗室亲而纳信黜逺外戚毋授以政皆罢令就第以则効先帝之所行厚安外戚全其宗族诚东宫之意外家之福也王氏永存保其爵禄刘氏长安不失社稷所以褒睦外内之姓子子孙孙无疆之计也如不行此策田氏复见于今六卿必起于汉为后嗣忧昭昭甚明不可不深图不可不早虑易曰君不宻则失臣臣不宻则失身机事不宻则害成惟陛下深留圣思审固几宻览徃事之戒以折中取信居万安之实用保宗庙久承皇太后天下幸甚  

六情十二律封事【`翼奉`】  

臣闻之于师治道要务在知下之邪正人诚乡正虽愚为用若乃懐邪知益为害知下之术在于六情十二律而已北方之情好也好行贪狼申子主之东方之情怒也怒行阴贼亥卯主之贪狼必待阴贼而后动阴贼必待贪狼而后用二阴并行是以王者忌子卯也礼经避之春秋讳焉南方之情恶也恶行亷贞寅午主之西方之情喜也喜行寛大已酉主之二阳并行是以王者吉午酉也诗曰吉日庚午上方之情乐也乐行奸邪辰未主之下方之情哀也哀行公正戌丑主之辰未属阴戌丑属阳万物各以其类应今陛下明圣虚静以待物至万事虽众何闻而不谕岂况乎执十二律而御六情于以知下参实亦甚优矣万不失一自然之道也乃正月癸未日加申有暴风从西南来未主奸邪申主贪狼风以大阴下抵建前是人主左右邪臣之气也平昌侯比三来见臣皆以正辰加邪时辰为客时为主人以律知人情王者之秘道也愚臣诚不敢以语邪人  

地震为后舅封事【`翼奉`】  

臣闻之于师曰天地设位悬日月布星辰分阴阳定四时列五行以视圣人名之曰道圣人见道然后知王治之象故画州土建君臣立律厯陈成败以视贤者名之曰经贤者见经然后知人道之务则诗书易春秋礼乐是也易有阴阳诗有五际春秋有灾异皆列终始推得失考天心以言王道之安危至秦乃不恱伤之以法是以大道不通至于灭亡今陛下明圣深懐要道烛临万方布德流惠靡有阙遗罢省不急之用赈救困贫赋医药赐棺钱恩泽甚厚又举直言求过失盛德纯备天下幸甚臣奉窃学齐诗闻五际之要十月之交篇知日蚀地震之效昭然可明犹巢居知风穴处知雨亦不足多适所习耳臣闻人气内逆则感动天地天变见于星气日蚀地变见于竒物震动所以然者阳用其精阴用其形犹人之有五臧【`脏同`】六体五臧象天六体象地故臧病则气色发于面体病则欠申动于貌今年太阴建于甲戌律以庚寅初用事厯以甲午从春厯中甲庚律得叅阳性中仁义情得公正贞亷百年之精岁也正以精岁本首王位日临中时接律而地大震其后连月久阴虽有大令犹不能复阴气盛矣古者朝廷必有同姓以明亲亲必有异姓以明贤贤此圣王之所以大通天下也同姓亲而易进异姓疏而难通故同姓一异姓五乃为平均今左右亡同姓独以舅后之家为亲异姓之臣又疏二后之党满朝非特处位势尤奢僣过度吕霍上官足以卜之甚非爱人之道又非后嗣之长策也阴气之盛不亦宜乎臣又闻未央建章甘泉宫才人各以百数皆不得天性若杜陵园其已御见者臣子不敢有言虽然太皇太后之事也及诸侯王园与其后宫宜为设员出其过制者此损阴气应天救邪之道也今异至不应灾将随之其法大水极阴生阳反为大旱甚则有火灾春秋宋伯姬是矣唯陛下裁察  

荐辛庆忌封事【`何武`】  

虞有宫之竒晋献不寐卫青在位淮南寝谋故贤人立朝折冲厌难胜于亡形司马法曰天下虽安忘战必危夫将不豫设则亡以应卒士不素励则难使死敌是以先帝建列将之官近戚主内异姓距外故奸轨不得萌动而破灭诚万世之长荣也光禄勲庆忌行义修正柔毅敦厚谋虑深逺前在边郡数破敌获胜外敌莫不闻乃者大异并见未有其应加以兵革久寝春秋大灾未至而豫御之庆忌宜在爪牙官以备不虞  

日食论董贤封事【`王嘉`】  

臣闻咎繇戒帝舜曰亡傲佚欲有国【`书作无教逸欲有邦`】兢兢业业一日二日万几箕子戒成王曰臣亡有作威作福亡有玉食臣之有作威作福玉食害于而家凶于而国人用则颇辟民用僣慝言如此则逆尊卑之序乱阴阳之统而害及王者其国极危国人倾侧不正民用僣差不壹此君不由法度上下失序之败也武王躬履此道隆至成康自是以后纵心恣欲法度陵迟至于臣杀君子弑父父子至亲失礼患生何况异姓之臣孔子曰道千乗之国敬事而信节用而爱人使民以时孝文皇帝备行此道海内蒙恩为汉大宗孝宣皇帝赏罚信明施与有节记人之功忽于小过以致治平孝元皇帝奉承大业温恭少欲都内钱四十万万水衡钱二十五万万少府钱十八万万尝幸上林后宫冯贵人从临兽圏猛兽惊出贵人前当之元帝嘉美其义赐钱五万掖庭见亲有加赏赐属其人勿众谢示平恶偏重失人心赏赐节约是时外戚赀千万者少耳故少府水衡见钱多也虽遭初元永光凶年饥馑加有西羗之变外奉师旅内赈贫民终无倾危之忧以府藏内充实也孝成皇帝时諌臣多言燕出之害及女宠专爱耽于酒色损德伤年其言甚切然终不怨怒也宠臣淳于长张放史育育数贬退家赀不满千万放斥逐就国长榜死于狱不以私爱害公义故虽多内讥朝廷安平传业陛下陛下在国之时好诗书上俭节征来所过道上称颂德美此天下所以回心也初即位易帐帷去锦绣乗舆席缘绨缯而已共皇寝庙比比当作忧闵元元惟用度不足以义割恩辄且止息今始作治而驸马都尉董贤亦起官寺上林中又为贤治大第开门乡北阙引王渠灌园池使者护作赏赐吏卒甚于治宗庙贤母病长安厨给祠其道中过者皆饮食为贤治器器成奏御乃行或物好特赐其工自贡献宗庙三宫犹不至此贤家有宾婚及见亲诸官并共赐及苍头奴婢人十万钱使者护视发取市物百贾震动道路讙哗羣臣惶惑诏书罢苑而以赐贤二千余顷均田之制从此堕壊奢僣放纵变乱阴阳灾异众多百姓讹言持筹相惊被髪徒跣而走乗马者驰夭惑其意不能自止或以为筹者策失之戒也陛下素仁知慎事今而有此大讥孔子曰危而不持颠而不扶则将焉用彼相矣臣嘉幸得备位窃内悲伤不能通愚忠之信身死有益于国不敢自惜惟陛下慎已之所独乡察众人之所共疑往者宠臣邓通韩嫣骄贵失度逸豫无厌小人不胜情欲卒陷罪辜乱国亡躯不终其禄所谓爱之适足以害之也宜深览前世以节贤宠全安其命  

再论董贤封事【`王嘉`】  

臣闻爵禄土地天之有也书云天命有德五服五章哉王者代天爵人尤宜慎之裂地而封不得其宜则众庻不服感动阴阳其害疾自深今圣体久不平此臣嘉所内惧也高安侯贤佞幸之臣陛下倾爵位以贵之殚财货以富之损至尊以宠之王威已黜府藏已竭惟恐不足财皆民力所为孝文皇帝欲起露台重百金之费克已不作今贤散公赋以施私惠一家至受千金往古以来贵臣未尝有此流闻四方皆同怨之里谚曰千人所指无病而死臣常为之寒心今太皇太后以永信太后遗诏诏丞相御史益贤户赐三侯国臣嘉窃惑山崩地动日食于三朝皆阴侵阳之戒也前贤已再封晏商再易邑业缘私横求恩已过厚求索自恣不知厌足甚伤尊尊之义不可以示天下为害痛矣臣骄侵罔阴阳失节气感相动害及身体陛下寝疾久不平继嗣未立宜思正万事顺天人之心以求福佑奈何轻身肆意不念髙祖之勤苦垂立制度欲传之于无穷哉孝经曰天子有争臣七人虽无道不失其天下臣谨封上诏书不敢露见非爱死而不自法恐天下闻之故不敢自効愚戆数犯忌讳惟陛下省  

察论窦氏封事【`何敞`】  

夫忠臣忧世犯主严颜讥刺贵臣至以杀身灭家而犹为之者何邪君臣义重有不得已也臣伏见往事国之危乱家之将凶皆有所由较然易知昔郑武姜之幸叔段卫庄公之宠州吁爱而不教终至凶戾由是观之爱子若此犹饥而食之以毒适所以害之也伏见大将军窦宪始遭大忧公卿比奏欲令典干国事宪深执谦退固辞盛位恳恳勤勤言以深至天下闻之莫不悦喜今踰年无几大礼未终卒然中改兄弟专朝宪秉三军之重笃景总宫卫之权而虐用百姓奢侈僭偪诛戮无罪肆心自快今者论议汹汹咸谓叔段州吁复生于汉臣观公卿懐持两端不肯极言者以为宪等若有匪懈之志则已受吉甫褒申伯之功如宪等陷于罪辜则自取陈平周勃顺吕后之权终不以宪等吉凶为忧也臣敞区区诚欲计策两安絶其绵绵塞其涓涓上不欲令皇太后损文母之号陛下有誓泉之讥下使宪等得长保其福佑然臧获之谋上安主父下存主母犹不免于严怒臣伏惟累祖蒙恩至臣八世复以愚陋旬年之间厯显位备机近毎念厚德忽然忘生虽知言必夷灭而冐死自进者诚不忍目见其祸而懐黙茍全驸马都尉瓌虽在弱冠有不隠之忠比请退身愿抑家权可与叅谋听顺其意诚宗庙至计窦氏之福  

论北单于不当王封事【`袁安`】  

臣闻功有难图不可豫见事有易断较然不疑伏惟光武皇帝本所以立南单于者欲安南定北之策也恩德甚备故匈奴遂分边境无患孝明皇帝奉承先意不敢失坠赫然命将爰伐塞北至乎章和之初降者十万余人议者欲置之濵塞东至辽东太尉宋由光禄勲耿秉皆以为失南单于心不可先帝从之陛下奉承鸿业大开疆宇大将军逺师讨伐席卷北庭此诚宣明祖宗崇立弘勲者也宜审其终以成厥功伏念南单于屯先父举众归德自蒙恩以来四十余年三帝积累以遗陛下陛下深宜遵述先志成就其业况屯首唱大谋空尽北庭辍而弗图更立新降以一朝之计违三世之规失信于所养建立于无功由秉实知奋议而欲背弃先恩夫言行君子之枢机赏罚理国之纲纪论语曰言忠信行笃敬虽蛮陌行焉今若失信于一屯则百蛮不敢复保誓矣又乌桓鲜卑新杀北单于凡人之情咸畏仇雠今立其弟则二冦懐怨兵食可废信不可去且汉故事供给南单于费直岁一亿九十余万西域岁七千四百八十万今北庭弥逺其费过倍是乃空尽天下而非建策之安也  

论日食为窦氏封事【`丁鸿`】  

臣闻日者阳精守实不亏君之象也月者阴精盈毁有常臣之表也故日食者臣乗君阴陵阳月满不亏下骄盈也昔周室衰季皇甫之属专权于外党类强盛侵夺主势则日月薄食故诗曰十月之交朔日辛卯日有食之亦孔之丑春秋日食三十六弑君三十二变不空生各以类应夫威柄不以放下利器不以假人览观往古近察汉兴倾危之祸靡不由之是以三桓专鲁田氏擅齐六卿分晋诸吕握权统嗣几移哀平之末庙不血食故虽有周公之亲而无其德不得行其势也今大将军虽欲敇身自约不敢僣差然而天下逺近皆惶怖承旨刺史二千石初除谒辞求通待报虽奉符玺受台敇不敢更去久者至数十日背王室向私门此乃上威损下权盛也人道悖于下效验见于天虽有隠谋神照其情垂象见戒以告人君间者月满先节过望不亏此臣骄溢背君专功独行也陛下未深觉悟故天重见戒诚宜畏惧以防其祸诗云敬天之怒不敢戏豫若敇政责躬杜渐防萌则凶妖销灭害除福凑矣夫壊崖破岩之水源自涓涓千云蔽日之木起于葱青禁微则易救末者难人莫不忽于细微以致其大恩不忍诲义不忍割去事之后未然之明镜也臣愚以为左官外附之臣依托权门倾覆謟谀以求容媚者宜行一切之诛间者大将军再出威震州郡莫不赋敛吏人遣使贡献大将军虽不受而物不还主部署之吏无所畏惮纵行非法不伏罪辜故海内贪猾竞为奸利小民吁嗟怨气满腹臣闻天不可以不刚不刚则三光不明王不可以不强不强则宰牧从横宜因大变改政匡失以塞天意  

论幸臣邓万封事【`爰延`】  

臣闻天子尊无上故天以为子位临臣庻威重四海动静以礼则星辰顺序意有邪僻则晷度错违陛下以河南尹邓万有龙潜之旧封为通侯恩重公卿惠丰宗室加顷引见与之对博上下媟黩有亏尊严臣闻之帝左右者所以咨政德也故周公戒成王曰其朋其朋言慎所与也昔宋闵公与强臣共慱列妇人于侧积此无礼以致大灾武帝与幸臣李延年韩嫣共卧起尊爵重赐情欲无厌遂生骄滛之心行不义之事卒延年被戮嫣伏其辜夫爱之则不觉其过恶之则不知其善所以事多放滥物情生怨故王者赏人以酬其功爵人以甄其德善人同处则日闻嘉训恶人从游则日生邪情孔子曰益者三友损者三友邪臣惑君乱妾危主以非所言则恱于耳以非所行则翫于目故令人君不能逺之仲尼曰唯女子与小人为难养近之则不逊逺之则怨盖圣人之明戒也昔光武皇帝与严光俱寝上天之异其夕即见夫以光武之圣德严光之髙贤君臣合道尚降此变岂况陛下今所亲幸以贱为贵以卑为尊哉惟陛下逺谗谀之人纳謇謇之士除左右之权寤宦官之敝使积善日熙佞恶消殄则干灾可除  

论青蛇封事【`谢弼`】  

臣闻和气应于有德祅异生乎失政上天告谴则王者思其愆政道或亏则奸臣当其罚夫蛇者阴气所生鳞者甲兵之符也洪范传曰厥极弱时则有蛇龙之孽又荧惑守亢裴徊不去法有近臣谋乱发于左右不知陛下所与从容帷幄之内亲信者为谁急宜斥黜以消天戒臣又闻惟虺惟蛇女子之祥伏惟皇太后定策宫闼援立圣明书云父子兄弟罪不相及窦氏之诛岂宜咎延太后幽隔空宫愁感天心如有雾露之疾陛下当何面目以见天下昔周襄王不能敬事其母戎狄遂致交侵孝和皇帝不絶窦后之恩前世以为美谈礼为人后者为之子今以桓帝为父岂得不以太后为母哉援神契曰天子行孝四夷和平方今边境日蹙兵革蜂起自非孝道何以济之愿陛下仰慕有虞烝烝之化俯思凯风慰母之念臣又闻爵赏之设必酬庸勲开国承家小人勿用今功臣久外未蒙爵秩阿母宠私乃享大封大雨风雹亦由于兹又故太傅陈蕃辅相陛下勤身王室夙夜匪懈而见陷羣邪一旦诛灭其为酷滥骇动天下而门生故吏并罹徙锢蕃身已往人百何赎宜还其家属解除禁网夫台宰重器国命所寄今之四公唯司空刘宠断断首善余皆素餐致寇之人必有折足覆餗之凶可因灾异并加罢黜征故司空王畅长乐少府李膺并居政府庻灾变可消国祚惟永臣山薮顽闇未达国典策曰无有所隠敢不尽愚用忘讳忌伏惟陛下裁其诛罚  

## 文章辨体彚选卷一百四十三

（明）贺复征 编  

○封事二  

上髙宗封事【`宋胡铨`】  

谨按王伦本一狎邪小人市井无赖顷縁宰相无识遂举以使敌专务诈诞欺罔天听骤得美官天下之人切齿唾骂今者无故诱致北使以诏谕江南为名是欲臣妾我也是欲刘豫我也刘豫臣事仇雠南面称王自以为子孙帝王万世不拔之业一旦敌人改虑捽而縳之父子为俘商鉴不逺而伦又欲陛下効之夫天下者祖宗之天下也陛下所居之位祖宗之位也奈何以祖宗之天下为仇雠之天下以祖宗之位为仇雠藩臣之位陛下一屈膝则祖宗庙社之灵尽污非族祖宗数百年之赤子尽为左袵朝廷宰执尽为陪臣天下士大夫皆当裂冠毁冕变为异服异时仇雠无厌之求安知不加我以无礼如刘豫者哉夫三尺童子至无知也指非族而使之拜则怫然怒今敌人则非族也堂堂天朝相率而拜非族曽童孺之所羞而陛下忍为之邪伦之议乃曰我一屈膝则梓宫可还太后可复渊圣可归中原可得呜呼自变故以来主和议者谁不以此说啖陛下哉而卒无一验是敌之情伪已可知矣陛下尚不觉悟竭民膏血而不恤忘国大雠而不报含垢忍耻举天下而臣之甘心焉就令敌决可和尽如伦议天下后世谓陛下何如主况敌人变诈百出而伦又以奸邪济之梓宫决不可还太后决不可复渊圣决不可归中原决不可得而此膝一屈不可复伸国势陵夷不可复振可为痛哭流涕长太息者矣向者陛下间关海道危如累卵当时尚不肯北面臣敌况今国势稍张诸将尽锐士卒思奋只如顷者敌人陆梁伪豫入冦固尝败之于襄阳败之于淮上败之于涡口败之于淮阳较之前日蹈海之危已万万矣傥不得已而遂至于用兵则我岂遽出敌人下哉今无故而反臣之欲屈万乗之尊下穹庐之拜三军之士不战而气已索此鲁仲连所以义不帝秦非惜夫帝秦之虚名惜夫天下大势有所不可也今内而百官外而军民万口一谈皆欲食伦之肉谤议汹汹陛下不闻正恐一旦变作祸且不测臣窃谓不斩王伦国之存亡未可知也虽然伦不足道也秦桧以腹心大臣而亦为之陛下有尧舜之资桧不能致陛下如唐虞而欲导陛下如石晋近者礼部侍郎曽开等引古谊以折之桧乃厉声责曰侍郎知故事我独不知则桧之遂非狠愎已自可见而乃建白令台諌从臣佥议可否是乃畏天下议已而令台諌从臣共分谤耳有识之士皆以为朝廷无人吁可惜哉孔子曰微管仲吾其被发左袵矣夫管仲覇者之佐耳尚能变左袵之区为衣冠之会秦桧大国之相也反驱衣冠之俗归左袵之郷则桧也不惟陛下之罪人实管仲之罪人矣孙近附会桧议遂得叅知政事天下望治有如饥渴而近伴食中书漫不可否事桧曰敌可讲和近亦曰可和桧曰天子当拜近亦曰当拜臣尝至政事堂三发问而近不荅但曰已令台諌从侍议矣呜呼叅赞大政徒取充位如此有如敌骑长驱尚能折冲御侮邪臣窃谓秦桧孙近亦可斩也臣备员枢属义不与桧等共戴天区区之心愿断三人头竿之藁街然后覊留敌使责以无礼徐兴问罪之师则三军之士不战而气自倍不然臣有赴东海而死耳宁能处小朝廷求活耶  

上髙宗封事【`李纲`】  

五月日新除资政殿大学士大中大夫领开封府事陇西县开国伯臣李纲昧死再拜上封事皇帝陛下自古外蕃为中国患所以待之者不过三策曰和曰战曰守而已长驱深入吾城池坚而人心固则可守凌犯无已吾士卒勇而形势利则可战敌气既慑吾辞理直而威力强则可和故能守而后可战能战而后可和三者虽殊其致一也臣不敢逺引前古请借景德靖康之事以明之真庙景德中契丹百万入冦廷臣之议有欲幸江南及蜀以避之者赖冦凖一言而决遂幸澶渊渡河而亲征既杀其帅达兰敌情震怖遣使请和捐金币三十万而约成是景德之事非独能守而于战与和两得之所以盟好之固踰百年而两国生灵皆赖其利也至靖康初金人称兵以犯中原当时亦有为避敌之计者而后卒坚守敌骑薄城攻围连日杀伤甚众贼气挫矣而吾之援师日集和非所难朝廷主谋之臣茍欲脱一时之祸而不为长久之计其所邀求一切许之既割三鎭又质亲王又取犒师之物金银币帛不可胜记千倍于澶渊之时而岁赂之数又不与也有以死争之而弗能得者迨援师之集既众士气勇锐可以施周亚夫困七国之策以与之再盟而朝廷惩姚平仲刦寨小衂遂寝用兵之谋及其后也又不复邀击遂使金人志得气满有轻中国之心是靖康之事止于能守而于和与战两失之也其后三鎭之兵民为国坚守朝廷始以保塞陵寝之故遣使计议愿以租赋代割地之约金人惟欲造为衅端以寇边而许和犹自若也主议者信之以为其和必成而凡欲治兵设备者皆以为害于和议而沮罢之敌将渡河犹以为割河北河东之地奉之以衮冕辂车尊号而师可解及既登城矣犹逼朝廷降诏假和议遂定之说以欵勤王之师至尽取都城之子女玉帛然后刼质二圣六宫宗室百官以行然则自今观之所谓和议者果如何也夫金人自用兵以来专以和议疑敌人以取胜其与契丹二十余战每战得地輙和既和复求衅端以战而卒灭之今于中国复用此策中国信之而不悟至于今日祸故如此岂不重可痛哉或谓吾之兵力不迨金人逺甚靖康之初虽欲坐困邀击必无成功徒结深怨故不得已而信其和此殆不然夫论兵当论其机会一失机会弗可为也靖康之初金人初无犯阙之意兵不过六万大半杂种而河北邉郡帅府既不设偹沿河乂无控扼之兵是以乗势直捣都畿而吾之守御既严援师既集进不能攻退不能郄以重兵临之而以余军待其抄掳即行掩击则粮饷絶而敌可图矣既归渡河驱掠妇女辎重徧野半济击之其法必胜而朝廷皆不以为然失此机会故有今日之患夫外冦者小人之类犹之盗贼也小人无以制驭之惟事乞怜以望其有恻隠之心不可得已盗贼白昼入主人之室探匮发箧得其所欲曽不为之捍敌则何惮而不再来何为而不尽取哉若夫吾之将士习于军政久废之后固难得人然以忠义激其心以赏罚作其气岂无可用者将士犹手足也朝廷犹腹心也今与人斗腹心怯而望手足之强必无此理朝廷议论二三而望将士之用命葢亦难矣此皆前事不可追悔而臣之所以痛心泣血者二圣沈于敌廷生灵陷于涂炭自古外冦之祸中国未有若此其甚也天佑我宋必有英主为宗庙社稷之所顾依万邦羣黎之所戴仰拨乱反正以图中兴故使陛下圣躬得脱于屡危之际去春奉命使敌而去其军中去冬出自危城而总师朔部乃有今日入继大统之事皆天地神祗之所显相非人力也恭惟皇帝陛下英睿之姿久动羣听孝友之德实形四方然而嗣位之初当宗社艰危之秋中国衰弱之日上则欲还二圣之銮舆下则欲拯生灵之危阽捍御大敌保绥万方厥惟艰哉思其艰以图其易则今日待敌人之策所谓和战守者当何所从而可也欲和乎则前日之和其効如此而金人北归虽宗室亦尽徙以行其意为如何而二圣之辱实不共戴天之雠和岂可复信欲守乎则朝廷已失河北河东两路士民之心或为金人之所得或为豪杰之所据密迩畿甸易为侵陵守岂复易图欲战乎则去冬将佐卒伍乏人抚御皆散而为盗贼兵力益弱经此祸乱士气益衰所谓勤王之师多募之于田亩之间不习兵革战岂可必胜是三者今日国论以何为宗顾臣日夜思虑念之至熟因时施宜有策于此及当今之务数十条皆急切而不可缓者非得望清光于咫尺之间未易殚言也夫以今日之国势而望靖康之初其不相侔岂止相什伯哉然而犹有可为者祖宗德泽在人者深陛下英明天下仰望以谓必能济大业转危而为安也且葘害之臻国家代有或多难以兴或将坠复续故无知祸齐而小白实长五伯骊姬乱晋而重耳实盟诸侯司马晋罹聪曜之酷而元帝起于江东李唐有安史之乱而肃宗起于灵武况我有宋幅员万里生齿之众士民犹足用哉傥能尝胆励句践之心枕戈懐子胥之志驾驭豪杰揽用贤才法创业之雄谋革天下之弊事则中兴之功亦不难建昔少康以一旅之众灭浇羿而祀夏配天不失旧物光武以数千之卒破寻邑而克靖大憝汉以再兴况陛下之明而临御九有之师哉然大患之后百孔千疮夏已及半去秋不逺非早图之则秋髙马肥敌骑又将奔突不能支梧四海且有横流之势可不为之寒心此当以夜继日而为其所当为者也臣素愚直平日惟知读书深考古今治道欲推之当世以尊主而庇民又尝愿以忠义自奋以狥国家一日之急当宣和之初蒙道君皇帝采其虚声擢置左史得侍清光窃见天下有危乱之兆因奏疏论时事其意以谓变异不虚发必有感召之因灾害未易弭必有销复之策乞因侍立面奏其故譬犹失火之家欲为曲突徙薪之谋而权臣忌之沮抑使不得对因而迁谪流落七年其后有盗贼兵革之事道君皇帝感悟以奉常召还然已晚矣靖康改元金人犯阙前皇帝于仓卒扰攘之中听用其言擢与大政窃见和议不可保信因力陈兵备之策其意以谓敌人之性贪婪无厌不可恃其不来当恃我之有备宜益治兵收将士之心以御外侮欲以身任其事譬犹救火之家实为焦头烂额之客而忌嫉者众谗譛百端使其身不得一日安于朝廷其策百不得行于一二卒诬以罪窜之逺方其后敌骑再犯都畿而前日以和议为然者举皆误国前皇帝感悟复有今日之召然又已晩矣臣荷二圣之知遇悼孤忠之失图虽心驰魏阙九重之中而身在江湖万里之外不获执干戈卫社稷以伸臣子犬马之诚疾首痛心泣尽而继之以血恭承召命即日戒途率湖南义兵倍道前进欲趋元帅行府以造阙庭而行次江淮恭闻二圣羽卫北迁逺狩沙漠痛愤至骨絶而复苏继覩陛下俯狥羣情嗣登宝位悲喜交集不能自胜夫人君大正始故于即位之初立政用人必有以大慰天下之望者况于国势削弱天步艰难之时其可忽哉恭俭者人主之常德也英哲者人主之雄材也继体守文之君则恭俭足以优于天下至于兴衰拨乱之主则非英哲不可以当之惟其哲故见善明足以任君子而不为小人之所间惟其英故用心刚足以断大事而不为小故之所揺在昔人君体此道者惟汉之髙祖光武唐之太宗本朝之艺祖太宗为然臣愿陛下深考汉唐三帝与艺祖太宗之所以创业中兴大过人者了然于胸次物至而应之则天下之事虽未底绩固已定于心术之中矣臣以疎逺未觐清光輙敢以刍荛之言求吁天地诚以爱君忧国心迫而情切故不自知其不可伏维圣慈留神幸察使愚者千虑或有一得之可采则臣所以尽忠于陛下者乃所以报二圣之知遇也干冐天威无任惶惧战越之至  

洪武戊辰四月大庖西上封事【`明觧缙`】  

臣伏奉圣旨朕今命尔义则君臣恩犹父子当知无不言古云尔有嘉猷嘉谟则入告尔后于内尔乃顺之于外曰斯谋斯猷惟我后之德呜呼人臣咸若时维良显哉臣谓成王于是失言矣厯观载籍以来固以进谏之臣为善亦未尝以纳谏之主为非唐虞君臣更相劝戒更相推让光昭不穷载为盛美昔人有譛魏征于唐太宗者为其录前后谏章以视起居郎禇遂良虽未必然借令有之亦足垂世臣主同休停婚仆碑臣窃谓太宗怒非其怒矣陛下当同符尧舜师表百王岂宜下比太宗则非臣之所愿望也臣愿与皋夔比肩不愿与魏征同列则臣之感恩服义恳切以为言者尤愿陛下毋自狭小诚万世一时也陛下挺生南服一统华夷功髙万古此放勲也得国之正皆非汉唐宋所及真所谓取天下于羣盗救生民于涂炭命将出师皆受成筭不假良平不倚信布徐定燕都市不易肆女宠外戚寺人藩鎭之患消融底定皆处之有法朕兆不萌不迩声色不为逰畋既皆逺过于汉宋又何谦逊于唐虞惟愿陛下笃惇信之本加愼独之功如临若对之功益加宻不覩不闻之地能无间虽处深宫之内亦如郊祀之时即前日郊祀之敬继今日存养之功推所以爱臣之心以爱天下推所以待臣之心以待万物喜怒哀乐一听乎天理上下四旁一视而同仁以天地为一体以天下为一人令出惟行也不宜于数改刑期于无刑也宁失于不经故令数改则民疑疑则不信刑太繁则民玩玩则不清国初至今将二十载无几时无变之法无一日无过之人陛下尝教臣云世不絶贤岂亿兆之众果无一贤如古之人而尽皆不才者哉陛下尝教臣云民不畏死奈何以死惧之良由陛下诚信之有间而用刑之太繁也宜其好善而善不显恶恶而恶日滋者善未必蒙福而恶未必蒙祸也尝闻陛下震怒锄根剪蔓诛其奸逆矣未闻诏书褒一大善赏延于世复及其乡尊荣奉恩始终如一者也或朝赏而暮戮或忽罪而忽赦施不测之辱则有之矣诚以陛下每多自悔之时輙有无及之叹是非私意使然也存养之功须臾未加宻耳是以有过不及也陛下天性素严或失于急克伐怨欲臣知陛下圣性所无也臣见陛下好观说苑韵府杂书与所谓道德心经者臣窃谓甚非所宜也说苑出于刘向向之学不纯溺于妄诞所取不经且多战国纵横之论壊人心术莫此为甚韵府出元之阴氏鄙猥细儒学孤识陋蝇集一时兎园寒士钞缉秽芜畧无可采陛下若喜其便于检阅则愿集一二志士儒臣臣请得执笔而随其后上泝唐虞夏商周孔之华奥下及关闽濓洛之佳葩根实精明随事类别以备劝戒删其无益焚其谬妄勒成一经上接经史岂非太平制作之一端也欤今又六经残阙而礼记出于汉儒蠢驳尤甚宜及时删改日御经筵访求审乐之儒大备百王之典作乐书一经以惠万世以承唐虞尊祀伏羲神农黄帝尧舜禹汤文武皋陶伊尹太公周公稷契夷益傅说箕子于太学而孔子则自天子达于庻人通祀以为先师而以颜曽子思孟子配自闵子以下各祭于其乡而鲁之阙里仍建叔梁纥庙赠以王爵而以颜路曽晳孔鲤配一洗厯代之因仍肇起天朝之文献岂不盛哉若夫配天宜复扫地之规尊祖宜备七庙之制奉天不宜为筵宴之所文渊未备夫馆阁之隆太常非俗乐之可肄官妓非人道之所为禁絶倡优俾于变之民不迁于滛巧易制寺阉尊天子之贵不近于刑人执戟陛墀皆为吉士虎贲趣马悉用俊良虽门户扫除之役命公卿子弟之贤任诸侯王于众职定久任法而加封待臣子于一体示天下之为公除山泽之禁税蠲务镇之征商木辂朴居而土木之工勿起布垦荒田而四夷之地勿贪释老之壮者驱之俾复于人伦经呪之妄者火之俾絶其欺罔断所谓瑜珈之教禁所谓符式之科絶鬼巫破滛祀省冗官减细县痛惩法外之威刑永革京城之工役流十年而听复杖八十以无加妇女非帷薄不修毋令逮系大臣有过恶当诛不宜加辱治厯明时授民作事但伸播植之宜何用建除之谬方向煞神事甚无谓孤虚宜忌亦且不经东行西行之论天德月德之云臣料唐虞之厯必无此等之文所宜著者日月之行星辰之次仰观俯察事合逆顺七政之齐正此类也元首丛脞则股肱惰而万事皆隳人君不以察为明帝德罔愆则帝志应而天命用休人君惟以德为政陛下拳拳于畏天畏鬼神而所谓畏民者则未至也孳孳于治民治强暴而所以治心者犹未至也且粢盛之洁衣服之齐修举之时仪文之备此畏天畏鬼神之末事也陛下岂诚以此为足以尽事天事鬼神之道哉簿书之期狱讼之断诏诰之勤钩巨之巧此治民治强暴之支流也岂真以此为足以尽治民治强暴之术哉古云天视自我民视天听自我民听孔子曰听讼吾犹人也必也使无讼乎惟一于敬则心即天祭不必渎而受无咎之福神不必劳而享无为之治与天地合其徳日月合其明四时合其序而鬼神合其吉凶矣近年以来台纲不肃果若人言以刑名轻重为能事以问囚多寡为勋劳甚非所以厉清要长风采也夫人自救过之不给何暇劾人之过人自以言为讳何能有諌诤之言御史纠弹皆承宻旨未闻举善但曰除奸但闻上有赦宥则必故为执持意谓如此则上恩愈重而不知被赦之人疑上好谀此辈皆市井小人趋媚劬劳之细术陛下何不肝胆而镜照之哉何尝真有一夫持法固争谓某不当罪某当刑如舜曰杀之三而皋陶曰宥之三哉臣笃知陛下轻天下之士者皆此辈无以称塞渊衷也然谁不愿其父母妻子安荣哉所以諌诤实难祸愆不测入人之罪或谓无私而出人之罪必疑受赂逢迎甚易而或蒙褒营救甚难而多得祸祸不止于一身刑必延乎亲友谁肯舍父母妻子而批龙鳞犯天怒者哉陛下进人不择于贤否授职不量其轻重建不为君用之法所谓取之尽辎铢置奸朋倚法之条所谓用之如泥沙监生进士经明行修而多困于州县屈于下僚孝亷人材冥蹈瞽趍而或布于朝省骤厯清华椎埋嚚悍之夫阘茸下愚之辈朝捐刀镊暮拥冠裳左弃筐箧右绾组符剔履之贱衮绣巍峩负贩之佣舆马赫奕虽曰立贤无方亦盍忱询有德是故贤者羞为之等列庸人悉习其风流以贪婪茍免为得计以亷洁受刑为餙辞故有无钱工役无盘纒之俚谚胡膀官人没商量之童謡出于吏部者无贤否之分入于刑部者无枉直之判黜陟无章举错乖方八议之条虚设五刑之律无常天下皆谓陛下任意喜怒为生杀而不知皆臣下之乏忠良也古者乡邻善恶必记今虽有申明旌善之举而无党庠乡学之规互知之法虽严训告之方未备序礼讲学必有其地有其时先之以仁义而后以法制则庻乎磨之有渐而行之有效如影之随势也今也应故事立虚文善恶二字芜秽而莫之顾长幼之民掉臂而不相揖纪纲不立节目无依势使然也臣欲取古人治家之礼睦族之法若古蓝田吕氏之乡约今义门郑氏之家范布之天下世臣大族率先以劝旌之复之为民表率将见作新于变渐次时雍至于比屋可封不难矣陛下不可视为迂阔而不切当今之急务也陛下天资至髙合于道微百家神怪诞妄恍惚臣知陛下洞瞩之矣然犹不免欲以愚弄天下若所谓以神道设教者臣谓不必然也一统之舆图已定矣一时之人心已服矣一切之奸雄已慑矣天无变灾民无患害圣躬康宁圣子神孙继继绳绳所谓得真符者矣何必兴师以取宝为名谕众以神仙为征应谓有所谓某神某仙孚佑国家者哉且以传国寳论之潞王从珂已焚之矣屡求屡得真伪莫明假令真有之则区区李斯之书秦政之制何足为宝哉周武之时未有神仙符应书之所戴可见也已而古今享国之长未有如周者神仙释老诞谩恍惚何足稽哉臣观地有盛衰物有盈歉而商税之征率皆定额是使其或盈也奸黠得以侵欺其歉也良善困于补纳夏税一也而茶椒有粮菓丝有税既税于所产之地又税于所过之津何其夺民之利至于如此之宻也且多贫下之家不免抛荒之咎或疾病死丧逃亡弃失今日之土地无前日之生植而今日之征聚有前日之税粮里胥不为呈州县不为理或卖产以供税产去而税存或俾办以当役役重而民困又土田之髙下不均而起科之轻重无别或膏腴而税反轻瘠卤而税反重此丈量之际里胥之弊也欲极其困而革其弊莫若行受田均田之法兼行常平义仓之举积之以渐至有九年之食无难者臣愚所谓愿除天下之征商者此也臣闻仲尼曰王公设险以守其国故小邑必有城隍重门击柝以待暴客圣人之所制也而近世狃于晏安隳名城销锋镝禁兵讳武以为太平一旦有不测之虞连郡至望风而靡良平不暇谋贲育不暇斗武备隳之过也及今修治不宜动众但勅有司以时整葺寛之以岁月守之以里胥额设弓手课之以弓弩兼教民兵习之以兵农开武举以收天下之英雄广乡校以延天下之俊人古时多有书院遗基学田旧业贡士有庄义田有族皆宜兴复而广益之夫罪人不孥罚弗及嗣连坐起于秦法孥戮本于伪书今之为善者妻子未必蒙荣有过者里胥必陷其罪唐虞之世四凶之罪止于流窜故殛鲧而相禹禹不以为仇舜不以为嫌况律以人伦为重而有给配妇女之条听之于不义则又何取夫节义哉此化原之所由也孔子曰名不正则言不顺故贾生欲易服色而定官名尚书侍郎内侍也而以加于六卿郎中员外何职也而以名于六属御史词臣所以居宠台阁郡守县令不应回避乡邦同寅协恭相唱以礼而今内外百司捶楚属官甚于奴隶是致柔懦之徒荡无亷耻之节擎跽曲拳于进退下气怡色而奔趍一为下官肌肤不保甚非所以长孝行厉节义也臣以为自今非犯罪恶解官笞杖之刑勿用催科督厉小有过差蒲鞭示辱亦足劝惩矣臣但知罄竭愚衷欲言固不止此奉命忖量急于陈献所陈畧无次序亦不暇组织成文冀以将来取誉惟陛下幸垂察焉  

应诏上封事【`邹智`】  

伏覩今月初十日五鼔有大星飞流起西北亘东南光芒烛地蜿蜒如龙蛇人马辟易盖阳不能制阴之象也臣窃惟陛下即位以来慷慨奋发恭俭勤劳摈斥宦官黜逺左道根究浮费裁抑冗员痛惩法王佛子大放珍禽奇兽凡天下之人所欲而未得所患而未去者以次罢行几无遗憾宜其克享天心而景星卿云昭回乎霄汉之表今变异若此其故何哉臣反复思之无乃阴之当消者未消阳之当长者未长而陛下所以事天者犹有未至与昔孔子修春秋凡星变必书朱子修纲目凡星变必书所以垂万世帝王之明戒也使孔子而非大圣朱子而非大贤则其书之也疑亦无谓使其达天人之理则岂可不为寒心也哉伏读明诏曰天下大小衙门政务如有利所当兴弊所当革者所在官员人等指实条具以闻臣有以见陛下知前日登极诏书为奸臣所误阻塞言路物论嚣然故复下此条以自解耳夫不曰朕躬有过失朝政有阙遗而曰利所当兴弊所当革不曰许诸人直言无隠而曰所在官员人等指实条具以闻陛下之所以求言者已不广矣然欲兴天下之利当求利之所以兴欲革天下之弊当求弊之所以革欲正天下之衙门当自大衙门始臣请遡流穷源为陛下陈之惟陛下虚心以听夫内阁者天下之大衙门也利莫兴于君子进弊莫弊于小人不退小人不退欲弊之革也不可得已君子不进欲利之兴也不可得已且如少师万安持禄怙宠殊无厌足少保刘吉附上罔下漫无可否太子少保尹直挟诈懐奸全无亷耻世之所谓小人也陛下留之则君德必不能辅朝廷必不能修纪纲必壊风俗必偷天下之贤必有所观望而不敢来天下之邪必有所盘结而不肯去上弊社稷下弊苍生此弊所当革者也臣愿陛下讽之再辞以全其体给之余禄以饱其欲放之田里以休其劳则天下之弊无不革矣至如致仕尚书王恕矢志忠勤可任大事尚书王竑秉节刚劲可寝大奸都御史彭韶学识醇正可决大疑世之所谓君子也陛下用之则君德必为之开明朝政必为之静肃纪纲必振风俗必淳天下之贤必拔茅而来天下之邪必望风而去上利社稷下利苍生此利所当兴者也臣愿陛下予之安车以优其礼赐之手诏以重其行置之左右以展其藴则天下之利无不兴矣然君子之所以不进小人之所以不退岂无自哉大抵宦官之权重也汉元帝尝任萧望之周堪矣一制于弘恭石显则不得以行其志宋孝宗尝任陈俊卿刘珙矣一间于陈源甘升则不得以尽其才李林甫牛仙客与髙力士相为犄角而玄宗之朝政不经贾似道丁大全与董宋臣相为表里而理宗之国势不振君子小人进退之机未尝不在于此曹之盛衰也臣愿陛下鉴其所既往谨其所未来大张英断总揽天纲凡所以待宦官者一以太祖髙皇帝为法凡所以任大臣者一以太宗文皇帝为法则君子可进小人可退而天下之治出于一矣陛下聪明冠絶百王神武震惊六合岂不知刑臣之不可以弄天纲哉然而一操一纵之间卒无一定之守者殆正心之功未之讲也心者身之主事之纲也但其所发不能无天理人欲之异耳发于天理则耳目自然聪明言动自然中节可以对越上帝何宦官之能惑发于人欲则一身无主万事无纲夷狄之酒或得以甘吾之饮易牙之味或得以饱吾之嗛白台闾须之美夹林兰台之乐或得以荡吾之目彼必投闲抵隙以施其蒙蔽播弄之术于不知不觉之中虽有聪明神武之资亦将日改月化而寖失其本初矣欲进君子退小人兴天下之利革天下之弊正天下之衙门岂易得哉陛下早朝之后深居法宫其心之发于天理发于人欲或天理人欲交战于胷中臣皆不得而知也此全在陛下自检点自省察果天理耶则敬以养之果人欲耶则敬以克之则静与天俱动与天合而宦官不能惑矣葢以君子对小人言之君子为阳小人为阴以羣臣对宦官言之羣臣为阳宦官为阴以天理对人欲言之天理为阳人欲为阴所谓阳者当力扶之使之日长所为阴者当痛抑之使之日消阳日以长阴日以消则所以格天者在是所以配天者在是所以祈天永命者在是岂特天变之可弭而已哉臣又闻今日中外之论有谓三年无改于父之道者臣请论之君子之事天也如事亲天者理而已矣理当则行理不当则止一行一止顺乎理而我无与焉所以事天也事天正所以事亲也岂有违天而可谓之孝哉孔子之言葢推孝子不忍之心其所谓无改者正指在所当改而可以未改者耳若事既当改而三年之间关系重大势乂不得不改者自当汲汲改之岂必拘拘于形迹之间哉古之圣帝明王莫如尧舜史臣赞舜之德曰重华协帝宜其无一事不合于尧矣今以书考之舜去四凶尧之所未去也舜举十六相尧之所未举也舜之所以协尧者一顺乎理而已舜之心岂异于尧之心哉茍徒泥圣人之言而不会其言外之意则前日之宦官亦不必摈斥左道亦不必黜逺浮费亦不必根究冗员亦不必裁抑法王佛子亦不必痛惩珍禽竒兽亦不必大放是诚何理也哉臣愿陛下不惑于浮言凡所以事先帝者以事天为法可也臣顾天变赫然可畏而中外之臣拱手熟视无一人敢为陛下言之臣之痛心实在于此昔朱云以槐里令而论安昌侯张禹梅福以南昌尉而论大将军王凤孝宗诏监司郡守条具民间利病以闻而朱熹极论其故以为宰相台省师傅宾友諌诤之臣皆失其职而左右近习之臣阴执独断之柄也臣虽不肖固非一令一尉之比岂敢偷生以全吾躯乎惟陛下为太祖二十年艰难辛苦之业千万世弘大灵长之统一留意焉则天下幸甚  

## 文章辨体彚选卷一百四十四

（明）贺复征 编  

○条事  

贺复征曰按说文条小枝也颜师古云凡言条者一一而疏举之若木条也古有诏条科条赵充国传充国条上留田十二事等是也故列条事为一体  

条奏故昌邑王居处【`汉张敞`】  

臣敞地节三年五月视事故昌邑王居故宫奴婢在中者百八十三人闭大门开小门亷吏一人为领钱物市买朝内食物它不得出入督盗一人别主徼循察往来者以王家钱取卒迾宫清中备盗贼臣敞数遣丞吏行察四年九月中臣敞入视居处状故王年二十六七为人青黒色小目鼻末锐卑少须眉身体长大疾痿行步不便衣短衣大袴冠惠文冠佩玉环簮笔持牍趋谒臣敞与坐语中庭阅妻子奴婢臣敞欲动观其意即以恶鸟感之曰昌邑多枭故王应曰然前贺西至长安殊无枭复来东至济阳乃复闻枭声臣敞阅至子女持辔故王跪曰持辔母严长孙女也臣敞故知执金吾严延年字长孙女罗紨前为故王妻察故王衣服言语跪起清狂不惠妻十六人子二十二人其十一人男十一人女昧死奏名籍及奴婢财物簿臣敞前书言昌邑哀王歌舞者张修等十人无子又非姬但良人无官名王薨当罢归太傅豹等擅留以为哀王园中人所不当得为请罢归故王闻之曰中人守园疾者当勿治相杀伤者当勿法欲令亟死太守奈何而欲罢之其天资喜繇乱亡终不见仁义如此  

条对七事【`郎顗`】  

臣闻明王圣主好闻其过忠臣孝子言无隠情臣备生人伦视听之类而禀性愚戅不识忌讳故出死忘命恳恳重言诚欲陛下修乾坤之德开日月之明披图籍案经典览帝王之格识先后之政如有阙遗退而自改本文武之业拟尧舜之道攘灾延庆号令天下此诚臣顗区区之愿夙夜梦寐尽心所计谨条序前章畅其旨趣条便宜七事具如状对一事陵园至重神圣攸冯而灾火炎赫迫近寝殿魂而有灵犹将惊动寻宫殿官府近始永平岁时未积便更修造又西苑之设禽畜是处离房别宫本不常居而皆务精土木营建无已消功单贿巨亿为计易内传曰人君奢侈多饰宫室其时旱其灾火是故鲁僖遭旱修政自勅下锺鼓之县休缮治之官虽则不宁而时雨自降繇此言之天之应人敏于影响今月十七日戊午征日也日加申风从寅来丑时而止丑寅申皆征也不有火灾必当为旱愿陛下较计缮修之费永念百姓之劳罢将作之官减雕文之饰损庖厨之馔退宴私之乐易中孚传曰阳感天不旋日如是则景云降集眚沴息矣二事去年已来兊卦用事类多不効易传曰有貌无实佞人也有实无貌道人也寒温为实清浊为貌今三公皆令色足恭外厉内荏以虚事上无佐国之实故清浊効而寒温不効也是以阴寒侵犯消息占曰日乗则有妖风日蒙则有地裂如是三年则致日食阴侵其阳渐积所致立春前后温气应节者诏令寛也其后复寒者无寛之实也夫十室之邑必有忠信率土之人岂无贞贤未闻朝廷有所赏拔非所以求善赞务弘济元元宜采纳良臣以助圣化三事臣闻天道不逺三五复反今年少阳之岁法当乗起恐后年已往将遂惊动涉厯天门灾成戊已今春当旱夏必有水臣以六日七分候之可知夫灾眚之来缘类而应行有玷缺则气逆于天精感变出以戒人君王者之义时有不登则损滋彻膳数年以来糓收稍减家贫户馑岁不如昔百姓不足君谁与足水旱之灾虽尚未至然君子逺览防微虑萌老子曰人之饥也以其上食税之多也故孝文皇帝绨袍革舄木器无文约身薄赋时致升平今陛下圣德中兴冝遵前典惟节惟约天下幸甚易曰天道无亲常与善人是故髙宗以享福宋景以延年四事臣窃见皇太子未立储宫无主仰观天文太子不明荧惑以去年春分后十六日在娄五度推步三统荧惑今当在翼九度今反在柳三度则不及五十余度去年八月二十四日戊辰荧惑厯舆鬼东入轩辕出后星北东去四度北旋复还轩辕者后宫也荧惑者至阳之精也天之使也而出入轩辕绕还往来易曰天垂象见吉凶其意昭然可见矣礼天子一娶九女嫡媵毕具今宫人侍御动以千计或生而幽隔人道不通郁积之气上感皇天故遣荧惑入轩辕理人伦垂象见异以悟主上昔武王下车出倾宫之女表商容之闾以理人伦以表贤德故天授以圣子成王是也今陛下多积宫人以违天意故皇胤多夭嗣体莫寄诗云敬天之怒不敢戏渝方今之福莫若广嗣广嗣之术可不深思宜简出宫女恣其姻嫁则天自降福子孙千亿惟陛下丁宁再三留神于此左右贵幸亦宜惟臣之言以悟陛下盖善言古者合于今善言天者合于人愿访问百僚有违臣言者臣当受茍言之罪五事臣窃见去年闰十月十七日已丑夜有白气从西方天苑趋左足入玉井数日乃灭春秋曰有星孛于大辰大辰者何大火也大火为大辰罚又为大辰北极亦为大辰所以孛一宿而连三宿者言北辰王者之宫也凡中宫无节政教乱逆威武衰微则此三星以应之也罚者白虎其宿主兵其国赵魏变见西方亦应三辅凡金气为变发在秋节臣恐立秋以后赵魏关西将有羗冦畔戾之患宜豫宣告诸郡使敬授人时轻徭役薄赋敛勿妄缮起坚仓狱备守卫回选贤能以鎭抚之金精之变责归上司宜以五月丙午遣太尉服干戚建井旟书玉板之策引白气之异于西郊责躬求愆谢咎皇天消灭妖气葢以火胜金转祸为福也六事臣窃见今月十四日乙夘已时白虹贯日凡日傍气色白而纯者名为虹贯日中者侵太阳也见于春者政变常也方今中官外司各各考事其所考者或非急务又恭陵火灾主名未立多所收捕备经考毒寻火为天戒以悟人君可顺而不可违可敬而不可慢陛下宜恭已内省以备后灾凡考诸案并须立秋又易传曰公能其事序贤进士后必有喜反之则白虹贯日以甲乙见者则谴在中台自司徒居位阴阳多谬久无虚已进贤之策天下兴议异人同咨且立春以来金风再见金能胜木必有兵气宜黜司徒以应天意陛下不早禳之将负臣言遗患百姓七事臣伏惟汉兴以来三百三十九岁于诗三基髙祖起亥仲二年今在戌仲十年诗泛厯枢曰夘酉为革政午亥为革命神在天门出入候听言神在戍亥司候帝王兴衰得失厥善则昌厥恶则亡于易雄雌秘厯今值困乏凡九二困者众小人欲共困害君子也经曰困而不失其所其唯君子乎唯独贤圣之君遭困遇险能致命遂志不去其道陛下乃者潜龙养德幽隠屈戹即位之元紫宫惊动厯运之会时气已应然犹恐妖祥未尽君子思患而豫防之臣以为戍仲已竟来年入季文帝改法除肉刑之罪至今适三百载宜因斯际大蠲法令官名称号舆服器械事有所更变大为小去奢就俭机衡之政除烦为简改元更始招来幽隠举方正征有道慱采异谋开不讳之路臣陈引际会恐犯忌讳书不尽言未敢究畅  

灾异条上七事【`蔡邕`】  

臣伏读圣旨虽周成遇风讯诸执事宣王遭旱宻勿祗畏无以或加臣闻天降灾异缘象而至辟厯数发殆刑诛繁多之所生也风者天之号令所以教人也夫昭事上帝则自懐多福宗庙致敬则鬼神以着国之大事实先祀典天子圣躬所当恭事臣自在宰府及备朱衣迎气五郊而车驾稀出四时致敬屡委有司虽有解除犹为疎废故皇天不悦显此诸异洪范传曰政悖德隠厥风发屋折木坤为地道易称安贞阴气愤盛则当静反动法为下叛夫权不在上则电伤物政有苛暴则虎狼食人贪利伤民则蝗虫损稼去六月二十八日太白与月相迫兵事恶之鲜卑犯塞所从来逺今之出师未见其利上违天文下逆人事诚当博覧众议从其安者臣不胜愤懑谨条宜所施行七事表左一事明堂月令天子以四立及季夏之节迎五帝于郊所以导致神气祈福丰年清庙祭祀追往孝敬养老辟雍示人礼化皆帝者之大业祖宗所祗奉也而有司数以蕃国疎丧宫内产生及吏卒小污屡生忌故窃见南郊斋戒未尝有废至于他祀輙兴异议岂南郊卑而它祀尊哉孝元皇帝策书曰礼之至敬莫重于祭所以竭心亲奉以致肃祗者也又元和故事复申前典前后制书推心恳恻而近者以来更甚太史忘礼敬之大任禁忌之书拘信小故以亏大典礼妻妾产者齐则不入侧室之门无废祭之文也所谓宫中有卒三月不祭者谓士庻人数堵之室共处其中耳岂谓皇居之旷臣妾之众哉自今齐制宜如故典庻答风霆灾祅之异二事臣闻国之将兴至言数闻内知已政外见民情是故先帝虽有圣明之姿而犹广求得失又因灾异援引幽隠重贤良方正敦朴有道之选危言极諌不絶于朝陛下亲政以来频年灾异而未闻特举慱选之旨诚当思省述修旧事使抱忠之臣展其狂直以解易传政悖德隠之言三事夫求贤之道未必一涂或以德显或以言扬顷者立朝之士曽不以忠信见赏恒被谤讪之诛遂使羣下结口莫图正辞郎中张文前独尽狂言圣听纳受以责三司臣子旷然众庻觧恱臣愚以为宜擢文右职以劝忠謇宣声海内慱开政路四事夫司隶校尉诸州刺史所以督察奸枉分别白黒者也伏见幽州刺史杨憙益州刺史龎芝凉州刺史刘虔各有奉公疾奸之心憙等所纠其効尤多余皆枉挠不能称职或有抱罪懐瑕与下同疾纲网弛纵莫相举察公府台阁亦复黙然五年制书议遣八使又令三公謡言奏事是时奉公者欣然得志邪枉者忧悸失色未详斯议所因寝息昔刘向奏曰夫执狐疑之计者开羣枉之门养不断之虑者来谗邪之口今始闻善政旋复变易足令海内测度朝政宜追定八使纠举非法更选忠清平章赏罚三公岁尽差其殿最使吏知奉公之福营私之祸则众灾之原庻可塞矣五事臣闻古者取士必使诸侯岁贡孝武之世郡举孝廉又有贤良文学之选于是名臣辈出文武并兴汉之得人数路而已夫书画辞赋才之小者匡国理政未有其能陛下即位之初先涉经术听政余日观省篇章聊以游意当代慱奕非以教化取士之本而诸生竞利作者鼎沸其髙者颇引经训风喻之言下则连偶俗语有类俳优或窃成文虚冐名氏臣毎受诏于盛化门差次录第其未及者亦复随軰皆见拜擢既加之恩难复收改但守奉禄于义已弘不可复使理人及在州郡昔孝宣会诸儒于石渠章帝集学士于白虎通经释义其事优大文武之道所宜从之若乃小能小善虽有可观孔子以为致逺则泥君子固当志其大者六事墨绶长吏职典理人皆当以惠利为绩日月为劳褒责之科所宜分明而今在任无复能省及其还者多召拜议郎郎中若器用优美不宜处之冗散如有衅故自当极其刑诛岂有伏罪惧考反求迁转更相放効臧否无章先帝旧典未尝有此可皆断絶以核真伪七事伏见前一切以宣陵孝子者为太子舍人臣闻孝文皇帝制丧服三十六日虽继体之君父子之亲公卿列臣受恩之重皆屈情从制不敢踰越今虚伪小人本非骨肉既无幸私之恩又无禄仕之实恻隠思慕情何縁生而羣聚山陵假名称孝行不隠心义无所依至有奸轨之人通容其中恒思皇后祖载之时东郡有盗人妻者亡在孝中本县追捕乃伏其辜虚伪杂秽难得胜言又前至得拜后軰被遗或经年陵次以暂归见漏或以人自代亦蒙宠荣争讼怨恨汹汹道路太子官属宜捜选令德岂有但取丘墓凶丑之人其为不祥莫与大焉宜遣归田里以明诈伪  

## 文章辨体彚选卷一百四十五

（明）贺复征 编  

○奏对一  

徐师曾曰按汉朝臣补外天子使人受所欲言及有事下议者并以书对故曰奏对  

郊祀对【`汉董仲舒`】  

廷尉臣汤昧死言臣汤承制以郊祀问故胶西相仲舒臣仲舒对曰所闻古者天子之礼莫重于郊郊常以正月上辛日者所以先百神而最居前礼三年丧不祭其先而不敢废郊郊重于宗庙天尊于人也王制曰祭天地之牛角茧栗宗庙之牛角握宾客之牛角尺此言徳滋美而牲滋微也春秋曰鲁祭周公用白牡色白贵纯也帝牲在涤三月牲贵肥洁而不贪其大也凡养牲之道务在肥洁而已驹犊未能刍秣之食莫如令食其母便臣汤谨问仲舒鲁祀周公用白牡非礼也臣仲舒对曰礼也臣汤问周天子用骍刚羣公不毛周公诸侯也何以得用纯牲臣仲舒曰武王崩成王幼而在襁褓之中周公继文武之业成二圣之功徳渐天地泽被四海故成王贤而贵之诗曰无徳不报故成王使祭周公以白牡上不得与天子同色下有异于诸侯臣仲舒愚以为报徳之礼臣汤问仲舒天子祭天诸侯祭土鲁何縁以祭郊臣仲舒对曰周公傅成王成王遂及圣功莫大于此周公圣人也有祭合于天道成王令鲁郊也臣汤问仲舒鲁祭周公用白牡其郊何用臣仲舒对曰鲁郊用纯骍刚周色尚赤以天子命郊故以骍臣汤问仲舒祠宗庙或以鹜当鳬鹜非鳬可用否臣仲舒对曰鹜非鳬鳬非鹜也臣闻孔子入太庙每事问慎之至也陛下祭躬亲斋戒沐浴以承宗庙甚敬谨柰何以鳬当鹜鹜当鳬名实不相应以承太庙不亦不称乎臣仲舒愚以为不可臣犬马齿衰赐骸骨伏陋巷陛下乃奉使九卿问臣以朝廷之事臣愚陋曾不足以承明诏奉大对臣仲舒冒死以闻  

庙殿火灾对【`董仲舒`】  

春秋之道举往以明来是故天下有物视春秋所举与同比者精微眇以存其意通伦类以贯其理天地之变国家之事粲然皆见亡所疑矣按春秋鲁定公哀公时季氏之恶已孰而孔子之圣方盛夫以盛圣而易孰恶季孙虽重鲁君虽轻其势可成也故定公二年五月两观灾两观僣礼之物天灾之者若曰僣礼之臣可以去已见罪征而后吿可去此天意也定公不知省至哀公三年五月桓宫厘宫灾二者同事所为一也若曰燔贵而去不义云尔哀公未能见故四年六月亳社灾两观桓厘宫毫社四者皆不当立天皆燔其不当立者以示鲁欲其去乱臣而用圣人也季氏亡道久矣前是天不见灾者鲁未有贤圣臣虽欲去季孙其力不能昭公是也至定哀乃见之其时可也不时不见天之道也今髙庙不当居辽东髙园殿不当居陵旁于礼亦不当立与鲁所灾同其不当立久矣至于陛下时天乃灾之者殆亦其时可也昔秦受亡周之弊而亡以化之汉受亡秦之弊又亡以化之夫继二弊之后承其下流兼受其猥难治甚矣又多兄弟亲戚骨肉之连骄扬奢侈恣睢者众所谓重难之时者也陛下正当大弊之后又遭重难之时甚可忧也故天灾若语陛下当今之世虽敝而重难非以大平至公弗能治也视亲戚贵属在诸侯逺正最甚者忍而诛之如吾燔辽东髙庙乃可视近臣在国中处旁仄及贵而不正者忍而诛之如吾燔髙园殿乃可云尔在外而不正者虽贵如髙庙犹灾燔之况诸侯乎在内不正者虽贵如髙园殿犹燔灾之况大臣乎此天意也辠在外者天灾外辠在内者天灾内燔甚辠当重燔简辠当轻承天意之道也  

化民有道对【`东方朔`】  

尧舜禹汤文武成康上古之事经歴数千载尚难言也臣不敢陈愿近述孝文皇帝之时当世耆老皆闻见之贵为天子富有四海身衣弋绨足履革舄以韦带剑莞蒲为席兵木无刃衣缊无文集上书囊以为殿帷以道徳为丽以仁义为准于是天下望风成俗昭然化之今陛下以城中为小图起建章左凤阙右神明号称千门万户木土衣绮绣狗马被缋罽宫人簮瑇瑁垂珠玑设戏车教驰逐饰文采丛珍怪撞万石之钟击雷霆之鼓作俳优舞郑女上为淫侈如此而欲使民独不奢侈失农事之难者也陛下诚能用臣朔之计推甲乙之帐燔之于四通之衢却走马示不复用则尧舜之隆宜可与比治矣易曰正其本万事理失之毫厘差以千里愿陛下留意察之  

剧武帝对【`东方朔`】  

自唐虞之隆成康之际未足以谕当世臣伏观陛下功徳陈五帝之上在三皇之右非若此而已诚得天下贤士公卿在位咸得其人矣譬若以周召为丞相孔丘为御史大夫太公为将军毕公髙拾遗于后弁严子为卫尉皋陶为大理后稷为司农伊尹为少府子贑使外国颜闵为慱士子夏为太常益为右扶风季路为执金吾契为鸿胪龙逢为宗正伯夷为京兆管仲为冯翊鲁般为将作仲山甫为光禄申伯为太仆延陵季子为水衡百里奚为典属国栁下惠为大长秋史鱼为司直蘧伯玉为太傅孔父为詹事孙叔敖为诸侯相子产为郡守王庆忌为期门夏育为鼎官羿为旄头宋万为式道侯对  

闻乐对【`中山靖王胜`】  

臣闻悲者不可为累欷思者不可为叹息故髙渐离击筑易水之上荆轲为之低而不食雍门子一微吟孟尝君为之于邑今臣心结日久每闻幼眇之声不知涕泣之横集也夫众喣漂山聚蟁成靁朋党执虎十夫挠椎是以文王拘于羑里孔子阨于陈蔡此乃烝庶之成风增积之生害也臣身逺与寡莫为之先众口铄金积毁销骨丛轻折轴羽翮飞肉纷惊逢罗澘然出涕臣闻白日晒光幽隠皆照明月曜夜蟁蝱宵见然云蒸列布杳冥昼昬尘埃抪覆昧不见泰山何则物有蔽之也今臣壅阏不得闻谗言之徒蜂生道辽路逺曾莫为臣闻臣窃自悲也臣闻社鼷不灌屋鼠不熏何则所托者然也臣虽薄也得蒙肺附位虽卑也得为东藩属又称兄今羣臣非有葭莩之亲鸿毛之重羣居党议朋友相为使夫宗室摈却骨肉氷释斯伯竒所以流离比干所以横分也诗云我心忧伤惄焉如捣假寐水叹唯忧用老心之忧矣疢如疾首臣之谓也  

禁民挟弓弩对【`吾丘寿王`】  

臣闻古者作五兵非以相害以禁暴讨邪也安居则以制猛兽而备非常有事则以设守卫而施行阵及至周室衰微上无明王诸侯力政强侵弱众暴寡海内抏敝巧诈并生是以知者陷愚勇者威怯茍以得胜为务不顾义理故机变械饰所以相贼害之具不可胜数于是秦兼天下废王道立私议灭诗书而首法令去仁恩而任刑戮堕名城杀豪杰销甲兵折锋刃其后民以耰鉏棰挺相挞击犯法滋众盗贼不胜至于赭衣塞路羣盗满山卒以乱亡故圣王务教化而省禁防知其不足恃也今陛下昭明徳建太平举俊材与学官三公有司或由穷巷起白屋裂地而封宇内日化方外乡风然而盗贼犹有者郡国二千石之罪非挟弓弩之过也礼曰男子生桑弧蓬矢以举之明示有事也孔子曰吾何执执射乎大射之礼自天子降及庻人三代之道也诗云大侯既抗弓矢斯张射夫既同献尔发功言贵中也愚闻圣王合射以明教矣未闻弓矢之为禁也且所为禁者为盗贼之以攻夺也攻夺之罪死然而不止者大奸之于重诛固不避也臣恐邪人挟之而吏不能止良民以自备而抵法禁是擅贼威而夺民救也窃以为亡益于奸禁而废先王之典使学者不得习行其礼大不便  

白麟竒木对【`终军`】  

臣闻诗颂君徳乐舞后功异经而同指明盛徳之所隆也南越窜屏葭苇与鱼鸟同羣正朔不及其俗有司临境而东瓯内附闽王伏辜南粤赖救北胡随畜荐居禽兽行虎狼心上古未能摄大将军秉钺单于犇幕骠骑抗旌昆邪右衽是泽南洽而威北畅也若罚不阿近举不遗逺设官竢贤县赏待功能者进以保禄罢者退而劳力刑于宇内矣履众美而不足懐圣明而不专建三宫之文质章厥职之所宜封禅之君无闻焉夫天命初定万事草创及臻六合同风九州岛共贯必待明圣润色祖业传于无穷故周至成王然后制定而休征之应见陛下盛日月之光垂圣思于勒成专神明之敬奉燔瘗于郊宫献享之精交神积和之气塞明而异兽来获宜矣昔武王中流未济白鱼入于王舟俯取以燎羣公咸曰休哉今郊祀未见于神祗而获兽以馈此天之所以示飨而上通之符合也宜因昭时令日改定吿元苴白茅于江淮发嘉号于营丘以应缉熈使着事者有纪焉葢六鶂退飞逆也白鱼登舟顺也夫明闇之征上乱飞鸟下动渊鱼各以类推今野兽并角明同本也众支同附示无外也若此之应殆将有解编髪削左衽袭冠带要衣裳而蒙化者焉斯拱而竢之耳  

羌事对【`赵充国`】  

羌人所以易至者以其种自有豪数相攻击势不一也往三十余歳西羌反时亦先解仇合约攻令居与汉相距五六年乃定至征和五年先零豪封煎等通使匈奴匈奴使人至小月氐传告诸羌曰汉贰师将军众十余万人降匈奴羌人为汉事苦张掖酒泉本我地地肥美可共击居之以此观匈奴欲与羌合非一世也间者匈奴困于西方闻乌桓来保塞恐兵复从东方起数使使尉黎危须诸国设以子女貂裘欲沮解之其计不合疑匈奴更遣使至羌中道从沙阴地出盐泽过长坑入穷水塞南抵属国与先零相直臣恐羌变未止此且复结连他种宜及未然为之备  

雨雹对【`萧望之`】  

春秋昭公三年大雨雹是时季氏专权卒逐昭公郷使鲁君察于天变宜亡此害今陛下以圣徳居位思政求贤尧舜之用心也然而善祥未臻阴阳不和是大臣任政一姓擅势之所致也附枝大者贼本心私家盛者公室危唯明主躬万几选同姓举贤材以为腹心与叅政谋令公卿大臣朝见奏事明陈其职以考功能如是则庻事理公道立奸邪塞私权废矣  

伐匈奴对【`萧望之`】  

春秋晋士匄帅师侵齐闻齐侯卒引师而还君子大其不伐丧以为恩足以服孝子谊足以动诸侯前单于慕化乡善称弟遣使请求和亲海内欣然夷狄莫不闻未终奉约不幸为贼臣所杀今而伐之是乗乱而幸灾也彼必奔走逺遁不以义动兵恐劳而无功宜遣使者吊问辅其微弱救其灾患四夷闻之咸贵中国之仁义如遂蒙恩得复其位必称臣服从此徳之盛也  

罢珠厓对【`贾捐之`】  

臣幸得遭明盛之朝蒙危言之策无忌讳之患敢昧死竭卷卷臣闻尧舜圣之盛也禹入圣域而不优故孔子称尧曰大哉韶曰尽善禹曰无间以三圣之徳地方不过数千里西被流沙东渐于海朔南暨声教讫于四海欲与声教则治之不欲与者不强治也故君臣歌徳含气之物各得其宜武丁成王殷周之大仁也然地东不过江黄西不过氐羌南不过蛮荆北不过朔方是以颂声并作视听之类咸乐其生越裳氏重九译而献此非兵革之所能致及其衰也南征不还齐桓捄其难孔子定其文以至于秦兴兵逺攻贪外虚内务欲广地不虑其害然地南不过闽越北不过太原而天下溃叛祸卒在于二世之末长城之歌至今未絶赖圣汉初兴为百姓请命平定天下至孝文皇帝闵中国未安偃武行文则断狱数百民赋四十丁男三年而一事时有献千里马者诏曰鸾旗在前属车在后吉行日五十里师行三十里朕乗千里之马独先安之于是还马与道里费而下诏曰朕不受献也其令四方毋求来献当此之时逸逰之乐絶竒丽之赂塞郑卫之倡微矣夫后宫盛色则贤者隠处佞人用事则诤臣杜口而文帝不行故谥为孝文庙号太宗至孝武皇帝元狩六年太仓之粟红腐而不可食都内之钱贯朽而不可校乃探平城之事录冒顿以来数为边害籍兵厉马因富民以攘服之西连诸国至于安息东过碣石以玄菟乐浪为郡北却匈奴万里更起营塞制南海以为八郡则天下断狱万数民赋数百造盐鐡酒榷之利以佐用度犹不能足当此之时冦贼并起军旅数发父战死于前子斗伤于后女子乗亭障孤儿号于道老母寡妇饮泣巷哭遥设虚祭想魂乎万里之外淮南王盗冩虎符阴聘名士关东公孙勇等诈为使者是皆廓地泰大征伐不休之故也今天下独有关东闗东大者独有齐楚民众久困连年流离离其城郭相枕席于道路人情莫亲父母莫乐夫妇至嫁妻卖子法不能禁义不能止此社稷之忧也今陛下不忍悁悁之忿欲驱士众挤之大海之中快心幽冥之地非所以救助饥馑保全元元也诗云蠢尔蛮荆大邦为雠言圣人起则后服中国衰则先畔动为国家难自古而患之久矣何况乃复其南方万里之蛮乎骆越之人父子同川而浴相习以鼻饮与禽兽无异本不足郡县置也颛颛独居一海之中雾露气湿多毒草虫蛇水土之害人未见虏战士自死又非独珠厓有珠犀瑇瑁也弃之不足惜不击不损威其民譬犹鱼鳖何足贪也臣窃以往者羌军言之暴师曽未一年兵出不踰千里费四十余万万大司农钱尽乃以少府禁钱续之夫一隅为不善费尚如此况于劳师逺攻亡士毋功乎求之往古则不合施之方今则不便臣愚以为非冠带之国禹贡所及春秋所治皆可且无以为愿遂弃珠厓专用恤闗东为忧  

东平求子史对【`王鳯`】  

臣闻诸侯朝聘考文章正法度非礼不言今东平王幸得来朝不思制节谨度以防危失而求诸书非朝聘之义也诸子书或反经术非圣人或明鬼神信物怪太史公书有战国纵横权谲之谋汉兴之初谋臣竒策天官灾异地形阨塞皆不宜在诸侯王不可予不许之辞宜曰五经圣人所制万事靡不毕载王审乐道傅相皆儒者旦夕讲诵足以正身虞意夫小辩破义小道不通致逺恐泥皆不足以留意诸益于经术者不爱于王  

雉雊对【`王音`】  

陛下安得亡国之语不知谁主为佞謟之计诬乱圣徳如此者左右阿谀甚众不待臣音复謟而足公卿以下保位自守莫有正言如今陛下觉悟惧大祸且至身深责臣下绳以汉法臣音当先诛岂有以自解哉今即位十五年继嗣不立日日驾车而出佚行流闻海内传之甚于京师外有微行之害内有疾病之忧皇天数见灾异欲人变更终已不改天尚不能感动陛下臣子何望独有极言待死命在朝暮而已如有不然老母安得处所尚何皇太后之有髙祖天下当以谁属乎宜谋于贤智克己复礼以求天意继嗣可立灾变尚可销也  

## 文章辨体彚选卷一百四十六

（明）贺复征 编  

○奏对二  

日食地震对【`汉杜钦`】  

陛下畏天命悼变异延见公卿举直言之士将以求天心迹得失也臣钦愚戆经术浅薄不足以奉大对臣闻日蚀地震阳微阴盛也臣者君之阴也子者父之阴也妻者夫之阴也夷狄者中国之阴也春秋日食三十六地震五或夷狄侵中国或政权在臣下或妇乗夫或臣子背君父事虽不同其类一也臣窃观人事以考灾异则本朝大臣无不自安之人外戚亲属无乖剌之心闗东诸侯无强大之国三垂蛮夷无逆理之节殆为后宫何以言之日以戊申蚀时加未戊未土也土者中宫之部也其夜地震未央宫殿中此必适妾将有争宠相害而为患者唯陛下深戒之变感以类相应人事失于下变象见于上能应之以徳则异咎消亡不能应之以善则祸败至髙宗遭雊雉之戒饬巳正事享百年之寿殷道复兴要在所以应之应之非诚不立非信不行宋景公小国之诸侯耳有不忍移祸之诚出人君之言三荧惑为之退舍以陛下圣明内推至诚深思天变何应而不感何揺而不动孔子曰仁逺乎哉唯陛下正后妾抑女宠防奢泰去佚逰躬节俭亲万事数御安车由辇道亲二宫之饔膳致昏晨之定省如此则尧舜不足与比隆咎异何足消灭如不留听于庶事不论材而授位殚天下之财以奉淫侈匮万姓之力以从耳目近謟谀之人而逺公方信谗贼之人以诛忠良贤俊失在岩穴大臣怨于不以虽无变异社稷之忧也天下至大万事至众祖业至重诚不可以佚豫为不可以奢泰持也唯陛下忍无益之欲以全众庻之命臣钦愚戆言不足采  

日食地震对【`谷永`】  

陛下秉至圣之纯徳惧天地之戒异饬身修政纳问公卿又下明诏帅举直言燕见抽绎以求咎愆使臣等得造明朝承圣问臣材朽学浅不通政事臣闻明王即位正五事建大中以承天心则庻征序于下日月理于上如人君淫溺后宫般乐逰田五事失于躬大中之道不立则咎征降而六极至凡灾异之发各象过失以类告人乃十二月朔戊申日食婺女之分地震萧墙之内二者同日俱发以丁寜陛下厥咎不逺宜厚求诸身意岂陛下志在闺门未恤政事不慎举错娄失中与内宠大盛女不遵道嫉妬专上妨继嗣与古之王者废五事之中失夫妇之纪妻妾得意谒行于内埶行于外至倾覆国家或乱阴阳昔褒姒用国宗周以丧阎妻骄扇日以不臧此其效也经曰皇极皇建其有极传曰皇之不极是谓不建时则有日月乱行陛下践至尊之祚为天下主奉帝王之职以统羣生方内之治乱在陛下所执诚留意于正身勉强于力行损燕私之闲以劳天下放去淫溺之乐罢归倡优之美絶却不享之义慎节逰田之虞起居有常循礼而动躬亲政事致行无倦安服若性经曰继自今嗣王其毋淫于酒毋逸于逰田惟正之共未有身治正而臣下邪者也夫妻之际王事纲纪安危之机圣王所致慎也昔舜饬正二女以崇至徳楚庄忍絶丹姬以成伯功幽王惑于褒姒周徳降亡鲁桓胁于齐女社稷以倾诚修后宫之政明尊卑之序贵者不得嫉妬专宠以絶骄慢之端抑褒阎之乱贱者咸得秩进各得厥职以广继嗣之统息白华之怨后宫亲属饶之以财勿与政事以逺皇父之类损妻党之权未有闺门治而天下乱者也治逺自近始习善在左右昔龙筦纳言而帝命惟允四辅既偹成王靡有过事诚敕正左右齐栗之臣戴金貂之饰执常伯之职者皆使学先王之道知君臣之义济济谨孚无傲戏骄恣之过则左右肃艾羣僚仰法化流四方经曰亦惟先正克左右未有左右正而百官枉者也治天下者尊贤考功则治简贤违功则乱诚审思治人之术欢乐得贤之福论材选士必试于职明度量以程能考功实以定徳毋用比周之虚誉毋听浸润之譛愬则抱功修职之吏无蔽伤之忧比周邪伪之徒不得即工小人日销俊乂日隆经曰三载考绩三考黜陟幽明又曰九徳咸事俊乂在官未有功赏得于前众贤布于官而不治者也尧遭洪水之灾天下分絶为十二州制逺之道微而无乖畔之难者徳重恩深无怨于下也秦居平土一夫大呼而海内崩折者刑罚深酷吏行残贼也夫违天害徳为上取怨于下莫甚乎残贼之吏诚放退残贼酷暴之吏锢废勿用益选温良上徳之士以亲万姓平刑释寃以理民命务省繇役毋夺民时薄收赋税毋殚民财使天下黎元咸安家乐业不苦踰时之役不患苛暴之政不疾酷烈之吏虽有唐尧之大灾民无离上之心经曰懐保小人惠于鳏寡未有徳厚吏良而民畔者也臣闻灾异皇天所以谴告人君过失犹严父之明诫畏惧敬改则祸销福降忽然简易则咎罚不除经曰飨用五福畏用六极传曰六沴作见若不共御六罚既侵六极其下今三年之间灾异锋起小大毕具所行不享上帝上帝不豫炳然甚着不求之身无所改正疏举广谋又不用其言是循不享之迹无谢过之实也天责愈深此五者王事之纲纪南面之急务惟陛下留神  

黑龙见对【`谷永`】  

汉家行夏正夏正色黑黑龙同姓之象也龙阳徳由小之大故为王者瑞应未知同姓有见本朝亡继嗣之庆多危殆之隙欲因扰乱举兵而起者邪将动心冀为后者残贼不仁若广陵昌邑之类臣愚不能处也元年九月黑龙见其晦日有食之今年二月已未夜星陨乙酉日有食之六月之间大异四发二而同月三代之末春秋之乱未尝有也臣闻三代所以陨社稷丧宗庙者皆由妇人与羣恶沈湎于酒书曰乃用妇人之言自絶于天四方之逋逃多罪是宗是长是信是使诗云燎之方扬寜或灭之赫赫宗周褒姒灭之易曰濡其首有孚失是秦所以二世十六年而亡者养生泰侈奉终泰厚也二者陛下兼而有之臣请畧陈其效易曰在中馈无攸遂言妇人不得与事也诗曰懿厥哲妇为枭为鸱匪降自天生自妇人建始河平之际许班之贵倾动前朝熏灼四方赏赐亡量空虚内藏女宠至极不可上矣今之后起天所不飨什倍于前废先帝法度听用其言官秩不当纵释王诛骄其亲属假之威权纵横乱政刺举之吏莫敢奉宪又以掖庭狱大为乱阱榜棰■〈疒朁〉于炮烙絶灭人命主为赵李报徳复怨反除白罪建治正吏多系无辜掠立迫恐至为人起责分利受谢生入死出者不可胜数是以日食再记以昭其辜王者必先自絶然后天絶之陛下弃万乗之至尊乐家人之贱事厌髙美之尊号好匹夫之卑字崇聚僄轻无义小人以为私客数杂深宫之固挺身晨夜与羣小相随乌集杂会饮醉吏民之家乱服共坐流湎媟嫚溷淆无别闵免遁乐昼夜在路兴门户奉宿卫之臣执干戈而守空宫公卿百僚不知陛下所在积数年矣王者以民为基民以财为本财竭则下畔下畔则上亡是以明王爱养基本不敢穷极使民如承大祭今陛下轻夺民财不爱民力听邪臣之计去髙敞初陵捐十年功绪改作昌陵反天地之性因下为髙积土为山发徒起邑并治宫馆大兴徭役重増赋敛征发如雨役百干溪费疑骊山靡敝天下五年不成而后反故又广旴营表发人冢墓断截骸骨暴扬尸柩百姓财竭力尽愁恨感天灾异屡降饥馑仍臻流散冗食馁死于道以百万数公家亡半年之畜百姓亡旬日之储上下俱匮亡以相救诗云殷鉴不逺在夏后之世愿陛下追观夏商周所以失之以镜考巳行有不合者臣当伏妄言之诛汉兴九世百九十余载继统之主七皆承天顺道遵先祖法度或以中兴或以治安至于陛下独违道纵欲轻身妄行当盛壮之隆亡继嗣之福有危亡之忧积失君道不合天意亦巳多矣为人后嗣守人功业如此岂不负哉方今社稷宗庙祸福安危之机在于陛下陛下诚肯发明圣之徳昭然逺寤畏此上天之威怒深惧危亡之征兆荡涤邪僻之恶志厉精致政専心反道絶羣小之私客免不正之诏除悉罢北宫私奴车马媠出之具克己复礼无贰微行出饮之过以防迫切之祸深惟日食再既之意抑损椒房玉堂之盛宠毋听后宫之请谒除掖庭之乱狱去炮烙之陷阱诛戮佞邪之臣及左右执左道以事上者以塞天下之望且寝初陵之作止诸缮治宫室阙更减赋尽休力役存恤赈救困乏之人以弭逺方厉崇忠直放退残贼毋使素飡之吏久尸厚禄以次贯行固执毋违夙夜孳孳屡省毋怠旧愆毕改新徳既章纎介之邪不复载心则赫赫大异庻几可销天命去就庻几可复社稷宗庙庻几可保惟陛下留神反复熟省臣言臣幸得备邉部之吏不知本朝失得瞽言触忌讳罪当万死  

微行宴饮对【`谷永`】  

臣永幸得以愚朽之材为大中大夫备拾遗之臣从朝者之后进不能尽思纳忠辅宣圣徳退无被坚执锐讨不义之功猥蒙厚恩仍迁至北地太守絶命陨首身膏野草不足以报塞万分陛下圣徳寛仁不遗易忘之臣垂周文之听下及刍荛之愚有诏使卫尉受臣永所欲言臣闻事君之义有言责者尽其忠有官守者修其职臣永幸得免于言责之辜有官守之任当毕力遵职养绥百姓而已不宜复闗得失之辞忠臣之于上志在过厚是故逺不违君死不忘国昔史鱼既没余忠未讫委柩后寝以尸逹诚汲黯身外思内发愤舒忧遗言李息经曰虽尔身在外乃心无不在王室臣永幸得给事中出入三年虽执干戈守邉陲思慕之心尝存于省闼是以敢越郡吏之职陈累年之忧臣闻天生蒸民不能相治为立王者以统理之方制海内非为天子列土封疆非为诸侯皆以为民也垂三统列三正去无道开有徳不私一姓明天下乃天下之天下非一人之天下也王者躬行道徳承顺天地愽爱仁恕恩及行苇籍税取民不过常法宫室车服不踰制度事节财足黎庻和睦则卦气理効五征时序百姓寿考庻草蕃滋符瑞并降以昭保佑失道妄行逆天暴物穷奢极欲湛湎荒淫妇言是从诛逐仁贤离逖骨肉羣小用事峻刑重赋百姓愁怨则卦气悖乱咎征着邮上天震怒灾异屡降日月薄食五星失行山崩川溃水泉涌出妖孽并见茀星耀光饥馑荐臻百姓短折万物夭伤终不改寤恶洽变备不复谴告更命有徳诗云乃眷西顾此惟予宅夫去恶夺弱迁命贤圣天地之常经百王之所同也加以功徳有厚薄期质有修短时世有中季天道有盛衰陛下承八世之功业当阳数之标季涉三七之节纪遭无妄之卦运直百六之灾阨三难异科杂焉同会建始元年以来二十载间羣灾大异交错锋起多于春秋所书八世着记久不塞除重以今年正月已亥朔日有食之三朝之会四月丁酉四方众星白昼流陨七月辛未彗星横天乗三难之际会畜众多之灾异因之以饥馑接之以不赡彗星极异也土精所生流陨之应出于饥变之后兵乱作矣厥期不久隆徳积善惧不克济内则为深宫后庭将有骄臣悍妾醉酒狂悖卒起之败北宫苑囿街巷之中臣妾之家幽闲之处征舒崔杼之乱外则为诸夏下土将有樊并苏令陈胜项梁奋臂之祸内乱朝暮日戒诸夏举兵以火角为期安危之分界宗庙之至忧臣永所以破胆寒心豫言之累年下有其萌然后变见于上可不致慎祸起细微奸生所易愿陛下正君臣之义无复与羣小媟黩燕饮中黄门后庭素骄嫚不谨尝以醉酒失臣礼者悉出勿留勤三纲之严修后宫之政抑逺骄妬之宠崇近婉顺之行加惠失志之人懐柔怨恨之心保至尊之重秉帝王之威朝觐法出而后驾陈兵清道而后行无复轻身独出饮食臣妾之家三者既除内乱之路塞矣诸夏举兵萌在民饥馑而吏不恤兴于百姓困而赋敛重发于下怨离而上不知易曰屯其膏小贞吉大贞凶传曰饥而不损兹谓泰厥灾水厥咎亡訞辞曰闗动牡飞辟为无道臣为非厥咎乱臣谋簒王者遭衰难之世有饥馑之灾不损用而大自润故凶百姓困贫无以共求愁悲怨恨故水城闗守国之固固将去焉故牡飞往年郡国二十一伤于水灾禾黍不入今年蚕麦咸恶百川沸腾江河溢决大水泛滥郡国十五有余比年丧稼时过无宿麦百姓失业流散羣辈守闗大异较炳如彼水灾浩浩黎庻困穷如此宜损常税小自润之时而有司奏请加赋甚缪经义逆于民心布怨趋祸之道也牡飞之状殆为此发古者谷不登亏膳灾屡至损服凶年不暨涂明王之制也诗云凡民有丧扶服捄之论语曰百姓不足君孰予足臣愿陛下勿许加赋之奏益减大官导宫中御府均官掌畜廪牺用度止尚方织室京师郡国工服官发输造作以助大司农流恩广施赈赡困乏开闗梁内流民恣所欲之以救其急立春遣使者循行风俗宣布圣徳存恤孤寡问民所苦劳二千石勅劝耕桑毋夺农时以慰绥元元之心防塞大奸之隙诸夏之乱庻几可息臣闻上主可与为善而不可以为恶下主可与为恶而不可以为善陛下天然之性疏通聪敏上主之姿也少省愚臣之言感悟三难深畏大异定心为善捐忘邪志毋贰旧愆厉精致政至诚应天则积异塞于上祸乱伏于下何忧患之有窃恐陛下公志未专私好颇存尚爱羣小不肯为耳  

日时对【`翼奉`】  

师法用辰不用日辰为客时为主人见于明主侍者为主人辰正时邪见者正侍者邪辰邪时正见者邪侍者正忠正之见侍者虽邪辰时俱正大邪之见侍者虽正辰时俱邪即以自知侍者之邪而时邪辰正见者反邪即以自知侍者之正而时正辰邪见者反正辰为常事时为一行辰疏而时精其効同功必参互观之然后可知故曰察其所繇省其进退叅之六合五行则可以见人性知人情难用外察从中甚明故诗之为学情性而已五性不相害六情更兴废观性以歴观情以律明主所宜独用难与二人共也故曰显诸仁藏诸用露之则不神独行则自然矣  

应天对【`王嘉`】  

臣闻动民以行不以言应天以实不以文下民微细犹不可诈况于上天神明而可欺哉天之见异所以敕戒人君欲令觉悟反正推诚行善民心恱而天意得矣辨士见一端或妄以意传着星厯虚造乌孙匈奴西羌之难谋动干戈设为权变非应天之道也守相有罪车驰诣阙交臂就死恐惧如此而谈说者云动安之危辨口快耳其实未可从夫议政者苦其謟谀倾险辩慧深刻也謟谀则主徳毁倾险则下怨恨辩慧则破正道深刻则伤恩威昔秦缪公不从百里奚蹇叔之言以败其师悔过自责疾诖误之臣思黄髪之言名垂于后世惟陛下观览古戒反复参考无以先入之语为主  

灾异对【`李寻`】  

陛下圣徳尊天敬地畏命重民悼惧变异不忘疏贱之臣幸使重臣临问愚臣不足以奉明诏窃见陛下新即位开大明除忌讳慱延名士靡不并进臣寻位卑术浅过随众贤待诏食太官衣御府久污玉堂之署比得召见亡以自效复时见延问至诚自以逢不世出之命愿竭愚心不敢有所避庻几万分有一可采唯弃须臾之间宿留瞽言考之文理稽之五经揆之圣意以叅天心夫变异之来各应象而至臣谨条陈所闲易曰悬象着明莫大乎日月夫日者众阳之长辉光所烛万里同晷人君之表也故日将旦清风发羣阴伏君以临朝不牵于色日初出炎以阳君登朝佞不行忠直进不蔽障日中辉光君徳盛明大臣奉公日将入专以一君就房有常节君不修道则日失其度晻昧亡光各有云为其于东方作日初出时阴云邪气起者法为牵于女谒有所畏难日出后为近臣乱政日中为大臣欺诬日且入为妻妾役使所营问者日尤不精光明侵夺失色邪气珥蜺数作本起于晨相连至昏其日出后至日中间差愈小臣不知内事窃以日视陛下志操衰于始初多矣其咎恐有以守正直言而得罪者伤嗣害世不可不慎也唯陛下执干刚之徳强志守度毋听女谒邪臣之态诸保阿乳母甘言悲辞之托断而勿听勉强大谊絶小不忍良有不得已可赐以货财不可私以官位诚皇天之禁也日失其光则星辰放流阳不能制阴阴桀得作间者太白正昼经天宜隆徳克躬以执不轨臣闻月者众阴之长销息见伏百里为品千里立表万里连纪妃后大臣诸侯之象也朔晦正终始弦为绳墨望成君徳春夏南秋冬北间者月数以春夏与日同道过轩辕上后受气入太微帝庭扬光辉犯上将近臣列星皆失色厌厌如灭此为母后与政乱朝阴阳俱伤两不相便外臣不知朝事窃信天文即如此近臣已不足杖矣屋大柱小可为寒心唯陛下亲求贤士无强所恶以崇社稷尊强本朝臣闻五星者五行之精五帝司命应王者号令为之节度岁星主岁事为统首号令所纪今失度而盛此君指意欲有所为未得其节也又填星不避岁星者后帝共政相留于奎娄当以义断之荧惑往来无常周歴两宫作态低昻入天门上明堂贯尾乱宫太白发越犯库兵冦之应也贯黄龙入帝廷当门而出随荧惑入天门至房而分欲与荧惑为患不敢当明堂之精此陛下神灵故祸乱不成也荧惑厥弛佞巧依势微言毁誉进类蔽善太白出端门臣有不臣者火入室金上堂不以时解其忧凶填岁相守又主内乱宜察萧墙之内毋忽亲疏之微诛放佞人防纪萌芽以荡涤浊濊消散积恶毋使得成祸乱辰星主正四时当效于四仲四时失序则辰星作异今出于歳首之孟天所以谴吿陛下也政急则出蚤政缓则出晩政絶不行则伏不见而为彗茀四孟皆出为易王命四季皆出星家所讳今幸独出寅孟之月盖皇天所以笃右陛下也宜深自改治国故不可以戚戚欲速则不达经曰三载考绩三考黜陟加以号令不顺四时既往不咎来事之师也间者春三月治大狱时贼阴立逆恐歳小收季夏举兵法时寒气应恐后有霜雹之灾秋月行封爵其月土湿奥恐后有雷雹之变夫以喜怒赏罚而不顾时禁虽有尧舜之心犹不能致和善言天者必有效于人设上农夫而欲冬田肉袒深耕汗出种之犹然不生者非人心不至天时不得也易曰时止则止时行则行动静不失其时其道光明书曰敬授人时故古之王者尊天地重阴阳敬四时严月令顺之以善政则和气可立致犹枹鼔之相应也今朝廷忽于时月之令诸侍中尚书近臣宜皆令通知月令之意设羣下请事若陛下出令有谬于时者当知争之以顺时气臣闻五行以水为本其星玄武婺女天地所纪终始所生水为准平王道公正修明则百川理落脉通偏党失纲则涌溢为败书云水曰润下阴动而卑不失其道天下有道则河出图洛出书故河洛决溢所为最大今汝颍畎浍皆川水漂踊与雨水并为民害此诗所为烨烨震电不寜不令百川沸腾者也其咎在于皇甫卿士之属唯陛下留意诗人之言少抑外亲大臣臣闻地道柔静阴之常义也地有上下中其上位震应妃后不顺中位应大臣作乱下位应庻民离畔震或于其国国君之咎也四方中央连国歴州俱动者其异最大间者闗东地数震五星作异亦未大逆宜务崇阳抑阴以救其咎固志建威闭絶私路拔进英儁退不任职以强本朝夫本强则精神折冲本弱则招殃致凶为邪谋所陵闻往者淮南王作谋之时其所难者独有汲黯以为公孙弘等不足言也弘汉之名相于今亡比而尚见轻何况亡弘之属乎故曰朝廷亡人则为贼乱所轻其道自然也天下未闻陛下竒策固守之臣也语曰何以知朝廷之衰人人自贤不务于通人故世陵夷马不伏歴不可以趋道士不素养不可以重国诗曰济济多士文王以寜孔子曰十室之邑必有忠信非虚言也陛下秉四海之众曾无柱干之固守闻于四境殆开之不广取之不明劝之不笃传曰土之美者善养禾君之明者善养士中人皆可使为君子诏书进贤良赦小过无求偹以慱聚英儁如近世贡禹以言事忠切蒙尊荣当此之时士厉身立名者多禹死之后日日以衰及京兆尹王章坐言事诛灭智者结舌邪伪并兴外戚颛命君臣隔塞至絶继嗣女宫作乱此行事之败诚可畏而悲也本在积任母后之家非一日之渐往者不可及来者犹可追也先帝大圣深见天意昭然使陛下奉承天统欲矫正之也宜少抑外亲选练左右举有徳行道术通明之士充备天官然后可以辅圣徳保帝位承大宗下至郎吏从官行能亡以异又不通一艺及慱士无文雅者宜皆使就南亩以视天下明朝廷皆贤材君子于以重朝尊君灭凶致安此其本也臣自知所言害身不避死亡之诛唯愿留神反复愚臣之言  

日食对【`杜邺`】  

臣闻禽息忧国碎首不恨卞和献寳刖足愿之臣幸得奉直言之诏无二者之危敢不极陈臣闻阳尊阴卑卑者随尊尊者兼卑天之道也是以男虽贱各为其家阳也女虽贵犹为其国阴也故礼明三从之义虽有文母之徳必系于子春秋不书纪侯之母阴义杀也昔郑伯随姜氏之欲终有叔段簒国之祸周襄王内迫惠氏之难而遭居郑之危汉兴吕太后权私亲属又以外孙为孝惠后是以继嗣不明凡事多晻昼昬冬雷之变不可胜载窃见陛下行不偏之政每事约俭非礼不动诚欲正身与天下更始也然嘉瑞未应而日食地震民讹言行筹传相惊恐按春秋灾异以指象为言语故在于得一类而达之也日食明阳为阴所临坤卦乗离明夷之象坤以法地为土为母以安静为徳震不阴之效也占象甚明臣不敢直言其事昔曾子问从令之义孔子曰是何言与善闵子骞守礼不茍从亲所行无非礼者故无可间也前大司马新都侯莽退伏第家以诏策决复遣就国髙昌侯宏去蕃自絶犹受封土制书侍中驸马都尉迁不忠巧佞免归故郡间未句月则有诏还大臣奏正其罚卒不得遣而反兼官奉使显宠过故及阳信侯业皆縁私君国非功义所止诸外家昆弟无贤不肖并侍帷幄布在列位或典兵卫或将军屯宠意并于一家积贵之势世所希见所希闻也至乃并置大司马将军之官皇甫虽盛三桓虽隆鲁为作三军无以甚此当拜之日晻然日食不在前后临事而发者明陛下谦逊无专承指非一所言辄听所欲辄随有罪恶者不坐辜罚无功能者毕受官爵流渐积猥正尤在是欲令昭昭以觉圣朝昔诗人所刺春秋所讥指象如此殆不在他由后视前忿邑非之逮身所行不自镜见则以为可计之过者疏贱独偏见疑内亦有此类天变不空保右世主如此之至奈何不应臣闻野鸡着怪髙宗深动大风暴过成王怛然愿陛下加致精诚思承始初事稽诸古以厌天心则黎庶羣生无不说喜上帝百神収还威怒祯祥福禄何嫌不报  

举至孝策对【`荀爽`】  

臣闻之于师曰汉为火徳火生于木木盛于火故其徳为孝其象在周易之离夫在地为火在天为日在天者用其精在地者用其形夏则火王其精在天温暖之气养生百木是其孝也冬时则废其形在地酷烈之气焚烧山林是其不孝也故汉制使天下诵孝经选吏举孝廉夫丧亲自尽孝之终也今之公卿及二千石三年之丧不得即去殆非所以遵崇孝道而克称火徳者也往者孝文劳谦行过乎俭故有遗诏以日易月此当时之宜不可贯之万世古今之制虽有损益而谅闇之礼未尝改移以示天下莫遗其亲今公卿羣寮皆政教所瞻而父母之丧不得奔赴夫仁义之行自上而始敦厚之俗以应乎下传曰丧祭之礼阙则人臣之恩薄背死忘生者众矣曾子曰人未有自致者必也亲丧乎春秋传曰上之所为民之归也夫上所不为而民或为之故加刑罚若上之所为民亦为之又何诛焉昔翟方进以自备宰相而不敢踰制至遭母忧三十六日而除夫失礼之源自上而始古者大丧三年不呼其门所以崇国厚俗笃化之道也事失宜正过勿惮改天下通丧可如旧礼臣闻有夫妇然后有父子有父子然后有君臣有君臣然后有上下有上下然后有礼义礼义备则人知所厝矣夫妇人伦之始王化之端故文王作易上经首乾坤下经首咸恒孔子曰天尊地卑乾坤定矣夫妇之道所谓顺也尧典曰厘降二女于妫汭嫔于虞降者下也嫔者妇也言虽帝尧之女下嫁于虞犹屈体降下勤修妇道易曰帝乙归妹以祉元吉妇人谓嫁曰归言汤以娶礼归其妹于诸侯也春秋之义王姬嫁齐使鲁主之不以天子之尊加于诸侯也今汉承秦法设尚主之仪以妻制夫以卑临尊违乾坤之道失阳唱之义孔子曰昔圣人之作易也仰则观象于天俯则察法于地覩鸟兽之文与地之宜近取诸身逺取诸物以通神明之徳以类万物之情今观法于天则北极至尊四星妃后察法于地则昆山象夫卑泽象妻覩鸟兽之文鸟则雄者鸣雊雌能顺服兽则牡为唱玄牝乃相从近取诸身则干为人首坤为人腹逺取诸物则木实属天根荄属地阳尊阴卑葢乃天性且诗初篇实首闗雎礼如冠婚先正夫妇天地六经其旨一揆宜改尚主之制以称乾坤之性遵法尧汤式是周孔合之天地则不谬质诸鬼神而不疑人事如此则嘉瑞降天吉符出地五韪咸备各以其叙矣昔者圣人建天地之中而谓之礼礼者所以兴福祥之本而止祸乱之源也人能枉欲从礼者则福归之顺情废礼者则祸归之推祸福之所应知兴废之所繇来也众礼之中婚礼为首故天子娶十二天之数也诸侯之下各有等差事之降也阳性纯而能施阴体顺而能化以礼济乐节宣其气故能丰子孙之祥致老寿之福及三代之季淫而无节瑶台倾宫陈妾数百阳竭于上阴隔于下故周公之戒曰不知稼穑之艰难不闻小人之劳惟耽乐之从时亦罔或克寿是其明戒后世之人好福不务其本恶祸不易其轨传曰截趾适屦孰云其愚何与斯人追欲丧躯诚可痛也臣窃闻后宫采女五六千人后宫侍使复在其外冬夏衣服朝夕禀粮耗费缣帛空竭府藏征调增倍十而税一空赋不辜之民以供无用之女百姓穷困于外阴阳隔塞于内故感动和气灾异屡臻臣愚以为诸非礼聘未曾幸御者一皆遣出使成妃合一曰通怨旷和阴阳二曰省财用实府库三曰修礼制绥眉寿四曰配阳施祈螽斯五曰寛役赋安黎民此诚国家之弘利天人之大福也夫寒热晦明所以为岁尊卑奢俭所以为礼故以晦明寒暑之气尊卑侈约之礼为其节也易曰天地节而四时成春秋传曰惟器与名不可以假人孝经曰安上治民莫善于礼礼者尊卑之差上下之制也昔季氏八佾舞于庭非有伤害困于人物而孔子犹曰是可忍也孰不可忍洪范曰惟辟作威惟辟作福惟辟玉食凡此三者君所独行而臣不得同也今臣僣君服下食上珍所谓害于而家凶于而国者也宜略依古礼尊卑之差及董仲舒制度之别严督有司必行其命此则禁乱善俗足用之要  

## 文章辨体彚选卷一百四十七

（明）贺复征 编  

○奏对三  

对利害三事【`唐陈子昻`】  

臣见九道出大使廵按天下申黜陟求人瘼臣谓计有未尽也且陛下发使必欲使百姓知天子夙夜忧勤之意也羣臣知考绩而任之也奸暴不逞知将除之也则莫如择仁可以恤孤明可以振滞刚不避强御智足以照奸者然后以为使故輶轩未动而天下翘然待之矣今使且未出道路之人皆已指笑欲望进贤下不肖岂可得耶宰相奉诏书有遣使之名无任使之实使愈出天下愈弊使令百姓治道路送往迎来不见其惠也臣愿陛下更选有威重风槩为众推者因御前殿以使者之礼礼之谆谆戒敕所以出使之意乃授以节自京师及州县登拔才良求人瘼宣布上意令若家见而户晓昔尧舜不下席而化天下葢黜陟幽明能折者陛下知难得人则不如少出使彼烦数而无益于化是烹小鲜而数挠之矣又刺史县令政教之首陛下布徳泽下诏书必待刺史县令谨宣而奉行之不得其人则委弃有司挂墙屋耳百姓安得知之一州得才刺史十万户赖其福不得才刺史十万户受其困国家兴衰在此职也今吏部调县令如补一尉但计资考不求贤良有如不次用人则天下嚣然相谤矣狃于常而不变也故庸人皆任县令教化之陵迟顾不甚哉又天下有危机祸福因之而生机静则有福动则有祸百姓安则乐生不安则轻生是也今军旅之事夫妻不得安父子不相安五六年矣自剑南尽河陇山东由青徐曹汴河北举沧瀛赵郑或困水旱或顿兵疲死亡流离略尽尚赖陛下悯其失职凡兵戍调发一切罢之使人得妻子相见父子相保可谓能静其机也然臣恐将相有贪夷狄利以广地强武说陛下者欲动其机机动则祸构宜修文徳去刑罚劝农桑息疲民蛮夷知中国有圣王必累译至矣  

答制问事【`陈子昂`】  

臣今月十九日蒙恩敕召见令臣论当今政要行何道可以适时不须逺引上古具状进者微臣智识浅短实昧政源然尝洗心精意静观人理窃见国之政要兴废在人能知人机顺而施化趋时适变静而勿动政要之实可得而行今陛下以应天命而受寳圗建立明堂施布大化勤恤人隠存问髙年报功树徳顺时兴务至公至仁垂训天下可谓典章大备制度弘逺五帝三王所不及也愚臣何敢有知政要然天恩降问贵采蒭荛谨竭愚直悉心以奏凡用贤之道未广仰成之化尚劳然则取士之方任贤之事故陛下素所深知应亦倦谭亦倦聴不待臣更一二烦说也  

请措刑科臣闻言有顺君意而害天下者有逆君意而利天下者唯忠君能逆意唯圣君能从利恩勅不以臣愚微降问当今政要臣伏惟当今之政大理已偹矣但刑狱尚急法网未寛恐非当今圣政之要者臣观圣人用刑贵适时变有用舍不专任之且圣人初制天下必有凶乱之贼叛逆之臣而为驱除以显圣徳圣人诛凶殄逆济人寜乱必资刑杀以清天下故所以务用刑也凶乱既灭圣道既昌则必顺人施化赦过宥罪所以致措刑也然则圣人用刑本以禁乱乱静刑息不为升平所设何者太平之人恱乐于徳不恱乐于刑以刑穷于人人必惨怛故圣人贵措刑不贵烦刑今神皇应运授圗临御天下逆臣贼子顿伏严诛所以虺贞羣党同恶就戮此葢天意将显神皇威灵岂此凶徒所能自乱今魁首已灭朋党已屠圣政惟昌天下咸服神皇又降文昌鸿恩涤荡羣罪天下昭庆企望日新措刑崇徳正在今日实圣政之至要者也臣伏见近来诏狱推穷稍复滋长追捕支党颇及逺方天下士庻未敢安止臣伏惟神皇圣意务在措刑安恤天下不务察法以损升平今刑狱未息者应是狱吏未识天意所以至于此也伏愿神皇垂恺悌之徳务仁寿之恩勅法慎罚以省刑典臣伏见当今天下士庻思愿安寜途謡巷歌皆称万歳此其懐乐圣化愿保永年欲与子孙同此仁寿今神皇不以此时崇徳务仁使刑措不用乃任有司明察专务威刑臣窃恐非神皇措刑之道且臣闻杀一人则千人恐滥一罪则百夫愁人情大端畏惧于此今天下至广万国至繁神皇虽妙察狱固不可门告户说令一一知者若使有一不知以神皇好任刑法则非太平安人之务当今圣政之要者也此是臣赤心至诚敢言其实冒死犯奏所冀天鉴务求措刑察臣所言非敢茍顺  

重任贤科臣伏惟刑措之政在能官人官人惟贤政所以理此故神皇深知惓问不假臣一二烦说今臣所更重说者实以天下之政非贤不理天下之业非贤不成固愿神皇务在任贤诚得众贤而任之则天下之务自化理也任贤人既任须信既信须终既终须赏夫任而不信其才无由展信而不终其业无由成终而不赏其功无由别则天下之贤云集矣何以知其然君子小人各尚其类者也若神皇徒务好贤而不能任能任而不能信能信而不能终能终而不能赏虽有贤人终不可用矣神皇降问小臣当今理政之要者臣窃以此为政要之至极何以言之神皇大业已成天下已平尊名已显大礼已备所未足者在于忠贤若得忠贤相与而守之太平之功可以于此而就斯实天地神灵赞助神皇而致此时也当此时不成千歳之业立万代之规小臣诚愚窃为神皇所惜  

明必得贤科臣伏惟刑措之道政在任贤议者皆云贤不可知人不可识臣独以为贤固可易知人固可易识但是议者不精思之耳夫尚徳行者必恶凶险之类有信义者必疾茍且之徒智者不为愚者谋勇者不为怯者死犹枭鸾不接翼熏莸不同气此天地之性物类之情其理自然不可改易何者以徳事凶两不相入以正接佞两不相利以信质伪两不相从以亷说贪两不相和智者尚谋愚者不听勇者狥死怯者贪生皆事业不同趋向各异此贤人之道固可预知诚能尚贤贤可至矣然则贤人之业须贤人达之贤人之才须贤人用之公正亷节信义勇谋皆待其人然后获展茍非其类道不虚行凡贤人君子未尝不思效行但无其类获进所以湮没于时今神皇诚能信任贤良旌纳忠正知左右之臣灼然有贤行者赐之尊爵厚禄以荣宠之使其以类相举责成其政合度者进失度者贬神皇但垂拱明堂保神和志天下之事臣必见日就无为不言而治也今神皇忧恤万几日不睱给昧旦丕显中夜以思诚是羣臣未称圣任伏愿神皇审察贤能垂恩信任夫忠贤事君必諌君失奸佞事主必顺主情直道曲事惟圣鉴所察  

贤不可疑科臣伏惟神皇圣明具知得贤须任既任须信既信须终既终须赏悉备知也然今未多信任者应以经信任无効所以致疑如裴炎刘祎之蹇味道周思茂固蒙神皇信任之矣然竟背徳辜恩神皇以此有疑于信任贤也以臣愚诚则谓不然何者圣必藉贤以明国必待贤以昌人必待贤以理物必待贤以寜若神皇疑于任贤欲以圣谋自断臣恐勤劳圣躬而天下不可独理况圣躬不可劳弊神心不可细用此最须任贤者也臣闻鄙人云有人以食噎而得病者欲絶食以去病乃不知食絶而身毙此言近小可以喻逺臣窃谓贤人于国亦犹食之在人固不为一噎而絶糇粮亦不可以谬用而逺正士此实神皇圣鉴可明知也不待愚臣一二言之伏愿任贤无疑求士不倦以此为务天下诚不足理也若外有信贤之名而内实有疑贤之心臣窃谓神皇虽日得百贤终是无益适足以损贤伤政也伏惟熟察可信者信之  

招谏科臣伏惟圣人制天下贵能至公能至公者当务直道臣伏见神皇至公应物直道容贤然朝廷尚未见敢谏之臣骨鲠之士天下直道未得公行臣闻圣人大徳在能听諌古典所说葢不足陈臣伏见太宗文武圣皇徳冠三王名髙五帝实由能容魏征愚直获尽忠诚国史书之明若日月直言之路启从諌之道开贞观已来此实为美今神皇坐明堂布大政神功圣业能事备矣夫骨鲠之士能美圣功伏惟神皇广延直臣旌赏谏士使大圣之徳引纳日新书之金板万代有述非神皇卓荦仁圣臣不可献此言也  

劝赏科臣闻劳臣不赏不可劝功死士不赏不可励勇当今或有勤劳之臣死难之卒筞功委命颁赏未蒙优异臣伏惟人臣狥节在爵与名死节勤公名爵不及偷荣尸禄宠秩或加故不可以进贤显能旌功励行伏愿神皇广求此等劝励百僚以及将士此正当今圣政之所宜先也古人云赏一人而千万人恱者葢言其功当也夫赏而不知贤者不务也伏愿神皇陛下特垂省察请息兵科臣伏以当今国家事最大者在兵甲歳兴赋役不省神皇欲安人思化理不可得何者兵之所聚必有所资千里运粮万里应敌十万兵在境则百万家不得安业以此徭役人何能安臣伏见国家自有事北狄于今十有余年兵甲岁兴竟不闻其利岂中国无制胜之策朝廷无竒画之臣哉臣窃谓不然是未计之庙筭尔臣伏惟神皇圣武天威若神突厥小丑何足诛灭然今未灭者臣恐庸将无智未审庙筭之机故使甲兵日多徭役日广今国家又命将出师臣愿神皇审圗庙筭量其损益计其利害若事必不可请兵不虚行兵不虚行赋役自省以此安人得贤可理若失之于此而救之于彼臣恐人日以疲劳未得安息伏愿熟察臣言审圗庙筭则戎狄不足灭中国可安寜  

安宗子科臣伏惟陛下以至仁为政以至公应物天下士庻莫不咸知虺贞等干纪乱常自取屠灭陛下唯罪其构逆者更无他坐宗室子弟获以安寜自非陛下恩念慈仁敦睦九族岂得宗室蒙此寜庆实大圣之徳崇重宗枝然臣更愿陛下务安慰之惠以恩信使其显然明知陛下慈念之至上感圣徳下得自安臣闻人情不能自明则必疑虑疑虑则必不安不安则必危惧危惧积则愆过生伏愿陛下明恩赐垂恺悌之徳使天下居无过之地万姓知陛下必信任贤是天下有庆然贤人之业皆务直道于奸邪不利奸邪不利必有谗譛此贤人之灾厄如是也一人之行十人谤之未有不遭祸患者自古忠良贤达罹此患者不可胜言  

臣子昻言臣本草茅微陋才无可取陛下乃越次假以恩光将同近臣延问政要臣实愚昧何堪此宠顿首死罪然臣之诚真实自愚衷与君子言犹且不妄况天子之问敢不悉蝼蚁之臣真实罄尽然臣所奏前件状者固是陛下所悉见知然臣复重言者贵以微诚披露肝胆不知忌讳实战实惶  

风雨对【`罗隠`】  

风雨霜雪天地之所权也山川薮泽鬼神之所伏也故风雨不时则岁有饥馑雪霜不时则人有疾病然后祷山川薮泽以致之则风雨雪霜果为鬼神所有也明矣得非天之髙不可以周理而寄之山川地之厚不可以自运而凭之鬼神茍祭祀不时则饥馑作报应不至则疾病生是鬼神用天地之权也而风雨雪霜为牛羊之本矣复何歳时为复何人民为是以大道不旁出惧其弄也大政不问下惧其偷也夫复何言  

## 文章辨体彚选卷一百四十八

（明）贺复征 编  

○奏对四  

雨雹对【`汉董仲舒`】  

元光元年二月京师雨雹鲍敞问董仲舒曰雹何物也何气而生之仲舒曰阴气胁阳气天地之气阴阳相半和气周回朝夕不息阳徳用事则和气皆阳建巳之月是也故谓之正阳之月阴徳用事则和气皆阴建亥之月是也故谓正阴之月十月阴虽用事而阴不孤立此月纯阴疑于无阳故谓之阳月诗人所谓日月阳止者也四月阳虽用事而阳不独存此月纯阳疑于无阴故亦谓之阴月自十月以后阳气始生于地下渐冉流散故言息也阴气转收故言消也日夜滋生遂至四月纯阳用事自四月以后阴气始生于天上渐冉流散故云息也阳气转收故言消也日夜滋生遂至十月纯阴用事二月八月阴阳正等无多少也以此推移无有差忒运动抑扬更相动荡则熏蒿歊蒸而风雨云雾电雷雪雹生焉气上薄为雨下薄为雾风其噫也云其气也雷其相击之声也电其相击之光也二气之初蒸也若有若无若实若虚若方若圎攅聚相合其体稍重故雨乗虚而坠风多则合速故雨大而疎风少则合迟故雨细而宻其寒月则雨凝于上体尚轻微而因风相袭故成雪焉寒有髙下上暖下寒则上合为大雨下凝为冰霰雪是也雹霰之流也阴气暴上雨则凝结成雹焉太平之世则风不鸣条开甲散萌而已雨不破块润叶津茎而已雷不惊人号令启发而已电不眩目宣示光耀而已雾不塞望浸淫被泊而已雪不封条凌殄毒害而已云则五色而为庆三色而成矞露则结味而成甘结润而成膏此圣人之在上则阴阳和风雨时也政多纰缪则阴阳不调风发屋雨溢河雪至牛目雹杀驴马此皆阴阳相荡而为祲沴之妖也敞曰四月无阴十月无阳何以明阴不孤立阳不独存耶仲舒曰阴阳虽异而所资一气也阳用事此则气为阳阴用事此则气为阴阳阴之时虽异二体常存犹如一鼎之水而未加火纯阴也加火极热纯阳也纯阳则无阴气息火水寒则更阴矣纯阴则无阳加火水热则更阳矣然则建巳之月为纯阳不容都无复阴也但是阳家用事阳气之极耳荠麦枯由阴杀也建亥之月为纯阴不容都无复阳也但是阴家用事阴气之极耳荠麦始生由阳升也其尤者葶苈死于盛夏欵冬花于严寒水极阴而有温泉火至阳而有凉焰故知阴不得无阳阳不容都无阴也敞曰冬雨必暖夏雨必凉何也曰冬气多寒阳气自上跻故人得其暖而下蒸成雪矣夏气多暖阴气自下升故人得其凉而上蒸成雨矣敞曰雨既阴阳相蒸四月纯阳十月纯阴斯则无二气相薄则不雨乎曰然纯阳纯阴虽在四月十月但月中之一日耳敞曰月中何日曰纯阳用事未夏至一日纯阴用事未冬至一日朔旦夏至冬至其正气也敞曰然则未至一日其不雨乎曰然颇有之则妖也和气之中自生灾沴能使阴阳改节暖凉失度敞曰灾沴之气其常存耶曰无也时生耳犹乎人四支五脏中也有时及其病也四支五脏皆病也敞迁延负墙俛揖而退  

对台诘辞【`郎顗`】  

台诘顗曰对云白虹贯日政变常也朝廷率由旧章何所变易而言变常又言当大蠲法令革易官号或云变常以致灾或改旧以除异何也又阳嘉初建复欲改元据何经典其以实对顗对曰方春东作布徳之元阳气开发养导万物王者因天视听奉顺时气宜务崇温柔遵其行令而今立春之后考事不息秋冬之政行乎春夏故白虹春见掩蔽日曜凡邪气乗阳则虹蜺在日斯皆臣下执事刻急所致殆非朝廷优寛之本此其变常之咎也又今选举皆归三司毎有选用辄参之掾属公府门巷宾客填集送往迎来财货无巳其当迁者竞相荐谒各遣子弟充塞道路开长奸门兴致浮伪非所谓率由旧章也尚书职在机衡宫禁严宻私曲之意元不得通偏党之私或无所用选举之任不如还在机宻臣诚愚戆不知折中斯固逺近之论当今之宜又孔子曰汉三百载计厯改宪二百四岁为一徳五徳千五百二十歳五行更用王者随天譬犹自春徂夏改青服绛者也自文帝省刑适三百年而轻微之禁渐以殷积王者之法譬犹江河当使易避而难犯故易曰易则易知简则易从易简而天下之理得矣今去奢即俭以先天下改易名号随事称谓易曰君子之道或出或处同归殊途一致百虑是知变常而善可以除灾变常而恶必致于异今年仲竟来年入季仲终季始厯运变改故可改元所以顺天道也臣顗愚蔽不足以答圣问  

对锺繇诘辞【`魏毛玠`】  

锺繇诘毛玠曰司徒之职男子入于罪隶女子入于舂槀汉律罪人妻子没为奴婢黥墨之刑入于古典此何以负于神明之意而当致旱按典谟急恒寒若豫恒燠若寛则亢阳所以为旱玠之吐言以为寛邪以为急邪急当阴霖何以反旱成汤圣世野无生草周宣令主旱魃为虐亢旱以来积三十年归婢黥面为相值不玠讥谤之言流于下民不恱之声上闻圣听且以状对玠曰臣闻萧生缢死困于石显贾子放外谗在绛灌白起赐剑于杜邮晁错致诛于东市伍员絶命于吴都斯数子者或妬其前或害其后臣垂髫执简累勤取官职在机近人事所窜属臣以私亡执不絶语臣以寃亡理不细人情淫利为法所禁法禁于利埶能害之青蝇横生为臣作谤谤臣之人执不在它昔王叔陈生争政王廷宣子平理命举其契是非有宜曲直有所春秋嘉焉是以书之臣不言此无有时人说臣此言必有征要乞蒙宣子之辨而求王叔之对若臣以曲闻即刑之日方之安驷之赠赐剑之来比之重赏之惠谨以状对  

西边患对【`唐沈亚之`】  

元和十有二年夏六月亚之西出咸阳行岐陇之间采其风得西土亡降故老为余言边之所以为患可痛之状辞甚条悉或短曰微叟以西戎蠕蠕之旅而为邉出若言使闻壮塞匈奴杂虏之风叟曾不哭也葢天子之忧甚勤与师长分节符给所用以事边何困对曰不然今言所以为患者非一因此而边兵不得习伎险不得为固百姓不可为生如此吏尚轻易之然则壮蕃匈奴虽以逸马强弓乗严寒时南驰其来众不过数千其所掠民财货一人所举而已犹鸷隼不能止屯兵留塞且北迥千里而属烽望其兴尘知奔蹄之几视其状则烽燧次发然后收民畜严壁而待之且每岁八月戍有清野之火使其马无所食彼纵至不暇解鞍而旋矣而西戎则不然其众蚁聚多包山川沮陆之利其兵材虽不能当唐人然其策甚逺力战不患死所守必险所取必地而唐人军中以为材不能皆易之故自安西以东河兰尹甘及西凉至于会寜天水万三千里凡六镇十五军皆为西戎有由易而见亡也闻其始下凉城时围兵厚百里伺其城既窘乃令能通唐者告曰吾所欲城耳城中人无少长即能东吾亦谨兵无令有伤去者城中争号曰能围即解其后取他城尽如凉城之事由此人人皆顾生无坚城意自得其策以来为语相传尚近柰何客独不闻其说乎岐陇所以可固者以陇山为阻也昔其林比繁故戎不得为便道今尽于斩伐矣而蹈者无不达且又虚兵号与实十五又有非战鬬而役入山林伐麞鹿麂麏麝豪豕是徭者居十之三穷嵒障芟繁取材斤声合呌不息于寒暑是徭者居十之四发畜粟金缯文松大梓竒药珍禽熏臭之具挽辕于陆浮筏于渭东抵咸阳入长安部署相属是徭者居十之二其余兵当守烽击柝昼夜捕候者则皆困于饥寒衣食或经时不振顾其心怨望幸非常尚能当戎邪是皆赖主上圣神彼戎畏其化而不敢东刃今岐陇之土甚饶而农食不充粃稗衣结缕无完布其租税纳粟官一而耗倍细吏慿法而要赂赂厚者虽逋亦寛之虽粟后至必亟与符赂薄者或稽一日即白吏笞之粟当输则曰次当某人又当某人故有累日而不得者其它征徭放此农尽所获不能出其费尚无不忍吏是民由蓬息而处又何聊生今所患众多其畧可痛如此长吏终不省尚轻易之噫奈何为不困  

## 文章辨体彚选卷一百四十九

（明）贺复征 编  

○奏议一  

刘勰曰周爰谘谋是谓为议议之言宜审事宜也昔管仲称轩辕有明台之议则其来逺矣夫动先拟议明用稽疑所以敬慎羣务弛张治术必标以显义约以正辞文以辨洁为能不以繁缛为巧以明核为美不以深隠为竒乃为要耳驳者杂也杂议不纯故曰驳也　吴讷曰周书曰议事以制政乃不迷眉山苏氏释之曰先王人法并任而任人为多故临事而议是则国之大事合众议而定之者尚矣今采汉唐宋所上诸议次于奏疏以备一体  

变法议【`秦卫鞅`】  

孝公既用卫鞅鞅欲变法恐天下议已卫鞅曰疑行无名疑事无功且夫有髙人之行者固见非于世有独知之虑者必见教于民愚者闇于成事知者见于未萌民不可与虑始而可与乐成论至徳者不和于俗成大功者不谋于众是以圣人茍可以强国不法其故茍可以利民不循其礼孝公曰善甘龙曰不然圣人不易民而教知者不变法而治因民而教不劳而成功縁法而治者吏习而民安之卫鞅曰龙之所言世俗之言也常人安扵故习学者溺扵所闻以此两者居官守法可也非所以论于法之外也三代不同礼而王五伯不同法而霸知者作法愚者制焉贤者更礼不肖者拘焉杜挚曰利不百不变法功不十不易器法古无过循理无邪卫鞅曰治世不一道便国不法古故汤武不循古而王夏殷不易礼而亡反古者不可非而循礼者不足多孝公曰善以卫鞅为左庶长卒定变法之令令民为什伍而相收司连坐不告奸者腰斩告奸者与斩敌首同赏匿奸者与降敌同罚民有二男以上不分异者倍其赋有军功者各以率受上爵为私斗者各以轻重被刑大小僇力本业耕织致粟帛多者复其身事末利及怠而贫者举以为收孥宗室非有军功论不得为属籍明尊卑爵秩等级各以差次名田宅臣妾衣服以家次有功者显荣无功者虽富无所芬华令既具未布恐民之不信已也乃立三丈之木于国都市南门募民有能徙置北门者予十金民怪之莫敢徙复曰能徙者予五十金有一人徙之輙予五十金以明不欺卒下令令行扵民期年秦民之国都言初令之不便者以千数于是太子犯法卫鞅曰法之不行自上犯之将法太子太子君嗣也不可施刑刑其传公子虔黥其师公孙贾明日秦人皆趋令行之十年秦民大说道不拾遗山无盗贼家给人足民勇于公战怯扵私斗乡邑大治秦民初言令不便者有来言令便者卫鞅曰此皆乱化之民也尽迁之扵邉城其后民莫敢议令  

焚诗书百家议【`李斯`】  

始皇置酒咸阳宫愽士七十人前为寿仆射周青臣进颂曰他时秦地不过千里赖陛下神灵明圣平定海内放逐蛮夷日月所照莫不宾服以诸侯为郡县人人自安乐无战争之患传之万世自上古不及陛下威徳始皇悦愽士齐人淳于越进曰臣闻殷周之王千余岁封子弟功臣自为枝辅今陛下有海内而子弟为匹夫卒有田常六卿之臣无辅拂何以相救哉事不师古而能长乆者非所闻也今青臣又面谀以重陛下之过非忠臣始皇下其议丞相李斯曰五帝不相复三代不相袭各以治非其相反时变异也今陛下创大业建万世之功固非愚儒所知且越言乃三代之事何足法也异时诸侯并争厚招游学今天下已定法令出一百姓当家则力农工士则学习法令辟禁今诸生不师今而学古以非当世惑乱黔首丞相臣斯昧死言古者天下散乱莫之能一是以诸侯并作语皆道古以害今餙虚言以乱实人善其所私学以非上之所建立今皇帝并有天下别黒白而定一尊私学而相与非法教人闻令下则各以其学议之入则心非出则巷议夸主以为名异取以为髙率羣下以造谤如此弗禁则主势降乎上党与成乎下禁之便臣请史官非秦记皆烧之非愽士官所职天下敢有藏诗书百家语者悉诣守尉杂烧之有敢偶语诗书弃市以古非今者族吏见知不举者与同罪令下三十日不烧黥为城旦所不去者医药卜筮种树之书若欲有学法令以吏为师制曰可  

羣臣上帝号议【`李斯`】  

丞相绾御史大夫劫廷尉斯等皆曰昔者五帝地方千里其外侯服夷服诸侯或朝或否天子不能制今陛下兴义兵诛残贼平定天下海内为郡县法令由一统自上古以来未尝有五帝所不及臣等谨与博士议曰古有天皇有地皇有泰皇泰皇最贵臣等昧死上尊号王为泰皇命为制令为诏天子自称曰朕王曰去泰着皇采上古帝位号号曰皇帝他如议制曰可  

羣臣论封建议【`李斯`】  

丞相绾等言诸侯初破燕齐荆地逺不为置王毋以填之请立诸子唯上幸许始皇下其议于羣臣羣臣皆以为便廷尉李斯议曰周文武所封子弟同姓甚众然后属疏逺相攻击如仇雠诸侯更相诛伐周天子弗能禁止今海内赖陛下神灵一统皆为郡县诸子功臣以公赋税重赏赐之甚足易制天下无异意则安寜之术也置诸侯不便  

迎立代王议【`汉宋昌`】  

诸大臣乃使人迎代王代郎中令张武等曰汉大臣习兵多诈愿称疾毋徃以观其变中尉宋昌曰秦失其政豪杰并起卒践天子之位者刘氏也天下絶望一矣髙帝封王子弟地犬牙相制所谓盘石之宗也天下服其强二矣除秦苛政施惠徳人人自安难动摇三矣以吕太后之严擅权専制太尉一呼士皆左袒此乃天授非人力也今大臣虽欲为变百姓弗为使其党宁能専一耶方今内有朱虚东牟之亲外畏吴楚淮阳琅琊齐代之强方今髙帝子独淮南王与大王大王又长贤仁孝闻扵天下故大臣因天下之心而欲迎立大王大王勿疑也代王报太后许之  

文帝庙乐议【`申屠嘉`】  

陛下永思孝道立昭徳之舞以明孝文皇帝之盛徳皆臣嘉等愚所不及臣等议曰功莫大扵髙皇帝徳莫盛于孝文皇帝髙皇帝庙宜为帝者太祖之庙孝文皇帝庙宜为帝者太宗之庙天子宜世世献祖宗之庙郡国诸侯宜各为孝文皇帝立太宗之庙诸侯王列侯使者侍祠天子岁献祖宗之庙请着之竹帛宣布天下  

请广贤才议【`公孙弘`】  

谨与太常臧博士平等议曰闻三代之道乡里有教夏曰校殷曰序周曰庠其劝善也显之朝廷其惩恶也加之刑罚故教化之行也建首善自京师始由内及外今陛下昭至徳开大明配天地本人伦劝学修礼崇化厉贤以风四方太平之原也古者政教未洽不备其礼请因旧官而兴焉为博士官置弟子五十人复其身太常择民年十八已上仪状端正者补博士弟子郡国县道邑有好文学敬长上肃政教顺乡里出入不悖所闻者令相长丞上属所二千石二千石谨察可者当与计偕诣太常得受业如弟子一岁皆輙试能通一艺以上补文学掌故缺其髙第可以为郎中者太常籍奏即有秀才异等輙以名闻其不事学若下材及不能通一艺輙罢之而请诸不称者罚臣谨按诏书律令下者明天人分际通古今之义文章尔雅训辞深厚恩施甚美小吏浅闻不能究宣无以明布谕下治礼次治掌故以文学礼义为官迁留滞请选择其秩比二百石以上及吏百石通一艺以上补左右内史大行卒史比百石以下补郡太守卒史皆各二人边郡一人先用诵多者若不足乃择掌故补中二千石属文学掌故补郡属备员请着功令他如律令  

正朔服色议【`儿寛`】  

帝王必改正朔易服色所以明受命扵天也创业变改制不相复推传序文则今夏时也臣等问学褊陋不能明陛下躬圣发愤昭配天地臣愚以为三统之制后圣复前圣者二代在前也今二代之统絶而不序矣惟陛下发圣德宣考天地四时之极则顺阴阳以定大明之制为万世则  

击匈奴议【`韩安国　王恢`】  

建元六年匈奴来请和亲上下其议大行王恢燕人数为边吏习胡事议曰汉与匈奴和亲率不过数岁即背约不如勿许举兵击之安国曰千里而战兵不获利今匈奴负戎马足懐鸟兽心迁徙鸟集难得而制得其地不足为广有其众不足为强自上古弗属汉数千里争利则人马罢虏以全制其敝势必危殆臣故以为不如和亲羣臣议多附安国于是上许和亲明年雁门马邑豪聂壹因大行王恢言匈奴初和亲亲信边可诱以利致之伏兵袭击必破之道也上乃召问公卿曰朕饰子女以配单于币帛文锦赂之甚厚单于待命加嫚侵盗无已边竟数惊朕甚愍之今欲举兵攻之何如大行恢对曰陛下虽未言臣固愿效之臣闻全代之时北有强胡之敌内连中国之兵然尚得养老长幼种树以时仓廪常实匈奴不轻侵也今以陛下之威海内为一天下同任又遣子弟乗边守塞转粟挽输以为之备然匈奴侵盗不已者无他以不恐之故耳臣窃以为击之便御史大夫安国曰不然臣闻髙皇帝尝围于平城匈奴至者投鞍髙如城者数所平城之饥七日不食天下歌之及解围反位而无忿怒之心天圣人以天下为度者也不以已私怒伤天下之功故乃遣刘敬奉金千斤以结和亲至今为五世利孝文皇帝又尝壹拥天下之精兵聚之广武常溪然终无尺寸之功而天下黔首无不忧者孝文寤扵兵之不可宿故复合和亲之约此二圣之迹足以为効矣臣窃以为勿击便恢曰不然臣闻五帝不相袭礼三王不相复乐非故相反也各因世宜也且髙帝身被坚执鋭蒙雾露沐霜雪行几十年所以不报平城之怨者非力不能所以休天下之心也今边竟数惊士卒伤死中国槥车相望此仁人之所隠也臣故曰击之便安国曰不然臣闻利不十者不易业功不百者不变常是以古之人君谋事必就祖发政占古语重作事也且自三代之盛夷狄不与正朔服色非威不能制强弗能服也以为逺方絶地不牧之民不足烦中国也且匈奴轻疾悍亟之兵也至如猋风去如收电畜牧为业弧弓射猎逐兽随草居处无常难得而制今使边郡乆废耕织以支胡之常事其势不相权也臣故曰勿击便恢曰不然臣闻鳯鸟乘于风圣人因于时昔秦缪公都雍地方三百里知时宜之变攻取西戎辟地千里并国十四陇西北地是也及后蒙恬为秦侵胡辟数千里以河为竟累石为城树榆为塞匈奴不敢饮马于河置■〈逢上火下〉■〈队上火下〉然后敢牧马夫匈奴独可以威服不可以仁畜也今以中国之盛万倍之资遣百分之一以攻匈奴譬犹以强弩射且溃之痈也必不留行矣若是则北发月氐可得而臣也臣故曰击之便安国曰不然臣闻用兵者以饱待饥正治以待其乱定舍以待其劳故接兵覆众伐国堕城常坐而役敌国此圣人之兵也且臣闻之冲风之衰不能起毛羽强弩之末力不能入鲁缟夫盛之有衰犹朝之必莫也今将卷甲轻举深入长驱难以为功从行则迫胁衡行则中絶疾则粮乏徐则后利不至千里人马乏食兵法曰遗人获也意者有他缪巧可以禽之则臣不知也不然则未见深入之利也臣故曰勿击便恢曰不然夫草木遭霜者不可以风过清水明镜不可以形逃通方之士不可以文乱今臣言击之者固非发而深入也将顺因单于之欲诱而致之边吾选枭骑壮士阴伏而处以为之备审遮阻险以为其戒吾势已定或营其左或营其右或当其前或絶其后单于可擒百全必取上曰善乃从恢议  

罢边备议【`侯应`】  

周秦以来匈奴暴桀冦侵边境汉兴尤被其害臣闻北边塞至辽东外有阴山东西千余里草木茂盛多禽兽本冒顿单于依阻其中治作弓矢来出为冦是其苑囿也至孝武世出师征伐斥夺此地攘之扵漠北建塞徼起亭隧筑外城设屯戍以守之然后边境得用少安漠北地平少草木多大沙匈奴来冦少所蔽隠从塞以南径深山谷徃来差难边长老言匈奴失阴山之后过之未尝不哭也如罢备塞戍卒示夷狄之大利不可一也今圣徳广被天覆匈奴匈奴得蒙全活之恩稽首来臣夫夷狄之情困则卑顺强则骄逆天性然也前以罢外城省亭隧今裁足以候望通烽火而已古者安不忘危不可复罢二也中国有礼义之教训罚之诛愚民犹尚犯禁又况单于能必其众不犯约哉三也自中国尚建闗梁以制诸侯所以絶臣下之觊觎也设塞徼置屯戍非独为匈奴而已亦为诸属国降民本故匈奴之人恐其思旧逃亡四也近西羌保塞与汉人交通吏民贪利侵盗其畜产妻子以此怨恨起而背畔世世不絶今罢乘塞则生嫚易分争之渐五也徃者从军多没不还者子孙贫困一旦亡出从其亲戚六也又边人奴婢愁苦欲亡者多曰闻匈奴中乐无奈候望急何然时有亡出塞者七也盗贼桀黠羣辈犯法如其窘迫亡走北出则不可制八也起塞以来百有余年非皆以土垣也或因山岩石木柴僵落溪谷水门稍稍平之卒徒筑治功费乆逺不可胜计臣恐议者不深虑其终始欲以一切省徭戍十年之外百岁之内卒无他变障塞破壊亭隧灭絶当更发屯缮治累世之功不可卒复九也如罢戍卒省候望单于自以保塞守御必深徳汉请求无已小失其意则不可测开夷狄之隙亏中国之固十也非所以永持至安威制百蛮之长策也  

毁郡国庙议【`韦玄成`】  

礼王者始受命诸侯始封之君皆为太祖以下五庙而迭毁毁庙之主藏乎太祖五年而再殷祭言一禘一祫也祫祭者毁庙与未毁庙之主皆合食于太祖父为昭子为穆孙复为昭古之正礼也祭义曰王者禘其祖自出以其祖配之而立四庙言始受命而王祭天以其祖配而不为立庙亲尽也立亲庙四亲亲也亲尽而迭毁亲疏之杀示有终也周之所以七庙者以后稷始封文王武王受命而王是以三庙不毁与亲庙四而七非有后稷始封文武受命之功者皆当亲尽而毁成王成二圣之业制礼作乐功徳茂盛庙犹不世以行为谥而已礼庙在大门之内不敢逺亲也臣愚以为髙帝受命定天下宜为帝者太祖之庙世世不毁承后属尽者宜毁今宗庙异处昭穆不序宜入就太祖庙而序昭穆如礼太上皇孝惠孝文孝景庙皆亲尽宜毁皇考庙亲未尽如故祖宗之庙世世不毁继祖以下五世而迭毁今髙皇帝为太祖孝文皇帝为太宗孝景皇帝为昭孝武皇帝为穆孝昭皇帝与孝宣皇帝俱为昭皇考庙亲未尽太上孝惠庙皆亲尽宜毁太上皇主宜瘗园孝惠皇帝为穆主迁扵太祖庙寝园皆亡复修  

郊祀议【`匡衡`】  

帝王之事莫大乎承天之序承天之序莫重于郊祀故圣王尽心极虑以建其制祭天扵南郊就阳之义也瘗地扵北郊即阴之象也天之于天子也因其所都而各向焉徃者孝武皇帝居甘泉宫即于云阳立泰畤祭于宫南今行常幸长安郊见皇天反北之泰阴祠后土取东之少阳事与古制殊又至云阳行溪谷中阸陜且百里汾阴则渡大川有风波舟楫之危皆非圣主所宜数乘郡县治道共张吏民困苦百官烦费劳所保之民行危险之地难以奉神灵而祈福佑殆未合于承天子民之意昔者周文武郊于丰镐成王郊于洛邑由此观之天随王者所居而飨之可见也甘泉泰畤河东后土之祠宜可徙置长安合于古帝王愿与羣臣议定  

甘泉泰畤坛议【`匡衡`】  

甘泉泰畤紫坛八觚宣通象八方五帝坛周环其下又有羣神之坛以尚书禋六宗望山川徧羣神之义紫坛有文章采镂黼黻之饰及玉女乐石坛仙人祠瘗鸾辂骍驹寓龙马不能得其象于古臣闻郊紫坛飨帝之义埽地而祭上质也歌大吕舞云门以竢天神歌太簇舞咸池以竢地祗其牲用犊其席槀秸其器陶匏皆因天地之性贵诚上质不敢修其文也以为神祗功徳至大虽修精微而备庶物犹不足以报功惟至诚为可故上质不饰以章天徳紫坛伪饰女乐鸾路骍驹龙马石坛之属宜皆勿修  

封殷后议【`匡衡`】  

王者存二王后所以尊其先王而通三统也其犯诛絶之罪者絶而更封它亲为始封君上承其王者之始祖春秋之义诸侯不能守其社稷者絶今宋国已不守其统而失国矣则宜更立殷后为始封君而上承汤统非当继宋之絶侯也宜明得殷后而已今之故宋推求其嫡乆逺不可得虽得其嫡嫡之先已絶不当得立礼记孔子曰丘殷人也先师所共传宜以孔子世为汤后  

雅乐议【`平富`】  

汉承秦灭道之后赖先帝圣徳愽受兼听修废官立太学河间献王聘求幽隠修兴雅乐以助化时大儒公孙弘董仲舒等皆以为音中正雅立之大乐春秋乡射作于学宫希阔不讲故自公卿大夫观听者但闻铿锵不晓其意而欲以风谕众庶其道无由是以行之百有余年徳化至今未成今曅等守习孤学大指归于兴助教化衰微之学兴废在人宜领属雅乐以继絶表微孔子曰人能弘道非道弘人河间区区小国藩臣以好学修古能有所存民到于今称之况扵圣主广被之资修起旧文放郑近雅述而不作信而好古于是以风示海内扬名后世诚非小功小美也  

受伊邪莫演降议【`谷永`】  

汉兴匈奴数为边害故设金爵之赏以待降者今单于诎体称臣列为北藩遣使朝贺无有二心汉家接之宜异于徃时今既享单于聘贡之质而更受其逋逃之臣是贪一夫之得而失一国之心拥有罪之臣而絶慕义之君也假令单于初立欲委身中国未知利害私使伊邪莫演诈降以卜吉凶受之亏徳沮善令单于自疏不亲边吏或者设为反间欲因而生隙受之适合其策使得归曲而直责此诚边境安危之原师旅动静之首不可不详也不如勿受以昭日月之信抑诈谖之谋懐附亲之心便  

为共皇立庙议【`师丹`】  

圣王制礼取法于天地故尊卑之礼明则人伦之序正人伦之序正则乾坤得其位而阴阳顺其节人主与万民俱蒙佑福尊卑者所以正天地之位不可乱也今定陶共皇太后共皇后以定陶共皇为号者母从子妻从夫之义也欲立官置吏车服与太皇太后并非所以明尊卑亡二上之义也定陶共皇号谥巳前定义不得复改礼父为士子为天子祭以天子其尸服以士服子亡爵父之义尊父母也为人后者为之子故为所后服斩衰三年而降其父母朞明尊本祖而重正统也孝成皇帝圣恩深逺故为共王立后奉承祭祀令共皇长为一国太祖万世不毁恩义已备陛下既继体先帝持重大宗承宗庙天地社稷之祀义不得复奉定陶共皇祭入其庙今欲立庙于京师而使臣下祭之是无主也又亲尽当毁空去一国泰祖不堕之祀而就无主当毁不正之礼非所以尊厚共皇也  

毁庙议【`刘歆`】  

臣闻周室既衰四夷并侵玁狁最强于今匈奴是也至宣王而伐之诗人美而颂之曰薄伐玁狁至于太原又曰啴啴炖炖如霆如雷显允方叔征伐猃狁蛮荆来威故称中兴及至幽王犬戎来伐杀幽王取宗器自是之后南夷与北夷交侵中国不絶如线春秋纪齐桓南伐楚北伐山戎孔子曰微管仲吾其被髪左袵矣是故弃桓之过而录其功以为伯首及汉兴冒顿始强破东胡禽月氐并其土地地广兵强为中国害南越尉佗总百粤自称帝故中国虽平犹有四夷之患且无寜岁一方有急三面救之是天下皆动而被其害也孝文皇帝厚以货赂与结和亲犹侵暴无巳甚者兴师十余万众近屯京师及四边岁发屯备虏其为患乆矣非一世之渐也诸侯郡守连匈奴及百粤以为逆者非一人也匈奴所杀郡守都尉掠取人民不可胜数孝武皇帝愍中国罢劳无安寜之时乃遣大将军骠骑伏波楼船之属南灭百粤起七郡北攘匈奴降昆邪十万之众置五属国起朔方以夺其肥饶之地东伐朝鲜起玄菟乐浪以断匈奴之左臂西伐大宛并三十六国结乌孙起炖煌酒泉张掖以鬲婼羌裂匈奴之右臂单于孤特逺遁扵漠北四陲无事斥地逺境起十余郡功业既定乃封丞相为富民侯以大安天下富实百姓其规模可见又招集天下贤俊与恊心同谋兴制度改正朔易服色立天下之祠建封禅殊官号存周后定诸侯之制永无逆争之心至今累世赖之单于守藩百蛮服从万世之基也中兴之功未有髙焉者也髙帝建大业为太祖孝文皇帝徳至厚也为文太宗孝武皇帝功至着也为武世宗此孝宣皇帝所以发徳音也礼记王制及春秋糓梁传天子七庙诸侯五大夫三士二天子七日而殡七月而葬此丧事尊卑之序也与庙数相应其文曰天子三昭三穆与太祖之庙而七诸侯二昭二穆与太祖之庙而五故徳厚者流光徳薄者流卑春秋左氏传曰名位不同礼亦异数自上以下降杀以两礼也七者其正法数可常守者也宗不在此数中宗变也茍有功徳则宗之不可豫为设数故于殷太甲为太宗太戊曰中宗武丁曰髙宗周公为毋逸之戒举殷三宗以劝成王繇是言之宗无数也然则所以劝帝者之功徳愽矣以七庙言之孝武皇帝未宜毁以所宗言之则不可谓无功徳礼记祀典曰夫圣王之制祀也功施于民则祀之以劳定国则祀之能救大灾则祀之窃观孝武皇帝功徳皆兼而有焉凡在于异姓犹将特祀之况于先祖或说天子五庙无见文又说中宗髙宗者宗其道而毁其庙名与实异非尊徳贵功之意也诗云蔽芾甘棠勿翦勿伐邵伯所苃思其人犹爱其树况宗其道而毁其庙乎迭毁之礼自有常法无殊功异徳固以亲疏相推及至祖宗之序多少之数经传无明文至尊至重难以疑文虚说定也孝宣皇帝举公孙之议用众儒之谋既以为世宗之庙建之万世宣布天下臣愚以孝武皇帝功烈如彼孝宣皇帝崇立之如此不宜毁  

赋算铸钱及赎罪之弊议【`贡禹`】  

禹以为古民无赋算口钱起武帝征伐四夷重赋于民民产子三岁则出口钱故民重困至于生子輙杀甚可悲痛宜令儿七岁去齿乃出口钱年二十乃算又言古者不以金钱为弊専意于农故一夫不耕必有受其饥者今汉家铸钱及诸铁官皆置吏卒徒攻山取铜铁一岁供十万人巳上中农食七人是七十万人常受其饥也凿地数百丈销阴气之精地藏空虚不能含气出云斩伐林木亡有时禁水旱之灾未必不繇此也自五铢钱起以来七十余年民坐盗铸钱被刑者众富人积钱满室犹亡厌足民心动摇商贾求利东西南北各用智巧好衣美食岁有十二之利而不出租税农夫父子暴露中野不避寒暑捽草把土手足胼胝巳奉糓租又出藁税乡部私求不可胜供故民弃本逐末耕者不能半贫民虽赐之田犹贱卖以贾穷则起为盗贼何者末利深而惑于钱也是以奸邪不可禁其原皆起于钱也疾其末者絶其本宜罢采珠玉金银铸钱之官亡复以为弊市井勿得贩卖除去租铢之律租税禄赐皆以布帛及糓使百姓壹归于农复古道便又言诸离宫及长乐宫卫可减其大半以寛繇役又诸宫奴婢十余万人戏游无事税良民以给之岁费五六巨万宜免为庶人廪食令代闗东戍卒乘北边亭塞候望又欲令近臣自诸曹侍中以上家亡得私贩卖与民争利犯者輙免官削爵不得仕宦禹又言孝文皇帝时贵廉洁贱贪污贾人赘婿及吏坐赃者皆禁锢不得为吏赏善罚恶不阿亲戚罪白者伏其诛疑者以与民亡赎罪之法故令行禁止海内大化天下断狱四百与刑措无异武帝始临天下尊贤用士辟地广境数千里自见功大威行遂从嗜欲用度不足乃行一切之变使犯法者赎罪入糓者补吏是以天下奢侈官乱民贫盗贼并起亡命者众郡国恐伏其诛则择便巧吏书习于计簿能欺上府者以为右职奸宄不胜则取勇猛能操切百姓者以苛暴威服下者使居大位故亡义而有财者显于世欺谩而善书者尊于朝誖逆而勇猛者贵于官故俗皆曰何以孝弟为财多而光荣何以礼义为吏书而仕宦何以谨慎为勇猛而临官故黥劓而髠钳者犹复攘臂为政于世行虽犬彘家富势足目指气使是为贤耳故谓居官而置富者为雄杰处奸而得利者为壮士兄劝其弟父勉其子俗之壊败乃至于是察其所以然者皆以犯法得赎罪求士不得真贤相守崇财利诛不行之所致也今欲兴至治致太平宜除赎罪之法相守选举不以实及有赃者輙行其诛亡得免官则争尽力为善贵孝弟贱贾人进真贤举实廉而天下治矣孔子匹夫之人耳以乐道正身不懈之故四海之内天下之君微孔子之言亡所折中况乎以汉地之广陛下之徳处南面之尊秉万乘之权因天地之助其于变世易俗调和阴阳陶冶万物化正天下易于决流抑坠自成康以来几且千岁欲为治者甚众然而太平不复兴者何也以其舍法度而任私意奢侈行而仁义废也陛下诚深念髙祖之苦醇法太宗之治正巳以先下选贤以自辅开进忠正致诛奸臣逺放谄佞放出园陵之女罢倡乐絶郑声去甲乙之帐退伪薄之物修节俭之化驱天下之民皆归于农如此不懈则三王可侔五帝可及惟陛下留神省察天下幸甚  

## 文章辨体彚选卷一百五十

（明）贺复征 编  

○奏议二  

北单于和亲议【`汉班固`】  

窃自惟思汉兴已来旷世厯年兵纒夷狄尤事匈奴绥御之方其涂不一或修文以和之或用武以征之或卑下以就之或臣服以致之虽屈申无常所因时异然未有拒絶弃放不与交接者也故自建武之世复修旧典数出重使前后相继至于其末始乃暂絶永平八年复议通之而廷争连日异同纷回多执其难少言其易先帝圣徳逺览曕前顾后遂复出使事同前世以此而推未有一世阙而不修者也今乌桓就阙稽首译官康居月氐自逺而至匈奴离析名王来降三方归服不以兵威此诚国家通于神明自然之征也臣愚以为宜依故事复遣使者上可以继五凤甘露致逺人之会下不失建武永平羁縻之义虏使再来然后一徃既明中国主在忠信且知圣徳礼义有常岂同逆诈示猜孤其善意乎絶之未知其利通之不闻其害设后此虏稍强能为风尘复求交通将何所及不若因今施惠为策近长  

为父报仇议【`张敏`】  

夫轻侮之法先帝一切之恩不有成科班之律令也夫死生之决宜从上下犹天之四时有生有杀若开相容恕着为定法者则是故设奸萌生长罪隙孔子曰民可使由之不可使知之春秋之义子不报雠非子也而法不为之减者以相杀之路不可开故也今托义者得减妄杀者有差使执宪之吏得设巧诈非所以导在丑不争之义又轻侮之比寖以繁滋至有四五百科转相顾望弥复増甚难以垂之万载臣闻师言救文莫如质故髙帝去烦苛之法为三章之约建初诏书有改于古者可下三公廷尉蠲除其敝议上寝不省敏再疏曰臣敏蒙恩特见拔擢愚心所不晓迷意所不解诚不敢茍随众议臣伏见孔子重经典皋陶造法律原其本意皆欲禁民为非也未晓轻侮之法将以何禁必不能使不相轻侮而更开相杀之路执宪之吏复容其奸枉议者或曰平法当先论生臣愚以为天地之性惟人为贵杀人者死三代通制今欲趣生反开杀路一人不死天下受敝记曰利一害百人去城郭夫春生秋杀天道之常春一物枯即为灾秋一物华则为异王者承天地顺四时法圣人从经律愿陛下留意下民考寻利害广令平议天下幸甚和帝从之  

改铸大钱议【`刘陶`】  

圣王承天制物与人行止建功则众悦其事兴戎而师乐其旅是故灵台有子来之人武旅有鳬藻之士皆举合时宜动顺人道也臣伏读铸钱之诏平轻重之议访覃幽微不遗穷贱是以藿食之人谬延逮及盖以为当今之忧不在于货在乎民饥夫生养之道先食后民是以先王观象育物敬授民时使男不逋畆女不下机故君臣之道行王路之教通由是言之食者乃有国之所寳生民之至贵也窃见比年以来良苗尽于蝗螟之口杼柚空于公私之求所急朝夕之餐所患靡盬之事岂谓钱货之厚薄铢两之轻重哉就使当今沙砾化为南金瓦石变为和玉使百姓渴无所饮饥无所食虽皇羲之纯徳唐虞之文明犹不能以保萧墙之内也盖民可百年无货不可一朝有饥故食为至急也议者不达农殖之本多言铸冶之便或欲因縁行诈以贾国利国利将尽取者争竞造铸之端于是乎生盖万人铸之一人夺之犹不能给况今一人铸之则千万人夺之乎虽以阴阳为炭万物为铜役不食之民使不饥之士犹不能足无厌之求也夫欲民殷财阜要在止役禁夺则百姓不劳而足陛下圣徳愍海内之忧戚伤天下之艰难欲铸钱齐货以救其敝此犹养鱼沸鼎之中栖鸟烈火之上水木本鱼鸟之所生也用之不时必至燋烂愿陛下寛锲薄之禁后冶铸之议听民庶之谣吟问路叟之所忧瞰三光之文耀视山河之分流天下之心国家大事粲然皆见无有遗惑者矣臣尝诵诗至于鸿雁扵野之劳哀勤百堵之事每喟尔长懐中篇而叹近听征夫饥劳之声甚于斯歌是以追悟匹妇吟鲁之忧始于此乎见白驹之意屏营傍徨不能监寐伏念当今地广而不得耕民众而无所食羣小并进秉国之位鹰扬天下乌钞求饱吞肌及骨并噬无厌诚恐卒有役夫穷匠起于版筑之间投斤攘臂登髙逺呼使愁怨之民向应云合八方分崩中夏鱼溃虽方尺之钱何能有救其危犹举函牛之鼎絓纎枯之末诗人所以眷然顾之澘焉出涕者也臣东野狂闇不达大义縁广及之时对过所问知必以身脂鼎镬为天下笑  

置西域副校尉议【`班勇`】  

昔孝武皇帝患匈奴强盛兼总百蛮以逼障塞于是开通西域离其党与论者以为夺匈奴府藏断其右臂遭王莽簒盗征求无厌胡夷忿毒遂以背叛光武中兴未遑外事故匈奴负强驱率诸国及至永平再攻炖煌河西诸郡城门昼闭孝明皇帝深惟庙策乃命虎臣出征西域故匈奴逺遁边境得安及至永元莫不内属会间者羌乱西域复絶北虏遂遣责诸国备其逋租髙其价值严以期会鄯善车师皆懐怨愤思乐事汉其路无从前所以时有叛者皆由牧养失宜还为其害故也今曹宗徒耻于前负欲报雪匈奴而不寻出兵故事未度当时之宜也夫要功荒外万无一成若兵连祸结悔无及已况今府藏未充师无后继是示弱于逺夷暴短于海内臣愚以为不可许也旧炖煌郡有营兵三百人今宜复之复置护西域副校尉居于炖煌如永元故事又宜遣西域长史将五百人屯楼兰西当焉耆龟兹径路南强鄯善于寘心胆北扞匈奴东近炖煌如此诚便尚书问勇曰今立副校尉何以为便又置长史屯楼兰利害云何勇对曰昔永平之末始通西域初遣中郎将居炖煌后置副校尉于车师既为胡虏节度又禁汉人不得有所侵扰故外夷归心匈奴畏威今鄯善王尤还汉之外孙若匈奴得志则尤还必死此等虽同鸟兽亦知避害若出屯楼兰足以招附其心愚以为便长乐卫尉镡显廷尉綦母参司隶校尉崔据难曰朝廷前所以弃西域者以其无益于中国而费难供也今车师巳属匈奴鄯善不可保信一旦反复班将能保北虏不为边害乎勇对曰今中国置州牧者以禁郡县奸猾盗贼也若州牧能保盗贼不起者臣亦愿以要斩保匈奴之不为边害也今通西域则虏势必弱则为患微矣孰与归其府藏续其断臂哉今置校尉以扞抚西域设长史以招懐诸国若弃而不立则西域望絶望絶之后屈就北虏縁边之郡将受困害恐河西城门必复有昼闭之儆矣今不廓开朝廷之徳而抱屯戍之费若北虏遂炽岂安边乆长之策哉太尉属毛轸难曰今若置校尉则西域络绎遣使求索无厌与之则费难供不与则失其心一旦为匈奴所迫当复求救则为役大矣勇对曰今设以西域归匈奴而使其恩徳大汉不为钞盗则可矣如其不然则因西域租入之饶兵马之众以扰动縁边是为富仇雠之财増暴夷之势也置校尉者宣威布徳以系诸国内向之心以疑匈奴觊觎之情而无费财耗国之虑也且西域之人无他求索其来入者不过禀食而已今若拒絶势归必北属夷虏并力以冦并凉则中国之费不止十亿置之诚便  

谏伐鲜卑议【`蔡邕`】  

书戒猾夏易伐鬼方周有猃狁蛮荆之师汉有阗颜瀚海之事征讨殊类所由尚矣然而时有同异势有可否故谋有得失事有成败不可齐也武帝情存逺畧志辟四方南诛百越北讨强胡西伐大宛东并朝鲜因文景之蓄藉天下之饶数十年间官民俱匮乃兴盐鐡酒榷之利设告缗重税之令民不堪命起为盗贼闗东纷扰道路不通绣衣直指之使奋鈇钺而并出既而觉悟乃息兵罢役封丞相为富民侯故主父偃曰夫务战胜穷武事未有不悔者也夫以世宗神武将帅勇猛财富充实所拓广逺犹有悔焉况今人财并乏事劣昔时乎自匈奴遁逃鲜卑强盛据其故地称兵十万才力劲徤意智益生加以闗塞不严禁网多漏精金良铁皆为贼有汉人逋逃为之谋主兵利马疾过于匈奴昔段颎良将习兵善战有事西羌犹十余年今育晏才策未必过颎鲜卑种众不弱于曩时而虚计二载自许有成若祸结兵连岂得中休当复征发众人转运无巳是为耗竭诸夏并力蛮夷夫边垂之患手足之疥搔中国之困胸背之瘭疽方今郡县盗贼尚不能禁况此丑虏而可伏乎昔髙祖忍平城之耻吕后弃谩书之诟方之于今何者为甚天设山河秦筑长城汉起塞垣所以别内外异殊俗也茍无■〈戚〉国内侮之患则可矣岂与虫蚁狡冦计争徃来哉虽或破之岂可殄尽而方今本朝为之旰食乎夫専胜者未必克挟疑者未必败众所谓危圣人不任朝议有嫌明主不行也昔淮南王安谏伐越曰天子之兵有征无战言其莫敢校也如使越人蒙死以逆执事厮舆之卒有一不备而归者虽得越王之首而犹为大汉羞之而欲以齐民易丑虏皇威辱外夷就如其言犹巳危矣况乎得失不可量耶昔珠厓郡反孝元皇帝纳贾捐之言而下诏曰珠厓背畔今议者或曰可讨或曰弃之朕日夜惟思羞威不行则欲诛之通于时变复忧万民夫万民之饥与逺蛮之不讨何者为大宗庙之祭凶年犹有不备况避不嫌之辱哉今闗东大困无以相赡又当动兵非但劳民而已其罢珠厓郡此元帝所以发徳音也夫恤民救急虽成郡立县尚犹弃之况障塞之外未尝为民居者乎守边之术李牧善其畧保塞之论严尤申其要遗业犹在文章具存循二子之策守先帝之规臣曰可矣  

复肉刑议【`孔融`】  

古者敦龎善否不别吏端刑清政无过失百姓有罪皆自取之末世陵迟风化壊乱政挠其俗法害其人故曰上失其道民散乆矣而欲绳之以古刑投之以残弃非所谓与时消息者也纣斮朝渉之胫天下谓之无道夫九牧之地千八百君若各刖一人是下当有千八百纣也求俗休和弗可得巳且被刑之人虑不全生志在思死类多趋恶莫复归正夙沙乱齐伊戻祸宋赵髙英布为世大患不能止人遂为非也适足絶人还为善耳虽忠如鬻权信如卞和智如孙膑寃如巷伯才如史迁达如子政一离刀锯没世不齿是太甲之思庸穆公之霸秦南睢之骨立卫武之初筵陈汤之都赖魏尚之守边无所复施也汉开改恶之路凡为此也故明徳之君逺度深惟弃短就长不茍革其政者也  

正议【`蜀汉诸葛亮`】  

昔在项羽起不由徳虽处华夏秉帝者之势卒就汤镬为后永戒魏不审鉴今次之矣免身为幸刑在子孙而二三子各以耆艾之齿承伪指而进书有若崇竦称莽之功亦将偪于元祸茍免者邪昔世祖之创迹旧基奋羸卒数千摧莽强旅四十余万于昆阳之郊夫据道讨淫不在众寡及至孟徳以其谲胜之力举数十万之师救张合于阳平势穷虑悔仅能自脱辱其锋鋭之众遂丧汉中之地深知神器不可妄获旋还未至感毒而死子桓淫逸继之以簒纵使二三子多逞苏张诡靡之说奉进驩兠滔天之辞欲以诬毁唐帝讽觧禹稷所谓徒丧文藻烦劳翰墨者矣夫大人君子之所不为也  

絶盟好议【`诸葛亮`】  

权有僭逆之心乆矣国家所以畧其衅情者求犄角之援也今若加显絶雠我必深便当移兵东戍与之角力须并其土乃议中原彼贤才尚多将相辑穆未可一朝定也顿兵相持坐而须老使北贼得计非策之上者昔孝文卑辞匈奴先帝优与吴盟皆应权通变弘思逺益非匹夫之为忿者也今议者咸以权利在鼎足不能并力且志望已满无上岸之情推此皆似是而非也何者其智力不侔故限江自保权之不能越江犹魏贼之不能渡汉非力有余而利不取也若大军致讨彼髙当分裂其地以为后规下当畧民广境示武于内非端坐者也若就其不动而睦于我我之北伐无东顾之忧河南之众不得尽西此之为利亦已深矣权僭之罪未宜明也  

选用议【`魏和洽`】  

天下大器在位与人不可以一节俭也俭素过中自以处身则可以此节格物所失或多今朝廷之议吏有着新衣乘好车者谓之不清长吏过营形容不饰衣裘敝壊者谓之廉洁至令士大夫故污辱其衣藏其舆服朝府大吏或自挈壶餐以入官寺夫立教观俗贵处中庸为可继也今崇一概难堪之行以检殊涂勉而为之必有疲瘁古之大教务在通人情而已凡激诡之行则容隠伪矣  

论不送质议【`吴周瑜`】  

昔楚国初封于荆山之侧不满百里之地继嗣贤能广土开境立基于郢遂据荆阳至于南海传业延祚九百余年今将军承父兄余资兼六郡之众兵精粮多将士用命铸山为铜煑海为盐境内富饶人不思乱泛舟举帆朝发夕到士风劲勇所向无敌有何偪迫而欲送质质一入不得不与曹氏相首尾与相首尾则命召不得不徃便见制于人也极不过一侯印仆从十余人车数乘马数匹岂与南面称孤同哉不如勿遣徐观其变若曹氏能率义以正天下将军事之未晚若图为暴乱兵犹火也不戢将自焚将军韬勇抗威以待天命何送质之有  

论拒曹操议【`周瑜`】  

操虽托名汉将其实汉贼也将军以神武雄才兼仗父兄之烈割据江东地方数千里兵精足用英雄乐业尚当横行天下为汉家除残去秽况操自送死而可迎之耶请为将军筹之今使北土已安操无内忧能旷日持乆来争疆埸又能与我较胜负于船楫可乎今北土既未安平加马超韩遂尚在关西为操后患且舍鞍马使舟楫与吴越争衡本非中国所长又今盛寒马无藁草驱中国士众逺渉江湖之间不习水土必生疾病此数者用兵之患也而操皆冒行之将军擒操宜在今日瑜请得精兵三万人进住夏口保为将军破之  

省吏议【`晋荀朂`】  

省吏不如省官省官不如省事省事不如清心昔萧曹相汉载其清静致画一之歌此清心之本也汉文垂拱几致刑措此省事也光武并合吏员县官国邑裁置十一此省官也魏太和中遣王人四出减天下吏员正始中亦并合郡县此省吏也今必欲求之于本则宜以省事为先凡居位者使务思萧曹之心以翼佐大化笃义行崇敦睦使昧宠忘本者不得容而伪行自息浮华者惧矣重敬让尚止足令贱不妨贵少不陵长逺不间亲新不间旧小不加大淫不破义则上下相安逺近相信矣位不可以进趣得誉不可以朋党求则是非不妄而明官人不惑于听矣去竒技抑异说好变旧以徼非常之利者必加其诛则官业有常人心不迁矣事留则政稽政稽则功废处位者而孜孜不怠奉职司者而夙夜不懈则虽在挈瓶而守不假器矣使信若金石小失不害大政忍忿捐以容之简文案畧细苛令之所施必使人易视听愿之如阳春畏之如雷震勿使微文烦扰为百吏所黩二三之命为百姓所餍则吏竭其诚下悦上命矣设官分职委事责成君子心竞而不力争量能受任思不出位则官无异业政典不奸矣凡此皆愚所谓省事之本也茍无此愆虽不省吏天下必谓之省矣若欲省官私谓九寺可并于尚书兰台宜省付三府然施行厯代世之所习是以乆抱愚懐而不敢言至扵省事实以为善若直作大例皆减其半恐文武众官郡国职业及事之兴废不得皆同凡发号施令典而当则安傥有驳者或至壅否凡职所临履先精其得失使忠信之官明察之长各裁其中先条上言之然后混齐大体详宜所省则令下必行不可摇动如其不尔恐适惑人听比前行所省皆须臾輙复或激而滋繁亦不可不重  

九品议【`潘岳`】  

天生蒸民而树之君使司牧之勿失其性君不独治于是乎建牧立监陈其辅佐故曰天工人其代之然则髙官厚禄非明崇贤所以兴治卑位下役非为鄙愚所以供职虽或开荣辱之门有争竞之弊而百王莫之能易者此道不可以二故也方今天下隆平四海攸同荐贤达善各以类进夫观民宣化为治之本虽实小邑犹须其人又中正之身优劣悬殊茍知人者智则不知者谬矣莫如达官各举其属方岳九列朝所取信郡守虽轻有刺史存举之当否当司其事考绩累名施黜陟焉进贤受赏不进贤甘戮沮劝既明则人自为谋庶公道大行而私谒息矣  

上客舍议【`潘岳`】  

谨案逆旅乆矣其所由来行者赖以顿止居者薄收其直交易贸迁各得其所官无役赋因人成利惠加百姓而公无末费语曰许由辞帝尧之命而舍于逆旅外传曰晋阳处父过宁舍扵逆旅魏武皇帝亦以为宜其诗曰逆旅整设以通商贾然则自尧到今未有不得客舍之法惟商鞅尤之固非圣世所言也方今四海会同九服纳贡八方翼翼公私满路近畿辐凑客舍亦稠冬有温庐夏有凉荫刍秣成行器用取给疲牛必投乘■〈风京〉竞进发楅冩鞍皆有所憇又诸刼盗皆起于迥絶止乎人众十里萧条则奸轨生心连陌接馆则冦情震慑且闻声有救已发有追不救有罪不追有戮禁暴捕亡恒有司存凡此皆客舍之益而官■〈木离〉之所乏也又行者贪路告籴炊爨皆以昏晨盛夏昼热又兼星夜既限早闭不及■〈木离〉门或避晚闗迸逐路隅祗是谩藏诲盗之原茍以客舍多败法教官守棘■〈木离〉独复何人彼河桥孟津解劵输钱髙第督察数入校出品郎两岸相检犹惧或失之故悬以禄利许以功报今贱吏疲人独専■〈木离〉税管开闭之权藉不校之势此道路之蠧奸利所殖也率厯代之旧俗获行留之欢心使客舍洒扫以待征旅择家而息岂非众庶颙颙之望  

省官议【`王彪之`】  

为政之道以得贤为急非谓雍容廊庙标的而已固将莅任赞时职思其忧也得贤之道在于莅任莅任之道在于能乆乆于其道天下化成是以三载考绩三考黜陟不收一切之功不采速成之誉故勲格宸极道融四海风流遐邈声冠百代凡庸之族众贤能之才寡才寡于世而官多于朝焉得不贤鄙共贯清浊同官官众则阙多阙多则迁速前后去来更相代补非为偶然理固然耳所以职事未修朝风未澄者也职事之修在扵省官朝风之澄在于并职官省则选清而得乆职并则吏简而俗静选清则胜人乆于其事事乆则中才犹足有成今内外百官较而计之固应有并省者矣六卿之任太常望雅而职重然其所司义髙务约宗正所统盖尠可以并太常宿卫之重二卫任之其次骁骑左军各有所领无兵军校皆应罢废四军皆罢则左军之名不宜独立宜改游击以对骁骑内官自侍中以下旧员皆四中兴之初二人而已二人对直或有不周愚谓三人于事则无阙也凡余诸官无综事实者可令大官随其住所帖而领之若未能顿废自可因缺而省之委之以职分责之以有成能否因考绩而着清浊随黜陟而彰虽缉熈之隆康哉之歌未可使庶官之选差清莅职之日差乆无奉禄之虚费简吏寺之烦役矣  

大田议【`宋袁豹`】  

议曰国因民以为本民资食以为天修其业则教可兴崇其本则末自理实为治之要道教化之所阶也不敦其本则末业滋章饥寒交凑则廉耻不立当今接簒伪之末值凶荒之余争源既开雕薄弥启荣利荡其正性赋敛罄其所资良畴无侧趾之耦比屋有困馁之患中间多故日不暇给自卷甲却马甫一二年积敝之黎难用克振实仁懐之所矜恤明教之所爰发也然斯业不修有自来矣司牧之官莫或为务俗吏庸近犹秉常科依劝督之故典迷民情之屡变譬犹修堤以防川忘渊丘之易改胶柱于昔弦忽宫商之乖调徒有考课之条而无毫分之益不悟清流在于澄源止轮由乎髙阈患生于弃本而趋末故也夫设位以崇贤疏爵以命士上量能以审官不取人于浮誉则比周道息游者言归游子既归则南畆辟矣分职以任务置吏以周役职不以无任立吏必以非用省宂散者废则莱荒垦矣器以应用商以通财剿靡丽之巧弃难得之货则雕伪者贱糓稼重矣耕耨勤悴力殷收寡工商逸豫用浅利深増贾贩之税薄畴畆之赋则末务抑而田畯喜矣居位无义从之徒在野靡兼并之党给赐非可恩致力役不入私门则游食者反本肄勤自劝游食省而肄勤众则东作繁矣宻勿者甄异怠惰者显罚明劝课之令峻紏违之官则懒惰无所容力田有所望力者欣而惰者惧则稼人劝矣凡此数事亦务田之端趣也莅之以清心镇之以无欲朂之以弗倦翼之以廉谨舍日计之小成期逺致之莫岁则浇薄自淳心化有渐矣  

祀祭议【`梁何佟之`】  

盖闻圣帝明王之治天下也莫不尊奉天地崇敬日月故冬至祀天于员丘夏至祭地于方泽春分朝日秋分夕月所以训民事君之道化下严上之义也故礼云王者必父天母地兄日姊月周礼典瑞云王搢大圭执镇圭缫藉五采五就以朝日马融云天子以春分朝日秋分夕月觐礼天子出拜日于东门之外卢植云朝日以立春之日也郑玄云端当为冕朝日春分之时也礼记朝事议云天子冕而执镇圭尺有二寸率诸侯朝日于东郊所以教尊尊也故郑知此端为冕也礼记保傅云三代之礼天子春朝朝日秋暮夕月所以明有敬也而不明所用之定辰马郑云用二分之时卢植云用立春之日佟之以为日者太阳之精月者太阴之精春分阳气方永秋分阴气向长天地至尊用其始故祭以二至日月礼次天地故朝以二分差有理据则融玄之言得其义矣汉世则朝朝日暮夕月魏文帝诏曰觐礼天子拜日东门之外反礼方明朝事议曰天子冕而执镇圭率诸侯朝日扵东郊以此言之盖诸侯朝天子祀方明因率朝日也汉改周制羣公无四朝之事故不复朝于东郊得礼之变矣然旦夕常于殿下东向拜日其礼太烦今采周春分之礼损汉日拜之仪又朝诸侯之所无用东郊今正殿即亦朝会行礼之庭也宜常以春分扵正殿之庭拜日其夕月文不分明其议奏魏秘书监薛循请论云旧事朝日以春分夕月以秋分按周礼朝日无常日郑玄云用二分故遂施行秋分之夕月多东潜而西向拜之背实逺矣谓朝日宜用仲春之朔夕月宜用仲秋之朔淳于睿驳之引礼记云祭日于东祭月于西以端其位周礼秋分夕月并行于上世西向拜月虽如背实亦犹月在天而祭之于坎不复言背月也佟之按礼器云为朝夕必放于日月郑玄云日出东方月出西方又云大明生于东月生于西此阴阳之分夫妇之位也郑玄云大明日也知朝日东向夕月西向斯盖各本其位之所在耳犹如天子东西游幸朝堂之官及拜官者犹北向朝拜寜得以背实为疑邪佟之谓魏世所行善得与夺之衷晋初弃员丘方泽于两郊二至辍礼至于二分之朝改替无义江左草创旧章多阙宋氏因循未能反古窃惟皇齐应天御极典教惟新谓宜使盛典行之盛代以春分朝于殿庭之西东向而拜日秋分于殿庭之东西向而拜月此即所谓必放日月以端其位之义也使四方观化者莫不欣欣而颂美旒藻之饰盖本天之至质也朝日不得同昊天至质之礼故玄冕三旒也近代祀天着衮十二旒极文章之义则是古今礼之变也礼天朝日既服宜有异顷世天子小朝会着绛纱袍通天巾博山冠斯即今朝之服次衮冕者也窃谓宜依此拜日月甚得差降之宜也佟之任非礼局轻奏大典实为侵官伏追惭震  

## 文章辨体彚选卷一百五十一

（明）贺复征 编  

○奏议三  

宗庙加笾豆议【`唐崔沔`】  

臣窃闻识礼乐之情者能作知礼乐之文者能述述作之义圣贤所重礼乐之制古今所崇变而通之所以乆也所谓变者变其文也所谓通者通其情也祭祀之典肇于太古人所饮食必先严献未有火化茹毛饮血则有毛血之荐未有曲糵污樽抔饮则有玄酒之奠施及后王礼物渐备作为酒醴伏其牺牲以致馨香以极丰洁故有三牲八簋之盛五齐九献之殷然以神道至玄可存而不能测也祭礼至敬可备而不敢废也是以血腥爓熟玄樽牺象靡不毕登于明荐矣然而荐贵于新味不尚亵虽则备物犹存节制故礼云天之所生地之所长茍可荐者莫不咸在备物之情也又曰三牲之爼八簋之实美物备矣昆虫之异草木之实阴阳之物备矣此节制之文也铏爼笾豆簠簋樽罍之实皆周人之时馔也其用通于燕飨宾客而周公制礼咸异与毛血玄酒同荐于先晋中郎卢谌近古之知礼者也着家祭礼观其所荐皆晋时常食不复尽用礼之旧文然则当时饮食不可阙于祠祭明矣是变礼文而通其情也我国家由礼立训因时制范考图史于前典稽周汉之旧仪清庙时享礼馔毕陈用周制也而古式存焉园寝上食时膳具设遵汉法也而珍味极焉职贡来祭致逺物也有新必荐顺时令也苑囿之内躬稼所收搜狩之时亲发所中莫不剖鲜择美荐而后食尽诚敬也若此至矣复何加焉但当申勅有司祭如神在无或简怠朂増虔诚其进贡珍羞或时物鲜美考诸祠典有所漏略皆详名目编诸令甲因宜而荐以类相从则新鲜肥浓尽在是矣不必加于笾豆之数也至于祭器随物所宜故大羮古食也盛于登登古器也和羮时馔也盛于铏铏时器也亦有古馔而盛于时器故毛血盛于盘玄酒盛于樽未有荐时馔而追用古器者由古质而今文便于事也虽加笾豆十二未足以尽天下美物而措诸清庙有兼倍之名近于侈矣鲁人丹桓宫之楹又刻其桷春秋书以非礼御孙谏曰俭徳之恭也侈恶之大也先君有恭徳而君纳诸恶无乃不可乎是以不越礼而崇侈于宗庙也又据汉书艺文志墨家之流出于清庙是以贵俭由此观之清庙之不尚于奢旧矣太常所请恐未可行又按太常奏状今酌献酒爵制度全小仅未一合执持甚难不可全依古制犹望稍须广大者窃据礼文有以小为贵者献以爵贵其小也不可反制敬而非礼是有司之失其传也固可随失厘正无待议而后革然礼失于敬犹奢而寜俭非大过也未知今制何所依准请兼详令式据文而行  

朝服乘车议【`刘子玄`】  

伏以古者爰自大夫已上皆乘车而以马为騑服魏巳降迄乎隋代朝士又驾牛车厯代经史具有其事不可一二而言也至如李广北征解鞍憇息马援南伐据鞍顾盼斯则鞍马之设行于军旅戎服所乘贵于便习者也按江左官至尚书郎而輙轻乘马则为御史所弹又颜延之罢官后好骑马出入闾里当代称其放诞此则専车凭轼可服朝衣单马御鞍宜从亵服求之近古灼然之明验也自皇家抚运沿革随时至如陵庙巡谒王公册命则盗服冠履乘彼辂车其士庶有衣冠亲迎者亦时以服厢充驭在于他事无复乘车贵贱所行通用鞍马而已臣伏见比者銮舆出幸法驾首途左右侍臣皆以朝服乘马夫冠履而出只可配车而行今乘车既停而冠履不易可谓惟知其一而未知其二也何者褒衣博带革履髙冠本非马上所施自是车中之服必也韈而升镫跣以乘鞍非惟不师古道亦自取惊今俗求诸折中进退无凖且长裾广袖襜如翼如鸣佩纡组锵锵奕奕驰骤于风尘之内出入于旌棨之间傥马有驾逸人从颠坠遂使属车之右遗履不收清道之傍絓骖相续固以受嗤行路有损威仪今议者皆以秘阁有梁武帝南郊圗多有衣冠乘马者此则近代故事不得谓无其文臣案此图是后人所为非当时所撰且观民间有古今图画者多矣如张僧繇画羣公祖二疎而兵士有着芒屩者阎立本画昭君入匈奴而妇人有着帷帽者夫芒屩出于水乡非京华所有帷帽创于隋代非汉官所作议者岂可征此二画以为故实者乎由斯而言则梁氏南郊之图义同于此又传称义惟因俗礼贵縁情殷辂周冕规模不一秦冠汉佩用舍无恒况我国家道轶百王功髙万古事有不便理资变通其乘马衣冠窃谓宜从省废臣懐此异议其来自乆日不暇给未及抑扬今属殿下亲从齿胄将临国学凡有衣冠乘马皆惮此行所以輙进狂言用申鄙见谨议  

猫鼠议【`崔佑甫`】  

右今月日中使某宣进上以笼盛猫鼠示百寮臣闻天生万物刚柔有性圣人因之垂范作则礼记郊特牲篇曰迎猫为其食田鼠也然则猫之食鼠载在礼经以其除害利人虽微必录今此猫对鼠不食仁则仁矣无乃失其性乎鼠之为物昼伏夜动诗人赋之曰相鼠有体人而无礼又曰硕鼠硕鼠无食我黍其序曰贪而畏人若大鼠也臣旋观之虽云动物异于麋鹿麏兔彼皆以时杀获为国之用此鼠有害亦何爱而曲全之猫受人养育职既不修亦何异于法吏不勤触邪疆吏不勤扞敌又按礼部式具列三瑞无猫不食鼠之目以兹称庆臣所未详伏以国家化洽治平天符荐至纷纶杂沓史不絶书今兹猫鼠不可滥厕若以刘向五行传论之恐须申命宪司察听贪吏诫诸边候无失徼巡猫能致功鼠不为害  

请禁私铸钱议【`刘秩`】  

臣伏奉今月二十一日勅欲不禁铸钱更令百寮详议可否者夫钱之兴其来尚矣将以平轻重而权本末齐桓得其术而国以霸周景失其道而人用弊考诸载籍国之兴衰实系于是陛下思变古以济今欲反经以合道而不即改作询之刍荛臣虽惷愚敢不荐其闻见古者以珠玉为上币黄金为中币刀布为下币夫三币握之则非有补于暖也舍之则非有损于饱也先王以守财物以御人事而平天下也是以命之曰衡衡者使物一髙一下不得有常故与之在君夺之在君贫之在君富之在君是以人戴君如日月亲君如父母用此术也是谓人主之权今之钱即古之下币也陛下若舍之任人则上无以御下下无以事上其不可一也夫物贱则伤农钱轻则伤贾故善为国者观物之贵贱钱之轻重夫物重则钱轻钱轻由乎物多多则作法收之使少少则重重则作法布之使轻轻重之本必由乎是柰何而假于人其不可二也夫铸钱不杂以鈆铁则无利杂以鈆铁则恶恶则不重禁之不足以惩息且方今塞其私铸之路人犹冒死以犯之况启其源而欲人之从令乎是设陷穽而诱之入其不可三也夫许人铸钱无利则人不铸有利则人去南畆者众去南畆者众则草不垦草不垦又邻于寒馁其不可四也夫人富溢则不可以赏劝贫馁则不可以威禁故法令不行人之不理皆由贫富之不齐也若许其铸钱则贫者必不能为臣恐贫者弥贫而服役于富室富室乘之而益恣昔汉文之时吴濞诸侯也富埓天子邓通大夫也财侔王者此皆铸钱之所致也必欲许其私铸是与人利权而舍其柄其不可五也陛下必以钱重而伤本工费而利寡则臣愿言其失以效愚计夫钱重者犹人日滋于前而炉不加于旧又公钱重与铜之价颇等故盗铸者破重钱以为轻钱轻钱禁寛则行钱重禁严则止止则弃矣此钱之所以少也夫铸钱用不赡者在乎铜贵铜贵在于采用者众夫铜以为兵则不如铁以为器则不如漆禁之无害陛下何不禁于人禁于人则铜无所用铜无所用则铜益贱贱则钱之用给矣夫铜不布下则盗铸者无因而铸无因而铸则公钱不破人不犯死刑钱又日増必复利矣是一举而四美兼也惟陛下熟察之  

禘祫议【`韩愈`】  

伏以陛下追孝祖宗肃敬祀事凡在拟议不敢自専聿求厥中延访羣下然而礼文繁漫所执各殊自建中之初迄至今岁屡经禘祫未合适从臣生遭圣明涵泳恩泽虽贱不及议而志切効忠今輙先举众议之非然后申明其说一曰献懿庙主宜永藏之夹室臣以为不可夫祫者合也毁庙之主皆当合食于太祖献懿二祖即毁庙主也今虽藏于夹室至禘祫之时岂得不食于太庙乎名曰合祭而二祖不得祭焉不可谓之合矣二曰献懿庙主宜毁之瘗之臣又以为不可谨按礼记天子立七庙一坛一墠其毁庙之主皆藏于祧庙虽百代不毁祫则陈于太庙而飨焉自魏晋以降始有毁瘗之议事非经据竟不可施行今国家徳厚流光创立九庙以周制推之献懿二祖犹在坛墠之位况于毁瘗而不禘祫乎三曰献懿庙主宜各迁于其陵所臣又以为不可二祖之祭于京师列于太庙也二百年矣今一朝迁之岂惟人听疑惑抑恐二祖之灵眷顾依迟不即飨于下国也四曰献懿庙主宜祔于兴圣庙而不禘祫臣又以为不可传曰祭如在景皇帝虽太祖其于属乃献懿之子孙也今欲正其子东向之位废其父之大祭固不可为典矣五曰献懿二祖宜别立庙于京师臣又以为不可夫礼有所降情有所杀是故去庙为祧去祧为坛去坛为墠去墠为鬼渐而之逺其祭益稀昔者鲁立炀宫春秋非之以为不当取已毁之庙既藏之主而复筑宫以祭今之所议与此正同又虽违礼立庙至于禘祫也合食则禘无其所废祭则于义不通此五说者皆所不可故臣博采前闻求其折中以为殷祖玄王周祖后稷太祖之上皆自为帝又其代数已逺不复祭之故太祖得正东向之位子孙从昭穆之列礼所称者盖以纪一时之宜非传于后代之法也传曰子虽齐圣不先父食盖言子为父屈也景皇帝虽太祖也其于献懿则子孙也当禘祫之时献祖宜居东向之位景皇帝宜从昭穆之列祖以孙尊孙以祖屈求之神道岂逺人情又常祭甚众合祭甚寡则是太祖所屈之祭至少所伸之祭至多比于伸孙之尊废祖之祭不亦顺乎事异殷周礼从而变非失礼也臣伏以制礼作乐者天子之职也陛下以臣议有可采粗合天心断而行之是则为礼如以为犹或可疑乞召臣对面陈得失庶有发明谨议  

复雠议【`韩愈`】  

右伏奉今月五日勅复雠据礼经则义不同天征法令则杀人者死礼法二事皆王教之端有此异同必资论辩宜令都省集议闻奏者朝议郎行尚书职方员外郎上骑都尉韩愈议曰伏以子复父雠见于春秋见扵礼记又见周官又见诸子史不可胜数未有非而罪之者也最宜详于律而律亡其条非阙文也盖以为不许复雠则伤孝子之心而乖先王之训许复雠则人将倚法専杀亡以禁止其端矣夫律虽本于圣人然执而行之者有司也经之所明者制有司者也丁寜其义于经而深没其文于律者其意将使法吏一断于法而经术之士得引经而议也周官曰凡杀人而义者令勿雠雠之则死义宜也明杀人而不得其宜者子得复雠也此百姓之相雠者也公羊传曰父不受诛子复雠可也不受诛者罪不当诛也诛者上施于下之辞非百姓之相杀者也又周官曰凡报仇雠者书于士杀之亡罪言将复雠必先言于官则亡罪也今陛下垂意典章思立定制惜有司之守怜孝子之心示不自専访议羣下臣愚以为复雠之名虽同而其事各异或百姓相雠如周官所称可议扵今者或为官所诛如公羊所称不可行扵今者又周官所称将复雠先告于士则亡罪者若孤稚羸弱抱微志而伺敌人之便恐不能自言于官未可以为断于今也然则杀之与赦不可一例宜定其制曰凡有复父雠者事发具其事申尚书省尚书省集议奏闻酌其宜而处之则经律亡失其指矣谨议  

学生代斋郎议【`韩愈`】  

斋郎职奉宗庙社稷之小事盖士之贱者也执豆笾骏奔走以役于其官之长不以徳进不以言扬盖取其人力以备其事而已矣奉宗庙社稷之小事执豆笾骏奔走亦不可以不敬也于是选大夫士之子弟未爵命者以塞员填阙而教之行事其勤虽小其使之不可以不报也必书其岁岁既乆矣于是乎命之以官而授之以事其亦微矣哉学生或以通经举或以能文称其微者至于习法律知字书皆有以赞于教化可以使令于上者也自非天资茂异旷日经乆以所进业发闻于乡闾称道于朋友荐于州府而升之司业则不可得而齿于国学矣然则奉宗庙社稷之小事任力之小者也赞于教化可以使令于上者徳艺之大者也其亦不可移易明矣今议者谓学生之无所事谓斋郎之幸而进不本其意因谓可以代任其事而罢之盖亦不得其理矣今夫斋郎之所事者力也学生之所事者徳与艺也以徳艺举之而以力役之是使君子而服小人之事且非国家崇儒劝学诱人为善之道也此一说不可者也抑又有大不可者焉宗庙社稷之事虽小不可以不専敬之至也古之道也今若以学生兼其事及其岁时日月然后授其宗彛罍洗其周旋必不合度其进退必不得宜其思虑必不固其容貌必不庄此无他其事不习而其志不専故也非近于不敬者与又有大不可者其是之谓与若知此不可将令学生恒掌其事而隳壊其本业则是学生之教加少学生之道益贬而斋郎之实犹在斋郎之名茍无也大凡制度之改政令之变利于其旧不什则不可为已又况不如其旧哉考之于古则非训稽之于今则非利寻其名而求其实则失其宜故曰议罢斋郎而以学生荐享亦不得其理矣  

功臣恕死议【`吕温`】  

昔卫蒯瞶以窃国之诈盟其陪臣服冕乘轩三死无与近代惑者为因口号于是乎有功臣恕死之典考诸古训其异端与稽诸时事其乱本与何者有国之柄莫大乎刑赏人生有欲不可以不制天讨有罪不可以不刑盖刑者圣王所以佐道徳而齐天下者也功济乎物不可以不赏赏劝乎功不可以不信盖信者圣人所以一号令而惇天下者也然则恕死之典弃信而废刑何以言之夫立功者自八元十乱之后非尽能贤或有起屠贩垄畆行阵之间乘帝王应天顺人之势用力无几遂贪天功超腾风云各得变化挟劳怙宠崛强自负贪冒无厌见利忘义是宜崇威峻法大为之防而反丹书鐡券许以不死其功大者可以五作乱而十犯上孰不以暴为无伤乎且人君之言如涣汗不反既与之要天地誓山河卒一旦失驭有黥韩之罪神怒人怨不得已而诛是弃信也若恣行凶险隳突宪纲或奸锋将发衅逼宗社乃念斯言之玷忍而不诛是废刑也向者纔得其尘涓之劳萤烛之助而信弃刑废将焉用之是贤而有功惊宠惧满自居无过之地何恕死为使愚而有功小人徼幸又告以无死是増骄而启奸适所谓赏之祸也虽恕之死其能免乎夫其贤如太公忠如伊尹惟君知臣可以勿贰而遽宥以罪死是疑其不终非所以待之以诚而尽君子之心也若乃猾如狗盗庸如黥徒未有罪而先恕之死是不许其慕生廉耻自固名节非所以道之以徳而劝小人之善也以为明君之处劳臣也安之以爵禄拘之以纪律名之以好恶耸之以祸福使得迁善逺罪保勲全名剖符传庆与国终始恩斯勤斯是亦极矣柰何挠权乱法以罪宠人坠信赏必罚之典亏昭徃基违之道恐非哲王经邦轨物之制也谨议  

陵庙日时朔祭议【`李翱`】  

征事郎守国子监博士史馆修撰臣李翱等谨献议曰国语曰王者日祭礼记曰王立七庙皆月祭之周礼不载日祭月祭惟四时之祭禴祠蒸尝汉朝皆杂而有之盖遭秦火诗书礼经烬灭编残简缺汉乃求之先儒穿凿各伸已见皆托古圣贤之名以信其语故其所记各不同也古者庙有寝而不墓祭秦汉始建寝庙于园陵而上食焉国家因之而不改贞观开元礼并无宗庙日祭月祭之礼盖以日祭月祭既已行于陵寝矣故太庙之中每岁五享六告而已不然者房玄龄魏征之辈皆一代名臣穷极经史岂不见国语礼记有日祭月祭之辞乎斯足以明矣伏以太庙之享笾豆牲牢三代之通礼是贵诚之义也园寝之奠改用常馔秦汉之制乃食味之道也今朔望上食于陵寝修秦汉故事斯为可矣若朔望上食于太庙岂非用常亵味而贵多品乎且非礼所谓至敬不享味而贵气臭之义也传称屈到嗜芰有疾召其宗老而嘱之曰祭我必以芰及祭荐芰屈建命去芰而用羊馈笾豆脯醢君子是之言事祖考之义当以礼为重不以其生存所嗜为献盖明非食味也然则荐常馔于太庙无乃与荐芰为比乎且非三代圣王之所行也况祭器不设爼豆祭官不命三公执事者惟宫闱令宗正卿而已谓之上食可也安得以为祭乎且时享于太庙有司摄事祝文曰孝曽孙皇帝臣某谨遣太尉臣名敢昭告于髙祖神尧皇帝祖妣太穆皇后窦氏时惟孟春永懐罔极谨以一元大武柔毛刚鬛明粢芗萁嘉蔬醴齐敬修时享以申追慕尚享此祝词也前享七日质明太尉誓百官于尚书省曰某日时享于太庙各扬其职不供其事国有常典凡陪享之官散斋四日致斋三日然后乃可以为祭也宗庙之礼非敢擅议虽有知者其谁敢言故六十余年行之不废今圣朝以弓矢既櫜礼乐为大故下百寮使得详议臣等以为贞观开元礼并无太庙上食之文以礼节情罢之可也至若陵寝上食采国语礼记日祭月祭之词因秦汉之制修而存之以广孝道可也如此则经义可据故事不遗大礼既明永息异论可以继二帝三皇而为万代法与其黩礼越古贵因循而惮改作犹天地之相逺也谨议  

## 文章辨体彚选卷一百五十二

（明）贺复征 编  

○奏议四  

祖宗配侑议【`宋宋祁`】  

臣等闻王者建庙祏之严合昭穆之缀祖一而已始受命也宗无豫数待有徳也由宗而下等胄之疏戚以为迭毁之制使后嗣虽有显扬褒大犹不得与祖宗并列所以一统乎尊尊古之道也皇帝陛下躬孝治发徳音承惟三后之盛烈际天接地而推奉之礼有所未称明发悼惧圗惟厥衷使攸司得稽旧章开羣议摅懿铄阐孙谋将以脗合灵心垂荣无极非臣等孤陋所能及已窃以太祖皇帝诞受寳命付畀四海铺敦燮伐潜黜不端夷泽潞之畔兼淮海之昧东焚吴舆右因蜀垒湘楚闽禺请吏入朝当此之时天下之人去大残蒙更生十年长世丕阐洪业太宗皇帝敦受具玺席运下武龚天之讨底定太原由是慎九刑之辟艺四方之贡信赏类能重食劝分官无烦苛人无恫怨又引缙绅诸儒讲道兴学炳然右文与三代同风真宗皇帝干粹日昭执竞维烈重威抚和休寜北方顺斗布度先天作圣遂考夏谚乱虞巡秘牒岱宗育榖冀壤翕受瑞福普浸黎元肖翘跂行罔有不寜百度已备眷授明辟洪惟一祖二宗之烈厯选坟诰未有髙焉者也昔成汤为商之祖太甲太戊武丁实号三宗后稷为周之祖文王武王庸建二祧髙帝为汉之祖孝文孝武特崇两庙皆子孙世世奉承不辍我皇伯祖经纶草昧遂有天下功宜为帝者之祖皇祖勤劳制作皇考财成治定徳宜为帝者之宗三庙并万世不迁宣布天下以示后世臣等请如圣诏至于升侑上帝裒对先谟本之周道克厌典礼昔太宗亲郊奉宣祖太祖配焉真宗肇祀奉太祖太宗配焉自尔有司不敢轻议今二宗同跻不祧之位则礼无异等伏请自今以徃太祖为定配二宗为迭配称情适事理实无嫌其将来皇帝亲祠伏请以三圣偕侑上显对越之盛次申遹追之感圣人之能事羣臣之大愿此后迭配还如前议昔唐髙宗之上封也太武皇帝文皇帝配昊天明皇之封也以髙祖配天太宗配地开元之着礼也髙祖配方丘太宗配神州此二宗迭配之前比垂拱开元之间髙祖太宗髙宗同配昊天真宗登介丘降社首并以太祖太宗崇配天地此三圣皆侑之明凖其岁时常祀则至日圆丘仲夏皇地祗配以太祖孟春祈榖夏雩祀冬祭神州配以太宗孟春感帝配以宣祖季秋大飨配以真宗伏请皆如礼便陛下重宗祧之事鉴照前载抑畏虔巩让而不専故令臣等得申愚管谨用敷罄惟圣心裁鉴谨具议状奏闻  

世守边郡议【`吕大钧`】  

中国之大戒无急于边防自秦汉以来御戎之策是非未能相逺窃尝求三代之法宜于今日而推行之乃知圣人封建之深意不独尚徳専治吾民而已其御边之要微妙深逺固在术内殆非众人之智所可及已盖天下之势不得不一亦不得不分分而不一则上无以制命而为下者肆一而不分则下无以陈力而为上者劳故古者分天下为列国统万国于一王使礼乐征伐一出于天子教治禁令一委之诸侯则是天子持威福之柄优游于内以専察国君之善恶诸侯任过功之责勤劳于外以同体王室之休戚如是则四方之警急何以动天子之视听哉彼不任吾患者吾得执而戮之孰敢违矣吾所以待蕃国者特招携以礼懐逺以徳而已在商之时古公以皮币犬马珠玉事獯鬻而商王不知在周之时晋国拜戎不暇而周室不与然则三代御边之略盖可知已臣窃谓分剖天下以为列国则未敢轻议如使边郡略法古意慎选仁勇之士使得世守郡事兵民措置悉以委之租调出入一切不问惟财用不足者附以次边支郡以供其乏其治以安静不扰敌人感服者为上富强自守彼不能犯者次之战胜攻取无所退屈者又次之赏罚者増损其名位而巳甚者则升黜之不使轻去其郡若此则安危利害不离其身势不得不尽其力以从事尽心以防患所谓世守者亦不得纯如周制父子相继必使选贤以自代毋问亲疎天子加察焉然后可之遂使贰其郡事以终举者之身然后命之没则禄其子孙以祀之若有功徳则郡人世世祀之仍爵其子孙庶几亦可以为备边之一术也  

濮安懿王典礼议【`司马光`】  

臣等谨按仪礼丧服为人后者传曰何以三年也受重者必以尊服服之为所后者之祖父母妻妻之父母昆弟之子若子子子者皆如亲子也人为人后者为其父母传曰何以期也不贰斩也特重于大宗降其小宗也又为人后者为之子不敢复顾私亲圣人制礼尊无二上若恭爱之心分施于彼则不得専一于此故也是以秦汉以来帝王有自旁支入承大统者或推尊父母以为帝后皆见非当时取议后世臣等不敢引以为圣朝法况前代入继者多宫车晏驾之后援立之策或出母后或出臣下非如仁宗皇帝年龄未衰深惟宗庙之重祇承天地之意于宗室众多之中简拔圣明授以大业亲为先帝之子然后继体承祧永有天下濮安懿王虽于陛下有天性之亲顾复之恩然陛下所以负扆端冕富有四海子子孙孙万世相承者皆先帝之徳也臣等愚贱不达古今切以为今日所崇奉濮安懿王典礼一凖先朝封赠期亲尊属故事髙官大国极其尊荣谯国太夫人襄国太夫人仙游县君亦改封大国太夫人考之古今实为宜称  

选举议【`刘攽`】  

臣准御史台告报进诏书天下学校贡举之法传访臣等令得详议者臣愚以谓人主之举事与人臣之献议不同人臣之议者盛言古事以为髙侈言已忠以为博迂逺而不切事情汗漫而不济世务虽已自知其无益于治矣而犹为之何也其言之有理其持之有故其名之所存足以夸众眩俗故敢为而不疑耳人主之举事则不然度时之所宜因俗之所安不以虚名而弃实効不慕逺业而捐近功使令出而下必信事举而俗必定故与其出令不当而急改之不若谋事于始而慎虑也今陛下患选举之法不明教育之方未善此必有以前古乆逺之事感动上听者不可不察也本朝承百王之末创起律令虽未及三代其随时因俗从宜应变増损不常亦自一朝之制而选举之法行之百有余岁累朝将相名卿及今之所谓贤材与共天下之议论者皆非以他涂进者也而诬以为未尝得人臣窃以为过矣且臣论之今时选举之患不在创法之未善而在有司之弗良不患试言之非要而患听者之不察何以言之今国家有贤良异材之人则使公卿荐举求文学经术之士则使郡县推择此虽三代取士何以过此帝典之言曰敷纳以言孔子曰不知言无以知人也然则未知人莫如听言故国家试士以文词亦二帝敷纳之比也试使有司兼仲山将明之才懐孟子知言之术精听慎择则贤不肖岂不较然由是观之取士之法本未尝失而有司之听或不能尽今以有司之不能听尽而变法法虽亟变而不择人付之虽法如三代犹将终无益也议者或谓文词之为薄陋不足以待天下之士臣愚以为今进士之初任者不过得为吏部选人国家待门荫恩泽者亦为选人流外小吏亦为选人选人如此之卑也而天下之士以文词应此选岂不固有余裕哉朝廷设置何等爵禄而更囏难其选乎且进士成名者国家亦何尝便以为才杰而任用之或以文章显或以法律用或以善政事称或以治财赋进皆待其来日成效而后有取则夫取士之始亦何用靳靳遴惜若不得已哉且朝廷更选举之法将以想望髙才豪杰之士也今天下之士至于礼部者岁不下二千人朝廷岂能以玉帛之聘弓旌之招而遍得此乎必亦使之投牒自进耳士之投牒自进必非豪杰之士伊尹管仲之俦虽其科试而取之徒小异其名目然其得士未有以异于前也更恐好利衒鬻之人崇虚名以乱真则取士之失又甚于徃日矣议者又谓不如一用乡举里选者此又知其一未知其二也夫二汉之用乡举里选所以得人者其时郡县之吏自廷掾诸曹卒史驭吏亭长游徼皆贤士为之故其临财不茍则知其廉值事能断则知其智文武才畧莫不毕效故其誉之有实举之不难自流品分别郡县吏卒卒弃絶为贱不齿于缙绅贤士不复从此役士之居乡里者何由察知茍凭虚名以进人后有不称将复相与蔽护其短而谓之材终亦不得真贤寔廉矣是乡举里选又不可尽用也凡此数端皆臣所以深疑者也不知臣之愚陋至此耶抑亦千虑将有一得也然愚者之智専则难移故臣愿朝廷且毋庸轻变选举之法不如因旧法而慎选有司之为愈也虽然尚有一说今有人于此明辨足以判狱讼智畧足以治财赋而文词不足以自发经艺不至于浃洽则将捐弃终身无仕进之望其材岂不可惜哉臣愿陛下为设从政科使公卿及监司举如此人以充选必有举者三人乃召而用之且毋以为真试之三年才任其事然后命之以官即不可使复还为民而坐其举者如此则天下之材士殆无遗逸矣臣闻教育之法所以治性也性修则智明智明则应物不惑不惑则盛徳之士也自两汉以来学者未尝不以利禄为心夫可诱以利禄而勉强为善则徳性离矣是故造士不及三代者由此也今陛下建学校为置明师而诲道之毋问其所学毋限其所能则贤材莫不养育矣若恶文章之敝而以经艺劝之学者之志不过为干禄利也则文章之士变而为经艺虽曰不同其离于徳性也均矣天之生材有昏有明智明才大者非小智小识之能掩也及其浅晦下材虽日挞之亦终不能以致髙大士修之于家足以成材又何待学官程课督趣之哉臣愚不足以知逺畧惟陛下裁幸  

庙议【`韩维`】  

伏以亲亲之序以三为五以五为九上杀下杀旁杀而亲毕圣人制事存送终之礼皆以此为限是众人之所同也若其不与众人同者则又因事之宜断之以义而为之节文也昔先王既有天下迹其基业之所由起奉以为太祖所以推功美重本始也盖王者之祖有系天下者矣诸侯之祖有系一国者矣大夫士之祖系其宗而止矣亦其理势然也荀卿曰王者天太祖诸侯不敢坏大夫士有常宗所以别贵始贵始徳之本也盖有天下之始若后稷有一国之始若周公大夫士之始若三桓所以贵者配天也不祧也有常宗也此其所以别也今直以契稷为本统之祖则是下同大夫士之礼非荀卿之所谓别也或曰汤文武之去契稷皆十有余世其间子孙衰微奔窜者非一汤文武之有天下契稷何与哉曰南宫适曰禹稷躬稼而有天下孔子曰君子哉若人禹之有天下则然矣稷诸侯也而曰有天下何哉岂非积累功徳至文王而兴乎孟子曰王不待大汤以七十里文王以百里然则小国亦王之所待也所谓七十里百里者非契稷所受以遗其子孙之国乎由是言之商周之所以兴契稷不为无所与也则正考父作颂追道契汤髙宗商所以兴子夏序诗称文武之功起于后稷岂虚语也哉国语亦曰契勤商十有四世而兴后稷勤周十有五世而兴榖梁曰始封必为祖南宫适孟轲卜子夏左丘明谷梁赤生于周代其所言皆亲闻而见之者其学问又俱出于孔子宜若可信则尊始祖以其功之所起秦汉诸儒亦有所受之也后世有天下者皆特起无所因故遂为太祖所从来乆矣伏惟太祖皇帝孝友仁圣睿智神武兵不血刃坐清大乱子孙遵业万世蒙泽功徳卓然为宋太祖无少议者僖祖虽于太祖髙祖也然仰迹功业未见其有所因上寻世系又不知所以始若以所事契稷奉之窃恐于古无考而于今亦有所未安也臣以为均之论议未有以相夺仍旧便若夫藏主合食则厯代尝议之矣然今之庙室与古殊制古者每庙异宫今所以奉祖宗者皆在一堂之上西夹室犹处顺祖之主考之尊卑之次似亦无嫌至于禘祫自是序昭穆之祭僖祖东向礼无不顺所谓子虽齐圣不先父食者也孔子曰于其所不知盖阙如也如臣绛等议非臣所知臣所以阙而不敢同也  

南北郊议【`陈襄`】  

臣谨按周礼大司乐以圆锺为宫冬日至于地上之圆丘奏之六变以祀天神以函锺为宫夏日至于泽中之方丘奏之八变以祭地示夫祀必以冬日至者以其阳气来复于上天之始也故宫用夹锺于震之宫以其帝出乎震也而谓之圆锺者取其形以象天也三一之变合阳竒之数也祭必以夏日至者以其阴气潜萌于下地之始也故宫用林锺于坤之宫以其万物致养于坤也而谓之函锺者取其容以象地也四二之变合阴偶之数也又大宗伯以禋祀实柴槱燎祀其在天者而以苍璧礼之以血祭狸沈疈辜祭其在地者而以黄琮礼之皆所以顺其阴阳辨其时位效其形色而以气类求之此二礼之不得不异也故求诸天而天神降求诸地而地示出得以通精诚而逆福厘以生烝民以阜万物此百王不易之礼也去周既逺先王之法不行汉元始中奸臣妄议不原经意附会周官大合乐之说谓当合祭平帝从而原之也天地共犊礼之失自此始矣由汉厯唐千有余年之间而以五月亲祠北郊者惟四帝而已如魏文帝之大和周武帝之建徳隋髙祖之开皇唐睿宗之先天皆希阔一时之举也然而随得随失卒无所定垂之本朝未遑厘正恭惟皇帝恢五圣之述作举百王之废坠典章法度固已比隆先王之时矣岂袭后世一切之礼乎是以臣亲奉徳音俾正讹舛讹舛之礼首宜正其大者大者不正而末节虽正无益也况天地岁祀今亦不废顾惟有司摄事而已诚未足以上尽圣诚恭事之意也臣以谓既罢合祭则南北自当别祀伏请陛下每遇亲祀之岁先以夏日至祭地示于方丘然后以冬日至祀昊天于圆丘此所谓大者正也然议者或谓先王之礼其废也乆不可复行古者齐居近仪卫省用度约赐予寡故虽一岁遍祀而国不费人不劳今也齐居逺仪卫繁用度侈赐予多故虽三岁一郊而犹或惮之况一岁两祀乎必不获已则三年而迭祭或如后汉以正月上丁祀南郊礼毕次北郊或如南郊以正月上辛祠昊天次辛瘗后土不亦可乎臣窃谓不然记曰祭不欲疎疎则怠夫三年迭祭则是昊天大神六年始一亲祀得无已怠乎记曰大事必顺天时二至之郊周公之制也舍是而从后王之失礼可谓法欤彼议者徒知苟简之便而不睹尊奉之严也伏惟陛下鉴先王已行之明效举旷世不讲之大仪约诸司之仪卫损大农无名之费使臣得以讲求故事叅究礼经取太常仪注之文以正其讹谬稽大驾卤簿之式以裁其繁冗惟以至恭之意对越大祇以迎至和以格纯嘏庶成一代之典以示万世  

薛瑄从祀议【`明霍韬`】  

臣谨按厯代从祀孔庭之儒若孔门七十二贤则亲炙圣化者也汉儒则搜辑圣经者也唐儒则疏注圣经者也宋儒则阐明圣经者也再按汉若董仲舒唐若韩愈宋若程颢欧阳修于孔子之道或神会自得或深造笃诣行足以法言足以训非区区于训诂者也薛瑄生当圣贤道学大明之时实能诵法孔子虽不如七十二子亲炙孔门原其精神心术无顷刻不师孔子之教虽不必如汉儒搜辑遗经实自童丱至没齿无顷刻忘圣经之言虽不如唐儒宋儒疏注阐明遗经观其读书录平易亲切非身心体验不能及臣谓薛瑄造诣不及董仲舒而笃实似之颖悟弗及韩愈欧阳修而笃行过之粹精渊微弗及程颢而浑厚似之出处不改其操祸患不易其节贫贱不移其介身为世师言为世训动为世式晦而弥彰抑而弥光非真诚积累之素不能也故曰我圣朝从祀之儒惟薛瑄无愧自瑄而下或笃行髙蹈而识度浅隘或髙明超迈而淫于佛老阴翊邪说明叛圣轨天资愈髙陷溺愈深皆孔子中正之道未有闻故也薛瑄于孔子之道虽未造其大实遵轨辙而不敢踰故曰从祀孔庙薛瑄无愧臣愿勅下礼部再加详议于薛瑄取其趋向纯正畧其造诣未至举列从祀以端士习正道大明圣化洋溢于风教甚非小补  

礼部左侍郎薛瑄从祀奏议【`唐顺之`】  

窃惟陛下懋建皇极身作君师惠然留意理学之臣博采于庶官之论欲以定祀典而彰潜徳甚盛心也夫瑄之为人诸臣论之详矣臣可无说也臣请折衷之祀典以答明诏可乎臣闻圣人之道有宗传有羽翼盖孔门身通六艺者七十人其徳行称者纔四人而夫子独许回庶几其三人又不与也一贯语之参赐而性与天道赐又自以为不可得闻则其精微之际心授心受毫厘不差者固亦难矣所谓宗传者也然文学政事言语亦得与徳行分科而居皆不失为圣人之一体至于门人之辨之勇之艺圣人亦自让以为贤于我也且曰自吾得某也而恶声不入于耳自吾得某也而门人加亲是圣人与人之周也所谓羽翼者也此孔门人物之衡也亦后世论孔门从祀者之衡也如使必其宗传而后可以从于祀也则颜曽思孟而下及于濂洛四三巨儒而足矣虽七十子亦有在所畧者矣而况于经师之口传与王韩辈之疵而未醇者乎然且羣然而爼豆焉则羽翼之故也故曰与其过而废之寜过而存之至如瑄者以复性为究境以持敬凝静为工夫非圣人之道不以志而学非濂洛闗闽之说不以尊而信虽其于所谓精微之际未知其何如也而厯其平生其背于圣人者亦少矣谓其为圣门之羽翼也复何疑乎此瑄之可附于祀典者一也臣闻众心安定而成俗俗必有尚众志鼓舞而成尚尚必有倡倡之者始之也祭之为言报也以报本而反其始也我朝理学彬彬乎盛矣然自瑄以前儒者犹汨乎辞章事功之习而未有能卓然于道徳性命之归者也而瑄实倡之矣自瑄以后其有如瑄者继踵而出乎未可知也其有能直接孔氏之心传者出乎未可知也而瑄实倡之矣是则瑄其我朝理学之一辟也比之濂洛倡道于宋虽其所自得或有深浅而功则并之此瑄之可附于祀典者二也臣闻之记曰凡释奠者必有合也有国故则否解之者曰国故云者若虞则夔伯夷周则周公鲁则孔子也此三代各自释奠于其代之人而国又各自释奠于其先师解之者曰若汉髙堂生制氏毛公伏生也此汉代释奠于汉之人之证也故夔伯夷周公孔子虽不能接世而生而髙堂生制氏毛公伏生固亦非旷世之所希有然而与于释奠者代有其人则自建学以来皆然未有空一代而絶无其人也明兴且二百年弦歌之化畅乎逺近竖子皆知诵法孔氏而璧宫之侧至今无一人得爼豆其间者非所以鼓士气而彰圣朝棫朴之盛也元之世且推其臣许衡而从祀焉我明乃无一人之几于衡者其不然矣由此言之苟为圣人之徒者犹宜援而进之而况如瑄之真可谓羽翼圣门者乎如是而曰我国之故也而祀焉以比于汉髙堂生制氏毛公伏生许衡其亦可以无愧矣乎况今之所谓祀者乃其偃然于累代羣儒之后而非如记所谓特祀以为先师者也奚不可哉此瑄之可附于祀典者三也臣闻周礼大司乐曰凡有徳有道者使教焉没则以为乐祖祭于瞽宗瞽宗者殷学也此学宫祀其能为师者之证也其衅器舍菜而神之者乃其摄齐鼓箧而师之者也瑄尝督学于齐鲁而诸生翕然尊之曰吾薛夫子也故其时师道之尊而庠序之饬始自齐鲁而风于天下盖在胜国时许衡实为祭酒胜国时之能尊师道而作人材者莫如衡而我朝之能尊师道而作人材者莫如瑄其亦近乎乐祖瞽宗之义否耶此瑄之可附于祀典者四也然或者谓瑄于六经少所著述宜不得与从祀臣窃以为不然夫圣人所为作经者何也以摹写此心而已儒者求诸心而有得也是真能发挥六经者也且自古儒者说经之多莫如马融其体认本心絶不肯为六经注脚者莫如陆九渊陛下尝进九渊而黜融则圣明照鉴固有取于躬行妙悟之实而不徒以闻见讲解为功矣况瑄所著读书录且十万余言固濂洛闗闽之绪而六经之旨也其为著述则亦已繁此瑄之无碍于祀典者也然宋儒之贤若尹洙罗从彦李侗黄干皆不得与今瑄所得未知其与数子何如乃得与或者亦有是说臣又以为不然夫瑄之所得诚未知其与数子何如也然自濂洛倡道之后羣儒连茹而出耳目薫染亲相授受故其兴起为易而瑄独崛起絶学之后故其树立为尤难  

救见灾豫防后患议【`何应春`】  

昔宋苏轼官杭州岁饥奏于其君曰事豫则立不豫则废救灾恤患尤当在早灾伤之民救之于未饥则用物约而所及广救之于已饥则用物博而所及微臣切见今岁户部两次会官议赈淮徐等处灾伤是救之于已饥之余用物博而所及微矣然又有可豫忧者古人云天灾流行国家代有向去之灾如人初病继来之灾如病再发病势虽同气力衰耗恐难支持今各处累岁灾伤幸被皇慈大施拯恤民扵百死中微有生意来年收获知复何如轼谓当急救之于可救之前莫待救之于不可救之后者实前事之鉴也宋孝宗时朱熹论荒政曰蠲除赈贷固当汲汲扵其始而抚存休养尤在谨之于其终譬如伤寒大病之人方得病时汤剂砭炙不可少絶而其既愈之后饮食起居所以将护节宣小失其宜则劳复之证百死一生尤不可不深畏今者饥民虽免死亡然皆鸠形鹄面薾然无异于大病之新起若有司加惠抚绥寛其财力二三年间筋骸气血庶几可复其旧若遂以既愈而不复致其调摄但见其尚能耕垦田畴撑拄门户而遽责以累年之逋负与夫倚阁之官物是人其必无全理矣熹之所论譬即轼之论也熹谓干道间旱税苗皆尝恩宥而流殍甚众乆而不复盖次年带纳逼迫所致至淳熈初乃以洊饥始蒙蠲放则三年之间所失已多而无及于事又明事之所当鉴者也臣敢通录如前上勤睿览望诏在廷蚤加规画臣闻汉宣帝时魏相因岁不登奏故事诏书二十余事凡贾谊鼌错董仲舒等所言皆条请行之唐宋诸臣因灾进言于君多按前代故事我祖宗恻怛民隠之实徳发扵诏令为荒政者甚备具载有司臣无容尽述惟愿皇帝陛下特勅该部详检而速行之敬天保民救灾恤患之术盖必有在若稍増饬斟酌议论则前代故事见诸史册亦极详悉臣敢亦采掇一二颇切于今日者窃附愚忠开坐扵后幸惟陛下少垂省焉臣忝居议列上渎天听无任惶恐激切屏营之至一唐徳宗时陆贽奏曰圣人作则皆以天地为本阴阳为端庆赏者顺阳之功行于春夏刑罚者法阴之气用之秋冬事或愆时人必罹咎典籍垂诚言固不诬天人符同理当必应既有系于舒惨是能致于灾祥虽天所降沴不在郊畿然海内为家无论遐迩愿涤瑕以徳消沴以和威惠之相济合宜阴阳之运行自序臣惟今日赏多滥得罚失公平可用之财未归藏府最彰之罪弗正典刑以月令推之愆时咎征水旱并臻良有攸自贽所谓庆赏刑罚者惟圣明留意省恩幸之常禄可以哺困穷追巨罪之逋赃可以补租赋检视台谏前后章疏一听于公可消前戾一宋太宗时王禹偁奏曰一榖不收谓之馑五谷不收谓之饥馑则大夫以下皆损其禄饥则尽无禄廪食而已今旱云未沾宿麦未茁既无积蓄民饥可忧望下诏直云君臣之间政教有阙上自乘舆服御下至百官俸粮非宿卫军士边廷将帅悉逓减之上答天谴下厌人心俟雨足复故虽朝行中家最贫禄最薄亦愿首减俸以赎私蠧之咎但感人心必召和气臣惟今日饥则淮南江北等处为甚馑则湖广等布政司在处有之成化间布政彭韶曽奏要将在京在外文武官员位髙禄厚者额设皂隶逓减名数还官公用该部查例具奏多寡次第以经斟酌彼时不为灾伤且有此议近日侍郎吴廷举又奏南京府部院等衙门直堂皂隶应合退出若干赈济次第明白深合昔人逓减之意四品以上禄厚则家不可以言贫五品以下家贫则俸不能以更积禹偁所谓上答而下厌者惟圣明留意自四品以上悉逓减之文官五品及武官四品以下听其自审为义无积不强在京在外官有因事加俸添皂之资即当裁割以备拯恤若夫乘舆服御宫禁用度应体大禹克俭之徳内帑何患无余中贵外戚百凡赏赉无论旧例际兹歉岁俱各省免候灾伤寜日通议定特一宋髙宗时李光奏曰方今之患莫甚于州县之吏盖公廉多不容而赃贪或得幸免百姓受弊不可胜言庆歴间岁旱范仲淹请遣使者徃劳来之于是命仲淹为江淮安抚今日荒旱民多流徙愿选公忠谅直之臣通民情晓吏治者以抚为名察郡县贪苛之吏孝宗时赵汝愚奏曰讲行荒政全在得人任得其人则能每事随宜措置不至乖疎任非其人鲜不败事守令之不堪倚仗者宜委诸路监司体察监司之责在今尤须谨择若旱伤分数稍重路分必须选帅臣有才望者専一措置施行臣惟今日所在有司得人甚少灾伤地方复有贪苛之吏都御史吴廷举等通民情晓吏治责任斯在固当追效古人伏望勅旨叮咛而督劝之使于当职人员有赏格以待能干有刑条以惩不职作新济农之仓大举惠民之政则齐民获免于饥饿饥民不至于流徙流民不至于殍亡斯副朝廷好生之徳一宋髙宗时廖刚奏曰昔晋饥民乞籴于秦秦伯以问诸臣百里奚曰救灾恤邻道也行道有福丕郑之子豹在秦请伐之秦伯曰其君是恶其民何罪于是乎输粟于晋故后莫不以秦伯为有徳于晋而以晋之闭籴为负义夫秦晋敌国犹知通有无以拯其民孰谓一统之内乃欲分彼此耶昨岁旱伤所在不收今旧谷将没民且艰食窃虑州县官吏各私其民胡越相视而不相恤则老弱有沟壑之患而壮者聚为盗贼在朝夕矣欲望申戒诸路监司使之检察所部官吏毋得遏籴庶几通融周急国无饥民臣惟今日荒熟相近地方有米愿粜有钱愿易商旅规利船装车载有司正当招诱以通有无而州县官各私其民彼路此郡有米去处遏不出境是岂臣子与国休戚之心朝廷一视同仁之义哉臣访知各处为监司而遏籴亦间有之刚所谓通融周急者惟圣明留意勅下该部行抚按官今后有灾地方召人兴贩无灾州郡遇有邻郡米客收买许依市价平籴仍约课务不得邀阻收税则商旅皆愿出于其途有无一通价值自减而饥民获接济矣一宋孝宗时赵汝愚奏曰诸郡连岁旱伤流徙未定不可不厚有施惠以慰人情合将旱伤州县人户第四等第五等来年诸物课钱尽数蠲放使彼无聊之民蒙被徳泽豫知嗣岁青黄未接之际免其催征自然人情稍安不至失所臣惟今日重灾地方百姓艰食已多流徙若不早加安慰彼恋土者亦将首尾两端逮春徂夏日月尚遥丰凶之期岂能自定户有负逋各懐忧畏寜无相率而逃失业既众羸弱者饿死沟壑强壮者聚为盗贼盗贼一起猝难讨擒兵盗相寻邦国深祸汝愚所谓使彼豫知免催征者惟圣明留意勅下该部行抚按官于重灾地方再行询究分别等第先后奏闻旷然垂恩以示谕之催征既寛逃亡必少所在田畆不至抛业乡农安心布种自救其饥万一更罹薄灾可以不仰官司重为拯恤而将来公家租赋亦免失陷矣  

处置经费议【`张邦竒`】  

臣伏覩国家近日以来经用不给至有欲以鬻爵度僧为言者夫二事者所获无几而所害甚大诚非圣世所宜行臣窃惟今天下非小蹙也土地之所生人力之所养其出不为少也而犹毎患用之不给其来必有自矣盖欲足费莫若省费所以省费者有三一曰昭俭徳其本也二曰裁滥赏三曰汰冗食其末也至于所以经画之方有二曰清理盐法开广屯田二者是已臣读食货志见文帝躬行玄黙而红腐贯朽武帝商工计利不遗锱铢而大司农每毎告匮以是知省费之可以足费也曩者朝廷以大昏诏户部措置银四十万两廷臣议欲减半亦已多矣而陛下竟莫之从夫一事之举所费如此可谓百日累之一日损之矣今耗财之路不可缕举姑以光禄寺言之一日之费供一宴之设而或至于巨万先帝已尝裁减近日复以如旧尾闾漏巵一至于此夫乌得不竭也陛下诚躬行俭约明诏中外则凡耗财之路犹庶几其以渐而可塞也古者非有功不赏赏一人则千万人劝彼献一技弋一鸟者何功国家而陛下輙厚赉之耶又况享内庖之奉者多赘设支太仓之粟者率市人则一人耕之而聚而食之者复不止于十人矣此而不为之裁抑臣恐财用日耗于上而民生日困于下也夫不塞耗财之路无以开生财之源今取于民者军需杂征与夫斗斛耗米之加已不啻数倍于常时矣民已竭矣不可以有加矣其尚有可行者臣闻刘晏理财岁收数十百万而盐利居其大半夫盐之为利上下交济公私兼益昔之人行之而有验祖宗制之而有法固可以坐享其利而永永无弊也今利不归于国家而归于权幸之门岂不惜哉必使宪臣与转运等官絶交通互鬻之私而轻减盐估多召盐商循常股之制以次而给之而苞苴请托禁絶而不行焉则利不归于权门而上下交受其益矣臣又闻西北边地肥而人鸷曩者小有边警朝廷遣使以数十万给之此其可以常继也哉诚使将臣召募边人垦田给种使之世为土著之兵则不惟可以备不虞于无事之日而转输馈饷之烦亦可以计日而减也此盖诸葛亮郭子仪行之而有效范仲淹朱熹议之而未及行者今欲行之亦在择其人焉専委任之而巳矣舍此而欲别议经费之方则桑羊孔仅之谋非臣之所敢出也臣闻之易大传曰何以守位曰人何以聚人曰财财也者所以守邦之本也今窃见四方之人来京师者言今年天下州郡多被水旱而东南为尤甚不知朝廷将何以恤之不幸而卒然边鄙有急数十万之师又将何以馈之此臣之所以为大惧也且天下之事上因循则下玩愒因循玩愒之余而不有振励作兴之政出其间以鼓动中外之心而革其故习则其势将有至于不可为者矣此臣之所以重为之寒心也谨条所闻上尘睿览伏惟诏旨特赐施行不胜幸甚  

## 文章辨体彚选卷一百五十三

（明）贺复征 编  

○奏议五  

明堂议【`隋宇文恺`】  

臣闻在天成象房心为布政之宫在地成形景午居正阳之位观云告月顺生杀之序五室九宫统人神之际金口木舌发令兆民玉瓒黄琮式严宗祀何尝不矜庄扆宁尽妙思于规模凝睟冕旒致子来于矩矱伏惟皇帝陛下提衡握契御辩乘干咸五登三复上皇之化流凶去暴丕下武之绪用百姓之异心驱一代以同域康哉康哉民无能而名矣故使天符地寳吐醴飞甘造物资生澄源反朴九围清谧四表削平袭我衣冠齐其文轨茫茫上玄陈珪璧之敬肃肃清庙感霜露之诚正金奏九韶六茎之乐定石渠五官三雍之礼乃卜瀍西爰谋洛食辨方面势仰禀神谋敷土浚川为民立极兼聿遵先言表置明堂爰诏下臣占星揆日于是采崧山之秘简披汶水之灵图访通议于残亡购冬官于散逸总集众议勒成一家昔张衡浑象以三分为一度裴秀舆地以二寸为千里臣之此图用一分为一尺推而演之冀轮奂有序而经构之旨议者殊途或以绮井为重屋或以圆楣为隆栋各以臆说事不经见今录其疑难为之通释皆出证据以相发明  

后汉贼臣董卓庙议【`唐髙适`】  

昔汉祚陵夷桓灵弃徳宦官用事国步多艰宗社有缀旒之危宦臣非补衮之具董卓地兼形胜手握兵符顚而不扶祸则先倡兴晋阳之甲君侧未除入洛阳之宫臣节如扫至乃发掘园寝逼辱妃嫔太后之崩岂称天命弘农之废孰谓人心敢讽朝廷以自尊贵大肆剽虏以极诛求焚烧都邑驰突放横衣冠冻馁倚死墙壁之间兆庶困穷生涂草莽之上于是天地愤怒鬼神号哭而山东义旗攘袂争起连州跨郡皆以诛卓为名故兵挫于孙坚气夺于袁绍僭拟舆服党助奸邪驱蹙东人胁帝西幸淫刑以逞有汤镬之酷要之縻烂刳剔异端乃谓汉鼎可移郿坞方盛殊不知祸盈恶稔未或不亡故神赞允诚天假布手母妻屠戮种族无留悬首燃脐遗臭万代骨肉灰烬不其快哉今狄道之人不惭卓之不臣而务其为鬼茍斯鬼足尚则汉莽可得而神晋敦可得而庙桓玄父子可享于江乡尔朱兄弟可祠于朔土嗟乎仁贤之魄寂寞于丘陵义烈之魂沈埋于泉壤何馨香之气而用扵暴悖之鬼哉适窃奉吹嘘庇身戎幕每承余论饱识公忠之言不达下风尽知仁义之本昨忝髙会敬受徳音今具贼臣之事悉以条上谨按尚书王者望秩天地之神祇诸侯祭境内之山川乱臣不言淫祀无取则董卓之庙义当焚毁  

## 文章辨体彚选卷一百五十四

（明）贺复征 撰  

○奏议六  

驳张敞入粟赎罪议【`汉萧望之`】  

张敞议曰少府左冯翊所言常人之所守耳昔先帝征四夷兵行三十余年百姓犹不加赋而军用给今羌虏一隅小夷跳梁于山谷间汉但令罪人出财减辠以诛之其名贤于烦扰良民横兴赋敛也又诸盗及杀人犯不道者百姓所疾苦也皆不得赎首匿见知纵所不当得为之属议者或颇言其法可蠲除今因此令赎其便明甚何化之所乱甫刑之罚小过赦薄罪赎有金选之品所从来乆矣何贼之所生敞备皂衣二十余年尝闻罪人赎矣未闻盗贼起也窃怜凉州被冦方秋饶时民尚有饥乏病死于道路况至来春将大困乎不早虑所以振救之策而引常经以难恐后为重责常人可与守经未可与权也敞幸得备列卿以辅两府为职不敢不尽愚萧望之驳之曰民函阴阳之气有好义欲利之心在教化之所助虽尧在上不能去民欲利之心而能令其欲利不胜其好义也虽桀在上不能去民好义之心而能令其好义不胜其欲利也故尧桀之分在扵义利而已道民不可不慎也今欲令民量粟以赎罪如此则富者得生贫者独死是贫富异形而法不一也人情贫穷父兄囚执闻出财得以生活为人子弟者将不顾死亡之患败乱之行以赴财利求救亲戚一人得生十人以丧如此伯夷之行坏公绰之名灭政教一倾虽有周召之佐恐不能复古者藏于民不足则取有余则与诗曰爰及矜人哀此鳏寡上惠下也又曰雨我公田遂及我私下急上也今有西边之役民失作业虽户赋口敛以赡其困乏古之通义百姓莫以为非以死救生恐未可也陛下布徳施教教化既成尧舜亡以加也今议开利路以伤既成之化臣窃痛之  

驳左雄察举议【`胡广`】  

臣闻君以兼览博照为徳臣以献可替否为忠书载稽疑谋及卿士诗美先民询于刍荛是以虑无失策举无过事窃见尚书令左雄议郡举孝廉皆限年四十以上诸生试章句文吏试笺奏明诏既许复令臣等得与相参窃惟王命之重载在篇典当令县于日月固于金石遗则百王施之万世诗云天难谌斯不易惟王可不慎与盖选举英才无拘定制六竒之策不出经学郑阿之政非必章奏甘竒显用年乖强仕终贾扬声亦在弱冠汉承周秦兼览殷夏祖徳师经参杂霸轨圣主贤臣世以致理贡举之制莫或回革今以一臣之言刬戾旧章便利未明众心不厌矫枉变常政之所重而不访台司不谋卿士若事下之后议者剥异异之则朝失其便同之则王言已行臣愚以为可宣下百官参其同异然后览择胜否详采厥衷敢以瞽言冒干天禁惟陛下纳焉  

驳刘仆射举乐之议【`梁昭明太子`】  

三年十一月始兴王憺薨旧事以东宫礼絶傍亲书翰并依常议太子以为疑命仆射刘孝绰议其事孝绰议曰案张镜撰东宫仪记称三朝发哀者踰月不举乐鼓吹寝奏服限亦然寻傍絶之义义在去服服虽可夺情岂无悲铙歌辍奏良亦为此既有悲情宜称兼慕卒哭之后依常举乐称悲竟此理例相符谓犹应兼慕请至卒哭仆射徐勉左率周舍家令陆襄并同孝绰议太子令曰张镜东宫仪记云依士礼终服月称慕悼又云凡三朝发哀者踰月不举乐鼓吹寝奏服限亦然刘仆射议云傍絶之义义在去服服虽可夺情岂无悲铙歌辍奏良亦为此既有悲情宜称兼慕卒哭之后依常举乐称悲竟此理例相符寻情悲之说非止卒哭之后縁情为论此自难一也用张镜之举乐弃张镜之称悲一镜之言取舍有异此自难二也陆家令止云多厯年所恐非事证虽复累稔所用意常未安近亦尝以此问外由来立意谓犹应有慕悼之言张岂不以举乐为大称悲事小所以用小而忽大良亦有以至如元正六佾事为国章虽情或未安而礼不可废铙吹军乐比之亦然书疏方之事则成小差可縁心声乐自外书疏自内乐自他书自已刘仆射之议即情未安可令诸贤更共详衷司农卿明山宾步兵校尉朱异议称慕悼之词宜终服月于是令付典书遵用以为永凖  

驳复雠议【`唐柳宗元`】  

臣伏见天后时有同州下邽人徐元庆者父爽为县尉赵师韫所杀卒能手刃父雠束身归罪当时谏臣陈子昂建议诛之而旌其闾且请编之于令永为国典臣窃独过之臣闻礼之大本以防乱也若曰无为贼虐凡为子者杀无赦刑之大本亦以防乱也若曰无为贼虐凡为治者杀无赦其本则合其用则异旌与诛莫得而并焉诛其可旌兹谓滥黩刑甚矣旌其可诛兹谓僭壊礼甚矣果以是示于天下传扵后代趋义者不知所向违害者不知所立以是为典可乎盖圣人之制穷理以定赏罚本情以正褒贬统于一而己矣向使刺谳其诚伪考正其曲直原始而求其端则刑礼之用判然离矣何者若元庆之父不陷扵公罪师韫之诛独以其私怨奋其吏气虐于非辜州牧不知罪刑官不知问上下蒙冒吁号不闻而元庆能以戴天为大耻枕戈为得礼处心积虑以冲雠人之胸介然自克即死无憾是守礼而行义也执事者宜有惭色将谢之不暇而又何诛焉其或元庆之父不免于罪师韫之诛不愆于法是非死于吏也是死于法也法其可雠乎雠天下之法而戕奉公之吏是悖骜而陵上也执而诛之所以正邦典而又何旌焉且其议曰人必有子子必有亲亲亲相雠其乱谁救是惑扵礼也甚矣礼之所谓雠者盖以寃抑沉痛而号亡告也非谓抵罪触法陷于大戮而曰彼杀之我乃杀之不议曲直暴寡胁弱而己其非经背圣不亦甚哉周礼调人掌司万人之雠凡杀人而义者令勿雠雠之则死有反杀者邦国交雠之又安得亲亲相雠也春秋公羊传曰父不受诛子复雠可也父受诛子复雠此推刃之道复雠不除害今若取此以断两下相杀则合扵礼矣且夫不忘雠孝也不爱死义也元庆能不越扵礼服孝死义是必达理而闻道者也夫达理闻道之人岂其以王法为敌雠者哉议者反以为戮黩刑坏礼其不可以为典明矣请下臣议附于令有断斯狱者不宜以前议从事谨议  

## 文章辨体彚选卷一百五十五

（明）贺复征 编  

○谥议一  

吴讷曰按谥法云谥者行之迹大行受大名细行受小名白虎通曰人行始终不能若一故据其终始明别善恶所以劝人为善而戒人为恶也繇是观之则谥之所系岂不重欤汉晋而下凡公卿大夫赐谥必下太常定议博士乃訽察其善恶贤否着为谥议以上于朝若晋秦秀之议何曽贾充唐独孤及之议苗晋卿宋李清臣之议欧阳永叔是也当时虽或未能尽从其言然千百载之下读其词者莫不油然兴起其好恶之心呜呼是其所系岂不甚重乎哉至若近世名儒隐士之没门人朋旧有私谥易名之议亦不可不知云  

附吴讷谥法考【`按周礼大夫丧事曰小丧赐谥疏云小丧卿大夫也卿大夫谥君亲制之使太史往赐之至遣之日小吏往为读之又按礼记曰幼名冠字五十以伯仲死谥周道也是则赐谥之制实始于周焉崇文总目载周公谥法一卷又有春秋谥法广谥等书然皆后人取古人谥号増辑而为之也宋仁宗朝眉山苏洵尝奉诏编定乃取世传周公谥法以下诸书列为三卷总一百六十八谥至孝宗淳熈中夹漈郑樵后本苏氏书増损定为上中下三等通二百一十谥为书以进大抵谥者所以表其实行故必繇君上所赐善恶莫之能揜然在学者亦不可不知其说故今特载周公谥法于编盖以诸家之说皆祖于此若夫郑氏之论亦多有可取者今亦录附于后读者详之`】  

周公谥法  

惟周公旦太公望开嗣王业建功于牧野终将塟乃制谥法遂叙谥法谥者行之迹也号者功之表也车服位之章也是以大行受大名细行受小名行出于已名生于人名谓谥号民无能名曰神【`不名一善下俱本注`】一德不懈曰简【`一不委世`】靖民则法曰皇【`靖安`】平易不訾曰简【`不信訾毁`】德象天地曰帝【`同于天地`】尊贤贵义曰恭【`尊事贤人宠贵义士`】仁义归往曰王【`民往归之`】敬事供上曰恭【`恭奉也`】立志及众曰公【`志无私也`】尊贤敬让曰恭【`敬有德让有功`】执应八方曰侯【`所执行八方应之也`】既过能改曰恭【`言自知也`】赏庆刑威曰君【`能行四者`】执事坚固曰恭【`守正不移`】従之成羣曰君【`民従之`】爱民长弟曰恭【`顺长接弟`】扬善赋简曰圣【`所称得人所善得实所赋得简`】执礼御宾曰恭【`迎待宾也`】敬宾厚礼曰圣【`厚于礼`】芘亲之阙曰恭【`修德以益之`】照临四方曰明【`以明照之`】尊贤让善曰恭【`不专已善推之于人`】譛愬不行曰明【`逆知之故不行`】威仪悉备曰钦【`威则可畏仪则可象`】经纬天地曰文【`成其道`】大虑静民曰定【`思树惠也`】道德博闻曰文【`无不知`】纯行不爽曰定【`行一不伤`】勤学好问曰文【`不耻下问`】安民大虑曰定【`以虑安民`】慈惠爱民曰文【`惠以成政`】安民法古曰定【`不失旧意`】愍民惠礼曰文【`惠而有礼`】辟地有德曰襄【`取之以义`】赐民爵位曰文【`与同升`】甲胄有劳曰襄【`亟征伐`】绥柔士民曰德【`安民以居安土以事`】小心畏忌曰僖【`思所当忌`】諌争不威曰德【`不以威拒諌`】有一伐而还曰厘【`知难而退`】刚强直理曰武【`刚无欲强不屈直正直理忠恕也`】质渊受諌曰僖【`深故能受`】威强敌德曰武【`与有德者敌`】温柔贤善曰懿【`性能纯淑`】克定祸乱曰武【`以兵往故能定`】心能制义曰度【`制事得宜`】刑民克服曰武【`法以正民能使服也`】聪明睿哲曰献【`有通知之聪`】夸智多穷曰武【`大志行兵多所穷极`】智质有圣曰献【`有所通而无蔽`】安民立政曰成【`政以安定`】五宗安之曰孝【`五世之宗`】渊源流通曰康【`性无忌`】慈惠爱亲曰孝【`周爱亲族`】温柔好乐曰康【`好丰年勤民事`】恊时肇厚曰孝【`恊合肇始`】秉德不回曰孝【`顺于德而不违`】安乐抚民曰康【`无四方之虞`】合民安乐曰康【`富而教之`】执心克庄曰斋【`能自严`】布德执义曰穆【`穆纯也`】资辅就共曰齐【`资辅佐而供成`】中情见貎曰穆【`性公露`】甄心动惧曰顷【`甄精`】容仪恭美曰昭【`有仪可象行恭可美`】敏以敬愼曰顷【`疾于所敬`】昭德有劳曰昭【`能劳让`】柔德安众曰靖【`成众使安`】圣闻周达曰昭【`圣圣通合`】恭已鲜言曰靖【`恭已正身少言而中`】治而无眚曰平【`无灾罪也`】寛乐令终曰靖【`性寛乐义以善自终`】执事有制曰平【`不在意`】威德刚武曰围【`御乱患`】布纲治纪曰平【`施之政事`】弥年寿考曰胡【`久也`】由义而济曰景【`用义而成`】保民耆艾曰胡【`六十曰耆七十曰艾`】耆意大虑曰景【`耆强也`】强毅果敢曰刚【`强于仁义果曰毅`】布义行刚曰景【`以刚行义`】追补前过曰刚【`勤善以补过`】清白守节曰贞【`行清白志同`】猛以刚果曰威【`猛则少寛果敢行`】大虑克就曰真【`能大虑非正而何`】不隐无屈曰贞【`恒然无私`】强毅执正曰威【`问正言乖邪`】辟土服逺曰栢【`以阙正定`】治典不杀曰祈【`秉常不衰`】克敬动民曰栢【`敬以使之`】大虑行节曰孝【`言成其节`】辟土兼国曰栢【`兼人故启土`】治民克尽曰使【`克尽恩惠`】能思辩众曰元【`别之使各有次`】好和不争曰安【`生而少断`】行义说民曰元【`民说其义`】道德纯一曰思【`道大而徳一`】始建国都曰元【`非善之良何以始之`】大省兆民曰思【`大亲民而不杀`】主义行德曰元【`以义为主阙德故`】外内思索曰思【`言求善`】圣善周闻曰宣【`闻谓所闻善事也`】追悔前过曰思【`思而能改`】兵革亟作曰庄【`以数征为严`】行见中外曰悫【`内外如一`】通圉克服曰庄【`通边圉使阙服`】状古述今曰誉【`立言之称`】胜敌制强曰庄【`以武功言`】昭功宁民曰商【`明有功者`】死于原野曰庄【`非严何以死难`】克杀秉政曰夷【`秉政不阙贤`】屡征杀伐曰庄【`以严厘之`】安心好静曰【`夷不爽政`】武而不遂曰庄【`武功不成`】执义扬善曰德【`称人之善`】柔质慈民曰惠【`知其性`】慈仁短折曰怀【`短未六十折未三十`】爱民好与曰惠【`与谓施`】述义不克曰丁【`不能成义`】夙夜警戒曰敬【`敬身急戒`】夙夜恭事曰敬【`敬以莅事`】有功安民曰烈【`以武立功`】象方益平曰敬【`法常而知`】秉德尊业曰烈【`业以通德为而能尊`】合善典法曰敬【`非敬何以善之`】刚克为伐曰翼【`伐功也`】刚德克就曰肃【`成其使为终`】思虑深逺曰翼【`好逺思也`】执心决断曰肃【`言严果`】外内贞复曰白【`正而复终始一`】不生其国曰声【`生于外家`】不勤成名曰灵【`任本性不见贤思齐`】未家短折曰殇【`未家未娶`】死而志成曰灵【`士志不恡命`】爱民好治曰戴【`好民治也`】死见神能曰灵【`有鬼不为厉`】曲礼不愆曰戴【`无过`】乱而不捐曰灵【`不能以治损乱`】短折不成曰殇【`有知而夭殇`】好祭鬼神曰灵【`渎鬼神不致逺`】隐拂不成曰隐【`不以隐拂改其性`】极知鬼事曰灵【`其智能聪彻之`】不显尸国曰隐【`以间主国`】见美坚长曰隐【`美过其今`】杀戮无辜曰厉【`贼良善人`】官人应实曰知【`能官人`】愎佷逐过曰剌【`去誎曰愎反是曰佷`】肆行劳祀曰悼【`放心劳于淫祀言不修德`】不思忘爱曰剌【`忘其爱已者也`】年中早夭曰悼【`年不称志`】早孤短折曰哀【`早未知人事`】凶年无谷曰荒【`不务耕稼`】好变动民曰躁【`数移徙也`】外内纵乱曰荒【`家不治官不治`】不悔前过曰戾【`知而不改`】好乐怠政曰荒【`淫于声乐怠于政事`】怙威肆行曰丑【`肆意行威`】在国遭忧曰愍【`仍多大丧`】壅遏不通曰幽【`弱坎下`】在国逢难曰愍【`逢兵冦之事`】早孤铺位曰幽【`铺位即位而卒`】祸乱方作曰愍【`国无政动长乱`】动祭乱常曰幽【`易神之班`】使民悲伤曰愍【`苛政贼害`】柔质受諌曰慧【`以虚受人`】贞心大度曰匡【`心正而明察也`】名实不爽曰质【`应也`】德正应和曰莫【`正其德应其和`】温良好乐曰良【`言其人可好可乐`】施勤无私曰类【`无私惟义所在`】慈和徧服曰顺【`能使人皆服其慈和`】思虑果逺曰明【`自任多近于专`】博闻多能曰宪【`虽多能不至于大道`】啬于赐与曰爱【`言贪恡`】满志多穷曰惑【`自足者必不足也`】危身奉上曰忠【`险不辞难`】思虑不爽曰厚【`不差所思而得`】克威捷行曰魏【`有威而敏行`】好内逺礼曰炀【`朋淫于家不奉礼`】克威惠礼曰魏【`虽威不逆礼`】怠政外交曰推【`不自明而恃外交也`】去礼逺众曰炀教诲不倦曰长【`以道教之`】疏逺继位曰绍【`非其次第偶得之也`】肇敏行成曰直【`始疾行成言不深也`】彰义揜过曰坚【`明义以盖前过`】内外宾服曰正【`言以正服之`】华言无实曰夸【`恢诞`】好亷自克曰节【`自胜其情欲`】逆天虐民曰抗【`背尊大而逆之`】好更改旧曰易【`变故改常`】名与实爽曰缪【`言名美而实伤`】爱民在刑曰克【`道之以政齐之以法`】择善而従曰比【`比方善而従之`】除残去虐曰汤乱而不损为灵隐哀也景武也施德为文除恶为武辟地为襄服逺为桓刚克为僖柔克为懿履正为庄有过为僖施而不成为宣惠无内德为献治而生眚为平乱而不损为灵由义而济为景余皆象也  

序论【`宋郑樵`】  

法之为谥者取一文耳非有说也谥法行而其说纷纷其书见于世者有周公谥法有春秋谥法有广谥有今文尚书有大戴记有世本有独断有刘熈之书有来奥之书有沈约之书有贺琛之书有王彦威之书有苏冕之书有扈蒙之书有苏珣之书其实皆由汉魏以来儒生取古人之谥而释以已说集而为法也故苏氏曰周公之法反取贺琛之新法而载之书是知世之谥法其名尤古者益非古法也今考周公之书所用后人之语甚多是皆为谥法者展转相因言文杂揉无足取也惟沈约之书博采古今铨次有纪然亦无所建明至苏氏承诏编定六家谥法乃取周公春秋广谥沈约贺琛扈蒙之书断然有所去取其善恶有一成之论实前人所不及也皇也帝也王也公也侯也君也师也长也胥也实尊卑之号上下之称且生有爵死有谥以是为谥未之敢闻也若帝王可以为谥则天子亦可以为谥矣若公侯可以为谥则卿大夫亦可以为谥矣若师长可以为谥则父兄亦可以为谥矣无义之谈莫此为甚经几百年间而后苏氏开之尧取累土以命名舜取秾华以命名禹取于兽汤取于水桀以乔木纣以绎丝是非已之所更必父兄之所命也且生有爵死有谥以是为谥未之敢闻也苏氏未暇及臣不敢后焉谨条其可用者二百十谥分为三类只以一文见义无事乎文之广无事乎说之繁庶乎表里苏氏之学是亦典礼之大者  

后论【`郑樵`】  

语曰孔文子何以为之文也子曰敏而好学不耻下问是以谓之文也然则文子之谥初无谥法仲尼则因问而即其人之行事以释之奈何先立其法必使人之曲中也规矩本为方圎设而非豫为小大剂量使制器者范围于此况所作之法只采经传之言其间有大不通理处子曰敏而好学不耻下问是以谓之文而云敏而好学曰文可也孟子曰陈善闭邪谓之敬而云陈善开邪曰敬可也易之益曰君子见善则迁有过则改而云迁善改过曰益可也左氏曰共享之谓勇而云率义共享曰勇可也奈何诗曰哿矣能言巧言如流曰哿可乎书曰宾于四门四门穆穆而云辟于四门曰穆可乎传曰季子生而有文在其手曰友遂命之而云有文在手曰友何义也书曰乃圣乃神乃武乃文而云乃圣乃神曰武何义也诗序曰太平之君子能持盈守成而云持盈守满曰成何义也至于终始如一者则谓之终为人所渴望者则谓之渴于义安乎取并后匹嫡之义而为并取牝鸡之晨惟家之索义而为索是可用乎千百年间学者见之礼官博士行之而断无以为非者  

晋太宰何曽谥议【`秦玄良`】  

故太宰何曽虽阶世族之胤而少以髙亮严肃显登王朝然资性骄奢不循轨则诗云节彼南山惟石岩岩赫赫师尹民具尔瞻言其德行髙峻动必以礼耳丘明有言俭德之恭侈恶之大也大晋受命劳谦隐约曽受宠二代显亦累世暨乎耳顺之年身兼三公之位食大国之租荷保傅之贵方之古人责深负重虽鞠躬尽死犹不称位而乃骄奢过度名被九域以古义言之非惟失辅相之宜实坏人伦之教近世以来宰臣辅相未有受垢辱之声被有司之劾而蒙恩贷若曽者也周公吊三季之陵迟哀大教之不行于是作谥以纪其终曽参奉之启手归全易箦而没盖明愼终死而后已齐之史氏季世陪臣耳犹书君贼累死不惩况于皇代守典之官敢畏强盛而不尽礼管子有言礼义廉耻是谓四维四维不张国乃灭亾宰相大臣人之表仪若生极其情死又无贬是则帝室无王刑也王公贵人复何畏哉所谓四维复何寄乎谨按谥法名与实爽曰缪怙乱肆行曰丑宜谥缪丑  

晋贾充谥议【`秦玄良`】  

贾充无子舍宗族弗立而以异姓外孙韩谧为后悖礼溺情以乱大伦昔鄫养外孙莒公子为后春秋书莒人灭鄫圣人岂不知外孙亲邪但以义推之则无父子之亲而絶祖宗之祀谥法昏乱纪度曰荒请谥为荒  

甄琛谥文穆议【`袁翻`】  

按礼谥者行之迹也号者功之表也车服者位之章也是以大行受大名细行受细名行生于已名生于人故阖棺然后定谥皆累其生时美恶所以为将来劝戒身虽死使名常存也凡薨亾者属所即言太鸿胪移本郡大中正条其行节功过承中正移言公府下太常部博士评议为谥列上谥不应法者博士坐如选举不以实论若行状失其中正坐如博士自古帝王莫不殷勤重愼以为褒贬之实也今日之行状皆出自其家任其臣子自言君父之行无复相是非之事臣子之欲光扬君父但苦迹之不髙行之不美是以极辞肆意无复限量观其状也则周孔聫镳伊颜接袵论其谥也虽穷文尽武罔或加焉然今之博士与古不同惟知依其行状又先问其家人之意臣子所求便为议上都不复斟酌与夺商量是非致号谥之加与泛阶莫异专以极美为称无复贬降之名礼官之失一至于此案甄司徒行状至德与圣人齐踪鸿名共大贤比迹文穆之谥何足加焉但比来赠谥于例普重如甄琛之流无不复谥谓宜依谥法慈惠爱民曰孝宜谥曰孝穆公自今已后明勅太常司徒有行状如此言辞流宕无复节限者悉请裁量不听为受必凖人立谥不得甚加优越仍踵前来之失者付法司科罪  

## 文章辨体彚选卷一百五十六

（明）贺复征 编  

○谥议二  

驳韦巨源谥昭议【`唐李邕`】  

韦巨源与韦后继叙源流佞媚官爵谬说符祥取媚中宗识者嗟愤及韦庶人之难出至都街为乱兵所杀太常博士李处直议谥曰昭户部贠外郎李邕驳之曰三思引之为相阿韦托之为亲无功而封无德而禄同族则丑止安石他人则附邪楚客谥之曰昭良恐不当处直仍固请依前议邕又驳之曰夫古之谥在乎劝沮将杜小人之业冀长君子之风故为善者虽存不贵仕而没有余名此贤达所以砥节也为恶者虽生有所幸死怀所惩此回邪所以易心也呜乎巨源尝未察斯而乃闻义不从与恶相济蓄罔上之志恊羣凶之谋茍容圣朝贪昧厚禄自以宰臣之贵不崇朝而贾害者固鬼得而诛之也彼则匹夫之微未受命而行刑者固人得而诛之也幽明之愤断焉可知天地之心自此而见矣顷者皇运中兴功臣翼政时序未几邪逆执权奸慝者拜爵于私门忠正者降黜于藩郡巨源此际用事方殷且于阿韦何亲而结为昆季于国家何力而累忝大官此则闇通中人附会武氏托城社之固乱皇家之基其罪一也又国家之事在祀与戎酌于礼经陈于郊祭将以对越天地光扬祖宗既告成功以观海内惟昔亚献不闻妇人阿韦蓄无君之诚怀自达之意潜图帝位议啄皇孙升坛拟仪拜赐明命将预国事无守国章巨源创迹于前悖逆演成于后时有礼部侍郎徐坚太常博士唐绍蒋钦绪彭景直并言之莫従其罪二也又上天不吊先帝遇毒悔祸无征阿韦将纂画计未果逆心尚摇周章夷犹仓皇迷谬于是太平公主矫为陈谟上官昭容诒草遗诏故得今上辅政阿韦参谋将大业垂成而休命中辍者职由巨源蹑韦温之足楚客附巨源之耳枭声遽发狼顾相惊以阿韦临朝以韦温当国其罪三也又人为邦本财实聚人夺其财则人心自离无其人则国本何恃巨源累践台辅专行句征废越条章崇尚侵刻树怨天下剥害生灵兆庶流离户口减耗况以三思食邑往在贝州时属久阴灾逢多雨租庸蠲免申令昭明匪今独然自古不易三思虑其封物巨源启此异端以为稼穑湮沈虽无菽粟蚕桑织纴可输庸调致使河朔黎人海隅士女去其乡井鬻其子孙饥寒切身朝夕奔命其罪四也但巨源长于华宗仕于累代作万国之相处具瞻之地蔽日月之层辉负丘山之重责今乃妄加褒述安能分谤者哉  

唐丞相谥文贞杨绾谥议代太常荅苏端驳议【`梁肃`】  

议曰有国之典存以位叙其德没以谥易其名名之小大视德之美恶盖书其着而畧其微要其终而明其义故曰谥以尊名节以一惠耻名之浮于行也杨文贞体淳素之质恊时中之德爰自下列至于宰司秉心不渝动必由道与夫立功立事开物济众不同日语矣而清俭厉俗明哲保身曰文与贞在我惟允秉公议者其谁曰不然今奉符谓公与元载交游尝为载荐引载之咎恶悉归于公斯乃昧于观行定谥之义且非君子成人之美也请区而评之昔荀爽为董卓所举致位三公及卓斁乱汉政可谓甚矣而汉史曾不以卓之过累于慈明晏子陈氏俱事齐侯陈志邪而晏志正春秋亦不以陈之恶延于平仲是知道不必合事不必同则载之于公其事可见况当载秉钧而公不叅大政载以时望慕我我则静而守中因疎为简适见清节又有发载之恶皆漏泄致辞患自掇也庸可救乎及夫载覆其餗公膺大任任职日浅屡以疾辞位且不安安可以寂寥启悟而责之乎昔季文子相三君无食粟之马衣帛之妾君子以为忠杨公以大名厚位出入三朝无宅一区无马一驷志于清白交不謟渎可不谓贞乎掌训诰秉铨衡处成功贰宗伯润色王度无替厥美加以敏而好学见善如不及可不谓文乎谨按谥法贞之列有三清白守节曰贞大宪克就曰贞忧国忘死曰贞文之义有六经纬天地曰文道德博闻曰文愍人接礼曰文不耻下问曰文慈惠爱人曰文修德来逺曰文名既不偹事亦殊贯又安可以二王三恪私庙家祭之阙并责于一名哉若具美果在一名则士文伯孔文子且无经纬天地之文孟武伯寗武子又非克定祸乱之武若以废礼不称其名臧孙辰縦逆祀不得谥文管夷吾台门反玷不得谥敬是知议名之道取其所长则舍其所短志其大行则遗其小节使善恶决于一字褒贬垂于将来盖先王制谥之方也若综核名实形于公论宜取坦然明白彰于遐迩者今或乗人之意肆诬谤之辞所谓抉瑕刺骨之说非正议也且圣无全能才不必偹以郑公征立言正色耻君不如尧舜其节大矣而昧于知人许公瓌固执遗诏廷沮邪计其志明矣终不能守故春秋为贤者讳过传称不以一眚掩大德语曰无求备于一人盖二公所以为文贞也若曰百行所归九德咸事如周公之文宣父之德然后拟议则千舌莫嗣而谥典絶矣安在一二苏魏足为定制乎谨上叅典礼近考故事杨公之名请如前议云尔  

唐丞相故太保赠太师苖晋卿谥议【`独孤及`】  

太师禀天纯懿为唐股肱两朝当国庶绩惟允论道敷政送往事居叶恭秉彝动罔违德惠和以懋其事明哲以保其身昔尝悬衡九流剖竹四郡刀尺之下无滞用襦袴之内无贫人洛阳居守东夏辑睦天寳之季二京为戎皇舆西狩亿兆左袵太师践危机不易心处横溃不忘国奋身拔迹于豺狼之口道不污而节不夺忠之大者至德干元中天下多故皇纲未张肃宗修汉宣故事用刑名绳下而太师以曺参为师持清静守职励翼王度将顺事典人亦宁一厥猷茂焉能知人能官人愼选乃僚言刈其楚至有拔羣萃而取公器不五六年比肩衮职者光映册府当代荣之汉史称胡广与故吏陈蕃并为三司太师有焉夫九德咸事寛为之首百工惟时哲则能惠宜其享天眉寿为国元老古者生以行观其志死以谥易其名谥之美恶视行之大小后代或三字以表德贞惠文子是也或二字以彰善鄼文终侯留文成侯是也盖其迹大名盛则礼优谥崇太师德冠缙绅位侔周召将加诔谥之制宜以鄼留为凖谨按大戴礼体和居中曰懿文贤有成曰献稽千载之令典合二名以配德请谥曰懿献谨议  

唐丞相故江陵尹御史大夫吕諲谥议【`独孤及`】  

吕諲任职従政聪敏肃给能以才智润餙吏道至德中与三司同鞫大狱独引律文附会经义而平反之当时卒用中典諲叅其论在台司龊龊虽无匪躬之能然平章法度守而勿失其为荆州一年有成号令明具赋敛均一物有制而事有伦大抵以威信为主戮陈希昂按申太芝之奸而三楚之人恱服厥功茂焉自至德以来荷推毂受脤之寄处方面者数十辈而将不骄卒不堕政修人和如諲者盖鲜失岂不以人散久矣而兵未戢挹浊流者难俟清整棼丝者难为功諲当此时能以慈惠易其疾苦且训其三军如臂使指阖境无拔葵啖枣之盗而楚人到于今犹歌咏之其识略必有过人者虽勿褒之其可乎按谥法威德克就曰肃禁暴威也爱人德也考礼议名而拟诸其形容请谥曰肃谨议  

驳议吕諲【`严郢`】  

伏以故相国江陵尹兼御史大夫赠吏部尚书吕公諲昔事先朝累当大任至德之初天步艰难公首披荆榛扈跸灵武忘躯进忠一日三接先朝察匪躬之节纳沃心之议爰立作相弼谐神人其嘉谋嘉猷献可替否之迹入则造膝出则诡辞温树不言难可得而知也至有烂焉明白欲盖而彰者请区而载之干元收复之际两都衣冠多系于三司诏狱御史中丞崔良器议事失入时宰苖太师崔赵公等虽廷诤之然未坚决公有犯无隐引经正辞上是其言刑为之省所全活者盖数百人明主收雷电之威圣朝行寛大之典者繄公之力也古者进贤受上赏书不云乎咎繇曰都在知人公践台衡专以推贤任人为务故相国房公管故吏部侍郎韦公陟入登右职皆公之由今相国黄门侍郎杜公之莅江陵也公荐在方面之任今相国中书侍郎元公之在度支也公咨以幕府之政曽未数岁而二相接武于上台天地交泰圣贤相得庶绩咸熈五典克従者兹公之举善也则子皮之举子产鲍叔之举管仲萧何之举曺参武侯之举蒋琬方之前人我有余地其在荆南也戢兵和众令行禁止理绩为天下最虽古之羊杜无得而踰今太常议荆南之政详矣而曰在台司龊龊无匪躬之能者乃抉瑕掩瑜之论非中适之言也国家故事宰臣之谥皆有二字以彰善旌德焉夫以吕公文能无害武能禁暴贞则干事忠则利人盛烈弘规不可备举传叙八元之德曰忠肃恭懿若以美谥拟于形容请谥吕公曰忠肃谨议  

重议吕諲【`独孤及`】  

博士独孤及议曰吕諲任宰相日浅当时会肃宗躬亲万务庶政羣臣畏威奉职而已虽有谋谟于岩廊之上莫由有知之者其荆门之政为仁由已略见于事其恩惠被于物风謡存乎人故人得而称之议名之际敢不阙其所疑而录其尤者著者有司之职也其阅实讼狱在未执政之前前议之详矣敢辱再告至若推进名贤使登大任既同温室之树且行状所不载孔子曰君子于其所不知盖阙如也故不书今奉符令必用二字且以忠配肃谨按旧仪凡殁者之故吏得以行状请谥于尚书省而考行定谥则有司存廷辩可否宜在众议今驳议撰谥异同之说并故吏专之伏恐乱庖人尸祝之分违公器不私之诫且非唐虞师锡佥曰之道昔周道衰孔子作春秋以绳当代而乱臣贼子惧谥法亦春秋之微旨也在惩恶劝善不在哀荣在议美恶不在字多文王伐崇周公杀三监诛淮夷晋重耳一战而霸诸侯武功盛矣而皆谥曰文以冀缺之恪德临事寗俞之忠于其国随会之纳諌不忘其师言身不失其友其文德岂不优乎而并谥曰武固知书法者必称其大而略其细故言文不言武言武不言文三代以下朴散礼坏乃有二字之谥二字谥非古也其源生于衰周施及战国之君汉兴萧何张良霍去病霍光俱以文武大略佐汉时致太平其事业不一谓一名不足以纪其善于是乎有文终文成景桓宣成之谥虽渎礼甚矣然犹褒不失人唐兴叅用周汉之制谓魏征以王道佐时近文直言极諌爱君而忘身近贞二德并优废一莫可故曰文贞公谓萧瑀端直鲠亮近贞性多猜贰近褊言褊则失其謇正称贞则遗其■〈恡，去忄〉狭非一言所能名故曰贞褊公其余举凡推类大抵凖此皆有为言之也若迹无殊途事归一贯则直以一字目之故杜如晦谥成封德彝谥明王珪谥懿陈叔达谥忠温彦博谥恭岑文本谥宪韦巨源谥昭唐休璟谥忠魏知古谥忠崔日用谥昭其流不可悉数此并当时赫赫以功名居宰相位谥不过一字不闻其子孙佐吏有以字少称屈者由此言之二字不必为褒一字不必为贬若褒贬果在字数则是尧舜禹汤文武成康不如周威烈王慎靓王也齐桓晋文不如赵武灵魏安厘秦庄襄楚考烈也杜如晦王珪已下或成或明或懿或宪不如萧瑀之贞褊也厯考古训及贞观以来制度似皆不然今奉符所议云国家故事宰相必以二字谥未知出何品式请具諲当以为按据若忠者臣事君之常道茍靖恭于位谁则非忠非有炳然之异则不以为谥如议狱缓死任贤举善德之美者然肃者威德克就之名足以表之矣月令曰孟秋天地始肃诗曰曷不肃雍又肃肃王命仲山甫将之肃严也敬也忠之属也天地不肃则岁不成宗庙不肃则礼不立军旅不肃则人不服肃之时义大矣哉以諲之従政也威能闲邪德可济众故以肃易名而忠在其中矣亦犹随会寗俞之不称文岂必因而重之然后为美魏晋以来以贾诩之筹算贾逵之忠壮张既之政能程昱之智勇顾雍之密重王浑之器量刘惔之鉴裁庾翼之志略彼八君子者方之东平冝无惭德死之日并谥曰肃当代不以为贬何尝征一字二字为之升降乎谨上稽前典下据甲令参之礼经而究其行事请依前谥曰肃谨议  

驳议郭知运【`崔厦`】  

左司贠外郎崔厦议曰郭知运承恩诏塟向五十年今请易名窃恐非礼谨按礼记云礼时为大又曰过时不为礼也昔卫公叔文子卒将塟其子戍请谥于君曰日月有时将塟矣请易其名者盖时不可踰也节度既名不浮行数纪之前门生故吏已合谋谥今乃申请窃将有为而作节度嗣子英又顷属多故屡制方隅朝廷策勲位表端揆附従者窃不中之礼会无妄之求况节度当开元初赗赠特加碑志逾等皆出恩命追悼之遇亦已当矣今又卤莽外于典章追送往之阙遗启将来之冒昧况今裂土者接畛专征者百辈若率而行之谁曰无情不惟有司疲于简牍抑恐名器等于草芥虽欲曲全窃将不可又礼经云已孤暴贵不为父作谥若节度合谥而不以其时则嗣子废先君之德若不合谥而茍遂其意则先君因嗣子而见尊以仆射而言恐贻越礼之议以国家而言又殊旌善之体请下太常重议谨议  

重议郭知运【`独孤及`】  

博士独孤及议曰礼时为大顺次之将次塟易名时也有故阙礼追逺请谥顺也假如诸侯五月而塟鲁惠公之薨也有宋师至隐公元年十月而改塟不以踰时废礼又公叔戍请谥适当塟前谨按礼经曽不言已塟则不可追谥况帝王殊涂不相沿袭新礼则死必有谥不云日月有时今请易名者五家无非塟后苖太师一年矣吕諲四年矣卢奕五年矣颜杲卿八年矣并荷褒宠无异同之论独知运以其子不幸遂以过时见抑茍必以已塟未塟为节则八年与五十年其缓一也而与夺殊制无乃不可乎议云已孤暴贵不为父作谥此谓其父无位而子居大官不当以已之贵加荣于父也礼不云乎父为士子为大夫塟以士耳若知运者处方面之寄位列九卿茂勲崇名与卫霍侔饰终之礼宜加于他将一等岂待因依嗣子然后作谥今之专征者率多起屠贩皁隶之中虽逢风云化为侯王其祖父爵位与知运齿者鲜矣奈何惧名器等于草芥以是杀礼窃谓近诬干元以来累有诏追赠百官祖父内外文武具僚之先悉蒙恩锡或音徽久昧或墓木已拱受大名贵位于九原者以万数未尝以殁代逺近为限夫赠谥一也赠者一时之宠谥者不刋之令今以岁久而废易名是王泽浃于天下而独隔于一人也当开元二年吐蕃以举国之师入五原塞击柝之声闻于秦雍知运与郭虔瓘讨平之以张王室当时微知运则汧陇之西左袵是惧今朝廷方将命将帅以征不服讨不庭宜褒之以劝握兵者安可以塟久而废大典况夫谥法者盖考其言行事业之邪正必以字褒贬之使生者闻美谥而慕暏恶谥而惧不待赏罚而贤不肖皆劝是一字之谥贤于三千之刑本非为殁者之子孙以为哀荣宠赠之具假令知运无子且未尝立勲茍位至上将则谥不可废岂以其子之存亾为请谥之可否窃稽载籍征诸旧章易名之礼请如前议谨议  

唐故御史中丞卢奕谥议【`独孤及`】  

卢奕刚毅而忠直方而清励精吏事所居可纪天寳十四载洛阳覆殁于时东都人士狼狈鹿骇猛虎磨牙而争其肉居位者皆欲保性命而完妻子或先策髙足争脱羿彀或不耻茍活甘饮盗泉奕独正身守位蹈义不去以死全节誓不辱势窘力屈以朝服就执犹慷慨数贼枭獍之罪观者股栗奕不变其色西向而辞然后受害虽古烈士方之者鲜矣或曰洛阳之存亾操兵者实任其咎非执法吏所能抗师将奔去之可也委身寇雠以死谁怼某以为不然勇者御而忠者守必社稷是卫则生死以之危而去之是智免也于忠何有盖荀息杀身于晋不食其言也仲由结缨于卫不避其难也玄冥勤其官而水死守位而忘躯也伯姬待保姆而火死先礼而后身也彼四人者死之日皆于事无补夫岂爱死而贾祸也以为死轻于义故蹈义而捐生古人书之使事君者劝然则禄山之乱大于里丕孔悝廉察之任切于玄冥之官分命所系不啻保姆逆党兵威烈于水火于斯时也能与执干戈者同其戮力挽之不来推之不去岂不以师可亏义不可茍身可杀节不可夺故全其特操于白刅之下孰与怀安偷生者同其风哉谨按谥法图国忘死曰贞秉德遵业曰烈奕执宪戎马之间志藩王室可谓图国矣国危不能拯而继之以死可谓忘死矣厯官十一任言必正行必果而清节不挠去之日若始至可谓秉德矣先黄门以直道佐时奕嗣之以忠纯可谓遵业矣请谥曰贞烈谨议  

欧阳文忠公谥议【`宋李清臣`】  

太子太师欧阳公归老于其家以疾不起将塟行状上尚书省移太常请谥太常合议曰公维圣宋贤臣一世学者之所师法明于道德见于文章究览六经羣史诸子百家驰骋贯穿述作数十百万言以传先王之遗意其文卓然自成一家比司马迁扬雄韩愈无所不及而有过之者方天下溺于末习为章句声律之时闻公之风一变为古文咸知趋尚根本使朝廷文明不愧于三代汉唐者太师之功于教化治道为最多如太师真可谓文矣愽士李清臣得其议则阅读行状考按谥法曰唐韩愈李翱权德舆孙逖本朝杨亿皆谥文太师固宜以文谥吏持众议曰太常官长有曰文则信然不可易也然公平生好諌争当加献为文献无已则忠为文忠众相视曰其如何则又合议曰文献疉犯庙谥固不可忠亦太师之大节太师常参天下政事进言仁宗乞早下诏立皇子使有明名定分以安人心及英宗继体今上即皇帝位两预定策谋有安社稷功和裕内外周旋两宫间迄于英宗之视政盖太师天性正直心诚洞达明白无所欺隠不肯曲意顺俗以求自便安好论列是非分别贤不肖不避人之怨诽徂疾亡身履危以为朝廷立事按谥法道德愽闻曰文廉方公正曰忠今加忠以丽文宜为当众以状授清臣为谥议清臣曰不改于文而传之以忠议者之尽也清臣其敢不従遂谥文忠谨议  

陈执中谥荣灵议【`韩维`】  

执中幸得以公卿子遭世承平因縁一时之言遂至贵显皇佑之末天子以后宫之丧问所以塟祭之礼执中位为上相不能总率羣司考正仪典以承答天问知治丧皇仪非嫔御之礼追册位号于宫闱有嫌建庙用乐踰祖宗旧制执中白而行之曽不惮愧遂使圣朝大典着非礼之举此不忠之大者闺门之内礼分不明夫人正室踈薄自绌庶妾贱人悍逸不制丑声流布行路共知此又治家无足言者夫宰相所当秉道率礼以弼天子正身齐家以仪百官执中不务出此而方杜门深居谢絶宾客曰我无私也我不党也岂不陋哉谨按谥法宠禄光大曰荣不勤成名曰灵执中出入将相以一品就第可谓宠禄光大矣得位行政不为不逢死之日贤士大夫无述焉可谓不勤成名矣请合一法谥曰荣灵  

## 文章辨体彚选卷一百五十七

（明）贺复征 编  

○谥议三  

宋武帝谥议【`颜延之`】  

以为圣哲同风功美殊称葢出乎道者无方故刑于物者不一伏惟道塞人神信通期运爱敬所禀因心则逺英粹之照正性自天体苞潜跃虑周卷舒龙徳在阴虽艰贞而不闷因时而惕故有来其必亨在晋之季皇涂荐阻搀抢干纪璇玑失驭天鉴灵武民属圣明不假十室之资不藉百乘之赋首义驰风一鼓静乱涤除泰阶消殒薄蚀斯亮弼登庸之基经纶之始者也内难虽弭外图未辑河华海岱负固相望荆濮燕亳侯服交侵眷言帝畿思康王路戎不再驾遗氓即序斥堠之所未羁亭徼之所不译莫不饬城请罪欵塞来宾故能洒扫中岳致庙九鼎神道会昌宝命既集损而之益没身愈光既而仪刑帝载揖让天厯改玉乎文祖班瑞乎神宗贯革寝机文武搢笏故宸居两楹坐一八表国训成均之学家沾抚辜之仁大美配天必终之以俭德道固万叶犹申之以话言允所谓教思无穷树之长世取高上代顾邈前王矣  

齐武帝谥议【`沈约`】  

臣闻天德平分而四时之名或异圣功一揆而皇王之称不同葢迹因事殊名由义立尧臣禹佐咸率兹典伏惟尽寂穷微合神独照德茂始裳之主道冠初耜之君含精灵于五纬驾贞明于三象初爻勿用英气凌云负掲日月仰扬霄汉龙姿鳯采焕若丽天登庸在试盛绩云举虽屈景潢污降情尺木而拯世济民浚发怀抱昔成汤百家仁被比屋文王十里化先寡妻前圣后贤重规沓矩震雄图于九江播灵威于夏汭旌斾未麾鲸鲵自殒弗劳羗僰之长无待六事之人义等伐谋功高善阵建有国之符成定鼎之业会朝清明事资于牧野受命作周非止于西伯视膳寝门孝徳光备守器宗祧元良熈载逺嗣大宝以君百辟敷景化以致隆平字在四夷威行海内囹圄寂寞礼让交兴八柄驭下九官咸事临朝凝黙尊严若神风行日烜无思不畅至仁与造化争流灵威与雷霆齐轨上贯苍昊下洞深泉春无凄风夏无苦雨时若罔愆多稔如积三革不累五刄不砥庠塾大启儒雅云集训阅得宜搜狩有序丹徼青丘之野跂踵反舌之民浮深驾阻回首革面北夷畏力献琛内欵不藉终军之使无假絶漠之威嘉祥雾合秘瑞泉涌史不辍文简无虚□方当垂七曜之旗驾八龙之乘望礼中岳肆觐群后造化不仁穆卜愆应慕切遗弓哀同遏密晦朔不居殡宫将启勤兹大名宜尽徽极  

齐明帝谥议【`任昉`】  

以为穷神之迹无继于成名教思所宗言归于有称是以则天为大义尽于翼善武功受命理贯于斯文伏惟功高五让道冠三极爱敬始于扬名孝飨终乎严配寥廓大度诞君人之符闺庭小节应轨物之训厯世允谐纳揆时序贻厥之寄义均负图榱栋惟新压焉将及于是承制宣德定策公卿登嗣后于西钟反独夫于侯服既而主幼时艰仍离屯蹇应当璧之祥注息肩之愿立德以长绍开中兴拟度天行取则干健日昃罢朝幽枉必达官曹寂寞圄犴空虚虎门肆义大足恊律岩廊有缙绅之谈乡塾无横议之士既冨而敎弘此孝治遂使家少荡子野有栖亩寘天下于掌握览八荒于戸牖宠微金穴之家恩絶淑风之馆天应民和祥符惣暨故能上变云物下漏深泉若乃青丘丹陵之国黄银紫玉之瑞幽符逺萃询德报功方将驰道日观清宫鸣泽为而不恃高揖成功百川所以朝宗参辰于焉取正岂所谓中衢均奠悬衡共轨者欤  

梁髙祖武帝谥议【`元帝萧绎`】  

臣闻翼善传圣曰尧仁圣盛明曰舜受禅成功曰禹除虐去残曰汤谥者行之迹号者功之表虽贱不诔贵卑不诔尊而彰乎名者盛德之嘉号也被于物者治定之实录也斯所以声明焕乎钟石昭晰备于弦管者焉伏惟天纵钦明惟睿作圣功超三五声踰七十仰之弥高就之弥逺载潜载跃乃武乃文先是木运吿终羣后改属干维罔构地纽如崩祧祀阽危公卿旰食九牧有沦胥之悲八表兴横流之叹乃凝威黑水表瑞丹陵云合景从表里禔福受终文祖允恭克让知黔首不可以无归苍生不可以无主降汾阳之逺志不得已而临之于是类帝禋宗革命创制禘郊式展殷荐斯洁临兹大寳化与和气俱宣扇此王风政与秋霜并肃言悬日月功格区宇不以紫宸为贵不以黄屋为尊政谧刑措民殷国阜虹旌式卷堡燧载清胥象相因环楛无旷天衢亭泰王道升平南海候风东溟奉贡膏露凝枝庆云触石山开苍璧地出玄珪骠骑把钺则休屠欵塞太尉抗旌则名王蹷角声敎所渐浃灵虵之都威令所行通烛龙之外开庠建序布濩于成均正俗移风氛氲于司乐虚纳十乱引谅直之规广辟四门弘招贤之徳青衿知击壤之性黄髪恣鼓腹之欢加以鑚味微言硏精至道文终所收之典史倚所读之书无辍万几日且千遍驰郁郁之声表干干之德允所谓皇哉君哉日用而不知者矣方且吿成岱岳镂升中之玉简昭事梁甫秘社首之金绳而文王明夷事侔往册黄帝桥山痛深前典万有沦伤三辰掩曜人祇轸慕山海含悲恸切陟方哀深遏密烦寃荼毒贯切心髓风树不静陟岵何期思所以钦若九功仰稽七德  

宋仁宗谥号议【`王珪`】  

臣伏奉勅命以七月二十九日集官于南郊坛告天请上大行皇帝谥曰神文圣武明孝皇帝差官撰谥议及庙号文武臣谨上议曰臣闻元精磅礴济万物而不昭其迹者荐名曰天至德汪洋泽万世而不有其功者建谥于帝伏思在昔帝王生膺大名终纪大行使金声而玉振之以诏虖无穷之闻者帝莫盛于尧舜王莫隆于禹汤也葢易名之典下不得诔上古者将为至尊之谥必质于郊然后定之兹所以推天下之至美明天下之至公虽天子不得以自专也洪惟大行皇帝躬上智之姿承累圣之序流大汉之岂弟履放勲之钦明苞富有之业而能守以约揽泰定之埶而弗恃以安固尝邈然驰视所未形俛然积思所不及谓天命之匪易乃严恭戒惧庶以荅灵心之顾谓民怀之靡常乃涵容煦沭庶以陶善类之归知括万虑而不可頥思渗四垠而不可形如两仪之无不焘载如三辰之无不临烛于是修废官继絶世礼高年劝力穑减常赋抑末游虚已以驭豪畯之材降志以从忠直之諌振立赏罚而权衡之章明典礼而黼黻之宥恕刑狱而荡涤之惠哀困穷而衣食之人情莫不欲逸爱其力而不劳人情莫不欲寿辅其生而不伤羣公庶尹罔弗夷正相与谋王之朝殊邻絶区罔弗亿宁相与慕王之境父父子子兄兄弟弟罔弗顺祇相与立王之涂葢仁政之施沛然其若是莫之能御也矧复耕籍于千亩之田祫祭于先王之庙报天之诚笃则八奠于圜丘严父之志尽则再侑于明堂宗室既蕃则广诸分王之爱邦统未昭则豫有主器之属下议乐之诏以考钟石之和置冩书之官以缀经坟之学迩英敷席图讲艺也凝机祓字资味道也藻思粹发穷圣作也飞毫洒落肆天纵也知声色之靡伐于德义于是乎屏燕饮之娯知雉兎之获殚于精神于是乎絶盘游之欲念组织之勤则却服御之华念土木之费则损宫室之丽西羗阻命不欲乆戍劳师而遂纳玉闗之誓南蜒肆奸不欲深入薄冦而自致藁街之僇时则有隃沙轶漠卓荦之贡委应图合谍沕潏之瑞丛四十二年于兹可谓海内大治矣窃迹羲皇之前夐虖莫索其详自诗书之载揆厥所元终都攸卒未有如兹之盛者也方将勤鸿休受永佑岂图神机歘厌邦衅上延仙鼎已成不返荆山之御玊衣虽在空陈渭水之游嘉原既新同轨迫至张鳯葢于北极引龙輴之西巡此万国所以摧心三灵为之变色有司繇是饬旧典册丕称皇哉铄乎几有以绥王灵而炳帝烈也谨按谥法一民无为曰神经天纬地曰文通达先知曰圣保大定功曰武昭临四方曰明慈惠爱亲曰孝若乃羣生啿啿鼓之舞之不知至化之所自然非至神虖制礼作乐际天接地燠然而大备非至文乎永惟宗庙之奉实发先识以建大本非至圣乎戴白之老不识兵革之警非至武乎遐末荒昧之情格于听闻而无所遗非至明乎惇叙九族以述夫祖先之志非至孝乎粤庙号之建尚矣惟其歴古圣贤之君莫不极所以尊明令显之称又或至于代相袭之夫仁者圣人之盛德岂独未有以当之耶抑当时鸿儒巨学乃畧于稽求将天之所启期以克配大行之庙乎诗云维天之命于穆不已此之谓与惟功以创业为祖德以守成为宗皆尊尊之大谊也大行皇帝尊谥冝天锡之曰神文圣武明孝皇帝庙曰仁宗臣谨议  

成肃皇后谥议【`卫泾`】  

臣闻论母后之极致者莫大乎尽事尊之孝而飨重闱之飬备母道之纯全者莫大乎阅亲传之盛而兼拥右之功故礼义致化周诗所以载二南之本光大含弘羲易所以赞重坤之象盖后妃之德始于闺门刑于邦家垂于来裔其体则一而其用有三承顺于上则欲殚其妇道之勤儆戒于中则欲观其内则之助保艾尔后则欲求其孙谋之诒三者备而后二南无余藴坤道无遗功矣书契以来位配于方祗礼崇于东朝为国寿母就安长乐者何代无之至于原始要终善并美具则在昔盛时未有考焉故养莫严于舅姑而或罕全乎逮事之敬庆莫长于祚嗣而或莫遂乎含饴之乐二妃嫔于有虞亲逢授受之举矣而尧舜非一门之美大任媚于周姜尝为京室之妇矣而文孙不并世而隆夫惟天功靳于浑全人道难乎具备簮緌族系四世祖孙全者有几矧夫涂山沙麓之兴大明思齐之作以言乎奉亲则克共孝敬于三朝之上以言乎齐家则辅佐忧勤于三纪之久以言乎荫佑则翊扶神器于再传之际皇乎休哉兼而全之未有如太皇之盛者也恭惟大行太皇太后端靖而诚荘淑圣而柔令惠问光于彤筦慈仪冠乎六宫逰娯之事希従图史之箴自警纮綖是则苹藻必躬化始闺阃风行邦国有亷退之节有徽嘉之行迹其垂髫之初体相多异则有以着俔天之表受册之夕日华宣明则有以彰天作之合母育累朝寿盈七袠归荣衍于六字寳册侈乎四上尊崇之养康宁之福奂乎不可尚已若乃发扬其鲜俪之休推美其难名之懿则若此之类殆未能髣髴其万一焉伊昔思陵康强暇豫克巽大位无愧陶唐重华恊帝晨昏定省共为子职行过曽闵时惟太皇克修壸职鸡鸣问安而喜忧有常盥栉佐馂而旨甘必进纪千秋之节则每从于鳯辇上万岁之觞则克恱于龙颜严君既乐圣嗣之无违永寿益喜椒涂之尽爱于是五日一朝之礼风雨弗渝两宫九闰之余毫厘无间及乎勋华厌代慈福永年传归于子已居太母之尊思媚诸姑犹执寝门之敬以至疾视汤液丧执衰麻始终之际无遗恨焉此则送往事居妇道昭矣洪惟阜陵朝听夕访如汤日新履革衣绨如禹服菲恤孤逮鳏如文怀保时惟太皇基迹潜邸谨礼度严内外脱簮之诫形于诞吿有以相励精之勤损常仪裁妄费三澣之衣数年不易有以佐克已之俭遵伤生之戒推不忍之心日膳一羊上章恳免有以广爱物之仁是以人伦既正朝廷既治隆干淳熙之政薄海仰宵旰之诚二十八年之间当宁无声色之迹逮夫赞干刚之断决震子之策相与齐踪于揖逊而不以脱屣为太遽奉承高蹈于希夷而不以澹泊为难能三圣相授千古同符此则自家刑国内助着矣绍熙五■〈礻冀〉烈祖奄弃而遐升光庙茕然而在疚慈皇独断于心宪圣恊谋于内时惟太皇一德一心是翊是保神孙御极式遵慈训不絿不竞无偏无陂皇嗣既立资善肇开绿车娯侍圣情怿愉风流笃厚衣食滋植暨至边隅有警供亿浩穰出私帑钱给战士费其视衣大练衣无闗政之心殆有过焉此则垂休罔极而诒谋逺矣是以初定长秋之序则禀命于庭闱再举鸿名之典则归尊于仪范未原内禅之助则极言其保右斯三者繇汉厯唐亶未前闻惟皇天佑于我家惟我宋代有贤后是以大行太皇太后全前世之所未能全备昔人之所未能备易诗所载二南重坤之徳圣人复起不可有加矣揆厥始初序冠四妃岁踰一纪和平逮下久而始正位号则闗雎之乐得淑女也派分江左胄本高华而述其世绪慊然形于抑损则葛覃之不忘母家也外门之无私谒也蹈和率礼夫岂一端哉盛德至善则昉于前三者矣春朝介寿将举缛仪忽騩驭之上宾痛仙逰之莫返因山有制先逺吿期皇上遹绳祖武躬执通丧申诏礼官稽经诹律节惠易名统于所尊率循彛典谨按谥法妇徳均一曰成夙夜警戒曰敬能执妇道曰严因严敎敬曰肃夫徽音懿铄演迤四世垂范作则与宋无疆非成之大乎饬正宫壸宣畅阴教上惠于宗公下庇于云仍非肃之至乎窃惟绘画日月形容天地模拟有限而德美无穷扬厉铺张姑述臣子之职而已大行太皇太后宜以宗庙之命锡之曰肃成皇后  

## 文章辨体彚选卷一百五十八

（明）贺复征 编  

○谥议四  

朱公叔私谥议【`汉蔡邕`】  

汉益州刺史南阳朱公叔卒门人陈季珪等议所谥云冝曰忠文子陈留蔡邕议曰昔在圣人之制谥也将以劝善彰恶俾民兴行贤愚臧否依事从实虽文武之美幽厉之秽罔不具存自王公以降至于列国大夫皆用配号传于无穷秦以世言谥而黜其事汉兴以来唯天子与五等之爵然后有之公卿大臣其礼阙焉厯世弥久莫之或修益州府君贯综典术率由旧章始与诸儒考礼定仪加陈留府君以益州之谥是后覧之者亦无间焉今子亶纂袭前业不忘遗则孝既至矣礼实宜之谨览陈生之议思忠文之意参之羣典稽之谥法夫万类莫贵乎人百行莫美乎忠故夏后氏正以人统教以忠德然则忠也者人徳之至也而犹有三焉孔子曰进思尽忠又曰臣事君以忠奉上之忠也曰为人谋而不忠乎又曰忠焉能勿诲乎谋诲之忠也春秋左传曰小大之狱必以情情忠之属也又曰上思利人曰忠抚下之忠也三者人之则也而忠行乎其中益州府君自始事至没身忠言不辍乎口忠谋不已乎心其在帝室正身危行言如砥矢策合神明蹇蹇之諌文章具存奉上忠矣其在部臣匡救善导精白一心疑不我听者果有踬覆不测之祸谋诲忠矣爰牧益州时值凶荒劳心苦思勤恤庻事诛毙贪暴纠戢贵党虽则强御当官能行夫岂淫刑将有利也发墓盗柩议而不罪夫岂漏奸察以情也抚下忠矣位在牧伯职据纳言秉权食禄实有年数而居无畜好财货不益旧粝食布衾槩谓之精丽者昔鲁季孙行父卒宰庀家器无衣帛之妾无食粟之马君子曰相三君矣而无私积可不谓忠乎而谥曰文子春秋外传曰忠文之实也然则文忠之彰也忠以为质文以彰之事通议合两名一致是忠贞俭之称文也邾子籧篨卜迁于绎史曰利于民不利于君公曰民茍利矣孤亦与焉于是迁而遂卒谥曰文公是危身利民之称文也卫大夫孔圉谥曰文子子贡疑焉惟敏而好学不耻下问仲尼与之是勤学好问之称文也府君所在屡以忤违阽以深患茍除民害死生以之前后三黜一罹疾废于是危矣兼包六典命世作师犹复宗事赵叟示有攸尊能下问矣有一于此犹可以称况乃忠兼三义文备三徳于古志不悖而谥法亦曰宜矣本议曰忠文子按古之以子配谥者鲁之季文子孟懿子卫之孔文子公叔文子皆诸侯之臣也至于王室之卿大夫其尊与诸侯并故以公配春秋曰刘卷卒塟刘文公公羊传曰刘卷者何天子大夫也经又曰王子虎卒左传曰王叔文子卒而如同盟礼也此皆天子大夫得称其礼与同盟诸侯敌体故也又礼縁臣子咸欲尊其君父故虽侯伯子男之臣自称其君咸得曰公及其卒也异国之人称之皆然是以邾子许男称公以葬春秋之正义也以例言之则府君王室亚卿也有王叔刘氏之比以臣子之辞言之则有邾许称公之文虽无土而其位是也今曰公犹可若称子则降等多矣惧礼废日乆将诡时听周有仲山甫伯阳嘉父优老之称也宋有正考父鲁有尼父配谥之称也春秋曰孔父而曰伯某父亡之称也父虽非爵号与天子诸侯咸用优贤礼同顺乎门人臣子所称之宜可于公父之中择一处焉使不得称子而已  

渊颕呉先生私谥议【`明宋濓`】  

传曰物生而后有象象而后有滋滋而后有数数成而文见矣是则文者固囿乎天地之中而实能卫翼乎天地品裁六度叶和三灵敷陈五彛开道四德何莫非文之所为而所谓文者非他道而已矣故圣人载之则为经学圣人者必法经以为文譬之于木经其区干者与文其柯条者与安可以岐而二之也自史氏失职以训故列之儒林以辞章书之文苑虽□昭后世之弊而矢之古义葢逺矣有□长卿书院山长呉公先生风裁峻朗才猷允茂潄六艺之芳润为一代之文英□□之勤汗简日积于诗书则科分脉终而□□凡于春秋则脱略三传而发其藴于诸子则研核真伪而□其言于三史则析分义例而严其断藻缋所及无物不华汪如大江峻如乔岳激如雷电和如春阳其妙用通于造化其□□□□若应龙之不可羁观其所志直欲等秦汉而上之凡□□□□无根之学孱弱不振之章皆不足闯其藩垣而逐其□□□也呜呼盛哉门生学子佥曰经义玄深非渊而何文辞贞敏非颕而何于是私谥曰渊颕先生云门人金华宋濓等谨议  

## 文章辨体彚选卷一百五十九

（明）贺复征 编  

○奏状一  

徐师曾曰按刘勰云状者陈也条具其事陈之于上也辞有散文有四六  

请逥前任司职田粟施贫人粥状【`唐王维`】  

右臣比见道路之上冻馁之人朝尚呻吟莫填沟壑陛下圣慈怜悯煑公粥施之顷年以来多有全济至仁之徳感动上天故得年谷颇登逆贼皆灭报施之应福佑昭然臣前任中书舎人给事中两任职田并合交纳近奉恩勅不许并请望将一司职田逥与施粥之所于国家不减数粒在穷窘或得再生庶以上福圣躬永弘寳祚乃望令刘晏分付所由讫具数奏闻如圣恩允许请降墨勅  

举处士张季秀状【`元结`】  

臣州僻在岭隅其实邉裔土风贪于货贿旧俗多习吏事独季秀能介直自全退守廉让文学为业不求人知寒馁切身弥更守分贵其所尚愿老山林臣切以兵兴已来人皆趋竞茍利分寸不愧其心则如季秀者不可不加褒异臣特望天恩令州县取其穏便与造草舎十数间给水田一两顷免其当戸徭役令得保遂其志此实圣朝旌退让之道亦为士庶识廉耻之方谨录奏闻  

请给将士父母粮状【`元结`】  

当军将二千人父随子者四人母随子者二十八人以前件如前将士父母等皆因丧乱不知所归在于军中为日亦久夫孝而仁者可与言忠信而忠信者可以全义勇岂有责其忠信使之义勇而不劝之孝慈恤以仁惠今军中有父母者皆共分衣食先其父母寒馁日甚未甞有辞其将士父母等伏望各量事给其衣食则义有所存恩有所及俾人感劝实在于此谨录状上  

奏复七圣谥号状【`颜真卿`】  

谨按礼记曰先王谥以尊名节以一惠故行出于已而名生于人使夫善者劝而恶者惧也而虞夏之质殷周之文至矣而禹汤文武之君咸以一字为谥言文则不称武言武则不称文岂圣徳所不优乎盖羣臣称其至者是以子不得议父臣不得议君天子崩则臣下制谥于南郊明受之于天也诸侯薨则太子赴告于天子明受之于君也至于周室卑大朴散谥始以两字为重人或以虚美为荣汉承战国余烈参而用之君臣易名事归至当少不以为贬多不以为褒虽众美所归可一言而尽矣魏晋以降盖不足征圣唐钦明宪章周汉爰初创业顺考古道高祖谥太武用汉制太宗谥曰文用周道也名正理顺垂之无穷上元中政在宫壸乱名改作始建神尭文武大圣之号盖非髙宗之所获已玄宗之末奸臣窃柄析言而乱旧法轻议以改鸿名遂广累圣之谥有加至十一字者皇帝则悉有大圣之号皇后则皆有顺圣之名使言之者惑于今行之者异于古非旧制也其后剑门下罪已之诏叙高祖以下累圣悉用旧谥则玄宗悔已徃之失亦已明矣寳应中二圣山陵有司请谥事不师古变而行权去古质而尚浮华舎旧名而广新谥谓一名不足以节惠乃十倍于古焉而累圣谥名悉以字多者为定是废高祖太宗之令岂曰爱君今制谥非古人皆知之有司因循其事而无敢言者假使当今守之而不改后人议之以为非然所失岂不大哉何者臣子之于君父莫不欲广其美称先王制礼不敢过也故至敬无文至文尚质质之数极于一尭舜之美足以彰矣文之数极于二孝文孝景之徳亦已明矣质则近古文则近今此高祖太宗所以更用其法后世所宜守之法也非天下之至圣其孰能定之此天皇所以兴圣王而正鸿名太宗所以待孝孙而修废典微臣所以守经义而崇圣朝陛下宜奉天心继先太宗之志使子孙蒙其法而万代守之此天下之能事也臣愚以为高祖以下累圣谥号悉宜取初谥为定谨按旧制宜上高祖为武皇帝太宗为文皇帝高宗为天皇太帝中宗为孝和皇帝睿宗为圣真皇帝其二圣谥名字数大广有逾古制臣愚谨择其美称而正之谨按谥法秉徳不回曰孝照临四方曰明宜上玄宗为孝明皇帝又按谥法圣善周闻曰宣宜上肃宗为孝宣皇帝仍准汉魏及国朝故事于尚书省议定奏御夫文弊则救之以质至敬也名惑而反之以正至明也祖作之而孙述之至孝也三者备矣然后能立天下之大本正天下之大名建天下之大业能事毕矣伏惟皇帝陛下详择  

奏元皇帝祧迁状【`颜真卿`】  

王制天子七庙三昭三穆与太祖之庙而七又礼器云有以多为贵者天子七庙又伊尹曰七世之庙可以观徳此经典之明证也七庙之外则又曰去祧为坛去坛为墠故歴代儒者制迭毁之礼皆亲尽宜毁伏以太宗文皇帝七代之祖高祖神尭皇帝国朝首祚万叶所承太祖景皇帝受命于天始封于唐元本皆在不毁之典代祖元皇帝地非开统亲在七庙之外代宗皇帝升祔有曰元皇帝神主礼令祧迁或议者以祖宗之名难以迭毁昔汉朝廷近古不敢以私灭公故前汉十二帝为祖宗者四而已至后汉渐违经意子孙以推美为先自光武以下皆有庙号则祖宗之名莫不建也安帝以谗害大臣废太子及崩无上宗之奏后自建武以来无毁者因以陵号称宗至桓帝失徳尚有尊号故初平中左中郎蔡邕以和帝以下功徳无殊而有过差不应为宗及余非宗者追尊三代皆奏毁之是知祖有功宗有徳存至公之议非其人不居本三代立礼之本也自东汉已来则此道丧矣魏明帝自称烈祖论者以为逆自称祖宗故近代此名悉为庙号未有子孙践祚而不祖宗先王者以此明之则不得独据两字而为不祧迁之证假令传祚百代岂可上存百代以为孝乎请以三昭三穆之义永为通典寳应二年升祔玄宗肃宗则献祖懿祖已从迭毁伏以代宗睿文孝皇帝卒哭而祔则合上迁一室元皇帝代数已逺其神主凖礼祧而禘祫之时然后飨祀  

## 文章辨体彚选卷一百六十

（明）贺复征 编  

○奏状二  

论叙迁幸之繇状【`唐陆贽`】  

臣前日蒙恩召见陛下叙说泾原叛卒惊犯宫阙及初行幸之事因自克责辞旨过深臣奏云陛下引咎在躬诚尭舜至徳之意臣切有所见以为致今日之患者羣臣之罪也陛下又曰卿以君臣之礼不忍归过于朕故有此言然自古国家兴衰皆有天命今遇此厄运虽则是朕失徳亦应事不繇人未及对诏之间陛下遂言及宗祧涕泗交集主忧臣愤人情之常情激于衷不觉呜咽旋属游瓌请对臣言未获毕辞今輙上烦以尽愚恳臣所谓致今日之患是羣臣之罪者非敢徒饰浮说茍寛圣懐事皆有繇言庶可复自胡羯称乱遗患未除朝廷因循久务容养事多僣越礼阙朝会陛下神武统天将壹区宇乃命将帅四征不庭凶渠稽诛逆将继乱兵连祸结行及三年兴师四方无逺不暨父子诀别夫妻分离一人征行十室资奉居者有馈送之苦行者有锋刃之忧去留骚然而闾里不行矣聚兵日众供费日多常赋不充乃令促限促限才毕复命加征加征既殚又使别配别配不足于是榷算之科设率贷之法兴禁防滋章条目纎碎吏不堪命人无聊生农桑废于追呼膏血竭于笞棰市井愁苦室家怨咨兆庶嗸然而羣邑不宁矣邉陲之戍用保封疆禁卫之师以备廵警二者或阙则生戎心国之大防莫重于此陛下急于靖难累遣东征邉备空虚亲军寡弱寻又搜阅私牧以取马簿责将家以出兵凡有私牧者例元勲贵戚之门所谓将家者皆统帅岳牧之徒是乃甞蒙亲委或着忠劳复除征徭固有常典今忽夺其畜牧其子孙有乞假以给资装有破产以营卒乗道路凄悯部曲感伤贵位崇勲孰不解体加以聚敛之法毂下尤严邸第侯王咸输屋税禆贩夫妇毕算缗钱贵而不见优近而不见异其为愤戚又甚诸方诛求转繁庶类恐惧兴废无已羣情动揺朝野嚣然而京邑关畿不宁矣陛下又以百度废弛志期肃清持义以掩恩任法以成理神断出于太速睿察失于太精断速则多怨于人而疑似之间不容辨也察精则多猜于物而臆度之际未必然也多怨则重臣惧祸反侧之衅易生多猜则羣下防嫌茍且之风渐扇是以叛乱继起怨讟并兴非常之虞亿兆同虑惟陛下穆然凝邃独不得闻至使凶卒鼔行白昼犯阙重门无结草之御环卫无谁何之人自古祸变之兴未有若斯之易岂不以乗我间隙因人携离哉陛下有股肱之臣有耳目之任有诤諌之列有备卫之司见危不能竭其诚临难不能効其死所谓致今日之患羣臣之罪者岂徒言与圣旨又以国家兴衰皆有天命今遇此厄运应不繇人者臣志性介劣学识庸浅凡是占算秘术即不渉其源流至于兴衰大端则甞闻诸典籍书曰天视自我人视天听自我人听又曰徳惟一动罔不吉徳二三动罔不凶惟吉凶不僣在人惟天降灾祥在徳又曰天难谌命靡常常厥徳保厥位厥徳靡常九有以亡此则天所视听皆因于人天降灾祥皆考其徳非于人事之外别有天命也故祖伊责纣之辞曰我生不有命在天武王数纣之罪曰吾有命罔惩其侮此又舍人事而推天命必不可之理也易曰自天佑之吉无不利仲尼以为佑者助也天之所助者顺也人之所助者信也履信思乎顺又以尚贤是以自天佑之吉无不利又曰危者安其位者也亡者保其存者也乱者有其理者也故君子安而不忘危存而不忘亡理而不忘乱是以身安而国家可保又曰视履考祥又曰吉凶得失之象也夫易之为道穷变知化其于性命可谓研精及乎论天人佑助之繇辨安危理乱之故必本于履行得失而吉凶之报象焉此又天命繇人其义明矣春秋传曰祸福无门唯人所召又曰人受天地之中以生所谓命也是以有动作威仪礼义之则以定命能者养之以福不能者败以取祸礼记引诗而释之曰大雅云殷之未丧师克配上帝仪监于殷骏命不易言得众则得国失众则失国也又引书而释之曰康诰曰惟命不于常言善则得之不善则失之此则圣哲之虑六经会通皆谓祸福繇人不言盛衰有命盖人事着于下而天命降于上是以事有得失而命有吉凶天人之间影响相凖诗书已后史传相承理乱废兴大略可纪人事理而天命降乱者未之有也人事乱而天命降康者未之有也六经之教既如彼歴代之明验又如此尚恐其中有可疑者臣请复以近事征之自顷征讨颇频刑网稍宻物力竭耗人心惊疑如居风涛汹汹靡定上自朝列下达蒸黎日夕族党聚谋咸忧必有变故旋属泾原叛卒果如众庶所虞京师之人动逾亿计固非悉知算术皆晓占书则明致冦之繇未必尽关天命伏惟陛下鉴既徃之深失建将来之令图拯宗社阽危刷亿兆愤耻在于审察时变博询人谋王化聿修天佑自至恐不宜推引厄运谓为当然挠追咎之诚沮维新之望臣闻理或生乱乱或资理有以无难而失守有因多难而兴邦理或生乱者恃理而不修也乱或资理者遭乱而能惧也无难失守者忽万机之重而忘忧畏也多难兴邦者渉庶事之艰而知敕慎也今生乱失守之事则既徃不可复追矣其资理兴邦之业在陛下勉励而谨修之当至危至难之机得其道则兴失其道则废其间不容复有所悔也惟陛下勤思焉熟计焉舍已以从众焉违欲以遵道焉逺憸佞而亲忠直焉推至诚而去诈逆焉杜谗沮之路广諌诤之门焉扫求利之法务息人之术焉录片善片能以尽羣材焉忘小瑕小怨俾无弃物焉斯道甚易知甚易行不劳神不劳力但在约之于心耳又陛下天资睿哲有必致之具安得舍而不为哉斯道夕誓之于心则可以感神明动天地朝施之于事则可以服庶类懐万方何忧乎乱人何危乎厄运何患乎天下不宁昔古公以避狄而兴周文以百里而王是乃因危难而恢盛业繇僻小而阐王图况陛下禀英姿乗寳歴四海之利权繇已列圣之徳泽在人茍能增修蔑有不济至如东北羣孽荏苒逋诛泾原乱兵仓卒犯禁盖上天保佑陛下恐陛下神武果断有轻天下之心使知艰难将永福祚耳伏愿悔前祸以答天戒新圣化以承天休勿谓时踵厄运而自疑勿谓事不繇人而自解勤励不息足致升平岂止荡涤妖氛旋复宫阙而已臣愚不胜区区忧国奉君之至诚有所切辞不觉烦伏惟陛下不以人废言不以言废直千虑一得或有取焉  

奉天论前所答奏未施行状【`陆贽`】  

臣某言贼泚逋诛尚穴宫禁陛下思念宗庙痛伤黎元仁孝交感至于愤激猥以急务下询微臣臣虽鄙懦尊慕仁义荷陛下知已之遇感陛下思理之诚愚衷所懐承问輙发不以浅深自揆不以喜怒上虞诚缺于周防承顺之规是亦忠于陛下一至之分也前奉诏问寻具上陈请延羣臣稍与亲接广谘访之路开諌诤之门通拥郁之情弘采拔之道自献答奏迨兹弥旬不闻施行不赐酬诘未审宸音以为何如昧于忖量但务竭尽恐犹辞理蹇拙不能畅达事情慺慺血诚伏愿披沥显烦黩冒岂不惭惶盖犬马感恩思効之心睠睠而不能自止者也臣闻立国之本在乎得众得众之效在乎见情故仲尼以谓人情者圣王之繇言理道所繇生也是则时之否泰事之损益万化所系必因人情情有通塞故否泰生情有厚薄故损益生通天下之情者莫智于圣人尽圣人之心者莫深于易象其别卦也干下坤上则曰泰干上坤下则曰否其取象也损上益下则曰益损下益上则为损干为天为君坤为地为臣天在下而地处上于位乖矣而反谓之泰者上下交故也君在上而臣处下于义顺矣而反谓之否者上下不交故也气不交则庶物不育情不交则万邦不和天气下降地气上腾然后岁功成君泽下流臣诚上达然后理道立损益之义亦繇是焉上约已而裕于人人必悦而奉上矣岂不谓之益乎上蔑人而肆诸已人必怨而叛上矣岂不谓之损乎然则上下交而泰不交而否自损者人益自益者人损情之得失岂容易哉故喻君为舟喻人为水水能载舟亦能覆舟舟即君道水即人情舟顺水之道乃浮违则没君得人之情乃固失则危是以古先圣王之居人上也必以其心从天下之心而不敢以天下之人从其欲乃至兢兢业业一日二日万几夫几者事之微也以圣人之徳天子之尊且犹慎事之微乃至一日万虑岂不以居上接下惧失其情与书曰人心惟危道心惟微微则万几之虑不得不精也危则覆舟之戒不得不慎也夫揆物以意宣意以言言或是非莫若考于有迹迹或成败莫若验于已行自昔王业盛衰君道得失史册尽在粲然可征与众同欲靡不兴违众自用靡不废从善纳谏靡不固逺贤耻过靡不危故诗书称尭徳则曰稽于众舍已从人数舜之功则曰眀四目达四聪言务同欲也序禹之所繇兴则曰益赞于禹禹拜昌言述汤之所以王则曰用人惟已改过不吝言能纳谏也歌文王作周则曰济济多士文王以宁美武王克殷则曰乱臣十人同心同徳言皆从善也尭舜禹汤文武此六君者天下之盛王也莫不从諌以辅徳询众以成功是则徳益盛者虑益微功愈高者意愈下及代之衰也则道亦反焉故书曰纣有亿兆夷人离心离徳言违众也诗曰女炰烋于中国敛怨以为徳不明尔徳时无背无侧尔徳不明以无陪无卿又曰虽无老成人尚有典刑曾是莫聴大命以倾言逺贤也书曰谓人莫已若者亡诗曰惟彼不顺自独俾臧自有肺肠俾民卒狂言自用也前史数桀纣之恶曰强足以拒谏辩足以饰非言耻过也考得失于已行之迹览盛衰于已验之符孰失道而不衰孰得理而不盛报应以类影响不差胡可不则而象之儆而畏之乎粤自秦汉暨于周隋其间将歴千祀代兴者非一姓继覆者非一君虽所遇殊时所为异迹然失众必败得众必成与尭舜禹汤同务者必兴与桀纣幽厉同趋者必败全失众则全败全得众则全成多同于善则功多甚同于恶则祸甚善恶从类端如贯珠成败象行明若观火此歴代之元龟也尚恐议者曰时异事异臣请复为陛下粗举近效之尤章章者以辨焉太宗文皇帝以天纵之才有神器之重武定祸乱文致太平威行如雷霆明照侔日月英略施于百胜圣功被于九歌固非世品之所度量常情之所钻仰然犹兢兢畏慎惧失人心毎戒臣下献规恒以危亡为虑夙兴聴理日旰忘劳公卿迭趋庭奏庶务评议得失与众共之下无滞情上无私断退朝之暇宴接侍臣谘访谋猷询求过阙或论徃古成败或问人间事情毎言及暗主乱朝则省惧自戒言及贤君理代则企竦思齐言及稼穯艰难则上下相匡务遵勤俭言及闾阎疾苦则君臣同虑议息征徭懋徳惩违触类滋长尚恐过言谬举既徃难追毎召宰相平章必遣谏官俱入小大颇失随即箴规得一善则遽命甄升听一諌必明加褒锡故得时无阙事人乐输诚又引文学之流更直宿于内署或讲求典礼或讽诵诗书毎至夜分情忘厌倦夫以太宗之徳美贞观之理安且犹务得人心其勤若此是则人心之于理道可一日而不接乎高宗始年亦亲听纳故当时翕然归美以为有贞观之风兼赖遗泽在人先范垂裕幸无改作俗以阜康数十年间天下无事承平之业滋久倦勤之意颇彰燕居益深接下弥简前哲之耿光浸逺中宫之威柄渐移卒有嗣圣临朝天授革命岂不以经邦之道阙畴咨于大猷宴安之懐溺偏信于近狎驯致祸变几将倾邦虽乱匪自他然其失一也弊俗一靡余风遂流讫神龙景云之间皆嬖幸乱朝聪眀不达玄宗躬定大难手振宏纲开懐纳忠克已从諌尊用旧老采拔羣材大臣不敢壅下情私眤不敢干公议朝清道泰垂三十年谓化已行谓安可保耳目之娯渐广忧勤之志稍衰侈心一萌邪道并进贪权窃柄者则曰徳如尭舜矣焉用劳神承意趋媚者则曰时已太平矣胡不为乐有深谋逺虑者谓之迂诞惊众有谠言切諌者谓之诽谤邀名至尊収视于穆清上宰养威于廊庙仪曹以颂美为奉职法吏以识旨为当官司府以厚敛为公忠权门以多赂为闻望外宠持窃国之势内宠擅回天之謡祸机炽然焰焰滋甚举天下如居积薪之上人人惧焚而朝廷相蒙曾莫之省日务逰宴方谓有无疆之休大盗一兴至今为梗岂不以忽于戒备逸于居安惮忠鲠之怫心甘谀诈之从欲渐渍不闻其失以至于大失者乎肃宗惩致冦之繇藴拨乱之略虚受广纳同符乎太宗招延询谋辍食废寝洞启诚腑推心与人豁披胸襟忘已应物故得来苏之望允塞配天之业勃兴先皇帝继守恭勤而益之以和惠惠则有感和则有亲虽时继艰屯而众不离析理尚寛大务因循而重作为然于紫宸听朝常限三人奏事亦宣谕徳令课责侍臣或赏其尽规或让以容黙性本仁恕事多含弘谏虽未从且不深责情茍有阻终获上通故君臣相安而人亦小息陛下英姿逸辩迈絶人伦武略雄图牢笼物表愤习俗以妨理任削平而在躬以眀威照临以严法制断流弊日久浚恒太深逺者惊疑而沮命逃死之乱作近者畏慑而偷容避罪之态生君臣意乖上下情隔君务致理而下防诛夷臣将纳忠而上虑欺诞故睿诚不布于羣物物情不达于睿聪臣于徃年曾任御史获奉朝谒仅得半年陛下严邃高居未甞降旨临问羣臣局蹐趋退亦不列事奏陈轩墀之间且未相谕宇宙之广何繇自通虽复例对使臣列延宰辅既殊师锡且异公言未行者则戒以枢宻勿论已行者又谓之遂事不谏渐生拘碍动渉猜嫌繇是人各隠情以言为讳至于变乱将起亿兆同忧独陛下恬然不知方谓太平可致陛下以今日之所覩验徃时之所闻孰真孰虚何得何失则事之通塞备详之矣人之情伪尽知之矣列圣升降之效歴歴如彼当今理乱之繇昭昭如此未有不兴于得众殆于失人裕于佥谐蔽于偏信济美因乎纳谏亏徳繇乎自贤善始本乎忧勤失全萌乎安泰今陛下将欲悔祸徼福去危从安若不循太宗创业之规袭肃宗中兴之理鉴天寳致乱之所以惩今者选幸之所繇则何以孚圣懐彰令闻新逺迩之聴归反侧之心乎前承徳音访及庸鄙敢縁私议輙以献闻自迩以来反复千虑智愚有分信非可移至今拳拳犹滞所见不胜愚诚恳欵谨复布款以闻臣某惶怖死罪谨言  

奉天请数对羣臣兼许令论事状【`陆贽`】  

朝隠奉宣圣旨频览卿表状劝朕数对羣臣兼许令论事辞理恳切深表尽忠朕本性甚好推诚亦能纳谏但縁上封事及奏对者少有忠良多是论人长短或探朕意旨朕虽不受谗譛出外即妄生是非以为威福朕徃日将谓君臣一体都不堤防縁推诚信不疑多被奸人卖弄今所致患害朕思亦无他故却是失在推诚又谏官论事少能慎宻例自矜衒归过于朕以自取名朕从即位以来见奏对论事者甚多大抵皆是雷同道聴涂说试加质问即便辞穷若有竒才异能在朕岂惜拔擢朕见从前已来事祗如此所以近来不多取次对人亦不是倦于接纳卿宜深悉此意者圣徳广大如天包容俯矜狂愚仍赐奬谕嘉臣以恳切目臣以尽忠虽甚庸驽实懐感励夫知无不言之谓尽事君以义之谓忠臣之夙心久以自誓以此为奉上之道以此为报主之资幸逢休眀获展诚愿既免罪戾又为褒称庶奉周旋不敢失坠倘陛下推广此道施及万方咸奬直以矜愚各录长而舍短人之所善谁不如臣自然圣徳益彰羣心尽达愚衷恳恳实在于斯睿眷益深缕宣宻旨备该物理曲尽人情其于虑逺防微固非常识所逮然臣窃谓天子之道与天同功天不以地有恶木而废发生天子不以时有小人而废聴纳帝王之盛莫盛于尭虽四凶在朝而佥议靡辍故曰惟天为大惟尭则之是知人有邪直贤愚在处之各得其所而已必不可以忠良者少而阙于询谋献纳之道也昔人有因噎而废食者又有惧溺而自沉者其为矫枉防患之虑岂不过哉愿陛下取鉴于兹勿以小虞而妨大道也臣闻人之所助在乎信信之所立繇乎诚存诚于心可以俾众无惑存信于已可以教人不欺惟信与诚有补无失一不诚则心莫之保一不信则言莫之行故圣人重焉以为食可去而信不可失也又曰诚者物之终始不诚无物物者事也言不诚则无复有事矣匹夫不诚无复有事况王者頼人之诚以自固而可不诚于人乎陛下所谓失于诚信以致患害者臣窃以斯言为过矣孔子曰可与言而不与之言失人不可与言而与之言失言智者不失人亦不失言繇此言之陛下可审其所言而不可不慎信其所与而不可不诚海禽至微犹识情伪含灵之类固必难诬前志所谓众庶者至愚而神盖以蚩蚩之徒或昬或鄙此其似于愚也然而上之得失靡不辨上之好恶靡不知上之所秘靡不传上之所为靡不效此其类于神也故驭之以智则人诈示之以疑则人偷接不以礼则狥义之意轻抚不以恩则効忠之情薄上行之则下从之上施之则下报之若响应声若影从表表枉则影曲声滛则响邪懐鄙诈而求颜色之不形颜色形而求观者之不辨观者辨而求众庶之不惑众庶惑而求叛乱之不生自古及今未之有也故惟天下至诚为能尽其性能尽其性则能尽人之性若不尽于已而望尽于人众必绐而不从矣不诚于前而曰诚于后众必疑而不信矣今方镇有不诚于国者陛下则兴师以伐之臣庶有亏信于上者陛下则出令以诛之有司顺命诛伐而不敢纵舍者盖以陛下之所有责彼之所无故也向若陛下不诚于物不信于人人将有辞何以致讨是知诚信之道不可斯须去身愿陛下顺守而行之有加恐非所以为悔者也臣闻春秋传曰人谁无过过而能改善莫大焉易曰日新之谓盛徳礼记曰徳日新日日新又日新商书仲虺述成汤之徳曰用人惟已改过不吝周诗吉甫美宣王之功曰衮职有阙惟仲山甫补之夫礼易春秋百代不刋之典也皆不以无过为美而谓大善盛徳在于改过日新成汤圣君也仲虺圣辅也以圣辅而赞扬圣君不称其无过而称其改过周宣中兴之贤主也吉甫文武之贤臣也以贤臣之歌诵贤主不美其无阙而美其补阙是则圣贤之意较然着明唯以改过为能不以无过为责盖为人之行已必有过差上智下愚俱所不免智者改过而迁善愚者耻过而遂非迁善则其徳日新是为君子遂非则其恶弥积斯谓小人故闻义能徙者常情之所难从諌勿咈者圣人之所尚至于赞扬君徳歌述主功或以改过不吝为言或以有阙能补为美中古已降淳风浸微臣既尚谀君亦自圣掩盛徳而行小道于是有入则造膝出则诡辞之态兴矣奸繇此滋善繇此阻帝王之意繇此惑諌臣之罪繇此生媚道一行为害斯甚太宗文皇帝挺秀千古清眀在躬再恢圣谟一变流弊以虚受为理本以直言为国华有面折廷争者必为霁雷霆之威而眀言奬纳有上封献议者必为黜心意之欲而手敕褒扬故得有过必知知而必改存致雍熙之化没齐尭舜之名向若太宗狥中主之常情滞习俗之凡见闻过则美已之短纳諌又畏人之知虽有求理之心必无济时之效虽有悔过之意必无从谏之名此则聴纳之实不殊隠见之情小异其于损益之际已有若此相悬又况不及中材师心自用肆于人上以遂非拒谏孰有不危者乎且以太宗有经纬天地之文有底定祸乱之武有躬行仁义之徳有理致太平之功其为休烈耿光可谓盛极矣然而人到于今称咏以为道冠前古泽被无穷者则从谏改过为其首焉是知諌而能从过而能改帝王之美莫大于斯陛下所谓谏官论事少能慎宻例自矜衒归过于朕者臣以为不宻自矜信非忠厚其于圣徳固亦无亏陛下若纳諌不违则传之适足增美陛下若违谏不纳又安能禁之勿传伏愿以贞观故事为楷模使太宗风烈重光于圣代恐不可谓此为归过而阻絶直言之路也臣闻虞舜察迩言故能成圣化晋文聴舆诵故能恢霸功大雅有询于蒭荛之言洪范有谋及庶人之义是则圣贤为理务询众心不敢忽细微不敢侮鳏寡侈言无验不必用质言当理不必违逊于志者不必然逆于心者不必否异于人者不必是同于众者不必非辞拙而效速者不必愚言甘而利重者不必智是皆考之以实虑之以终其用无他惟善所在则可以尽天下之理见天下之心夫人之常情罕能无惑大抵蔽于所信阻于所疑忽于所轻溺于所欲信既偏则聴言而不考其实繇是有过当之言疑既甚则虽实而不聴其言于是有失实之聴轻其言则遗其可重之事欲其事则存其可弃之人斯并苟纵私懐不稽皇极于以亏天下之理于以失天下之心故常情之所轻乃圣人之所重图逺者先验于近务大者必慎于微将在愽采而审用其中固不在慕高而好异也陛下所谓比见奏对论事皆是雷同道聴涂说者臣窃以众多之议足见人情必有可行亦有可畏恐不宜一槩轻侮而莫之省纳也陛下又谓试加质问即便辞穷者臣恐陛下虽穷其辞而未尽其理能服其口而未服其心何以知其然臣毎读史书见乱多理少因懐感叹甞试思之窃谓为下者莫不愿忠为上者莫不求理然而下毎苦上之不理上毎苦下之不忠若是者何两情不通故也下之情莫不愿达于上上之情莫不求知于下然而下恒苦上之难达上恒苦下之难知若是者何九弊不去故也所谓九弊者上有其六而下有其三好胜人耻闻过骋辨给衒聪眀厉威严恣强愎此六者君上之弊也謟谀顾望畏愞此三者臣下之弊也上好胜必甘于佞辞上耻过必忌于直谏如是则下之謟谀者顺旨而忠实之语不闻矣上骋辨给必剿说而折人以言上衒聪眀必臆度而虞人之诈如是则下之顾望者自便而切磨之辞不尽矣上厉威必不能降情以接物上恣愎必不能引咎以受规如是则下之畏愞者避辜而情理之说不申矣夫以区域之广大生灵之众多宫阙之重深高卑之限隔自黎献而上获覩至尊之光景者踰亿兆而无一焉就获覩之中得接言议者又千万无一幸而得接者犹有九弊居其间则上下之情所通鲜矣上情不通于下则人惑下情不通于上则君疑疑则不纳其诚惑则不从其令诚而不见纳则应之以悖令而不见从则加之以刑下悖上刑不败何待是使乱多理少从古已然考其初心不必滛暴亦在乎两情相阻驯致其失以至于艰难者焉昔龙逢诛而夏亡比干剖而商灭宫奇去而虞败屈原放而楚衰臣谓夏殷虞楚之君若知四子之尽忠必不剿弃若知四子之可用必不推违所以至于忍害而舍絶者盖谓其言不足行心不足保故也四子既去四君亦危然则言之固难聴亦不易赵武呐呐而为晋贤臣绛侯木讷而为汉元辅公孙弘上书论事帝使难弘以十策弘不得其一及为宰相卒有能名周昌进谏其君病吃不能对诏乃曰臣口虽不能言心知其不可然则口给者事或非信辞屈者理或未穷人之难知尭舜所病胡可以一酬一诘而谓尽其能哉以此察天下之情固多失实以此轻天下之士必有遗才臣是以窃虑陛下虽穷其辞而未穷其理能服其口而未服其心良有以也古之王者眀四目达四聪盖欲幽抑之必通且求闻已之过也垂旒于前黈纩于侧盖恶视聴之太察唯恐彰人之非也降及末代则反于斯聪眀不务通物情视聴祗以伺罪衅与众违欲与道乖方于是相尚以言相示以智相冒以诈而君臣之义薄矣以陛下性含仁圣意务雍熈而使至道未孚臣窃为陛下懐愧于前哲也古人所以有耻君不如尭舜者故亦以是为心乎夫欲理天下而不务于得人心则天下固不可理矣务得人心而不勤于接下则人心固不可得矣务勤接下而不辨君子小人则下固不可接矣务辨君子小人而恶其言过悦其顺已则君子小人固不可辨矣趣和求媚人之甚利存马犯颜取怨人之甚害存焉居上者易其害而以美利利之犹惧中谷之不蔇况有踈隔而勿接又有猜忌而加损者乎天生蒸人本以为国人之有口不能无言人之有心不能无欲言不宣于上则怨讟于下欲不归于善则凑集于邪圣人知众之不可以力制也故植榜木陈谏鼔列争臣之位置采诗之官以宣其言尊礼义安诚信厚贤能之赏广功利之途以归其欲使上不至于亢下不至于穷则人心安得而离乱兆何从而起古之无为而理者其率用此与茍有理之之意而不知其方茍知其方而心守不一则得失相半天下之理乱未可知也其又违道以师心弃人而任已谓欲可逞谓众可诬谓专断无伤谓询谋无益谓谀说为忠顺谓献替为妄愚谓进善为比周谓嫉恶为嫌忌谓多疑为御下之术谓深察为照物之眀理道全乖国家之颠危可立待也理乱之戒前哲备言之矣安危之效歴代甞试之矣旧典尽在殷鉴足征其于措置施为陛下眀识所择耳伏愿广接下之道开奬善之门弘纳谏之懐励推诚之美其接下也待之以礼煦之以和虚心以尽其言端意以详其理不御人以给不自衒以眀不以先觉为能不以臆度为智不形好恶以招謟不大声色以示威如权衡之悬不逆其轻重故轻重自辨无从而诈也如水镜之设无意于妍蚩而妍蚩自彰莫得而怨也有犯颜谠直者奬而亲之有利口谗佞者踈而斥之自然物无壅情言不苟进君子之道浸长小人之态日消何忧乎少忠良何有乎作威福何患乎妄说是非如此则接下之要备矣其奬善也求之若不及用之惧不周如梓之任材曲直当分如海之归水洪涓必容能小事则处之以小官立大劳则报之以大利不忌怨不避亲不抉瑕不求备不以人废举不以已格人闻其材必试以事能其事乃进以班自然无不用之才亦无不实之举如此则奬善之道得矣其纳谏也以补过为心以求过为急以能改其过为善以得闻其过为眀故谏者多表我之能好谏者直示我之能贤谏者之狂诬明我之能恕谏者之漏泄彰我之能从有一于斯皆为盛徳是则人君之与谏者交相益之道也谏者有爵赏之利君亦有理安之利谏者得献替之名君亦得采纳之名然犹谏者有失中而君无不美唯恐谠言之不切天下之不闻如此则纳諌之徳光矣其推诚也在彰信在任人彰信不务于尽言所贵乎出言则可复任人不可以无择所贵乎已择则不疑言而必诚然后可以求人之聴命任而勿贰然后可以责人之成功诚信一亏则百事无不纰缪疑贰一起则羣下莫不忧虞是故言或乖宜可引过以改其言而不可茍也任或乖当可求贤以代其任而不可疑也如此则推诚之义孚矣微臣所以屡屡尘黩而不能自抑者盖以陛下有拯乱之志而多难未平有务理之诚而庶绩未乂有尭舜聪眀之徳而未光宅于天下有覆载含弘之量而未翕受于众情故臣毎中夜静思无不窃叹而深惜也向若陛下有其位而无必行之志有其志而无可致之资则臣固已从俗浮沉何苦而汲汲如是惟陛下详省所阙亟行所宜归天下之心济中兴之业此臣之愿也亿兆之福也宗社无疆之休也  

奉天论赦书事条状【`陆贽`】  

右隠朝奉宣圣旨并以中书所撰赦书示臣令臣审看可否如有须改张处及事宜不尽并条奏来者臣谨如诏旨详审再三犹惧所见不周兼与诸学士等叅考得失佥以为纲条粗举文理亦通事多循常辞不失旧用于平昔颇亦可行施之当今则恐未称何则履非常之危者不可以常道安解非常之纷者不可以常语谕自陛下嗣承大寳志一中区穷用甲兵竭取财赋甿庶未达于暂劳之意而怨咨已深昊穹不假以悔祸之期而患难继起复以刑谪太峻禁防伤严上下不亲情志多壅乃至变生都辇盗据宫闱九庙鞠陷于匪人六师出次于郊邑奔逼忧危言之痛心自古祸乱所锺罕有若此之暴今重围虽解逋冦尚存裂土假王者四凶滔天僣帝者二竖又有顾瞻懐贰叛援党奸其流实繁不可悉数皇舆未复国柄未归劳者未获休功者未获赏困穷者未暇恤滞抑者未克申将欲纾多难而収羣心唯在赦令诚言而已安危所属其可忽诸动人以言所感已浅言又不切人谁肯懐昔成汤遇灾祷于桑野躬自髠剔以为牺牲古人所谓割髪宜及肤翦爪宜侵体良以诚不至者物不感损不极者益不臻今之徳音亦类于是悔过之意不得不深引咎之辞不得不尽招延不可以不广润泽不可以不弘宣畅鬰湮不可不洞开襟抱洗刷疵垢不可不荡去瘢痕使天下之廓然一变若披重昏而睹朗曜人人得其所欲则何有不从者乎应须改革事条谨具别状同进除此之外尚有所虞窃以知过非难改过为难言善非难行善为难假如赦文至精止于知过言善犹愿圣虑更思所难易曰圣人感人心而天下和平夫感者诚发于心而形之于事事或未谕故宣之以言言必顾心心必副事三者同符不相越踰本于至诚乃可求感事或未致不如勿言一亏其诚终莫能信伏愿陛下先断厥志乃施于辞度其可行而宣之其不可者措之无茍其言以重其悔言克诚而人心必感人心既感而天下自平事何可不详亦何可不务罄输衷恳伏聴圣裁谨进  

奉天请许台省长官举荐属吏状【`陆贽`】  

今月日顾少连延英对回奉密旨卿先奏令台省长官各举属吏近闻外议云诸司所举皆有情故兼受贿赂不得实才此法甚非穏便已后除改卿宜自拣择不得信任诸司者臣以闇劣谬当大任果速官谤上贻圣忧过蒙恩私曲降慈诲感戴循省寝兴不宁縁是宻旨特宣不敢对众陈谢祇禀成命所宜必行恭惟圣规又合无隠茍有未达安敢勿言虽知尘情固不可已夫理道之急在于得人而知人之难圣哲所病聴其言则未保其行求其行则或遗其才校劳考则巧伪繁兴而贞方之人罕进狥声华则趋竞弥长而沉退之士莫升自非素与交亲备详本末探其志行阅其器能然后守道藏用者可得而知沽名饰貎者不容其伪故孔子曰视其所以观其所由察其所安人焉廋哉夫欲观视而察之非一朝一夕之所能也是以前代有乡闾举选之法长吏辟署之制所以眀歴试广旁求敦行能息驰骛也昔周以伯冏为太仆命之曰慎简乃僚罔以巧言令色便辟侧媚其惟吉士是则古之王朝但命其大官大官得自简寮属之明验也汉朝务求多士其选不惟公府辟召而已又有父任兄任皆得为郎选入之初杂居三署台官阙则用补之是则古之郎官皆以任选此其明验也魏晋以后暨于国初采择庶官多由选部惟高位重职考庶官之有成者请而命焉故晋代山涛为吏部尚书中外员品多所启授宋朝以蔡廓为吏部尚书廓先使人谓宰相徐羡之曰若得行吏部之职则拜不然则否羡之答云黄散已下悉已委之廓犹愤恚以为失职遂不之官是则黄门散骑侍郎皆由吏部选授不必朝廷列位尽合简在台司此其明验也国朝之制庶官五品以上制勅命之六品以下则并旨授制勅所命者盖宰臣议奏可而除拜之也旨授者盖吏部铨材署职然后上言诏旨但画闻以从之而不可否者也开元中吏部注拟选人奏置循资格自起居遗补及御史等官犹并列于选曹铨综之例着在格令至今不刋未闻常参之官悉委宰臣拣择此又近事之明验也其后旧典失序幸臣专朝舍佥议而重已权废公举而行私惠是使周行庶品苟不出时宰之意者则进莫致焉任众之道益微进善之途渐隘近者毎须任使常苦乏人临事选求动淹旬朔姑务应用难尽当才岂不以荐举凌迟人物衰少居常则求精太过有急则备位不充欲令庶绩咸熙固亦难矣臣实驽顽一无所堪猥蒙任使待罪宰相虽懐窃位之惧且乏知人之眀自揣庸虚终难上报唯知广求才之路使贤者各以彚征启至公之门令职司皆得自达臣当谨守法度考课百官奉扬聪眀信赏必罚庶乎人无滞用朝不乏才以此为酬恩之资以此为致理之具爰初受命即以上陈求贤审官麄立常制凡是百司之长兼副贰等官及两省供奉之职并因察举劳効须加奬任者并宰臣叙拟以闻其余台省属僚请委长官择选指陈才实以状上言一经荐扬终身保任各于除书之内且标举授之由示众以公眀彰得失得贤则进考增秩失实则夺俸赎金亟得则褒升亟失则黜免非止捜扬下位亦可阅试大官前志所谓达观其所举即此义也自蒙允许即以宣行南宫举人纔至十数或非台省旧吏则是使府佐僚累经荐延多歴事任议其资望既不愧于班行考其行能又未闻其阙败而议者遽以腾口上烦圣聪道之难行亦可知矣陛下勤求理道务狥物情因为举荐非宜复委宰臣简择其为崇任辅弼愽采舆词可谓圣徳之盛者也然于委任责成之道聴言考实之方闲邪存诚犹恐有阙所谓委任责成者将立其事先择其人既得其人慎谋其始既得其始详虑其终终始之间事必前定有疑则勿果于用既用则不复有疑待终其谋乃考其事事愆于素者革其弊而黜其人事叶于初者赏其人而成其美使受赏者无所与让见黜者莫得为辞夫如是则有材者皆得受任以竭其材此圣王委任责成无为而理之道也所谓听言广纳弘接下之规眀目达聪广济人之道欲知事之得失不可不听之于言欲辨言之真虚不可不考之于实言事之得者勿即谓是必原其所得之由言事之失者勿即谓非必穷其所失之理称人之善者必详征行善之迹论人之恶者必公辨为恶之端凡聴其言皆责其实既得其实又察以情既尽其情复稽于众众议情实必叅相得然后信其实奬其诚如或矫诬亦寘眀罚夫如是则言者不壅聴者不劳无浮妄乱教之谈无阴邪伤善之说无轻信见欺之失无潜构不辨之寃此古圣王聴言考实不出戸而知天下之方也陛下既纳臣言而用之旋闻横议而止之于臣谋不责成横议不考实此乃谋失者得以辞其罪议曲者得以肆其诬率是以行触类而长固无必定之计亦无必实之言计不定则理道难成言不实则小人得志国家所病恒必由之昔齐桓公将启霸图问管仲以害霸之事管仲对曰得贤不能任害霸也任贤不能固害霸也固而不能终害霸也与贤人谋事而与小人议之害霸也所谓小人者不必悉懐险诐败覆邦家盖以其意性险邪趣向狭促以沮议为出众以自异为不羣趋近利而昧逺图效小信而伤大道故论语曰言必信行必果硁硁然小人也夫以能信于言能果于行唯以硁硁浅道不克弘通宣尼犹谓其小人管仲尚忧其害霸况又有言行难保而恣其非心者乎此皆任不责成言不考实之弊也圣旨以为外议云诸司所举皆有情故兼受贿赂不得实才者臣请陛下当使所言之人悉陈所犯之状某人受贿某举有情陛下然后以事质于臣臣复以事考于举主若便首伏则据罪施刑如或有辞则付法阅实谬举者必行其罚诬善者亦反其辜自然宪典克明邪慝不作惩一沮百理之善经何必贷其奸赃不加辨诘私其公议不出主名使无辜见疑有罪获纵枉直同贯人何頼焉圣旨有以官长举人法非穏便令臣并自拣择不可信任诸司者伏以宰辅常制不过数人人之所知固有限极必不能偏谙诸士备阅羣材若令悉命羣官理须辗转询访是则变公举为私荐易明扬以暗投傥如议者之言所举多有亲故举于君上且未絶私荐于宰臣岂肯无诈失人之弊必又甚焉所以承前命官罕有不渉私谤虽则秉钧不一或自行情亦由私访所亲转为所卖其弊非逺圣鉴明知今又将狥浮言专任宰臣除吏宰臣不徧谙识踵前须访于人若访于亲朋则自悔其覆车不易前辙之失也若谤于朝列则自求其私荐必不如公举之愈也二者利害惟陛下更详择焉恐不如复委长官慎简寮属所简既少所求亦精得贤有鉴识之名失实当暗谬之责人之常性莫不爱身况于台省长官皆是当朝高选孰肯狥私妄动以伤名取责者乎所谓台省长官即仆射尚书左右丞侍郎及御史大夫中丞是也陛下比择辅相亦多不出其中今之宰相则徃日台省长官也今之台省长官乃将来之宰臣也但是职名暂异固非行业顿殊岂有为长官时则不能举一二属吏居宰臣位则可委择千百具僚物议悠悠其惑斯甚圣人制事必度物宜无求备于一人无责人以不逮尊者领其要卑者任其详是以人主择辅臣辅臣择庶官庶官择佐僚所任愈崇故所择愈少所试渐下故所举渐轻进不失伦选不失类以类则深知实行有伦则杜絶徼求将务求人无易于是故选自卑逺始升于朝者各委长吏任举之则下无遗贤矣寘于周行既任以事者于是宰臣叙进之则朝无旷职矣才徳兼茂歴试不渝者然后人主倚任之则海内无遗士矣夫求才贵广考课贵精求广在于各举所知长吏之荐择是也考精在于按名责实宰臣之叙进是也求不广则下位罕进下位罕进则用常乏人用常乏人则惧旷庶官惧旷庶官则茍取备员是以考课之法不暇精也考不精则能否无别能否无别则砥砺渐衰砥砺渐衰则职业不举职业不举则品格寖微是以贤能之功不克彰也皆失于不广求人之道而务选士之精不思考课之行而望得人之美是以望得弥失务精益麄塞源浚流未见其可臣欲详征旧说伏恐聴览为烦粗举一端以明其理徃者则天太后践祚临朝欲収人心尤务拔擢弘委任之意开汲引之门进用不疑求访无倦非但人得荐士亦得自举其才所荐必行所举輙试其于选士之道岂不伤容易哉然而课责既严进退皆速不肖者旋黜才能者骤升是以当代谓知人之明累朝赖多士之用此乃近于求才贵广考课贵精之效也陛下诞膺寳厯思致理平虽好贤之心有踰前哲而得人之盛未逮往时盖由鉴赏独任于圣聪搜择颇难于公举但启详延之路罕施练核之方遂使先进者渐益凋讹后来者不相接续施一令则谤沮互起用一人则疮痏立成此乃失于选才太精制法不一之患也则天举用之法伤易而得人陛下慎简之规太精而失士是知虽易于举用而不易于茍容则所易者适足广得人之资不为害也不精于法制而务精于选才则所精者适足梗进贤之途不为利也人之才行自昔罕全茍有所长必有所短若录长补短则天下无不用之人责短舍长则天下无不弃之士加以情有憎爱趣有异同假使圣如伊周贤如杨墨求诸物议孰免讥嫌昔子贡问于孔子曰乡人皆好之何如子曰未可也乡人皆恶之何如子曰未可也不如乡人之善者好之其不善者恶之盖以小人君子意必相反其在小人之恶君子亦如君子之恶小人将察其情在审其聴聴君子则小人道废聴小人则君子道消今陛下慎选宰臣必以为重于庶品精择长吏必以为愈于末流及至宰臣献规长吏荐士陛下则但纳横议不稽始谋是乃任以重者轻其言待以轻者重其事且又不辨所毁之虚实不校所议之短长人之多言何所不至将使人无所措其手足岂独选任之道失其端而已乎臣之公言固非为已所惜者致理之道所感者见遇之恩輙因陈谢布露以闻惟陛下幸察之谨奏  

奉天奏李建徽杨惠元两节度兵马状【`陆贽`】  

右懐光当管师徒足以独制凶冦逗遛未进抑有他由所患太强不资傍助比者又遣李晟李建徽杨惠元三节度之众附丽其营无益成功祗足生事何则四军接垒羣帅异心论势力则悬絶高卑据职名则不相统属懐光轻晟等兵微位下而忿其制不从心晟等疑懐光养冦蓄奸而怨其事多凌已端居则互防飞谤欲战则逓恐分功龃龉不和嫌衅遂构俾之同处必不两全强者恶积而后亡弱者势危而先覆灭亡之祸翘足可期旧冦未平新患方起忧危所切实堪疚心太上消慝于未萌其次救失于始兆况乎事情已露祸难垂成委而不谋何以宁乱李晟见机虑变先请移军就东建徽惠元势转孤弱为其吞噬理在必然他日虽有良图亦恐不能自拔拯其危急唯在此时今因李晟愿行便遣合军同徃托言晟兵素少虑为贼泚所邀藉此两军迭为犄角仍先谕旨宻使促装诏书至营即日进路懐光意虽不欲然亦计无所施是谓先人有夺人之心疾雷不及掩耳者也夫制军驭将所贵见情离合疾徐各有适宜当离者合之则召乱当合者离之则寡功当疾而徐则失机当徐而疾则漏策得其要挈其时然后举无败谋措无危势今者屯兵而不肯为用聚将而罔能叶心自为鲸鲵变在朝夕留之不足以相制徒长厉阶析之各竞于擅能或建勲绩事有必应断无可疑解斗不可以不离救焚不可以不疾理尽于此惟陛下图之  

奉天请不置琼林大盈二库状【`陆贽`】  

右臣闻作法于凉其弊犹贪作法于贪弊将安救示人以义其患犹私示人以私患必难弭故圣人之立教也贱货而尊让逺利而尚廉天子不问有无诸侯不言多寡百乗之室不畜聚敛之臣夫岂能忘其欲贿之心哉诚惧贿之生人心而开祸端伤风教而乱邦家尔是以务鸠敛而厚其帑椟之积者匹夫之富也务散发而収其兆庶之心者天子之富也天子所作与天地同生之长之而不恃其为成之収之而不私其有付物以道混然忘情取不为贪散不为费以言乎体则博大以言乎术则精微亦何必挠废公方崇聚私货降至尊而代有司之守辱万乗以効匹夫之藏亏法失人诱奸聚怨以斯制事岂不过哉今琼林大盈自古悉无其制传诸耆旧之说皆云创自开元贵臣贪权饰巧求媚乃言郡邑贡赋所用盍各区分赋税当委之有司以给经用贡献宜归于天子以奉私求玄宗悦之新是二库荡心侈欲萌蒂于兹迨乎失邦终以饵冦礼曰货悖而入者亦悖而出岂非其明效与陛下嗣位之初务遵理道敦行约俭斥逺贪饕虽内库大藏未归太府而诸方曲献不入禁闱清风肃然海内丕变议者咸谓汉文却马晋武焚裘之事复见于当今矣近以冦逆乱常銮舆外幸既属忧危之运宜增儆励之诚臣昨奉使军营出由行殿忽覩右廊之下牓列二库之名矍然自惊不识所以何则天衢尚梗师旅方殷疮痛呻吟之声噢咻未息辛勤守战之効赏赉未行而诸道贡珍遽私别库万目所视孰能忘懐窃揣军情或生觖望试询候馆之吏兼采道路之言果如所虞积憾已甚或忿形谤讟或丑肆讴謡颇含思乱之情亦有悔忠之意是知甿俗昏鄙识昧高卑不可以尊极临而可以诚意感顷者六师初降百物无储外扞凶徒内防危堞昼夜不息迨将五旬冻馁交侵死伤相枕毕命同力竟夷大艰良以陛下不厚其身不私其欲絶甘以同卒伍辍食以啖功劳无猛制而人不携懐所感也无厚赏而人不怨悉所无也今者兵围已解衣食已丰而謡讟方兴军情稍沮岂不以勇夫恒性嗜货矜功其患难既与之同忧而好乐不与之同利茍异恬黙能无咨怨此理之常固不足怪记曰财散则民聚岂非殷鉴与众怒难任蓄怨终泄其患岂徒人散而已亦将虑有构奸鼔乱干纪而强取者焉夫国家作事以公共为心者人必乐而从之以私奉为心者人必咈而叛之故燕昭筑金台天下称其贤殷纣作玉杯百代传其恶盖为人与为已殊也周文之囿百里时患其尚小齐宣之囿四十里时病其太大盖同利与专利异辨察兹理洒濯其心奉三无私以一有众人或不率于是用刑然则宣其利而禁其私天子所恃以理天下之具也舍此不务而壅利行私欲人无贪不可得已今兹二库珍币所归不领度支是行私也不给经费非宣利也物情离怨不亦宜乎智者因危而建安明者矫失而成得以陛下天资英圣傥加之见善必迁是将化蓄怨为衔恩反过差为至当促殄遗孽永垂鸿名易如转规指顾可致然事有未可知者但在陛下能行与否尔能则安否则危能则成徳否则失道此乃必然之理也愿陛下慎之惜之陛下诚能近想重围之殷忧追戒平居之专欲器用取给不在过丰衣食所安必以分下凡在二库货贿尽令出赐有功坦然布懐与众同欲是后纳贡必归有司毎获珍华先给军赏瑰异纤丽一无上供推赤心于其腹中降殊恩于其望外将卒慕陛下以必信之赏人思建功兆庶悦陛下改过之诚孰不归徳如此则乱必靖贼必平徐驾六龙旋复都邑兴行坠典整缉棼纲乗舆有旧仪郡国有恒赋天子之贵岂当忧贫是乃散其小储而成其大储也损其小寳而固其大寳也举一事而众美具行之又何疑焉恡小失多廉贾不处溺近迷逺中人所非况乎大圣应机固当不俟终日不胜管窥愿効之至谨陈冒以闻谨奏  

## 文章辨体彚选卷一百六十一

（明）贺复征 编  

○奏状三  

兴元访续从贼中赴行在官等状【`唐陆贽`】  

右钦溆奉宣圣旨近日徍徍有卑官从山北来皆称自京城偷路奔赴行在大都此辈多非良善有一邢建论说贼中体势语最张皇察其事情颇是窥觇今且令留在一处安置如此之类更有数人若不根寻恐有奸计卿宜商量如何穏便者臣伏以任总百揆者与一职之守不同富有万国者与百揆之体复异盖尊领其要卑主其详尊尚恢弘卑务近细是以练核小事紏察微奸此有司之守也维御万枢选建庶长总纲而众目咸举明迩而羣方自通此大臣之任也愚智兼纳洪纎靡遗葢之如天容之如地垂旒黈纩而黜其聪察匿瑕藏疾而务于包容不示威而人畏之如雷霆不用明而人仰之如日月此天子之徳也以卑而僭用尊道则职废于下以尊而降代卑职则徳丧于上职废则事不举徳丧则人不归事不举者弊虽切而患轻人不归者衅似微而祸重兹道得失所关兴亡知宇宙之大不可以耳目周故清其无为之心而观物之自为也知亿兆之众不可以智力胜故一其至诚之意而感人之不诚也异于是者乃以一人之聴览而欲穷宇宙之变态以一人之防虑而欲胜亿兆之奸欺役智弥精失道弥逺故仲尼述陶唐之盛曰惟天为大惟尭则之周诗美文王之徳曰不识不知顺帝之则是皆覆育万物浑然大同无好无恶不忌不克之谓也项籍纳秦降卒二十万虑其懐诈复叛一举而尽坑之其于防虞亦已甚矣汉高豁达大度天下之士至者纳用不疑其于备虑可谓疏矣然而项氏以灭刘氏以昌蓄疑之与推诚其效固不同也秦皇严卫雄猜而荆轲奋其阴计光武寛容愽厚而马援输其欵诚岂不以虚懐待人人亦思附任数御物物终不亲情思附则感而悦之虽冦雠化为心膂有矣意不亲则惧而沮之虽骨肉结为仇慝有矣臣故曰兹道得失所关兴亡伏惟陛下睿哲文思光被四表孝友勤俭行高百王然犹化未大同俗未至理者良以智出庶物有轻待人臣之心思周万机有独驭区■〈宀禹〉之意谋吞众略有过慎之防明照羣情有先事之察严束百辟有任刑致理之规威制四方有以力胜残之志繇是才能者怨于不任忠荩者忧于见疑着勲业者惧于不容懐反侧者迫于攻讨驯致离叛构成祸灾兵连于外变起于内岁律未平乗舆再迁国家艰屯古未甞有以陛下至圣之徳而遇兹殷忧之期天其或者欲大启睿心儆小失而崇丕业耳臣谓陛下当奉若天意追咎已然凡所致冦之由悉已详知其故将革前弊以消羣疑今承徳音尚袭流误若未悔祸何繇弭灾臣获蒙过知又辱下问若务顺旨是为欺天庸敢指陈庶禆阙漏徃岁初奋师旅四征不庭义烈之徒人思自効舍逆归款者继献于阙下陈谋谏失者争诣于禁门陛下能于此时乗军气之方雄因人心之愿尽辍沐吐哺虚襟坦懐海纳风行不凝不滞功者报之义者旌之直者奬之才者任之其或有志而无补于时敢言而不当其理亦必恕其妄作录其善心率皆优容以礼进退如此则海内风靡翕然归心贤愚咸懐小大毕力蕞尔凶丑曾何足平臣固知久已理安无奉天之幸矣其所以孕祸胎而索义气者在乎独断宸虑专任聪明降附者意其窥觎输诚者谓其逰说论官军挠败者猜其挟奸毁沮陈凶党强狡者疑其为贼张皇献讨者防其漏言进谏者惮其宣谤凡此之类悉贻圣忧咸使拘留谓之安置或诘责而寘于客省或劳慰而延于紫庭虽呵奬颇异其辞然于圏闭一也既杜出入势同狴牢解释无期死生莫测守护且峻家私不通一遭絷维动歴年岁想其痛愤何可胜言繇是归化渐稀而上封殆絶矣狥义之心既沮胁从之党弥坚而贵近之臣徃来之使希望风旨诡辞取容惟揣乐闻不忧失实咸言圣谋深逺策略如神小冦孤危灭亡无日陛下急于诛恶皆谓其事信然穷兵竭财坐待平一人心转溃冦乱愈滋遂致毂下生戎宫闱不守倘陛下能于此际遽敷大号谢过万方叙忠良见忌之寃而举其尤鲠亮者加之厚秩紏阿谀不实之罪而数其极奸妄者处之大刑赏罚既明忠邪毕辨以此临下谁敢不诚以此懐人谁有不服过而能改乱亦遄安臣固知寻复京师必无梁岷之逰矣陛下既阙慎于始又失图于中収之西隅唯在兹日岂可复使一事纰缪一言过差哉今贼泚未平懐光继叛都邑城阙猰■〈犭俞〉迭居关辅郊畿豺狼杂处朝廷僻介于逺郡道路縁歴于连山杖策从君其能有几推心降接犹恐未多稍不礼焉固不来矣若又就加猜刻且复囚拘使反者得辞来者懐惧则天下有心之士安敢复言忠义哉卵胎不伤鳯麟方至鱼鳖咸若龟龙乃逰盖悦近者来逺之资懐小者致大之术也窃料邢建等辈必非助逆之徒假如过有张皇迹渉疑似亦望矜愚惜体屈法裕人并量器能随事甄贷武者措之于戎伍文者付之于宰司大则授以职员次但优其选序必有须离行在难处亲军则或除诸道一官或委诸使录用就其常分各稍加恩古人有言抚我则后虐我则雠惠泽所及讴歌乃归流闻四方孰不欣戴昔赵杀鸣犊圣人辍行燕尊郭隗贤士继徃况乎天子所作天下式瞻一言阻物则天下莫不自疑一事恤人则天下莫不同悦固不可以小失为无损而不悔亦不可以小善为无益而不行小犹慎之矧又非小愿陛下惟事无大小皆以覆车之辙为戒实宗社无疆之休  

兴元初収城论诏浑瑊取褁头内人等状【`陆贽`】  

右徳亮承旨所录散失内人名字令臣撰诏书与浑瑊遣于奉天寻访以得为限仍量与资装速送赴行在者顷以理道乖错祸乱荐踵陛下思咎惧灾忧人罪已屡降大号誓将更新天下之人垂涕相贺惩忿释怨懐仁戴明毕力同心共平多难止土崩于絶岸収版荡于横流殄冦清都不失旧物实由陛下至诚动于天地深悔感于人神故得百灵降康兆庶归徳茍不如此自古何甞有掷弃宫阙失守宗祧继逆于赴难之师再迁于蒙尘之日不踰半岁而复兴大业者乎今渠魁始平法驾将返近自畿甸逺周寰瀛再役疲瘵之甿重伤残废之卒皆忍死扶病倾耳竦肩愿闻徳声翘望圣泽陛下固当感上天悔祸之眷荷烈祖垂裕之休念将士锋刃之殃愍黎元涂炭之酷以致冦为戒以居上为危以务理为忧以复官为急损之又损尚惧汰侈之易滋艰之惟艰犹患戒慎之难久谋始尽善克终已稀始而不谋终则何有夫以内人为号盖是中和末流天子之尊富有宫掖如此等辈实繁有徒但恐伤多岂忧乏使翦除元恶曾未浃辰奔贺徃来道路如织何必自亏君徳首访妇人又令资装送赴行在万目阅视众口流传恐非所以答庆頼之心副惟新之望也夫事有先后义有重轻重者宜务之于先轻者宜措之于后故武王克殷有未及下车而为之者有下车而为之者盖美其不失先后之宜也自翠华播越万姓靡依清庙震惊三时乏祀当今所务莫大于斯诚宜速遣大臣驰传先徃奉迎神主修整郊坛展祀享之仪申告谢之意然后吊恤死义慰犒有功绥辑黎庶优问耆耋安定反仄寛宥胁从宣畅鬰堙褒奬忠直官失职之士复废业之人是皆宜先不可后也至如崇饬服器缮缉殿台抡耳目之娯选巾栉之侍是皆宜后不可先也宜后而先则为先之道丧宜先而后则理国之义差古之兴王必慎于此陛下将务治安又安可不慎乎其散失内人已经数月既当离变之际早为将卒所私其人若稍有知必当自来陈献其人若甚无识求之适使忧虞自因冦乱丧亡颇有大于此者一闻捜索懐惧必多余孽尚繁羣情未一因而善抚犹恐危疑若又惧之于何不有昔人所以舍絶缨而饮盗马者岂必忘其情爱耶盖知君之大体然也以小妨大明者不为天下固多亵人何必独在于此易曰危者安其位者也乱者有其理者也故君子安不忘危治不忘乱是以身安而国家可保也春秋传曰或多难以固其国或无难以丧其邦诚以处危则思安之情切遭乱则求理之志深切于思安深于求理国之固也不亦宜乎及夫居安而骄恃理而怠骄则纵肆其奢欲怠则厌恶于忠言奢欲日行忠言日梗国之丧也不亦宜乎昔卫献出奔久而复国大夫迎于境者执其手而与之言迎于门者颔之而已言其骄怠之易生也齐桓将图霸功管仲戒之以君无忘于在莒惧其情志之易变也今臣亦愿陛下企思危固国如不及惩忘乱丧国如探汤以在莒为书绅之规以衰卫为覆车之鉴则徳为帝范理致时雍与夫贪逸欲而践祸机其利害亦云逺矣所令撰赐浑瑊诏未敢承旨伏候圣裁谨奏  

兴元奏请论浑瑊李晟等诸军兵马不要指授方畧状【`陆贽`】  

右钦淑奉宣圣旨省卿所奏蕃军退归及关中体势理皆切当甚慰朕懐然浑瑊李晟等诸军须有商量规画令其进取朕见欲遣使宣慰卿宜审细条疏速奏来者臣闻将贵专谋兵以竒胜军机遥制则致变戎帅禀命则不威是以古之贤君选将而分任之于阃誓莫干也授之以钺俾专断也夫然故军败则死众战胜则策勲不用刑而师律贞不劳虑而武功立其于委任之体岂不博大哉其于责成之利岂不精核哉自昔帝王之所以夷大难成大业者由此道也其或疑于委任以致断由已为大权昧于责成以指麾顺旨为名将锋镝交于原野而决策于九重之中机会变于斯须而定计于千里之外违令则失顺从令则失宜失顺则挫君之严失宜则败君之众用舍相碍否臧皆凶上有掣肘之机下无死绥之志其于分画之道岂不两伤哉其于经纶之术岂不都谬哉自昔帝王之所以长乱繁刑丧师蹙国者由此道也兹道得失兵家大枢当今事宜所系尤切盖以冦盗充斥乗舆播迁人心有观变之揺王室无自固之重秦梁回缭千里而遥临之以威则力势不制授之以策则阻逺不精顷者骤降诏书教谕羣帅事无大小悉为规裁及乎章表陈诚使臣复命进退迟速率乖圣谋岂皆乐于违忤哉亦由传闻与指实不同悬筭与临事有异故也设使其中或有肆情奸令者陛下能于此时戮其违诏之罪乎臣窃恐未能也陛下复能夺其兵而易置将帅乎臣亦恐未能也是则违命者既不果刑罚从命者又未必叶宜徒费空言秪劳睿虑匪惟无益其损实多何则时方艰屯下凌上替凡在执干戈而卫社稷者皆自谓勲业由已义烈发心安于专行病于羁制陛下宜俯循斯意因而委之遂其所安护其所病敦以付授之义固以亲信之恩假以便宜之权待以殊常之赏其余细故悉勿关言所赐诏书务从简要慎其言以取重深其托以示诚言见重则君道尊托以诚则人心感尊则不严而众服感则不令而事成其势当令智者骋谋勇者奋力小大咸竭其分贤愚各适其懐将自効忠兵自乐战与夫迫于驱制不得已而从之者志气何啻百倍哉夫君上之权特异臣下惟不自用乃能用人其要在顺于物情其契在通于时变今之要契颇具于兹傥蒙究思或有可取谨奏  

驾幸梁州在路论百姓进瓜果请赐帛不与官第二状【`陆贽`】  

右钦淑赍中书所与进瓜果人拟官状示臣仍奉宣圣旨朕所到处欲得人心喜悦试官虚名无损于事宰臣以下商量进拟与亦无妨臣愚以为信赏必罚霸王之资轻爵亵刑衰乱之渐信赏在功无不报必罚在罪无不惩非功而获爵则爵轻非罪而肆刑则刑亵爵赏刑罚国之大纲一纲或棼万目皆弛虽有善理末如之何天寳季年嬖幸倾国爵以情授赏以宠加天下荡然纪纲始紊逆羯乗衅遂乱中原防成岁增策勲日广财赋不足以供赐而职官之赏兴焉职员不足以容功而散试之号行焉青朱杂沓于胥徒金紫普施于舆皁薫莸无辨泾渭不分二纪于兹莫之能整当今所病方在爵轻设法贵之犹恐不重若又自弃将何劝人圣旨以为试官虚名无损于事臣伏恐陛下思之未熟偶有是言傥或谓之信然臣窃以为过矣夫立国之道惟义与权诱人之方惟名与利名近虚而于教为重利近实而于徳为轻凡所以裁是非立法制者则存乎其义至于叅虚实揣重轻并行而不伤迭用而不悖因众之欲度时之宜消息盈虚使人不倦者则存乎其权专实利不济之以虚名则耗匮而物力不给专虚名而不副之以实利则诞漫而人情不趋故国家之制赏典锡货财赋秩廪所以裁实也差品列异章服所以饰虚也居上者必明其义达其变相须以为表里使人日用而不知则为国家之权得矣谨按命秩之载于甲令者有职事官焉有散官焉有勲官焉有爵号焉虽同其类而分其流有四然其掌务而受俸者虽系于执事之一官以序才能以位贤徳此所谓施实利而寓之虚名者也其勲散爵号无有所系大抵止于服色资荫而已以驭崇贵以甄功劳此所谓假虚名以佐实利者也虚实交相养故人不渎赏轻重互相制故国不废权今之员外试官颇同勲散爵号虽则授无废禄受不损事然突铦锋排患难者则以是赏之竭筋力展勤劳者又以是酬之其为用也可谓重矣今或捧瓜一器挈果一盛亦授试官以酬所献则彼突铦锋而竭筋力者必相谓曰吾以忘躯命而获官此以进瓜果而获官是乃国家以吾之躯命同于瓜果矣视人如草木谁复为用哉且员外试官无俸禄之资无管摄之柄无见敬之贵无免役之优唯假空言以笼浮俗俗所以若存若亡而未甚厌弃者徒以上之所惜尔今陛下若又轻用之以为无损于事人悟斯旨复何頼焉后之立功曷用为赏陛下若欲赏之以职事则官员有限而勲阀无穷固不胜其用矣陛下欲赏之以货财则人才已殚而帑藏皆匮固不充其费矣既未有实利以敦劝又不重虚名而滥施人无藉焉何以为国且植瓜树果多是野人贫者所资惟在衣食假以冗号亦奚用为必欲使之欢欣不如厚赏钱帛人不失利国不失权各得所宜两全其寳何为不可固伤大猷愿留睿思少赐详度  

兴元论解姜公辅状【`陆贽`】  

右钦溆奉宣圣旨缘唐安公主丧亡不可向此间迁措权令造一塔安置待収复京城即拟将归以礼葬送所造塔役功费用亦甚微小都不合是宰相所论之事姜公辅忽有奏表都无道理但欲指朕过失拟自取名朕本拔擢将为腹心今却如此岂不负朕至深卿宜商量如何穏便者公辅顷在翰林与臣久同职任臣今据理辨直则渉于私党之嫌希旨顺承则违于匡辅之义渉嫌止贻于身患违义实玷于君恩狥身忘君臣之耻也别嫌奬义主之明也臣今不敢冒行所耻亦頼陛下明圣而鉴焉古语有之顺旨者爱所繇来逆意者恶所从至故人臣皆争顺旨而避逆意非忘家为国捐身成君者谁能犯颜色触忌讳建一言开一说哉是以哲后兴王知其若此求谏如不及纳善如转圜谅直者嘉之讦犯者义之愚浅者恕之狂诞者容之仍虑骄汰之易滋而忠实之不闻也于是置敢谏之鼔植告善之旌垂戒慎之鼗立司过之士犹惧其未也又设官制以言为常繇是有史为书瞽为诗工诵箴谏大夫规诲士传言庶人谤尚恐其怠也毎岁孟春遒人以木铎狥于路而振警之官师相规工执艺事以谏其或不恭邦有常刑然非明智不能招直言非圣徳不能求过行招直则其智弥大求过则其徳弥光惟衰乱之朝闇惑之主则必讳其过行忿其直言以阿谀为纳忠以谏诤为扬恶怨讟溢于下国而耳不欲闻腥徳达于上天而心不求悟迨乎颠覆犹未知非情之昬迷乃至于是故明者广纳以成徳闇者独用而败身成败之途千古相袭与败同辙者罔不覆与成同轨者罔不昌以陛下日月之明江海之量自当矫夏癸殷辛拒谏饰非之慝恊大禹成汤拜言改过之诚矧又时运方屯物情犹鬰乃是陛下握髪吐哺之日宵衣旰食之辰士无贤愚咸宜录用言无小大皆务招延固不可复有忤逆之嫌甘辛之忌也夫君人者以众智为智以众心为心恒恐一夫不尽其情一事不得其理孜孜访纳唯善是求岂从谏不咈而已哉乃至求谤言聴舆诵葑菲不以下体而不采故英华靡遗刍荛不以贱品而不询故幽隠必达今公辅官在谏议任居宰衡献替弥纶乃其职分比于刍荛葑菲岂不优而且重哉此理之常奚足怪也纵使引喻非当不犹愈于舆诵乎矫激过深不犹愈于谤言乎晋文聴舆人之诵而覇业兴虞舜设诽谤之木而帝徳广斯实圣贤之高躅陛下何疾焉圣旨又以造塔役费微小非宰臣所论之事下臣愚戅窃谓不然当问理之是非岂论事之大小若造塔为是役虽大而作之何伤若造塔为非费虽小而言者何罪夫小者大之渐微者着之萌故君子慎初圣人存戒知几者所贵乎不逺而复制理者必在于未乱之前本立辅臣置之左右朝夕纳诲意在防微微而弼之乃其职也涓涓不遏终变桑田焰焰靡除卒燎原野流煽已甚祸灾已成虽欲救之固无及矣书曰不矜细行终累大徳易曰小人以小善为无益而不为也以小恶为无伤而不去也故恶积而不可掩罪大而不可解然则小之不可不慎也如此陛下安得使之勿论乎虞书载咎繇之言曰兢兢业业一日二日万几兢兢慎也业业危也几者动之微也唐虞之际主圣臣贤庶绩咸熙万邦已恊而犹上下相戒既慎且危虑事之微日至万数然则微之不可不重也如此陛下又安可忽而勿念乎舜之为君始作漆器羣臣固争咸谓非宜漆器之为用也甚坚其为费也盖寡然犹相继讽谏者岂不欲杜其渐而慎其初与是知君臣之间义同一体事罔大小相须而成故舜命其臣曰作朕股肱耳目夫股肱之奉于元首不以烦细而阙于运行耳目之助于心灵不以么微而废于视聴是以臣子之于君父也尽其敬而敬焉尽其爱而爱焉敬则愿极于尊荣爱则惧陷于过恶万邦黎献莫不皆然而况位列朝廷任当辅弼主辱与辱主安与安此而不言谁复言者礼曰近而不谏则尸利也若宰相者可谓近矣事或乖误得无谏乎武丁贤君也傅说贤相也而武丁引金作砺以命其相傅说喻木从绳以戒其君是则辅弼之任匡救攸属巨细之事悉宜尽规陛下所言役费微小非宰相所论之事又谓指朕过失拟自取名此诚异乎愚臣之所闻是以愿披肺肠而不敢自黙者也若以谏诤为指过则剖心之主不宜见罪于哲王若以谏诤为取名则匪躬之臣不应垂训于圣典献替列职竟使奚为左右有人复将焉用臣窃谓指过以示直固不如改过以见称进谏以取名固不如纳谏以为美假有意将指过谏以取名但能闻善而迁见谏不逆则所指者适足以彰陛下莫大之善所取者适足以资陛下无疆之休因而利焉所获多矣倘或怒其指过而不改则陛下招恶直之讥恶其取名而不容则陛下被违谏之谤是乃掩已过而过弥着损彼名而名益彰果而行之所失大矣一获一失可不慎乎伏愿嘉忤旨之忠祛逆耳之吝平积忿之气弭逆诈之情然后试以愚言反复叅较庶臻至理且谅微诚  

兴元论解萧复状【`陆贽`】  

右钦溆赍萧复表示臣兼奉宣圣旨朕比缘李懐光凶狂且就此逥避山南既与京畿接近指麾兵马日望収城今萧复劝朕今幸江陵表状之中张皇颇甚朕不会其意昨问从一从一亦甚惊怪不知事繇萧复奏事官李充朕适唤对共语亦似不是纯良此人莫是李承昭家子弟否卿宜审看萧复表中意趣斟酌奏来者臣伏覩其表兼揣其情盖以逺路传闻事多失实大臣献纳务且竭诚虽有过当之虞失中之策但宜勿用不足为尤何则驻跸奉天迍难已甚况又不驻艰危可知萧复备位枢衡奉使宣抚忽闻变故宁免惊忧梁岷之间穷隘特甚辇挽攸止资奉实难凡在恋主之诚各懐徯后之志是以延赏奉迎于西蜀韩滉望幸于东呉此乃臣子之常情古今之通礼萧复所请亦类于斯事虽非宜意则可恕李充顷任御史臣甞与之同僚其人是故福建观察使李猗之男共承昭房从已逺才颇通敏性亦温恭宗族之中足称佳器伏愿更广询访方验臣言不诬□又答论萧复状云右钦溆奉宣圣旨卿所奏萧复事朕已具悉假使更无别意终是不识事宜更令巡行诸道转恐事多乖失缘孟皥年老今欲除萧复为福建观察使便令赴任去就亦应得所卿意以为何如者伏以将相之任所委皆崇中外迭居亦是常理然君臣有礼进退不可以不全理体有宜本末不可以不称顷盗兴都邑驾适郊畿陛下悔征赋之殷繁念黎元之困悴诞降慈旨深示悯伤特遣大臣普询疾苦本期还报将议优蠲众情颙颙日望上达今若未终前命遽授逺藩则是膏泽将布而复収涣汗已发而中废事既失望人何以观斯乃进退之礼不全本末之宜不称谓为得所臣实疑之倘虑处事乖方不欲淹留在外则当谕以诏旨促其归程逺近巡歴未周一令副使分徃待其复命亲访物情革弊垂恩用符徳号使务既毕能否益彰徐择所宜以图进退庶于事体允得厥中  

论请不替鳯翔节度使李楚琳状【`陆贽`】  

右钦溆奉宣圣旨李楚琳不可久在鳯翔终须别与移改有人陈奏请朕到鳯翔日简择一人替楚琳充节度使楚琳别与一官便随朕归京既有迎驾诸军威势甚盛因此替换亦是权宜卿商量穏便否者臣闻王者有作先懐永图谋必可传事必可继不因利以茍得不乗便而幸成故能上下相接而理可长久也彼楚琳者固是乱人乗国乱而肆逞其奸贼邦君而簒居其位投以典法是宜污潴既属多虞不遑致讨乃分之以旄钺又继之以宠荣逮至南巡颇全外顺道涂无壅亦有頼焉虽爵命累加盖非获已然王言一出则不可渝纵阙君臣之恩犹须进退以礼今若因行幸之威势假迎扈之甲兵易置以归是同虏执以言乎除乱则不武以言乎务理则不诚祸变繁兴为日已久负衅居位岂唯一人以此时巡后将焉入以此抚御其谁敢懐昔汉高伪逰韩信见获功臣继叛天下几危征伐纷纭以至于没其徼幸之不可为也如是陛下得不以为至诫哉议者谓之权宜臣又未谕其理夫权宜之为义取类权衡衡者秤也权者锤也故权在于衡则物之多少可凖权施于事则义之轻重不差其趣理也必取重而舍轻其逺疑也则就轻而避重茍非圣哲难尽精微故圣人贵之乃曰可与适道未可与立可与立未可与权言知机之难也今者甫平大乱将复天衢辇辂所经首行胁夺易一帅而亏万乗之义得一方而结四海之疑乃是重其所轻而轻其所重谓之权也不亦反乎以反道为权以任数为智君上行之必失众臣下用之必陷身歴代所以多丧乱而长奸邪由此误也夫以韩信才畧当代莫俦且负嫌猜已遭告讦纵之足以乱区■〈宀禹〉除之可以安国家幸而成擒犹谓失策当时救攻战之害百代流诡诈之机况楚琳卒伍凡材厮养贱品因时扰攘得肆猖狂非有陷坚殪敌之雄出奇制胜之畧颇同狐鼠乗夜睢盱晨光既升势自跧蹜今郊畿已乂武卫方严汧陇镇压于其西邠泾扼制于其北顾是岐下若居掌中以楚琳琐劣之资处掌中控握之地纵令蹢躅何恶能为愿陛下姑务含弘普安反侧促驾遄止录功犒勤敷肆眚之恩布惟新之令然后征韦皋楚琳俾入分文武之职择元勲宿望命出总岐陇之师则彼承诏欣荣奔走不暇安敢虿芥复劳诛锄措置得宜万无一跌何遽过动不为逺图仰希睿聪试更详虑谨奏  

论岭南请于安南置市舶中使状【`陆贽`】  

岭南节度经畧使奏近日舶船多徃安南市易进奉事大实惧阙供臣今欲差判官就安南収市望定一中使与臣使司同勾当庶免隠欺希颜奏宣圣旨宜依者逺国商贩唯利是求绥之斯来扰之则去广州地当要会俗号殷繁交易之徒素所奔凑今忽舍近而趋逺弃中而就偏若非侵刻过深则必招懐失所曾无内讼之意更兴出位之思玉毁椟中是将谁咎珠飞境外安可复追书曰不贵逺物则逺人格今既狥欲如此宜其殊俗不归况又将荡上心请降中使示贪风于天下延贿道于朝廷黩污清时亏损圣化法宜当责事固难依实且岭南安南莫非王土中使外使悉是王臣若縁军国可用可有令式恒制人思奉职孰敢阙供岂必信岭南而絶安南重中使以轻外使殊失推诚之体又伤贱货之风望狎不出  

请还田绪所寄撰碑文马绢状【`陆贽`】  

右田绪使节度随军刘可送书与臣其书意缘奉进止令为其亡父承嗣撰遗爱碑文故送前件马绢等以申情贶臣先奉恩旨令撰碑文于今半年竟未缀缉良以劝戒之道忠义攸先褒贬之词春秋所重爵位有侥幸而致名称非诈力可求将使循轨辙者畏昭宪而莫踰怙奸妄者顾清议而知耻仲尼修春秋而乱臣贼子惧岂必临之以武胁之以刑哉褒贬茍明亦足助理田承嗣阻兵犯命靡恶不为竟逭天诛全归土壤此乃先朝所愧恨义士所惋嗟今田绪尚于宸严请颂遗爱微臣隘局实愤于心谬承恩光备位台辅既未能涤除奸慝禆益大猷而又饰其愧词以赞凶徳纳彼重赂以袭贪风情所未安事固难强是以屡甞执翰不能措词輙投所操太息而止缘承圣诲姑务懐柔昨见田绪使人臣亦惋为报答但告云所为碑颂皆奉徳音既异私情难承厚贶候稍休暇续当撰成既无拒絶之言计亦不至疑阻其来书谨封进所送马及绢等令刘瞻便领却逥讫不敢不秦请依京兆所  

请折纳事状【`陆贽`】  

京兆府先奏当管虫食豌豆全然不収请据数折纳大豆奉敕宜依度支续奏称据时估豌豆毎■〈豆斗〉七十价已上大豆毎■〈豆斗〉三十价已下京兆府所请将大豆替豌豆令各据估计钱数折纳则冀免损官司者求瘼救灾国之令典求瘼在知其所患救灾在恤其所无只如螟蜮为殃豌豆全损简覆若非虚谬地税固合免征直道而行大体斯在府司折纳充数已为克下从权度支凖估计钱乃是幸灾窥利所得无几其伤实多伤风得财非谓理道且豌豆为物入用甚微旧例所支惟充畜料凖数逥给大豆诸司谁曰不然计价剩征义将安在理无所据事不可从望依前敕处分未审可否  

## 文章辨体彚选卷一百六十二

（明）贺复征 编  

○奏状四  

论今年停举选状【`唐韩愈`】  

右臣伏见今月十日敕今年诸色举选宜权停者道路相传皆云以岁之旱陛下怜闵京师之人虑其乏食故权停举选以絶其来者所以省费而足食也臣伏思之窃以为十口之家益之以一二人于食未有所费今京师之人不啻百万都计举者不过五七千人并其僮仆畜马不当京师百万分之一以十口之家计之诚未为有所损益又今年虽旱去年大丰商贾之家必有储蓄举选者皆赍持资用以有易无未见其弊今若暂停举选或恐所害实深一则逺近惊惶二则人士失业臣闻古之求雨之词曰人失职与然则人之失职足以致旱今缘旱而停举选是使人失职而召灾也臣又闻君者阳也臣者阴也独阳为旱独阴为水今者陛下圣明在上虽尭舜无以加之而羣臣之贤不及于古又不能尽心于国与陛下同心助陛下为理有君无臣是以久旱以臣之愚以为宜求纯信之士骨鲠之臣忧国如家忘身奉上者超其爵位置在左右如殷高宗之用傅说周文王之举太公齐桓公之拔寗戚汉武帝之取公孙弘清闲之余时赐召问必能辅宣王化销殄昊灾臣虽非朝官月受俸钱岁受禄粟茍有所知不敢不言谨诣光顺门奉状以闻伏聴圣旨  

论淮西事宜状【`韩愈`】  

右臣伏以淮西三州之地自少阳疾病去年春夏已来图为今日之事有职位者劳于计虑抚循奉所役者修其器械防守金帛粮畜耗于赏给执兵之卒四向侵掠农夫织妇携持幼弱饷于其后虽时侵掠小有所得力尽筋疲不偿其费又闻畜马甚多自半年已来皆上槽枥譬如有人虽有十夫之力自朝及夕常自大呼跳跃初虽可畏其势不久必自委顿乗其力衰三尺童子可使制其死命况以三小州残弊困剧之余而当天下之全力其破败可立而待也然所未可知者在陛下断与不断耳夫兵不多不足以必胜必胜之师必在速战兵多而战不速则所费必广两界之间疆埸之上日相攻刼必有杀伤近贼州县征役百端农夫织妇不得安业或时小遇水旱百姓愁苦当此之时则人人异议以惑陛下之聴陛下持之不坚半涂而罢伤威损费为弊必深所以要先决于心详度本末事至不惑然可图功为统帅者尽力行之于前而参谋议者尽心奉之于后内外相应其功乃成昔者殷高宗大圣之主也以天子之威伐背叛之国三年乃克不以为迟志在立功不计所费传曰断而后行鬼神避之迟疑不断未有能成其事者也臣谬承恩宠获掌纶诰地亲职重不同庶寮輙竭愚诚以效禆补谨条次平贼事宜一一如后  

一诸道发兵或三二千人势力单弱羇旅异乡与贼不相谙委望风慑惧难便前进所在将帅以其客兵难处使先不存优恤待之既薄使之又苦或被分割队伍隶属诸头士卒本将一朝相失心孤意怯难以有功又其本军各须资遣道路辽逺劳费倍多士卒有征行之艰闾里懐离别之思今闻陈许安唐汝寿等州与贼界连接处村落百姓悉有兵器小小俘刼皆能自防习于战斗识贼深浅既是土人护惜乡里比来未有分处犹愿自备衣粮共相保聚以备冦贼若令召募立可成军若要添兵自可取足贼平之后易使归农伏请诸道先所追到行营者悉令却牒归本道据行营所追人额器械弓矢一物已上悉送行营充给所召募人兵数既足加之教练三数月后诸道客军一切可罢比之征发逺人利害悬隔  

一绕逆贼州县堡栅等各置兵马都数虽多毎处则至少又相去阔逺难相应接所以数被攻刼致有损伤今若分为四道毎道各置三万人择要害地屯聚一处使有隠然之望审量事势乗时逐利可入则四道一时俱发使其狼狈惊惶首尾不相救济若未可入则深壁高垒以逸待劳自然不要诸处多置防备临贼小县可収百姓于便地作行县以主领之使免散失  

一蔡州士卒为元济迫胁势不得已遂与王师交战原其本根皆是国家百姓进退皆死诚可闵伤宜明勅诸军使深知此意当战斗之际固当以尽敌为心若形势已穷不能为恶者不须过有杀戮喻以圣徳放之使归销其凶悖之心贷以生全之幸自然相率弃逆归顺  

一论语曰欲速则不达见小利则大事不成比来征讨无功皆由欲其速捷有司计筭所费茍务因循小不如意即求休罢河北淮西等见承前事势知国家必不与之持久并力苦战幸其一胜即希冀恩赦朝廷无至忠忧国之人不惜伤损威重因其有请便议罢兵徃日之事患皆然也臣愚以为淮西三小州之地元济又甚庸愚而陛下以圣明英武之姿用四海九州岛之力除此小冦难易可知太山压卵未足为喻  

一兵之胜负实在赏罚赏厚可令亷士动心罚重可令凶人丧魄然后集事不可爱惜所费惮于行刑  

一淄青恒冀两道与蔡州气类畧同今闻讨伐元济人情必有救助之意然皆闇弱自保无暇虚张声势则必有之至于分兵出界公然为恶亦必不敢宜特下诏云蔡州自呉少诚已来相承为节度使亦微有功效少阳之役朕亦本拟与元济恐其年少未能理事所以未便处置待其稍能缉绥然后许其承继今忽自为狂悖侵掠不受朝命事不得已所以有此讨伐至如淄青恒州范阳等道祖父各有功业相承命节年岁已久朕必不利其土地轻有改易各宜自安如妄有疑惧敢相扇动朕即赦元济不问回军讨之自然破胆不敢妄有异说  

黄家贼事宜状【`韩愈`】  

一臣去年贬岭外刺史其州虽与黄家贼不相邻接然见徃来过客并谙知岭外事人所说至精至熟其贼并是夷獠亦无城郭可居依山傍险自称洞主衣服言语都不似人寻常亦各营生急则屯聚相保比縁邕管经畧使多不得人徳既不能绥懐威又不能临制侵欺虏縳以致怨恨蛮夷之性易动难安遂至攻刼州县侵暴平人或复私雠或贪小利或聚或散终亦不能为事近者征讨本起于裴行立阳旻此两人者本无深谋逺虑意在邀功求赏亦縁见贼未屯聚之时将谓单弱立可摧破争献谋计惟恐后时朝廷信之遂允其请自用兵以来已经二年前后所奏杀获计不下一二万人傥皆非虚贼已寻尽至今贼犹依旧足明欺罔朝廷邕容两管因此凋敝杀伤疾患十室九空百姓怨嗟如出一口阳旻行立相继身亡实由自邀功赏造作兵端人神共嫉以致殃咎阳旻行立事既已徃今所用严公素者亦非抚御之才不能别立规模依前还请攻讨如此不已臣恐岭南一道未有宁息之时  

一昨者并邕容两管为一道深合事宜然邕州与贼逼近容州则甚悬隔其经畧使若置在邕州与贼隔江对岸兵镇所处物力必全一则不敢轻有侵犯一则易为逐便控制今置在容州则邕州兵马必少贼见势弱易生奸心伏请移经畧使于邕州其容州但置刺史实为至便  

一比者所发诸道南讨兵马例皆不谙山川不伏水土逺乡羇旅疾疫杀伤臣自南来见说江西所发共四百人曾未一年其所存者数不满百岳鄂所发都三百人其所存者四分纔一续添续死毎发倍难若今于邕容侧近召募添置千人便割诸道见供行营人数粮赐均融充给所费既不增加而兵士又皆便习长有守备不同客军守则有威攻则有利  

一自南讨已来贼徒亦甚伤损察其情理厌苦必深大抵岭南人稀地广贼之所处又更荒僻假如尽杀其人尽得其地在于国计不为有益容贷羁縻比之禽兽来则捍御去则不追亦未亏损朝廷事势以臣之愚若因改元大庆赦其罪戻遣一郎官御史亲徃宣谕必望风降伏讙呼聴命仍为择选有材用威信谙岭南事者为经畧使处置得宜自然永无侵叛之事  

论盐法事宜状【`韩愈`】  

张平叔所奏盐法条件  

右奉勅将变盐法事贵精详宜令臣等各陈利害可否闻奏者平叔所上变法条件臣终始详度恐不可施行各随本条分析利害如后  

一件平叔请令州府差人自粜官盐収实估匹叚省司凖旧例支用自然获利一倍已上者臣今通计所在百姓贫多富少除城郭外有见钱籴盐者十无二三多用杂物及米谷愽易盐商利归于已无物不取或从賖贷升斗约以时熟填还用此取济两得利便今令州县人吏坐铺自粜利不关已罪则加身不得见钱及头叚物恐失官利必不敢粜变法之后百姓贫者无从得盐而食矣求利未得敛怨已深自然坐失盐利常数所云获利一倍臣所未见  

一件平叔又请乡村去州县逺处令所由将盐就村粜易不得令百姓阙盐者臣以为乡村逺处或三家五家山谷居住不可令人吏将盐家至戸到多将则粜货不尽少将则得钱无多计其徃来自充粮食不足比来商人或自负担斗石徃与百姓博易所冀平价之上利得三钱两钱不比所由为官所使到村之后必索百姓供应所利至少为弊则多此又不可行者也  

一件平叔云所务至重须令庙堂宰相充使臣以为若法可行不假令宰相充使若不可行虽宰相为使无益也又宰相者所以临察百司考其殿最若自为使纵有败阙遣谁举之此又不可者也  

一件平叔又云法行之后停减盐司所由课粮年可収钱十万贯臣以为变法之后弊随事生尚恐不登常数安得更望赢利  

一件平叔欲令府县粜盐毎月更加京兆尹料钱百千无或作不司录及两县令毎月各加五十千其余观察及诸州刺史县令录事叅军多至毎月五十千少至五千三千者臣今计此用钱已多其余官典及巡察手力所由等粮课仍不在此数通计所给毎月不下十万贯未见其利所费已广平叔又云停盐司诸色所由粮课约毎岁合减得十万贯钱今臣计其新法亦用十万不啻减得十万却用十万所亡所得一无赢余也平叔又请以粜盐多少为刺史县令殿最多者迁转不拘常例如阙课利依条科责者刺史县令职在布化今惟以盐利多少为之升黜不复考其治行非唐虞三载考绩黜陟幽明之义也  

一件平叔请定盐价毎斤三十文又毎二百里毎斤价加収二文以充脚价量地逺近险易加至六文脚价不足官与出名为毎斤三十文其实已三十六文也今盐价京师毎斤四十诸州则不等此变法之后祗校数文于百姓未有厚利也脚价用五文者官与出二文用十文者官与出四文是盐一斤官粜得钱名为三十其实斤多得二十八少得二十六文折长补短毎斤収钱不过二十六七百姓折长补短毎斤用钱三十四则是公私之间毎斤常失七八文也下不及百姓上不归官家积数至多不可遽筭以此言之不为有益平叔又请令所在及农隙时并召车牛般盐送纳都仓不得令有阙絶州县和雇车牛百姓必无情愿事须差配然后付脚钱百姓将车载盐所由先皆无检齐集之后始得载盐及至院监请受又须待其轮次不用门戸皆被停留输纳之时人事又别凡是和雇无不皆然百姓宁为私家载物取钱五文不为官家载物取十文钱也不和雇则无可载盐和雇则害及百姓此又不可也  

一件平叔称停减盐务所由収其粮课一岁尚得十万贯文【`尚或作计`】今又称既有巡按请量闲剧留官吏于仓场勾当要害守捉少置人数优恤粮料严加把捉如有漏失私粜等并凖条处分者平叔所管盐务所由人数有几量留之外収其粮课一岁尚得十万贯此又不近理也比来要害守捉人数至多尚有漏失私粜之弊今又减置人数谓能私盐断絶此又于理不可也  

一件平叔云变法之后岁计必有所余日用还恐不足谓一年以来且未责以课利然必数倍较多者此又不可方今国用常言不足若一岁顿缺课利为害已深虽云明年较多岂可悬保此又非公私蓄积尚少之时可行者也  

一件平叔又云浮寄奸猾者转富土著守业者日贫若官自粜盐不问贵贱贫富士农工商道士僧尼并兼游惰因其所食尽输官钱并诸道军诸使家口亲族逓相影占不曾输税若官自粜盐此辈无一人遗漏者臣以此数色人等官未自粜盐之时从来籴盐而食不待官自粜然后食盐【`籴上或有来字　今按文势恐来字上更有从字今亦补足`】若官不自粜盐此色人等不籴盐而食官自粜盐即籴而食之则信如平叔所言矣若官自粜与不自粜皆常籴盐而食则今官自粜亦无利也所谓知其一而不知其二见其近而不见其逺也国家盐粜与商人商人纳榷粜与百姓则是天下百姓无贫富贵贱皆已输钱于官矣不必与国家交手付钱然后为输钱于官也  

一件平叔云初定两税时绢一匹直钱三千今绢一匹直钱八百百姓贫虚或先取粟麦价及至収获悉以还债又充官税颗粒不残若官中粜盐一家五口所食盐价不过十钱随日而输不劳驱遣则必无举债逃亡之患者臣以为百姓困弊不皆为盐价贵也今官自粜盐与依旧令商人粜其价贵贱所校无多通计一家五口所食之盐平叔所计一日以十钱为率一月当用钱三百是则三日食盐一斤一月率当十斤新法实价与旧毎斤不校三四钱以下通计五口之家以平叔所约之法计之贱于旧价日校一钱月校三十不满五口之家所校更少然则改用新法百姓亦未免穷困流散也初定税时一匹绢三千今只八百假如特变盐法绢价亦未肯贵五口之家因变盐法日得一钱之利岂能便免作债収获之时不被征索输官税后有赢余也以臣所见百姓困弊日久不以事扰之自然渐苏不在变盐法也今绢一匹八百百姓尚多寒无衣者若使匹值三千则无衣者必更众多况绢之贵贱皆不縁盐法以此言之盐法未宜变也  

一件平叔云毎州粜盐不少长吏或有不亲公事所由浮词云当界无人籴盐臣即请差清强巡官检责所在实戸据口团保给一年盐使其四季输纳盐价口多粜少及盐价迟违请停观察使见任改散慢官其刺史已下贬与上佐其余官贬逺处者平叔本请官自粜盐以寛百姓令其苏息免更流亡今令责实戸口圑保给盐令其随季输纳盐价所谓扰而困之非前意也百姓贫家食盐至少或有淡食动经旬月若据口给盐依时征价办与不办并须纳钱迟违及违条件观察使已下各加罪谴茍官吏畏罪必用威刑臣恐因此所在不安百姓转致流散此又不可之大者也  

一件平叔请限商人盐纳官后不得輙于诸军诸使觅职掌把钱捉店看守荘硙以求影庇请令所在官吏严加访察如有违犯应有资财并令纳官仍牒送府县充所由者臣以为盐商纳榷为官粜盐子父相承坐受厚利比百姓实则校优今既夺其业又禁不得求觅职事及为人把钱捉店看守庄硙不知其罪一朝穷蹙之也若必行此则富商大贾必生怨恨或収市重寳逃入反侧之地以资冦盗此又不可不虑也  

一件平叔云行此策后两市军人富商大贾或行财贿邀截喧哗请令所由切加収捉如获头首所在决杀连状聚众人等各决脊杖二十检责军司军戸盐如有隠漏并凖府县例科决并赏所由告人者此一件若果行之不惟大失人心兼亦惊动逺近不知粜盐所获几何而害人蠧政其弊实甚  

论太和五年八月将故维州城归降准诏却执送本蕃就戮人吐蕃城副使悉怛谋状【`李徳裕`】  

右臣顷蒙先朝授剑南西川节度使其悉怛谋虽是吐蕃酋长久乐皇风将彼坚城降臣当道臣差行维州刺史虞藏俭便领兵马入据其城飞章以闻先帝惊喜其时与臣雠者望风疾臣遽兴疑言上罔宸聴以为与吐蕃盟约不可背之必恐将此为词侵犯郊境遂诏臣却还此城兼执送悉怛谋等令彼自戮复降中使迫促送还昔白起杀降终于杜邮致祸陈汤见按是为郅支报雠感叹前事愧心终日今日幸逢英主忝被台司輙敢追论伏希省察且维州据高山絶顶三面临江在戎泸平州之冲是汉地入邉之路初河湟尽没惟此州独存吐蕃潜将妇人嫁与此州门子二十年后两男长成窃开垒门引兵而入遂为所灭号无忧城从此得并力于西邉更无虞于南路凭陵近甸旰食累朝贞元中韦皋以经畧河湟此城为始尽鋭万旅急攻数年吐蕃爱惜既甚遣其舅论莾热来救雉堞高峻临冲难及于层霄鸟径屈蟠猛士多麋于■〈石垒〉石莫展公输之巧空擒莾热而还及南蛮负恩扫地驱刼臣初到西蜀众心未安外扬国威中缉邉备其维州熟臣信令乃送款与臣臣告之以须俟奏报贵探情伪其悉怛谋等寻帅城兵并州印甲仗塞途相继空垒来归臣即大出牙兵受其降礼南蛮在列莫敢仰视况西山八国隔在此州比带使名都成虚语诸羗久苦蕃中征役愿作王人自维州降后皆云但得臣信牒帽子便相率内属其蕃界合水栖鸡等城既失险阻自须抽归可减八处镇兵坐収千余里旧地臣见此有莫大之利为恢复之机所以面许奏闻各加酬赏臣自与锦袍金带颙俟朝旨且吐蕃维州未降以前一年犹围逼鲁州以此言之岂守盟约况臣未甞用兵攻取彼自感化来降又沮议之人岂思事实犬戎迟钝土旷人稀毎欲乗秋犯邉皆须数岁聚食臣得维州逾月未有一使入疆自此之后方应破胆岂有虑其复怨鼓此游词臣受降之初指天为誓宁忍将三百余人性命弃信累表陈论乞垂矜含答诏严切竟令执还加以体被三木舆于竹畚及将即路寃呌鸣呼将吏对臣无不陨涕其部送者更遭蕃帅讥诮云既以降彼何须送来乃却将此降人戮于汉界之上恣行残忍用固携离至乃掷其婴孩承以枪槊臣闻楚灵诱杀蛮子春秋明讥周文収送邓叔简册昭垂况乎大国负此异族絶忠款之路快凶虐之情从古以来未有此事职由愚臣陷此非罪臣所以具陈根本不惮繁细冀蒙睿鉴追奬忠魂伏乞宣付中书各加褒赠冀华夷感徳幽显伸寃警既徃之幸心激将来之峻节  

## 文章辨体彚选卷一百六十三

(明)贺复征 编  

○奏状五  

论夏竦谥第一状【`宋司马光`】  

臣等近以故赠太师中书令夏竦赐谥文正輙有奏陈乞赐改更至今未奉俞旨臣等窃以凡为人臣受禄不必多居位不必高茍当官不言则刑戮之人也是以夙夜惶惧不敢黙黙伏惟陛下不以鄙贱而忽其言臣等窃迹谥法本意所谓道德博闻曰文者非闻见杂博之谓也葢以所学所行不离于道德也靖共其位曰正者非柔懦茍偷之谓也葢以诗云靖共尔位好是正直也今竦奢侈无度聚敛无厌内则不能制义于闺门外则不能立效于边鄙言不副行貌不应心语其道德则贪淫矣语其正直则回邪矣此皆天下所共闻非臣等所敢诬加也陛下乃以文正谥之臣等戆愚不逹大体不知复以何谥待天下之正人良士哉且陛下所以念竦如此之厚者以竦尝为东宫之臣故也向者东宫之臣死而得谥者非一陛下未尝亲有所定至于竦独不然岂非知竦所为不合众心耶陛下必以竦为正直无疑则何不委之有司付以公议然则陛下揜覆其短适所以彰之也陛下念竦不已则莫若厚抚其家至于谥者先王所以劝善阻恶非供恩泽之具也议者将以谥为虚名何害借人臣等请试言其害凡国家所以驭臣下者不过祸福荣辱而已若为善者生享其福死受其荣为不善者生遇其祸死蒙其辱天下虽欲不治安何可得已若有不令之臣生则盗其禄位死则盗其荣名善者不知所劝恶者不知所惧臧否颠倒不可复振此其为害可胜道哉虞书曰兢兢业业一日二日万机孔安国传曰言当戒惧万事之微夫事之方微治之易絶及其既着谁得治之况天下之人皆知竦为大邪陛下虽谥之以正此不足以掩竦之恶而适足以伤国家之至公耳且谥法所以信于后人者为其善善恶恶无私也今以一臣之故而败之使忠良儁杰之士蒙美谥者后世皆疑之则谥法将安用哉臣等所以冒犯天威区区不已与人父子为怨者诚惜国家劝沮大法不可因循亏废也伏惟陛下怜察少加采择特依前奏所陈改赐竦谥天下幸甚臣等不胜惶恐待命之至  

请建储副或进用宗室第一状【`司马光`】  

窃以人臣之进言者舍其急而议其缓则言益繁而用益寡矣人君之听纳者忽其大而谨其细则心益劳而功益浅矣故明主不恶逆耳之言以察治乱之原忠臣不避灭身之祸以论安危之本是以上下交泰而事业光美也臣窃见陛下自首春以来圣体小有不康天下之人侧足而立累气而息恟恟忧惧若蹈氷炭间者虽已痊平而民间犹有妄为讹言以相惊动者虽有司以严刑束之彼口不得言中心惶惶何所不虑耶陛下胡不试思其所以然者何哉岂非储贰者天下之根本根本未定则众心不安也贾谊有言抱火厝之积薪之下而寝其上火未及然因谓之安当谊之时汉孝文帝春秋鼎盛有孝景以为之太子中外乂安公私富溢谊犹有是言使谊处于今日当云何哉陛下好学多闻博览经史试以前古之事质之治乱安危之几何尝不繇继嗣哉得其人则治不得其人则乱分先定则安不先定则危此明白之理皎如日月得失之机间不容髪于朝廷至大至急之务孰先于此而陛下晏然不以为忧羣臣爱身莫以为言此臣所以日夜痛心疾首忘其身之踈贱而不顾鼎镬之罪者也伏望陛下哀而察之今夫细民之家有百金之寳犹择亲戚可信任者使谨守之况天下之大乎三代之王以至二汉所以能享天之禄若是其乆者岂非皆亲任九族以为藩辅乎使亲者犹不可信则踈者庸足恃乎臣窃惟陛下天性纯孝振古无伦事无大小闗于祖宗者未尝不勤身苦体小心翼翼以奉承之况所受祖宗光明盛大之基业岂可不为之深思虑远措之于安平坚固之地以保万世无疆之休哉臣闻天子之孝非若众庶止于养亲而已葢将慎守前人之业而传于无穷然后为孝也故经称天子之孝曰德教加于百姓刑于四海诸侯之孝曰保其社稷而和其民人卿大夫之孝曰守其宗庙士之孝曰保其禄位而守其祭祀庶人之孝曰谨身节用以养父母此皆圣人之言非臣之狂瞽也今陛下所以奉事祖宗其道至矣若独于此未留睿意早定大议则向时纯孝巍巍之德皆无益矣此天下所共为陛下重惜非特愚臣而已臣闻礼大宗无子则同宗为之后为之后者为之子也故为人后者事其所后礼皆如父所以尊尊而亲亲也伏惟祖宗受天明命功德在人本支百世子孙千亿而陛下未有皇嗣人心忧危伏望陛下深念祖宗之艰难基业之闳美神器之大寳苍生之重望勿听苟且之言勿从因循之计断自圣志昭然勿疑谨择宗室之中聪明刚正孝友仁慈者使居摄储贰之位以俟皇嗣之生退居藩服傥圣意未欲然者或且使之辅政或典宿卫或尹京邑亦足以镇安天下之心如此则天神地祗宗庙社稷实共赖陛下圣明之德况羣臣兆民其谁不欢呼鼓舞乎昔鲁漆室之女忧鲁君老太子幼彼匹妇也犹知忧国家之难葢以鲁国有难则身必与焉故也况臣食陛下之禄立陛下之朝又得承乏典册之府比于漆室之女斯亦重矣诚不忍坐视国家至大至急之忧而隐黙不言臣诚知言责不在臣言之适足自祸然而必言者万一冀陛下采而听之则臣于国家譬如蝼蚁而为陛下建万世无穷之基救四海生民之命臣荣多矣愿陛下勿以臣人微位贱谓之狂狷而忽之试以臣言自为圣意延问大臣忠于社稷者傥以为非臣请伏妄言之诛傥以为是愿陛下决志而速行之焚臣此奏勿以示外足以明臣非敢徼冀毫厘之幸也虞书曰勅天之命惟时惟几陛下当此之时变危为安变乱为治易于反掌若失时不断使天下之人有以议陛下之纯孝者则臣虽欲毕命捐躯以报陛下亦无及已臣不胜区区愤懑之诚干犯冕旒伏地待罪  

请建储副或进用宗室第二状【`司马光`】  

臣先于六月十九日輙以瞽言干犯圣德伏地倾耳以俟明诏于今月余一无所闻陛下寛仁不加诛于狂愚之臣然亦未赐采纳臣窃自痛人品猥细言语吃讷不能发明国家安危大体致陛下轻而弃之此皆臣之罪也虽然臣性诚愚位诚贱而意诚忠语诚切愿陛下不以人之愚贱而废忠切之言少留圣心于宗庙社稷之至计则天下幸甚窃以为国家者政有大小事有缓急知所先后则功无不成议者或曰当今之务大而急者在于水灾汛溢是大不然彼水灾所伤不过污下及濵河之民若积雨既止有司少疏而塞之则民皆复业岂能为国家之患哉又曰然则在于糓帛窘乏是又不然夫以四海之富治平之乆若养之有道用之有节使良有司治之糓帛不可胜用也岂能为国家之患哉又曰然则在于戎狄侵盗是又不然夫戎狄侵盗不过能惊扰边鄙之民若御之有道偹之有谋可使朝贡相维岂能为国家之患哉以臣之愚当今最大最急之患在于本根未建众心危疑释此不忧而顾忧彼三者是舍其肺腑而救其四肢也不亦左乎借有高才之臣能复九河之道储九年之食开千里之边而本根未建犹无益也况复细于彼三事者乌足道哉今陛下圣体虽安四方之人未能遍知尚有疑惧者陛下不以此时早择宗室之贤者使摄居储副之位内以辅卫圣躬外以镇安百姓万一有狂妄之人出于意外喧哗惊众虽知万全无虑然亦岂可不过而为之防哉臣窃意陛下圣智聪明洞照安危策虑已定而尚宻之未欲宣示于外审或如此亦恐不可何则今天下之人企踵而立抉耳而听以须明诏之下然后人人自安又何待而宻哉若以储副体大非造次可定者或且使之辅政或典宿卫或尹京邑亦足以遏祸难之原靖中外之意今安危之几间不容髪日失一日贵在及时而朝廷置之意外不为汲汲朝夕所议大抵皆目前常事非甚大而急者臣恐高拱雍容养成国家之患从而理之用力难矣此臣所以日夜区区寝不能安食不能饱不避死亡之诛进言不已者也伏望陛下察其愚衷特赐详择臣前日所奏及今状内事理稍有可施行者乞决计而速行之以安天下元元之心然后理臣僣妄建言之罪不敢辞也  

请建储副或进用宗室第三状【`司马光`】  

臣先于六月十九日八月一日两曽上言乞择宗室贤者进而用之葢以上则辅卫圣躬下则镇安百姓迄今未闻圣朝少垂采听臣诚愚昧不逹国家高远之意若臣所言非耶当明治其罪以示天下若其是耶亦谓圣心不宜弃忽岂可直以臣之愚贱不察其言若投羽毛于沧海之中杳然莫知其所之岂踈远所望哉臣不胜愤懑敢复剖析肝胆陈布以闻虽抵罪万死亦无怨悔臣闻书曰远乃猷诗云犹之未远是用大諌凡国家之弊在于乐因循而多忌讳不于治安之时豫为长远之谋此患难所从而生也窃观汉室以至有唐简策所载帝王即位则立太子此乃古今不易之道也其或谦让未暇则有司请之所以尊宗庙重社稷皆国家莫大之庆未闻人主以为讳恶也及唐中叶以来人主始有恶闻立嗣者羣臣莫敢发言言则刑戮随之是以祸乱相寻不可复振殊不知本强则茂基壮则安此乃国家所当深鉴而不足以为法也今天下之人上自公卿下至庶人茍有知识忠于国家者其心皆知当今之务无此为大无此为急然而各畏忤旨之诛莫敢进言臣独不爱犬马之躯为陛下言之陛下岂可不少留圣意而听察之耶臣尝歴观春秋以来迨至国初积一千六百余年其间天下混一内外无患兵寝不用者不过四百余年而已至如圣朝芟夷僭乱一统四海内平外顺上安下和使在朝在野之人自祖及孙耳目相传不识战鬬葢自上世以来治平之乆未有若今之盛者也臣窃见国家于州县仓库斗粮尺帛未尝不严固扄鐍择人而守之况如是融明闳茂之业岂可不谨择亲戚可信任者使助陛下守之乎此则贤愚之人所共为陛下重惜者也陛下当此之时頥指如意不早决至策以固万世不拔之基独不念太祖太宗拔履山川经营天下真宗宵衣旰食以致太平之艰难乎此臣所以夙夜遑遑起则思之卧则梦之感叹涕泗不能自已不避烦渎之诛再三进言者也或者谓臣身贱居外而言朝廷之事侵官也臣愚以为自古諌诤无官自公卿大夫士至于庶人百工商旅蒙瞍刍荛无有不得言者所以逹下情而察国政也若置官而守之非其官者皆不得言则下情壅而不通如是则国家虽有廹切之忧行道之人皆知之而在上者莫得闻也此其为害岂不深乎况臣食陛下之禄于今三世矣先臣某以亷直恬退特为陛下所知擢自孤微升之侍从此恩之所垂子子孙孙何时敢忘而又陛下向以水灾亲下明诏延访中外勤求得失臣独何人身逄盛际舍此大节隠而不言其余琐碎岂足道哉抑又闻之元后作民父母陛下臣父也安有为人之子见危而不告其父乎伏望陛下察臣区区之心不为私其一身不惜少顷之间取臣前后所奏略赐省览其中万一茍有可施行者乞以陛下之意断而行之宣告中外使远近涣然无复忧疑则自然神灵恱于上而灾异伏众庶喜于下而奸宄消至于草木昆虫靡不蒙被其福其为功业岂不盛哉夫时者难得而易失惟陛下早留神详察  

## 文章辨体彚选卷一百六十四

（明）贺复征 编  

○奏状六  

论史馆日厯状【`宋欧阳修`】  

右臣伏以史者国家之典法也自君臣善恶功过与其百事之废置可以垂劝戒示后世者皆得直书而不隠故自前世有国者莫不以史职为重伏见国朝之史以宰相监修学士修撰又以两府之臣撰时政记选三馆之士当升擢者乃命修起居注如此不为不重矣然近年以来员具而职废其所撰述简畧遗漏百不存一至于事闗大体者皆没而不书此实史官之罪而臣之责也然其弊在于修撰之官惟据诸司供报而不敢书所见闻故也今时政记虽是两府臣僚修纂然圣君言动有所宣谕臣下奏议事闗得失者皆不纪录惟书除目辞见之类至于起居注亦然与诸司供报公文无异修撰官只据此铨次系以月日谓之日厯而已是以朝廷之事史官虽欲书而不得书也自古人君皆不自阅史今撰述既成必录本进呈则事有讳避史官虽欲书而又不可得也加以日厯时政记起居注例皆承前积滞相因故纂录者常务造修累年前事而岁月既远遗失莫存至于事在目今可以详于见闻者又以追修积滞不暇及之若不革其弊则前后相因史官永无举职之时使圣朝典法遂成废坠矣臣窃闻赵元昊自初僭叛至复称臣始终一宗事节皆不曽书亦闻修撰官甚欲纪述以修纂后时追求莫得故也其于他事又可知焉臣今欲乞特诏修时政记起居注之臣并以德音宣谕臣下奏对之语书之其修撰官不得依前只据诸司供报编次除目辞见并须考验事实其除某官者以某功如狄青等破侬智高文彦博等破王则之类其贬某职者坐某罪如昨来麟州守将及并州龎籍缘白草平事近日孙沔所坐之类事有文据及迹状明白者皆备书之所以使圣朝赏罚之典可以劝善惩恶昭示后世若大臣用情朝廷赏罚不当者亦得以书为警戒此国家置史之本意也至于其它大事并许史院据所闻见书之如闻见未详者直牒诸处会问及臣寮公议异同朝廷裁置处分并书之已上事节并令修撰官逐时旋据所得录为草卷标题月分于史院躬亲入柜封鎻候诸司供报齐足修为日厯仍乞每至岁终令监修宰相亲至史院点检修撰官纪录事迹内有不勤其事隳官失职者奏行责罚其时政记起居注日厯等除今日以前积滞者不在追修外截自今后并令次月供报如稍迟滞许修撰官自至中书枢宻院催请其诸司供报拖延及史院有所会问诸处不画时报应致妨修纂者其当行年分并许史院牒开封府勾追严断其日厯时政记起居注并乞更不进本所贵少修史职上存圣朝典法此乃臣之职事不敢不言  

议学状【`欧阳修`】  

右臣等伏见近日言事之臣为陛下言建学取士之法者众矣或欲立三舍以养生徒或欲复五经而置慱士或欲但举旧制而修废坠或欲特创新学而立科条其言虽殊其意则一陛下慎重其事下其议于羣臣而议者遂欲创新学立三舍因以辨士之能否而命之以官其始也则教以经艺文辞其终也则取以材识德行听其言则甚备考于事则难行夫建学校以养贤论材德而取士此皆有国之本务而帝王之极致也而臣等谓之难行者何哉葢以古今之体不同而施设之方皆异也古之建学取士之制非如今之法也葢古之所谓为政与设教者迟速异宜也夫立时日以趋事考其功过而督以赏罚者为政之法也故政可速成若夫设教则以劝善兴化尚贤励俗为事其被于人者渐则入于人也深收其效者速则推其功也远故常缓而不迫古者家有塾党有庠遂有序国有学自天子诸侯之子下至国之俊选莫不入学自成童而学至年四十而仕其习乎礼乐之容讲乎仁义之训敦乎孝弟之行以养父兄事长上信朋友而临财亷处众让其修于身行于家逹于邻里闻于乡党然后询于众庶又定于长老之可信者而荐之始谓之秀士乆之又取其甚秀者为选士乆之又取其甚秀者为俊士乆之又取其甚秀者为进士然后辨其论随其材而官之夫生七八十岁而死者人之常寿也古乃以四十而仕葢用其半生为学考行又广察以邻里乡党而后其人可知然则积德累善如此勤而乆求贤审官如此慎而有次第然后矫伪干利之士不容于其间而风俗不陷于偷薄也古之建学取士其设施之方如此也方今之制以贡举取人往者四岁一诏贡举而议者患于太迟更趣之为间岁而应举之士来学于京师者类皆去其乡里远其父母妻子而为旦暮干禄之计非如古人自成童至于四十就学于其庠序而邻里乡党得以众察徐考其行实也葢古之养士本于舒迟而今之取人患于急迫此施设不同之大槩也臣请详言方今之弊既以文学取士又欲以德行官人将速取之欤则真伪之情未辨是朝廷本欲以学劝人修德行反以利诱人为矫伪此其不可一也若迟取之欤待其众察徐考而渐进则文辞之士先已中于甲科而德行之人尚未登于内舍此其不可二也且今入学之人皆四方之游士赍其一身而来乌合羣处非如古人在家在学自少至长亲戚朋友邻里乡党众察徐考其行实也不过取于同舎一时之毁誉而决于学官数人之品藻尔然则同学之人蹈利争进爱憎之论必分朋党昔东汉之俗尚名节而党人之祸及天下其始起于处士之横议而相訾也此其不可三也夫人之材行若不因临事而见则守常循理无异众人茍欲异众则必为迂僻竒怪以取德行之名而高谈虚论以求材识之誉前日庆厯之学其弊是也此其不可四也今若外方专以文学贡士而京师独以德行取人则实行素履着于乡曲而守道丘园之士皆反见遗此其不可五也近者朝廷患四方之士寓京师者多而不知其士行遂严其法使各归于乡里今又反使来聚于京师云欲考其德行若不用四方之士止取京师之士则又示人以不广此其不可六也夫儒者所谓能通古今者皆知其意逹其理而酌时之宜尔大抵古者教学之意缓而不迫所以劝善兴化养贤励俗在于迟乆而不求近效急功也臣谓宜于今而可行者立为三舍可也复五经博士可也特创新学虽不若即旧而修废然未有甚害创之亦可也教学之意在乎敦本而修其实事给以糇粮多陈经籍选士之良者以通经有道之士为之师而举察其有过无行者黜去之则在学之人皆善士也然后取以贡举之法待其居官为吏已接于人事可以考其贤善优劣而时取其尤出类者旌异之则士知修身力行非为一时之利而可伸于终身则矫伪之行不作而偷薄之风归厚矣此所谓实事之可行于今者也臣等伏见论学者四人其说各异而朝廷又下臣等俾之详定是欲尽众人之见而采其长者尔故臣等致陈其所有以助众议之一非敢好为异论也伏望圣慈特赐裁择  

论杜衍范仲淹等罢政事状【`欧阳修`】  

臣闻士不忘身不为忠言不逆耳不为諌故臣不避羣邪切齿之祸敢干一人难犯之颜惟頼圣明幸加省察臣伏见杜衍韩琦范仲淹富弼等皆是陛下素所委任之臣一旦相继罢黜天下之士皆素知其可用之贤而不闻其可罢之罪臣虽供职在外事不尽知然臣窃见自古小人谗害忠贤其说不远欲广陷良善则不过指为朋党欲动揺大臣则必须诬以专权其故何也夫去一善人而众善人尚在则未为小人之利欲尽去之则善人少过难为一二求瑕惟有指以为朋则可一时尽逐至如大臣已被知遇而蒙信任则难以他事动揺惟有专权是上之所恶故须此说方可倾之臣料衍等四人各无大过而一时尽逐弼与仲淹委任尤深而一作而罢忽遭离间必有以朋党专权之说上惑圣聪臣请试辨之昔年仲淹初以忠言谠论闻于中外天下贤士争相称慕当时奸臣诬作朋党犹难辨明自近日陛下擢此数人并在两府察其临事可以辨也葢衍为人清慎而谨守规矩仲淹则恢廓自信而不疑琦则纯正而质直弼则明敏而果鋭四人为性既各不同虽皆归于尽忠而其所见各异故于议事多不相从至如杜衍欲深罪滕宗谅仲淹则力争而寛之仲淹谓契丹必攻河东请急修边备富弼料以九事力言契丹必不来至如尹洙亦号仲淹之党及争水洛城事韩琦则是尹洙而非刘沪仲淹则是刘沪而非尹洙此数事尤彰着陛下素已知者此四人者可谓天下至公之贤也平日闲居则相称美之不暇为国议事则公言廷诤而不私以此而言臣见衍等真得汉史所谓忠臣有不和之节而小人谗为朋党可谓诬矣臣闻有国之权诚非臣下之得专也然臣窃思仲淹等自入两府以来不见其专权之迹而但见其善避权也权者得名位则可行故好权之臣必贪位自陛下召琦与仲淹于陜西琦等让至五六陛下亦五六召之富弼三命学士两命枢宻副使每一命皆再三恳让让者愈切陛下用之愈坚臣见其避让太繁不见其好权贪位也及陛下坚不许辞方敢受命然犹未敢别有所为陛下见其皆未作事乃特开天章召而赐坐授以纸笔使其条事然众人避让不敢下笔弼等亦不敢独有所述因此又烦圣慈特出手诏指定姓名专责弼等条例大事而施行弼等迟回又近一月方敢畧条数事然仲淹深练世事必知凡百难猛更张故其所陈志在逺大而多若迂缓但欲渐而行之以乆冀皆有效弼性虽鋭然亦不敢自出意见但多举祖宗故事请陛下择而行之自古君臣相得一言道合遇事便行臣方怪弼等蒙陛下如此坚意委任督责丁宁而犹迟缓自疑作事不果然小人巧谮已曰专权者岂不诬哉至如两路宣抚圣朝常遣大臣况自中国之威近年不振故元昊叛逆一方而劳困及于天下契丹乗衅违盟而动其书辞侮慢至有贵国祖宗之言陛下愤耻虽深但以边防无备未可与争屈志买和莫大之辱弼等见中国累年侵凌之患感陛下不次进用之恩故各自请行边思雪国家之前耻沿山傍海不惮勤劳欲使武备再修国威复振臣见弼等用心本欲尊陛下威权以御四夷未见其侵权而作过也伏惟陛下睿哲聪明有知人之圣臣下能否洞见不遗故于千官百辟之中特选得此数人骤加擢用夫正士在朝羣邪所忌谋臣不用敌国之福也今此数人一旦罢去而使羣邪相贺于内四夷相贺于外此臣所为陛下惜之也伏惟陛下圣德仁慈保全忠善退去之际恩礼各优今仲淹四路之任亦不轻矣惟愿陛下拒絶羣谤委任不疑使尽其所为犹有禆补方今西北二边交争未已正是天与陛下经营之时如弼与琦岂可置之闲处伏望陛下早辨谗巧特加信任则不胜幸甚臣自前岁召入諌院十月之内七受圣恩而致身两制方思君宠至深未知报効之所今羣邪争进谗巧正士继去朝廷乃臣忘身报国之秋岂可缄言而避罪敢竭愚瞽惟陛下择之臣无任祈天待罪恳激屏营之至臣修昧死再拜  

论台官上言按察使状【`欧阳修`】  

右臣伏覩近降朝旨约束诸路按察使备载台官所上之言意谓按察使等所奏之人多不实或因迎送文移之间有所阙失挟其私怒枉奏平人朝廷都不深思轻信其说臣自闻降此约束日夕忧嗟窃思国家方此多事难了之时正是责人展効之际奬之犹恐不竭力疑之谁肯尽其心昨大选诸路按察之际两府聚厅数日尽破常例不次用人中外翕然皆谓一时之极选凡被选之员皆亦各负才业乆无人知常患无所施为一旦忽蒙擢用各思宣力争奋所长不惟欲报朝廷亦且更希进用岂可顿为欺罔便狥私情料其心必未至此苟或如台官所说则是两府聚会数日选得不公之人其或不至如斯何必更加约束窃以任人之术自古所难常能力主张犹或有阻者何况更生疑异使其各自心阑如此用人安能集事况按察之任人所难能或大臣荐引之人或权势侥幸之子彼按察使者下当怨怒上忤权势而不敢避者只頼朝廷主张而已今按察者所奏则未能施行沮毁者一言则便加轻信皆由朝廷未知官吏为州县大患而按察可以利民委任之意不坚故毁谤之言易入也所可惜者自差诸路按察今虽未有大効而老病昏昧之人望风知惧近日致仕者渐多州县方欲澄清而朝廷自沮其事臣欲乞圣慈令两府召台官上言者至中书问其何路按察之人因挟私怒茍有迹状乞下所司辨明若实无人乃是妄说其近降札子乞赐抽还不使四方见朝廷自沮按察之权而为贪赃老缪之吏所快  

再论按察官吏状【`欧阳修`】  

右臣自初忝諌官于第一次上殿日首曽建言方今天下凋残公私困急全由官吏冗滥者多乞朝廷选差按察使糺举年老病患赃污不材四色之人以行澄汰仍具陈按察之法条目甚详如臣之议葢欲使使者四出而天下悚然知朝廷有赏善罚恶之意然后按文责实甚恶者黜有善者升中材之人尽使警励凡臣所言者乃所以救民急病革数十年蠧弊之事若非遭逄圣主鋭意求治之时上下力行之不可也奈何议者惮于作事惟乐因循祗命诸路转运使就兼其职命出之时外论皆谓诸路之中贪赃如魏兼老病如陈杲秽恶如钱延年庸常龊龊如袁抗张可乆之辈尽为转运使皆自是可黜之人必不能举职臣亦再具论奏其议格而不行按察空名今遂寝废生民蠧病日益可哀伏见陛下圣德日新忧心庶政近发手诏督励宰辅然天下之事积弊已多如治乱丝未知头绪欲事事更改则力未能周而烦扰难行欲渐渐整顿则困弊已极而未见速効臣谓如欲用功少为利溥及民速于事切则莫若精选明干朝臣十许人分行天下尽籍官吏能否而升黜之如臣前所陈者而后可臣闻治天下者如农夫之治田不可一槩也蒿莱芜秽乆荒之地必先力加垦辟芟除待其成田然后以时耘耨冗滥之官芜秽天下乆矣必先力行澄汰待其百职粗治然后精选有司常令糺举今特遣之使如乆荒而芟辟也转运兼按察乃以时之耘耨者耳寛猛疾徐各有所宜也汉时刺举唐世黜陟使考课使之类岁岁遣出祖宗朝亦有考课院葢按察升黜古今常法非是难行之异事也方今言事者多以髙论见弃或以有害难行如臣所言只是选十余人明干朝臣察视官吏善恶灼然有迹易见者着之簿籍朝廷详之黜其甚者耳臣自谓于论不为甚高行之有利无害然尚虑议者未以为然谨条陈冗官利害六事以明利溥效速而可行不疑伏望圣慈特赐裁择如有可采乞早施行  

一曰去冗官则民之科率十分减九臣伏见兵兴以来公私困弊者不惟赋敛繁重全由官吏为奸每或科率一物则贪残之吏先于百姓而刻剥老缪之吏恣其羣下之诛求朝廷得其一分奸吏取其十倍民之重困其害在斯今若去此四色冗官代以循良之吏事随便宜絶去骚扰使民专供朝廷实数科率免却州县分外诛求故臣谓于民力十分减九也比于别图减省细碎无益者其利博矣  

二曰不材之人为害深于赃吏国家之法除赃吏因民告发者乃行之其它不材之人大者壊州小者壊县皆明知而不问臣谓凡赃吏多是强黠之人所取在于豪富或不及贫弱不材之人不能驭下虽其一身不能乞取而恣其羣下共行诛剥更无贫富皆被其殃为害至深纵而不问故臣尤欲尽取老病缪懦者与赃吏一例黜之  

三曰内外一体若外官不澄则朝廷无由致治今朝廷虽有号令之善者降出方外若落四色冗官之手则或施设乖方不知朝廷本意反为民害或稽迟废失全不施行而又无糺举弃作空文若外边去却冗官尽得良吏则朝廷所下之令虽有乖错彼亦自能回改或执奏更易终不至为大害是民之得失不独上頼朝廷全系官吏善恶以此而言冗官岂可不去  

四曰去冗官则吏员清简差遣通流今天下官有定员而入仕之人无定数既不黜陟滥冐者多差遣不行贤愚同滞每有一阙众人争之争得者无亷耻之风不得者腾怨嗟之口滥官之弊近古无之今若择四色冗官去之则待阙之人可无怨滞  

五曰去冗官则中材之人可使劝惧今天下官吏岂必尽是不材葢为朝廷本无黜陟善恶不分今若见国家责实求治逐一人人精别则中材之人皆自勉强不敢因循虽有贪残亦须敛手  

六曰去冗官则不过朞月民受其赐方今朝廷虽有爱念疲民之意然上下困乏必未有余力广惠及民若但去冗官则民受速赐葢臣常见外处州县每一缪官替去一能者代之不过数日民已歌謡今若尽去冗滥之吏而以能吏代之不过朞月民即受赐此臣所谓及民速于事切者也  

## 文章辨体彚选卷一百六十五

（明）贺复征 编  

○奏状七  

论乞廷议元昊通和事状【`宋欧阳修`】  

右臣近有奏论今后军国大事不须秘宻请集百官廷议近闻元昊再遣使人将至阙下和之与否决在此行窃计庙谋合思成算臣谓此最大事也天下安危系之今公卿士大夫爱君忧国者人人各为陛下深思极虑惟恐庙堂之失策遂落元昊之奸谋众口云云各有论议一曰天下困矣不和则力不能支少屈就之可以纾患一曰羗夷险诈虽和而不敢罢兵则与不和无异是空包屈就之羞全无纾患之实一曰自屈志讲和之后退而休息练兵训卒以为后图然此亦必不能者只以河朔之事可知葢虑纔和之后便忘发愤因循弛废为患转深一曰纵使元昊复臣西边减费不弛武备不忘后图然犹有大可忧者北戎将揽通和之事以为已功过有邀求遂兴兵革是暂息小患于闗西复生大患于河北臣忝为耳目之官见国有大事旁采外论所闻如此异同然大抵皆谓就和则难不和则易不和则害少和则害多然臣又不知朝廷之意其议云何臣见汉唐故事大事必须廷议葢以朝廷示广大不欲自狭谋臣思公共不敢自强故举事多臧众心皆服伏思国家自兵兴以来常秘大事初欲隠藏护惜不使人知及其处置乖违岂能掩蔽臣谓莫若采大公之议收众善之谋待其都无所长自用庙谋未晩其元昊请和一事伏乞于使人未至之前集百官廷议臣只自朝夕以来诸处询访已闻众说如此若使并集于廷各陈所见必有长策以禆万一谨具状奏闻伏候勅旨  

论西贼议和利害状【`欧阳修`】  

右臣伏自如定等到京以来窃闻朝议不许贼称吾祖必欲令其称臣然后许和此乃国家大计庙堂得策葢由陛下至圣至明不茍目前之事能虑向去之忧断自宸衷决定大议然数日来风闻颇有无识之人妄陈愚见不思远患欲急就和臣虽知必不能上惑圣聪然亦虑万一少生疑沮则必壊已成之计臣职在言责理合辨明伏自西贼请和以来众议颇有异同多谓朝廷若许贼不称臣则虑北戎别索中国名分此诚大患然臣犹谓纵使贼肯称臣而北戎尚有邀功责报之患是臣与不臣皆有后害如不得已则臣而通好犹胜不臣然于后患不免也此有识之士忧国之人所以不愿急和者也今若不许通和不过惧贼来冦耳且数年西兵遭贼而败非是贼能善战葢由我自谬谋今如遣范仲淹处置边防稍不失所贼之胜负尚未可知以彼骄兵当吾整旅使我因而获胜则善不可加但得两不相伤亦已挫贼鋭气纵仲淹不幸小败亦所失不至如前后之谬谋是比于通和之后别有大患则所损犹少此善算之士见远之人所以知不和害小而不惧未和也臣谓方今不羞屈志急欲就和者其人有五一曰不忠于陛下者欲急和二曰无识之人欲急和三曰奸邪之人欲急和四曰疲兵懦将欲急和五曰陜西之民欲急和自用兵以来居庙堂者劳于斡运在边鄙者劳于戎事若有避此勤劳茍欲陛下屈节就和而自偷目下安逸他时后患任陛下独当此臣所谓不忠之臣欲急和者也和而偷安利在目下和后大患伏而未发此臣所谓无识之人欲急和者也自兵兴以来陛下忧勤庶政今小人但欲茍和之人寛陛下以太平无事而望圣心怠于庶政因欲进其邪佞惑乱聪明大抵古今人主忧勤小人所不愿也此臣所谓奸邪之人欲急和也屡败之军不知得人则胜但谓贼来常败此臣所谓懦将疲兵欲急和也此四者皆不足听也惟西民困乏意必望和请因宣抚使告以朝廷非不欲和而贼未逊顺之意然后深戒有司寛其力役可也其余一切小人无识之论伏望圣慈絶而不听使大议不沮而善算有成则社稷之福也  

言西边事宜第一状【`欧阳修`】  

右臣伏见谅祚狂僭衅隙已多不越岁年必为边患臣本庸暗不逹时机輙以外料敌情内量事势鉴往年已验之失思今日可用之谋虽兵不先言俟见形而应变然坐而制胜亦大计之可图谨具条陈庶禆万一臣所谓外料敌情者谅祚世有夏州自彝兴克睿以前止于一镇五州而已太宗皇帝时继捧继迁始为边患其后遂陷灵盐尽有朔方之地葢自淳化咸平用兵十五余年既不能翦灭遂务招懐适会继迁为潘罗支所杀其子德明乃议归欵而我推以恩信复其王封岁时俸赐极于优厚德明既无南顾之忧而其子元昊亦壮遂并力西攻回纥拓地千余里德明既死地大兵强元昊遂复背叛国家自寳元庆厯以后一方用兵天下骚动国虚民敝如此数年元昊知我有厌兵之患遂复议和而国家待之恩礼又异于前矣号为国主仅得其称臣岁予之物百倍德明之时半于契丹之数今者谅祚虽曰狂童然而习见其家世所为葢继迁之叛而复王封元昊再叛而为国主今若又叛其志可知是其欲自比契丹抗衡中国以为鼎峙之势尔此臣窃料敌情在于如【`一无如字`】此也夫所谓内量事势者葢以庆厯用兵之时视方今御边之备较彼我之虚实强弱以见胜败之形也自真宗皇帝景德二年盟北虏于澶渊明年始纳西夏之欵遂务休兵至寳元初元昊复叛葢三十余年矣天下安于无事武备废而不修庙堂无谋臣边鄙无勇将将愚不识干戈兵骄不识战阵器械朽腐城郭隳颓而元昊勇鸷桀黠之羌也其包畜奸谋欲窥中国者累年矣而我方恬然不以为虑待其谋成兵具一旦反书来上然后茫然不知所措中外震骇举动仓皇所以用兵之初有败而无胜也既而朝廷用韩琦范仲淹等付以西事极力经营而勇夫鋭将亦因战阵稍稍而出数年之间人谋渐得武备渐修似可枝梧矣然而天下已困也所以屈意忍耻复与之和此庆厯之事尔今则不然方今甲兵虽未精利不若往年之腐朽也城垒粗尝完缉不若往年之隳颓也土兵蕃落増添训练不若往年寡弱之骄军也大小将校曽经战阵者往往尚在不若往年魏昭炳夏随之徒绮纨子弟也一二执政之臣皆当时宣力者其留心西事熟矣不若往时大臣茫然不知所措者也葢往以不知边事之谋臣驭不识干戈之将用骄兵执朽器以当桀黠新兴之羌此所以败也方今谋臣武将城壁器械不类往年而谅祚狂童不及元昊远甚往年忽而不思今又已先觉可以早为之备茍其不叛则已若其果叛未必不为中国利也臣谓可因此时雪前耻收后功但顾人谋如何尔若上凭陛下神威睿算系累谅祚君臣献于庙社此其上也其次逐狂虏于黄河之北以复朔方故地最下尽取山界夺其险而我守之以永絶边患此臣窃量事势谓或如此臣所谓鉴往年已验之失者其小失非一不可悉数臣请言其大者夫元昊变诈兵交阵合彼佯败以为诱我贪利而追之或不虞横出而为其所邀或进陷死地而困于束手此前日屡败之戒今明习兵战者亦能知之此虽小事也亦不可忽所谓大计之缪者攻守之策皆失尔臣视庆厯御边之备东起麟府西尽秦陇地长一千余里分为路者五而路分为州军者又二十有四而州军分为寨为堡为城者又几二百皆须列兵而守之故吾兵虽众不得不分所分既多不得不寡而贼之出也常举其国众合聚为一而来是吾兵虽多分而为寡彼兵虽寡聚之为多以彼之多击吾之寡不得不败也此城寨之法既不足自守矣而五路大将所谓战【`一无此字`】兵者分在二十四州军欲合而出则惧后空而无备欲各留守备而合其余则数少不足以出攻此当时所以用兵累年终不能一出者以此也夫进不能出攻退不足自守是谓攻守皆无策者往年已验之失也臣所谓今日可用之谋者在定出攻之计尔必用先起制人之术乃可以取胜也葢列兵分地而守敌得时出而挠于其间使我处处为备常如敌至师老粮匮我劳彼逸者周世宗以此策困李景于淮南昨元昊亦用此策以困我之西鄙夫兵分备寡兵家之大害也其害常在我以逸待劳兵家之大利也其利常在彼所以往年贼常得志也今诚能反其事而移我所害者予敌夺敌所利者在我则我当先为出攻之计使彼疲于守御则我亦得志矣凡出攻之兵勿为大举我每一出彼必呼集而来拒彼集于东则别出其西我归彼散则我复出而彼又集我以五路之兵番休出入使其一国之众聚散犇走无时暂停则无不困之虏矣此臣所谓方今可用之谋也葢往年之失在守方今之利在攻昔至道中亦尝五路出攻矣当时将相为谋不重葢欲攻黠桀方强之国不先以谋困之而直为一战必取之计大举深入所以不能成功也夫用兵至难事也故谋既审矣则其发也必果故能动而有成功也其若山川之险易道里之迂直蕃汉兵马之强弱骑军歩卒长兵短兵之所利与夫左右前后一出一入开阖变化有正有竒凡用兵之形势有可先知者有不可先言者臣愿陛下遣一重臣出而廵抚遍见诸将与熟图之以先定大计凡山川道里蕃汉歩骑出入之所宜可先知者悉图上方畧其余不可先言付之将率使其见形应变因敌制胜至于谅祚之所为宜少屈意含容而曲就之既以骄其心亦少缓其事以待吾之为备而且严戒五路训兵选将利器甲畜资粮常具兵行之计待其反书朝奏则王师暮出以骇其心而夺其气使其枝梧不暇则胜势在我矣往年议者亦欲招辑横山蕃部谋取山界之地然臣谓必欲招之亦须先藉胜捷之威使知中国之强则方肯来附也由是言之亦以出攻为利矣凡臣之所言者大畧如此尔然臣足未尝践边陲目未尝识战阵以一儒生偏见之言诚知未可必用直以方当陛下劳心西事广询众议之时思竭愚虑备刍荛之一说尔  

论契丹侵地界状【`欧阳修`】  

右臣伏见北兵近于界首添建城寨及拘囚定州巡兵汤则侵过银坊冶谷地界等事窃闻朝廷至今未有分明严切指挥令边臣以理争辨窃料朝廷之意必谓争之恐有引惹之虑此乃虑之过而计之失也夫敌性贪狼久为国患欺弱畏强难示以怯今杜之于早而力为拒絶犹恐不能若纵之不争而诱其来侵乃是引惹况西山道路有三十余处皆可行兵其险要所扼在于军城银坊等路为彼夺据而不争则北寨王柳等口渐更来侵岂能争矣是则西山险要尽为彼夺一日使敌以大兵渡易水由威虏之西平陆而来以竒兵自飞狐出西山诸口而下则我腹背受敌之患不知何以御之此葢兵法必争之地也且与人为邻敌而自弃险要任彼夺据而不争虽使我弱彼强尚须勉强何况势均力敌又违誓约而彼曲我直乎臣谓朝廷所以然者葢由未察敌中强弱之形而不得其情伪之实也臣又见朝廷常有惧敌之色而无忧虑之心夫忧之与惧名近而意殊忧者深思极虑而不敢暂忘惧者临事惶惑而莫知所措今边防之事措置多失其机者惧敌之意过深也若能察其强弱之形得其情伪之实则今日之事诚不足惧而将来之患深有可忧奈何不忧其深可忧而反惧其不足惧且北塞虽以战射为国而耶律氏自幼承其父祖与中国通和之后未尝躬战阵遭勍敌谋臣旧将又皆老死今其臣下如贯宁者无三两人宁才不及中人已是彼之杰者所以君臣计事动多不臧当初对梁适遣使河西使与中国通好及议和垂就不能小忍以邀中国厚利乃与元昊争夹山小族遂至交兵而累战累败亡人失马国内疮痍诛敛山前汉人怨怒往时北人杀汉人者罚汉人杀北人者死近闻反此二法欲悦汉人汉人未能收其心而北人亦已怒矣又闻今春女真渤海之类所在离叛攻刼近纔稍定方且招辑败亡修完器甲内恐国中之复叛外有西夏之为虞心自懐疑忧我乗虚而北袭故于界上勉强虚张囚我巡兵侵我地界葢其实弱而示强者用兵之诡计故臣谓茍能察其强弱知其情伪则无不胜之理何必惧其不足惧哉自国家困于西鄙用兵常虑北戎合谋乗隙而动及见二国相失而交攻议者皆云中国之福夫幸其相攻为我之福则不幸使其解仇而复合岂不为我祸乎臣谓北人昨所以败于元昊者亦其乆不用兵骤战而逄勍敌耳闻其自败衂以来君臣恐惧日夜谋议通招丁口拣募甲兵处处开教阅之场家家括粮马之数以其天姿骁劲之俗加以日夜训练之勤则其强难敌矣今彼国虽未有人然大抵为国者乆无事则人难见因用兵则将自出使其交战既频而谋臣猛将争能并出则是夹山一败警其四十年因循之弊变骄心而为愤志化惰卒而为劲兵因屡战而得骁将此乃北人之福非中国之福也此臣所谓将来之患者也然二国势非乆相攻也一二年间不能相并则必复合使北人驱新励之强兵无西人之后患而南向以窥河北则又将来之患大者也臣虽不知朝廷顾河北为如何但于本路之事以今年较去年则亦可见去年以前河北官吏无大小皆得举材而择能急于用人如不及者惟恐一事之失计故也自今春已来差除渐循旧弊凡干敏之吏熟于北方事者举留奏乞百不一从不惟使材臣能吏不劝而殆亦足见朝廷不忧河北之事办否也至如废缘边乆任之制而徙刘贻孙以王世文当冀州李中吉当广信王中庸当保州刘忠顺当邢州如此数人于闲慢州军尚忧败政况于边要之任乎臣愚以朝廷不以北事为忧则又怯惧如此既曰惧矣则于用人之际又若忽而不忧此臣之所未谕也臣闻北人侵我冶谷虽立寨屋三十余间然尚迟延未敢便贮兵甲更伺我意紧慢若不及早毁拆而少缓纵之使其以兵守之则尤难争矣此旦夕之间不可失也至于汤则亦闻囚而未敢杀此亦不可不争臣愿陛下但以将来之患为忧不忘此事用人之际革去旧例而惟材是择勿听小人之缪谋勿于忠良而疑贰使得上下毕力庶几渐成御备至于目今小事未销过自怯惧夫事之利害激切而言则议者以为太过言不激切则听者或未动心此自古以为难也况未形之事虽曰必然而敢冀尽信乎伏望陛下留意听纳不以人废言则庶竭愚瞽少禆万一  

论刘三嘏事状【`欧阳修`】  

臣伏见契丹宣徽使刘三嘏挈其爱妾儿女等七口向化南归见在广信军听候朝旨窃虑朝廷只依例程来投人等依例约回不纳国家大患无如契丹自四五十年来智士谋臣昼思夜筭未能为朝廷出一竒策坐而制之今天与吾时使其上下乖离而亲贵臣忽来归我此乃陛下威德所加祖宗社稷之福窃虑忧国之臣过有思虑以谓纳之别恐引惹臣请畧陈纳之却之二端利害伏望圣慈裁择其可往年山遇舍元昊而归辽边臣为国家存信拒而遣之元昊甘心山遇尽诛其族由是河西之人皆怒朝廷不纳而痛山遇以忠而赤族吾既自絶西人归化之路坚其事贼之心然本欲存信以懐元昊而终至叛逆几困天下是拒而不纳未足存信而反与贼坚人心此已验之効也其后朝廷悟其失计归罪郭劝悔已难追矣此事不逺可为鉴戒伏望陛下思之此不可拒而可纳一也三嘏是契丹贵臣秉节钺兼宣徽可谓至亲且贵矣一旦君臣离心走而归我是彼国中大丑之事必须掩讳不欲人闻必不敢明言求之于我此其可纳二也况彼来投又无追者相继既絶纵迹别无明验虽欲索之于我难以为辞此其可纳三也三嘏既彼之贵臣彼国之事无不与知今既南来则彼之动静虚实我尽知之可使契丹日夕惧我攻取之不暇安敢求索于我自起兵端若使契丹疑三嘏果在中国则三四十年之间卒无南向之患此又纳之大利其可纳四也彼既穷来归我若拒而遣之使其受山遇之祸则幽燕之间四五十年来心欲南向之人尽絶其归路而坚其事狄之心思为三嘏报仇于中国又终不能固契丹之信此为误计其失尤多且三嘏在中国则契丹必尽疑幽燕之人是其半国离心常恐向背凡契丹南冦常藉幽燕使其尽疑幽燕之人则可无南冦之患此又可纳大利五也古语曰天与不取反受其咎此不可失之几也其刘三嘏伏望速降宻旨与富弼令就近安存征遣赴阙惟乞决于睿断不惑羣言取进止  

论修河第一状【`欧阳修`】  

右臣窃见朝廷近因臣寮建议欲塞商胡开横垄回大河于故道已下三司候今秋兴役见令京东计度物料次臣伏以国家兴大役动大众必先顺天时量人力谋于其始而审然后必行计其所利者多乃能无悔伏见比年以来兴役动众劳民费财不精谋虑于厥初轻信利害之偏说举事之始既已仓惶羣议一揺寻复悔罢臣不敢逺引他事上烦圣聪只如往年河决商胡是时执政之臣不慎计虑遽谋修塞科配一千八百万稍芟骚动六路一百有余州官吏催驱急若星火民庶愁苦盈于道涂或物已输官或人方在路未及兴役遽已罢修虚费民财为国敛怨举事轻脱为害若斯虽既往之失难追而可鉴之踪未远今者又闻复有修河之役聚三十万人之众开一千余里之长河计其所用物力数倍往年当此天灾岁旱之时民困国贫之际不量人力不顺天时臣知其有大不可者五葢自去秋以及今春半天下苦旱而京东尤甚河北次之国家常务安静赈恤之犹恐饥民起而为盗何况于此两路聚大众兴大役此其必不可者一也河北自恩州用兵之后继以凶年人户流亡十失八九数年以来人稍归复然死亡之余所存无几疮痍未敛物力未完今又遭此旱岁京东自去冬无雨雪麦不生苖已及莫春粟未布种不惟目下乏食兼亦向去无望而欲于此两路兴三十万人之役若别路差夫则远处难为赴役就河便近则此两路力所不任此其必不可者二也臣伏见往年河决滑州曽议修塞当时公移事力未如今日贫虚然犹收聚物料诱率民财数年之间方能兴役况今国用方乏民力方疲且合商胡塞大决之横流此自是一大役也凿横垄开乆废之故道此又一大役也自横垄至海一千余里埽岸乆已废壊顿须修缉此又一大役也往年公私有力之时兴一大役尚须数年今并三大役仓卒兴为于灾旱贫虚之际此其必不可者三也就令商胡可塞故道可回犹宜重察天时人力之难为何况商胡未必可塞故道未必可回者哉臣闻鲧障洪水九年无功禹得洪范五行之书知水趋下之性乃因水之流疏决就下而水患乃息然则以大禹之神功不知障塞其流但能因而疏决尔今欲逆水之性障而塞之夺洪河之正流干以人力而回注此大禹之所不能此其必不可者四也横垄湮塞已二十年商胡决流又亦数岁故道已塞而难凿安流已乆而难回昨闻朝廷曽遣故枢宻直学士张奎计度功料极大近者再行检计减得功料全少功料少则所开浅狭浅狭则水势难回此其必不可者五也臣伏见国家累岁灾谴甚多其于京东变异尤大地贵安静动而有声巨嵎山摧海水揺荡如此不止仅乎十年天地警戒必不虚发臣谓变异所起之方尤宜加意防惧今乃欲于凶旱之年聚三十万之大众于变异最大之方臣恐地动山揺灾祸自此而始方今京东赤地千里饥馑之民正苦天灾又闻河役将动往往伐桑拆屋无复生计流亡盗贼之患不可不虞欲望圣慈特降德音速罢其事当此凶岁务安人心徐诏有司审详利害纵令河道可复乞候丰年余力渐次兴为臣实庸愚本无远见得于外论不敢不言  

论修河第二状【`欧阳修`】  

臣伏见学士院集两省台諌官议修河事未有一定之论葢由贾昌朝欲复故道李仲昌请开六塔互执一说莫知孰是以臣愚见皆谓不然言故道者未详利害之原述六塔者近乎欺罔之谬何以言之今谓故道可复者但见河北水患而欲还之京东然不思天禧以来河水屡决之因所以未知故道有不可复之势此臣故谓未详利害之原也若言六塔之利者则不攻而自破矣且开六塔既云减得大河水势然今恩冀之患何缘尚告危急此则减水之利虚妄可知开六塔者又云可以全回大河使复横垄故道见今六塔只是分减之水下流无归已为濵德慱之患若全回大河以入六塔则其害如何此臣故谓近乎欺罔之缪也臣闻河本泥沙无不淤之理淤淀之势常先下流下流淤高水行不快乃自上流低下处决此其常势也然避高就下水之本性故河流已弃之道自是难复臣不敢逺引书史广述河源只以今所欲复之故道言天禧以来屡决之因初天禧中河出京东水行于今所谓故道者水既淤涩乃于滑州天台归决寻而修塞水复故道未几又于滑州南鐡狗庙决其后数年又议修塞水令复故道已而又于王楚归决所决差小与故道分流然而故道之水终以壅淤故又于横垄大决是则决河非不能力塞故道非不能力复不乆终必决于上流者由故道淤高水不能行故也及横垄既决水流就下所以十余年间河未为患至庆歴三四年横垄之水又自下流先淤是时臣为河北转运使海口已淤一百四十余里其后游金赤三河相次又淤下流既梗乃又于上流商胡口决然则京东横垄两河故道皆是下流淤塞河水已弃之高地京东故道屡复屡决理不可复其验甚明则六塔所开故道之不可复不待言而易知臣闻议者计度京东故道功料止云铜城已上地高不知大抵东去皆高而铜城已上乃特高耳其东北铜城已上则似低比商胡已上则实髙也若云铜城已东地势斗下则当日水流宜决铜城已上何缘而顿于横垄之口亦何缘而大决也然则两河故道既皆不可为则河北水患何为而可去臣闻智者之于事有不能必则较其利害之轻重择其害少者而为之犹胜害多而利少何况有害而无利此三者可较而择也臣见往年商胡初决之时议欲修塞计用一千八百万稍芟科配六路一百有余州军今欲塞者乃往年之商胡必须用往年之物数至于开凿故道张奎元计功料极大后来李参等减得全少犹用三十万人然欲以五十歩之狭容大河之水此可笑也又欲増一夫所开三尺之方倍为六尺且阔厚三尺而长六尺已是一倍之功在于人力已为劳苦若云六尺之方以开方法算之乃八倍之功此岂人力之所胜是则前功浩大而难兴后功虽小而不实大抵塞商胡开故道凡二大役皆困国而劳人所举如此而欲开难复屡决已验之故道使其虚费而商胡不可塞故道不可复此所谓有害而无利者也就使幸而暂塞暂复以纾目前之患而终于上流必决如龙门横垄之比重以困国劳人此所谓利少而害多也若六塔者于大河有减水之名而无减水之实今下流所散为患已多若全回大河以注之则濵棣德慱河北所仰之州不胜其患而又故道淤涩上流必有他决之虞此直有害而无利耳是智者之不为也今若因水所在増治堤防疏其下流浚以入海则可无决溢散漫之虞今河所歴数州之地诚为患矣堤防岁用之夫诚为劳矣与其虚费天下之财虚举大众之役而不能成功终不免为数州之患劳岁用之夫则此所谓害少者乃智者之所择也大抵今河之势负三决之虞复故道上流必决开六塔上流亦决今河下流若不浚使入海则上流亦决臣请选知水利之臣就其下流求其入海之路而浚之不然下流梗塞则终虞上决为患无涯臣非知水者特以今事目可验者而较之耳言狂计愚不足以备圣君慱访之求此大事也伏乞下臣之议广谋于众而裁择之  

论修河第三状【`欧阳修`】  

右臣伏见朝廷定议开修六塔河口回水入横垄故道此大事也中外之臣皆知不便而未有肯为国家极言其利害者何哉葢其说有三一曰畏大臣二曰畏小人三曰无竒策今执政之臣用心于河事亦劳矣初欲试十万人之役以开故道既又舍故道而修六塔未及兴役遽又罢之已而终为言利者所胜今又复修然则其势难于复止也夫以执政大臣锐意主其事而又有不可复止之势固非一人口舌可回此所以虽知不便而罕肯言也李仲昌小人利口伪言众所共恶今执政之臣既用其议必主其人且自古未有无患之河今河浸恩冀目下之患虽小然其患已形回入六塔将来之害必大而其害未至夫以利口小人为大臣所主欲与之争未形之害势必难夺就使能夺其议则言者犹须独任恩冀为患之责使仲昌得以为辞大臣得以归罪此所以虽知不便而罕敢言也今执政之臣用心太过不思自古无不患之河直欲使河不为患若得河不为患虽竭人力犹当为之况闻仲昌利口诡辨谓费物少而用功不多不得不信为竒策于是决意用之今言者谓故道既不可复六塔又不可修诘其如何则又无竒策以取胜此所以虽知不便而罕肯言也众人所不敢言而臣今独敢言者臣谓大臣非有私仲昌之心也直欲兴利除害尔若果知其为患愈大则岂有不回者哉至于顾小人之后患则非臣之所虑也且事欲知利害权轻重有不得已则择其害少而患轻者为之此非明智之士不能也况治水本无竒策相地势谨堤防顺水性之所趋尔虽大禹不过此也夫所谓竒策者不大利则大害若循常之计虽无大利亦不至大害此明智之士善择利者之所为也今言修六塔者竒策也然终不可成而为害愈大言顺水治堤者常谈也然无大利亦无大害不知为国计者欲何所择哉若谓利害不可必但聚大众兴大役劳民困国以试竒策而侥幸于有成者臣谓虽执政之臣亦未必肯为也臣前已具言河利害甚详而未蒙采听今复畧陈其大要惟陛下诏计议之臣择之臣谓河水未始不为患今顺已决之流治堤防于恩冀者其患一而迟塞商胡复故道者其患二而速开六塔以回今河者其患三而为害无涯自河决横垄以来大名金堤埽岁岁増治及商胡再决而金堤益大加功独恩冀之间自商胡决后议者贪建塞河之策未尝留意于堤防是以今河水势深溢今若专意并力于恩冀之间谨治堤防则河患可御不至大害所谓其患一者十数年间今河下流淤塞则上流必有决处此一患而迟者也今欲塞商胡口使水归故道治堤修埽功料浩大劳人费物困弊公私此患一也幸而商胡可塞故道复归高淤难行不过一二年间上流必决此二患而速者也今六塔河口虽云已有上下约然全塞大河正流为功不小又开六塔河道治二千余里堤防移一县两镇计其功费又大于塞商胡数倍其为困弊公私不可胜计此一患也幸而可塞水入六塔而东横流散溢濵棣徳博与齐州之界咸被其害此五州者素号富饶河北一路财用所仰今引水注之不惟五州之民破壊田产河北一路坐见贫虚此二患也三五年间五州凋弊河流注溢乆又淤高流行梗涩则上流必决此三患也所谓为害而无涯者也今为国误计者本欲除一患而反就三患此臣所不喻也至如六塔不能容大河横垄故道本以高淤难行而商胡决今复驱而注之必横流而散溢自澶至海二千余里堤埽不可卒修修之虽成又不能捍水如此等事甚多士无愚智皆所共知不待臣言而后悉也臣前未奉使契丹时已尝具言故道六塔皆不可为惟治堤顺水为得计及奉使往来河北询于知水者其说皆然虽恩冀之人今被水患者亦知六塔不便皆愿且治恩冀堤防为是下情如此谁为上通臣既知其详岂敢自黙伏乞圣慈特谕宰臣使更审利害速罢六塔之役差替李仲昌等不用选一二精干之臣与河北转运使副及恩冀州官吏相度堤防并力修治则今河之水必不至为大患且河水天灾非人力可回惟当顺导防捍之而已不必求竒策立难必之功以为小人侥冀恩赏之资也况功必不成后悔无及者乎臣言狂计愚惟陛下裁择  

## 文章辨体彚选卷一百六十六

（明）贺复征 编  

○奏状八  

论河北京东盗贼状【`宋苏轼`】  

熈宁七年十一月日太常慱士直史馆权知宻州军州事苏轼状奏臣伏见河北京东比年以来蝗旱相仍盗贼渐炽今又不雨自秋至冬方数千里麦不入土窃料明年春夏之际寇攘为患甚于今日是以輙陈狂瞽庶补万一谨按山东自上世以来为腹心根本之地其与中原离合常系社稷安危昔秦并天下首收三晋则其余强敌相继灭亡汉高祖杀陈余走田横则项氏不支光武亦自渔阳上谷发突骑席卷以并天下魏武帝破杀袁氏父子收冀州然后四方莫敢敌宋武帝以英雄絶人之资用武厯年而不能并中原者以不得河北也隋文帝以庸夫穿窬之智窃位数年而一海内者以得河北也故杜牧之论以为山东之地王者得之以为王霸者得之以为霸猾贼得之以为乱天下自唐天寳之后奸臣僭峙于山东更十一世竭天下之力终不能取以至于亡近世贺德伦挈魏愽降后唐而梁亡周高祖自邺都入京师而汉亡由此观之天下存亡之权在河北无疑也陛下即位以来北方之民流移相属天灾谴告亦甚于四方五六年间未有以塞大异者至于京东虽号无事亦当常使其民安逸富强缓急足以灌输河北缾竭则罍耻唇亡则齿寒而近年以来公私匮乏民不堪命今流离饥馑议者不过欲散卖常平之粟劝诱畜积之家盗贼纵横议者不过欲増开告赏之门申严缉捕之法皆未见其益也常平之粟累经赈发所存无几矣而饥寒之民所在皆是人得升合官费丘山蓄积之家例皆困乏贫者未蒙其利富者先被其灾昔季康子患盗问于孔子对曰茍子之不欲虽赏之不窃乃知上不尽利则民有以为生茍有以为生亦何苦而为盗其间凶残之党乐祸不悛则须敕法以峻刑诛一以警百今中民以下举皆阙食冐法而为盗则死畏法而不盗则饥饥寒之与弃市均是死亡而賖死之与忍饥祸皆不免相率为盗正理之常虽日杀百人势必不止苟非陛下至明至圣至仁至慈较得丧之孰多权祸福之孰重特于财利少有所捐衣食之门一开骨髓之恩皆徧然后信赏必罚以威克恩不以侥幸废刑不以灾伤挠法如此而人心不革盗贼不衰者未之有也谨条其事画一如左一臣所领宻州自今岁秋旱种麦不得直至十月十三日方得数寸雨雪而地冷难种虽种不生比常年十分中只种得二三窃闻河北京东例皆如此寻常检放灾伤依条须是检行根苖已定所放分数今来二麦元不曽种即根苖可检官吏守法无缘直放若夏租一例不放则人户必至逃移寻常逃移犹有逐熟去处今数千里无麦去将安往但恐良民举为盗矣且天上无雨地下无麦有眼者共见有耳者共闻决非欺罔朝廷岂可坐观不放欲乞河北京东逐路选差臣僚一员体量放税更不检视若未欲如此施行即乞将夏税斛■〈豆斗〉取今日以前五年酌中一年实直令三等已上人户取便纳见钱或正色其四等以下且行倚阁缘今来麦田空闲若春雨调匀却可以广种秋稼候至秋熟并将秋色折纳夏税若是已种苖麦委有灾伤仍与依条检放其阙麦去处官吏诸军请受且支白米或支见钱所贵小民不致大段失所一河北京东自来官不榷盐小民仰以为生近日臣僚上章輙欲禁榷頼朝廷体察不行其言两路吏民无不相庆然臣勘会近年盐税日增元本两路祖额三十三万二千余贯至熈宁六年増至四十九万九千余贯七年亦至四十三万五千余贯显见刑法日峻告捕日繁是致小民愈难兴贩朝廷本为此两路根本之地而煑海之利天以养活小民是以不忍尽取其利济惠鳏寡阴销盗贼旧时孤贫无业惟务贩盐所以五六年前盗贼稀少是时告捕之赏未尝破省钱惟是犯人催纳役人量出今盐课浩大告讦如麻贫民贩盐不过一两贯钱本偷税则赏重纳税则利轻欲为农夫又值凶岁若不为盗惟有忍饥所以五六年来课利日増盗贼日众臣勘会宻州盐税去年一年比祖额増二万贯却支捉贼赏钱一万一千余贯其余未获贼人尚多以此较之利害得失断可见矣欲乞特敕两路应贩盐小客截自三百斤以下并与权免收税仍官给印本空头闗子与灶户及长引大客令上厯破使逐旋书填月日姓名斤两与小客限十日更不行用如敢借名为人影带分减盐货许诸人陈告重立赏罚候将来秋熟日仍旧并元降勅牓明言出自圣意令所在雕印散牓乡村人非木石宁不感动一饮一食皆诵圣恩以至旧来贫贱之民近日饥寒之党不待驱率一归于盐奔走争先何暇为盗人情不远必不肯舍安稳衣食之门而趋冐法危亡之地也议者必谓今用度不足若行此法则盐税大亏必致阙事臣以为不然凡小客本少力微不过行得三两程若三两程外须藉大商兴贩决非三百斤以下小客所能行运无缘大段走失且平时大商所苦以盐迟而无人买小民之病以僻远而难得盐今小商不出税钱则所在争来分买大商既不积滞则轮流贩卖收税必多而乡村僻远无不食盐所卖益广损益相补必无大亏之理纵使亏失不过却只得祖额元钱当时官司有何阙用茍朝廷捐十万贯钱买此两路之人不为盗贼所获多矣今使朝廷为此两路饥馑特出一二十万贯见钱散与人户人得一贯只及二十万人而一贯见钱亦未能济其性命若特放三百斤以下盐税半年则两路之民人人受赐贫民有衣食之路富民无盗贼之忧其利岂可胜言哉若使小民无以为生举为盗贼则朝廷之忧恐非十万贯钱所能了办又况所支捉贼赏钱未必少于所失盐课臣所谓较得丧之孰多权祸福之孰重者为此也一勘会诸处盗贼大半是按问减等灾伤免死之人走还旧处挟恨报雠为害最甚盗贼自知不死既轻犯法而人户亦忧其复来不敢告捕是致盗贼公行切详按问自言皆是词穷理屈势必不免本无改过自新之意有何可改独使从轻同党之中独不免死其灾伤勅虽不下与行不同而盗贼小民无不知者但不伤变主免死无疑且不伤变主情理未必轻于偶伤变主之人或多聚徒众或广置兵仗或摽异服饰或质刼变主或驱虏平人或赂遗贫民令作耳目或书冩道店恐动官私如此之类虽偶不伤人情理至重非止阙食之人茍营糇粮而已欲乞令后盗贼赃证未明但已经考掠方始承认者并不为按问减等其灾伤地方委自长吏相度情理轻重内情理重者依法施行所贵凶民稍有畏忌而良民敢于捕告臣所谓衣食之门一开骨髓之恩皆徧然后信赏必罚以威克恩不以侥幸废刑不以灾伤挠法者为此也右谨具如前自古立法制刑皆以盗贼为急盗窃不已必为强刼强刼不已必至战攻或为豪杰之资而致胜广之渐而况京东之贫富系河北之休戚河北之治乱系天下之安危识者共知非臣私说愿陛下深察此事至重所捐小利至轻断自圣心决行此策臣闻天圣中蔡齐知宻州是时东方饥馑齐乞放行盐禁先帝从之一方之人不觉饥旱臣愚且贱虽不敢望于蔡齐而陛下圣明度越尧禹岂不能行此小事有愧先朝所以越职献言不敢自外伏望圣慈察其区区之意赦其狂僣之诛臣无任悚懐待罪之至  

代李琮论京东盗贼状【`苏轼`】  

右臣伏见自来河北京东常苦盗贼而京东尤甚不独穿窬胠箧椎埋发塜之奸至有飞扬跋扈割据僭拟之志近者李逄徒党青徐妖贼皆在京东凶愚之民殆已成俗自昔大盗之发必有衅端今朝廷清明四方无虞而此等常有不轨之意者殆土地风气习俗使然不可不察也汉高帝沛人项羽宿迁人刘裕彭城人黄巢宛朐人朱全忠砀山人其余厯代豪杰出于京东者不可胜数故凶愚之人常以此借口而其材力心胆实亦过人加以近年改更贡举条制埽除腐烂专取学术其秀民善士既以改业而其朴鲁强捍难化之流抱其无用之书各懐不逞之意朝廷虽敕有司别立字号以收三路举人而此等自以世传朴学无由复践场屋老死田里不入彀中私出怨言幸灾伺隙臣每虑及此即为寒心扬雄自言御得其道则天下徂诈咸作使御失其道则天下徂诈咸作敌而班固亦论剧孟郭解之流皆有絶异之姿而惜其不入于道德茍放纵于末流是知人之善恶本无常性若御得其道则向之奸猾尽是忠良故许子将谓曹操曰子治朝之能臣乱世之奸雄使韩彭不遇汉高亦与盗贼何异臣窃尝为朝廷计以谓穷其党而去之不如因其材而用之何者其党不可胜去而其材自有可用昔汉武尝遣绣衣直指督捕盗贼所去以军兴从事斩二千石以下可谓急矣而盗贼不为少衰者其党固不可尽也若朝廷因其材而用之则盗贼自消而豪杰之士可得而使请以唐事明之自天寳以后河北诸镇相继僭乱虽宪宗英武亦不能平观其主帅皆卒伍庸材而能于六七十年间与朝廷相抗者徒以好乱乐祸之人背公私党之士相与出力而辅之也至穆宗之初刘总入朝而河北始平总知河北之乱权在此軰于是尽籍军中宿将名豪如朱克融之流荐于朝冀厚与爵位使北方之人羡慕向进革其乱心而宰相崔植杜元颕皆庸人无远虑以为河北既平天下无事克融軰乆留京师终不录用饥寒无告怨忿思乱会张洪靖赴镇遂遣还幽州而克融等作乱复失河朔今陛下鉴唐世既往之咎当收京东河北豪杰之心臣伏见近日沂州百姓程棐告获妖贼郭进等窃闻棐之弟岳乃是李逄之党配在桂州豪侠武徤又过于棐京东州郡如棐岳者不可胜数此等弃而不用即作贼收而用之即捉贼其理甚明臣愿陛下精选青郓两帅京东东西职司及徐沂兖单潍宻淄齐曹濮知州谕以此意使阴求部内豪猾之士或有武力或多权谋或通知术数而晓兵或家富于财而好施如此之类皆召而劝奬使以告捕自效籍其姓名以闻于朝所获盗贼量轻重酬赏若获真盗大奸随即录用若只是寻常刼贼即累其人数酬以一官使此辈歆艶其利以为进身之资但能拔擢数人则一路自然竞劝贡举之外别设此科则向之遗材皆为我用纵有奸雄啸聚亦自无徒但毎州搜罗得一二十人即耳目徧地盗贼无容足之处矣歴观自古竒伟之士如周处戴渊之流皆出于羣盗改恶修善不害为贤而况以捉贼出身有何不可若朝廷随材试用异日攘夷狄立功名未必不由此涂出也非陛下神圣英武不能决行此策臣虽非职事而受恩至深有所见闻不敢瘖然  

论积欠六事并乞检会应诏四事一处行下状【`苏轼`】  

元佑七年五月十六日龙圗阁学士左朝奉郎知扬州苏轼状奏臣闻之孔子曰善人教民七年亦可以即戎矣夫民既富而教然后可以即戎古之所谓善人者其不及圣人远甚今二圣临御八年于兹仁孝慈俭可谓至矣而帑廪日益困农民日益贫商贾不行水旱相继以上圣之资而无善人之效臣窃痛之所至访问耆老有识之士阴求其所以皆曰方今民荷寛政无他疾苦但为积欠所压如负千钧而行免于僵仆则幸矣何暇举首奋臂以营求于一饱之外哉今大姓富家昔日号为无比户者皆为市易所破十无一二矣其余自小民已上大率皆有积欠监司督守令守令督吏卒文符日至其门鞭笞日加其身虽有白圭倚顿亦化为荜门圭窦矣自祖宗已来每有赦令必曰凡欠官物无侵欺盗用及虽有侵盗而本家及伍保人无家业者并与除放祖宗非不知官物失陷奸民幸免之弊特以民既乏竭无以为生虽加鞭挞终无所得缓之则为奸吏之所蚕食急之则为盗贼之所凭借故举而放之则天下恱服虽有水旱盗贼民不思乱此为捐虚名而收实利也自二圣临御以来每以施舍已责为先务登极赦令每次郊赦或随事指挥皆从寛厚凡今所催欠负十有六七皆圣恩所贷矣而官吏刻薄与圣恩异舞文巧诋使不该放监司以催欠为职业守令上为监司之所迫下为胥吏之所使大率县有监催千百家则县中胥徒举欣欣然日有所得若一旦除放则此等皆寂寥无获矣自非有力之家纳赂请赇谁肯举行恩贷而积欠之人皆邻于寒饿何赂之有其间贫困扫地无可蚕食者则县胥教令通指平人或云衷私擅买抵当物业或虽非衷私而云买不当价似此之类蔓延追扰自甲及乙自乙及丙无有穷已每恨皆空身到官或三五限得一二百钱谓之破限官之所得至微而胥徒所取葢无虚日俗为此等为县胥食邑户嗟乎圣人在上使民不得为陛下赤子而皆为奸吏食邑户此何道也商贾贩卖例无现钱若用现钱则无利息须今年索去年所卖明年索今年所賖然后计算得行彼此通济今富户先已残破中民又有积欠谁敢賖卖物货则商贾自然不行此酒税课利所以日亏城市房廊所以日空也诸路连年水旱上下共知而转运司窘于财用例不肯放税纵放亦不尽实虽无明文指挥而以喜怒风晓官吏孰敢违者所以逐县例皆拖欠两税较其所欠与依实检放无异于官了无所益而民有追扰鞭挞之苦近者诏旨凡积欠皆分为十料催纳通计五年而足圣恩隆厚何以加此而有司以谓有旨倚阁者方得依十料指挥余皆并催纵使尽依十料吏卒乞觅必不肯分料少取人户既未纳足则追扰常在纵分百料与一料同臣顷知杭州又知颍州今知扬州亲见两浙京西淮南三路之民皆为积欠所压日就穷蹙死亡过半而欠籍不除以至亏欠两税走陷课利农末皆病公私并困以此推之天下大率皆然矣臣自颍移扬舟过濠寿楚泗等州所至麻麦如云臣每屏去吏卒亲入村落访问父老皆有忧色云丰年不如凶年天灾流行民虽乏食缩衣节口犹可以生若丰年举催积欠胥徒在门枷棒在身则人户求死不得言讫泪下臣亦不觉流涕又所至城邑多有流民官吏皆云以夏麦既熟举催积欠故流民不敢归乡臣闻之孔子曰苛政猛于虎昔常不信其言以今观之殆有甚者水旱杀人百倍于虎而人畏催欠乃甚于水旱臣窃度之每州催欠吏卒不下五百人以天下言之是常有二十余万虎狼散在民间百姓何由安生朝廷仁政何由得成乎臣自到任以来日以检察本州岛积欠为事内已有条贯除放而官吏不肯举行者臣即指挥本州岛一面除放去讫其于理合放而于条未有明文者即且令本州岛权住催理听候指挥其于理合放而于条有碍者臣亦未敢住催各具利害奏取圣旨  

议学校贡举状【`苏轼`】  

熈宁四年正月日殿中丞直史馆判官苏轼具议状闻奏者右臣伏以得人之道在于知人知人之法在于责实使君相有知人之才朝廷有责实之政则胥史皂隶未尝无人而况于学校贡举乎虽因今之法臣以为有余使君相无知人之才朝廷无责实之政则公卿侍从常患无人况学校贡举乎虽复古之制臣以为不足矣夫时有可否物有废兴方其所安虽暴君不能废及其既厌虽圣人不能复故风俗之变法制随之譬如江河之徙移顺其所欲行而治之则易为功强其所不欲而复之则难为力使三代圣人复生于今其选举养才亦必有道矣何必由学且天下固尝立学矣庆厯之间以为太平可待至于今日惟有空名仅存今陛下必欲求德行道艺之士责九年大成之业则将变今之礼易今之俗又当发民力以治宫室敛民财以食游士百里之内置官立师狱讼听于是军旅谋于是又当以时简不率教者屏之远方终身不齿则无乃徒为纷乱以患苦天下耶若乃无大变更而望有益于时则与庆厯之际何异故臣以谓今之学校特可因循旧制使先王之旧物不废于吾世足矣至于贡举之法行之百年治乱盛衰初不由此陛下视祖宗之世贡举之法与今为孰精言语文章与今为孰优所得文武长才与今为孰多天下之事与今为孰办较此四者而长短之议决矣今议者所欲变改不过数端或曰乡举德行而畧文章或曰专取策论而罢诗赋或欲举唐室故事兼采誉望而罢封弥或欲罢经生朴学不用贴墨而考大义此数者皆知其一不知其二者也臣请厯言之夫欲兴德行在于君人者修身以格物审好恶以表俗孟子所谓君仁莫不仁君义莫不义君之所向天下趋焉若欲设科立名以取之则是教天下相率而为伪也上以孝取人则勇者割股怯者庐墓上以亷取人则弊车羸马恶衣菲食凡可以中上意无所不至矣德行之弊一至于此乎自文章而言之则策论为有用诗赋为无益自政事言之则诗赋策论均为无用矣虽知其无用然自祖宗以来莫之废者以为设法取士不过如此也岂独吾祖宗自古尧舜亦然书曰敷奏以言明试以功自古尧舜以来进人何尝不以言试人何尝不以功议者必欲以策论定贤愚能否臣请有以质之近世士大夫文章华靡者莫如杨亿使杨亿尚在则忠清鲠亮之士也岂得以华靡少之通经学古者莫如孙复石介使孙复石介尚在则迂阔矫诞之士也又何施之于政事之间乎自唐至今以诗赋为名臣者不可胜数何负于天下而必欲废之近世士人纂类经史缀缉时务谓之策括待问条目捜抉畧尽临时剽窃窜易首尾以眩有司有司莫能辨也且其为文也无规矩凖绳故学之易成无声病对偶故考之难精以易学之士付难考之吏其弊有甚于诗赋者矣唐之通牓故是弊法虽有以名取人厌伏众论之美亦有贿赂公行权要请托之害至使恩去王室权归私门降及中叶结为朋党之论通牓取人又岂足尚哉诸科举取人多出三路能文者既已变而为进士晓义者又皆去以为明经其余皆朴鲁不化者也至于人才则有定分施之有政能否自彰今进士日夜治经传子史贯穿驰骛可谓慱矣至于临政曷尝用其一二顾视旧学已为虚器而欲使此等分别注疏麄识大义而望其才能増长亦已踈矣故曰此数者皆知其一而不知其二也特愿陛下留意其远者大者必欲登俊良黜庸回总览众才经畧世务则在陛下与二三大臣下至诸路职司与良二千石耳区区之法何预焉然臣窃有私忧过计者敢不以告昔王衍好老庄天下皆师之风俗凌夷以至南渡王晋好佛舍人事而修异教大厯之政至今为笑故孔子罕言命则为知者少也子贡曰夫子之文章可得而闻也夫子之言性与天道不可得而闻也夫性命之说自子贡不得闻而今之学者耻不言性命此可信也哉今士大夫至以佛老为圣人粥书于市者非庄老之书不售也读其文浩然无当而不可穷观其貌超然无着而不可挹岂此真能然哉葢中人之性安于放而乐于诞也使天下之士能如庄周齐死生一毁誉轻富贵安贫贱则人主之名器爵禄所以砺世磨钝者废矣陛下亦安用之而况其实不能而窃取其言以欺世者哉臣愿陛下明敕有司试之以法言取之以实学慱通经术者虽朴不废稍渉浮诞者虽工必黜则风俗稍厚学术近正庶几得忠实之士不至蹈衰季之风则天下幸甚谨录奏闻伏候敕旨  

乞开杭州西湖状【`苏轼`】  

元佑五年四月二十九日龙图阁学士左朝奉郎知杭州苏轼状奏右臣闻天下所在陂湖河渠之利废兴成毁皆若有数惟圣人在上则兴利除害易成而难废昔西汉之末翟方进为丞相始决壊汝南鸿隙陂父老怨之歌曰壊陂谁翟子威饭我荳羹芋魁反乎覆陂当复谁言者两黄鹄葢民心之所欲而托之天以为有神下告我也孙晧时吴郡上言临平乆废复开事闗兴运虽天道难知而民心所欲天必从之杭州之有西湖如人之有眉目葢不可废也唐长庆中白居易为刺史方是时湖溉田千余顷及钱氏有国置撩湖兵士千人日夜开浚自国初以来稍废不治水涸草生渐成葑田熈宁中臣通判本州岛则湖之葑合葢十二三耳至今纔十六七年之间遂堙塞其半父老皆言十年以来水浅葑横如云翳空倐忽便满更二十年无西湖矣使杭州而无西湖如人去其眉目岂复为人乎臣愚无知窃谓西湖有不中废者五天禧中故相王钦若始奏以西湖为放生池禁捕鱼鸟为人主祈福自是以来每岁四月八日郡人数万会于湖上所活羽毛鳞介以百万数皆西北向稽首仰祝千万岁寿若一旦堙塞使蛟龙鱼鳖同为涸辙之鲋臣子坐观亦何心哉此西湖之不可废者一也杭之为州本江海故地水泉咸苦居民零落自唐李泌始引湖水作六井然后民足于水井邑日富百万生聚待此而后食今湖狭水浅六井渐壊若二十年之后尽为葑田则举城之人复饮咸苦其势必自耗散此西湖之不可废者二也白居易作西湖石函记云放水溉田每减一寸可溉十五顷每一伏时可溉五十顷若蓄泄及时则濒河千顷可无凶岁今虽不及千顷而下湖数十里间茭菱糓米所获不赀此西湖之不可废者三也西湖深阔则运河可以取足于湖水若湖水不足则必取足于江潮潮之所过泥沙浑浊一石五斗不出三岁輙调兵夫十余万功开浚而河行市井中葢十余里吏卒骚扰泥水狼籍为居民莫大之患此西湖之不可废者四也天下酒馆之盛未有如杭者也岁课二十余万缗而水泉之用仰给于湖若湖渐浅狭水不应沟则当劳人远取山泉水不下二十万功此西湖之不可废者五也臣以侍从出膺宠寄目覩西湖有必废之渐有五不可废之忧岂得茍安岁月不任其责輙已差官打量湖上葑田计二十五万余丈度用夫二十余万功近者伏蒙皇帝陛下太皇太后陛下以本路饥馑特寛转运司上供额斛五十余万石出粜常平米亦数十万石约勅诸路不取五糓力胜税钱东南之民所活不可胜计今又特赐本路度牒三百而杭独得百道臣谨以圣意増价召人中米减价出卖以济饥民而増减耗折之余尚得钱米约共一万余贯石臣輙以此钱米募民开湖度可得十万功自今月二十八日兴功农民父老纵观太息以谓二圣既捐利与民活此一方而又以其余弃兴乆废无穷之利使数千人得食其力以度此凶岁葢有泣下者臣伏见民情如此而钱米有限所募未广葑合之地尚存大半若来者不嗣则前功复弃深可痛惜若更得度牒百道则一举募民除去浄尽不复遗患矣伏望皇帝陛下太皇太后陛下少赐详览察臣所论西湖五不可废之状利害较然特出圣断别赐臣度牒五十道仍勅转运提刑司于前来所赐诸州度牒二百道内契勘赈济支用不尽者更拨五十道价钱与臣通成一百道使臣得尽力毕志半年之间目见西湖复唐之旧环三十里际山为岸则农民父老与羽毛鳞介同咏圣泽无有穷已臣不胜大愿  

乞相度开石门河状【`苏轼`】  

元佑六年三月日龙图阁学士左朝奉郎知杭州苏轼状奏右臣谨按史记秦始皇三十六年东游至钱塘临浙江水波恶乃西去二十里从狭中度始皇帝以天下之力狥其意意之所欲出赭山桥海无难而独畏浙江水波恶不敢径渡以此知钱塘江天下之崄无出其右者臣昔通守此郡今又忝郡寄二十年间亲见覆溺无数自温台明波往来者皆由西兴径渡不渉浮山之崄时有覆舟然尚稀少自衢睦处婺宣歙饶信及福建路八州往来者皆出入龙山沿泝此江江水滩浅必乗潮而行潮自海门东来势若雷霆而浮山峙于江中与鱼浦诸山相望犬牙错入以乱潮水洄洑激射其怒自倍沙碛转移状如鬼神往往于渊潭中涌出陵阜十数里旦夕之间又复失去虽舟师没人不能前知其深浅以故公私坐视覆溺无如之何老弱呌号求救于湍沙之间声未及终已为潮水卷去行路为之流涕而已纵有勇悍敢往之人又多是盗贼利其财物或因而挤之能自全者百无一二性命之外公私亡失不知一岁凡几千万而衢睦等州人众地狭所产五糓不足于食岁常漕苏秀米至桐庐散入诸郡钱塘亿万生齿待上江薪炭而活以浮山之崄覆溺留碍之故此数州薪米常贵又衢婺睦歙等州及杭之富阳新城二邑公私所食盐取足于杭秀诸场以浮山之崄覆溺留碍之故官给脚钱甚厚其所亡失与依托风水以侵盗者不可胜数此最其大者其余公私利害未可以一二遽数臣伏见宣德郎前权知信州军州事侯临因葬所生母于杭州之南荡往来江濵相视地形访问父老叅之舟人反复讲求具得其实建议自浙江上流地名石门并山而东或因斥卤弃地凿为运河引浙江及溪谷诸水凡二十二里有竒以逹于江又并江为岸度潮水所向则用石所不向则用竹大凡八里有竒以逹于龙山之大慈浦自大慈浦北折抵小岭下凿岭六十五丈以逹于岭东之古河因古河稍加浚治东南行四里有竒以逹于今龙山之运河以避浮山之崄度用钱十五万贯用捍江兵及诸郡厢军三千人二年而成臣与前转运使叶温叟转运判官张璹躬往按视皆如临言凡福建两浙士民闻臣与临欲奏开此河万口同声以为莫大无穷之利臣纵欲不言已为众论所迫势不得黙已臣闻之父老章献皇后临朝日以江水有皇天荡之崄内出钱数十万贯筑长芦起僧舍以拯溺者先帝又见长淮之崄赐钱十万贯米十万石人夫九万二千人以开龟山河今浮山之崄非特长芦龟山之比而二圣仁慈视民如伤必将捐十五万缗以平此积崄也谨昧死上临所陈开石门河利害事状一本及臣所差观察推官董华用临之说约度功料及合用钱物料状一本并地图一面伏乞降付三省看详或召临赴省面加质问仍乞下本路监司或更特差官同共相视若臣与临言不妄乞自朝廷擘画支赐钱物施行臣观古今之事非知之难言之亦易难在成之而已临之才干众所共知臣谓此河非临不成伏望圣慈特赐访问左右近臣必有知临者乞专差临监督此役不惟救活无穷之性命完惜不赀之财物又使数州薪米流通田野市井咏歌圣泽子孙不忘臣不胜大愿  

贴黄今建此议不知者必有二难其一不过谓浙江浮山之崄经歴古今贤哲多矣若可平治必不至今日知此乃巷议臆度不足取信只如龟山新河易长淮为安流近日吕梁之崄窃闻亦已平治岂可谓古人偶未经意便谓今人不可复作其一不过谓并江作岸为潮水所冲啮必不能经乆今浙江石岸亦有成规自古本用木岸转运使张夏始易以石自龙山以东江水溢深石岸立于涨沙之上又潮头为西陵石矶所射正战于岸下而四五十年隠然不动虽时有缺壊随即修完人不告劳官无所费今自大慈浦以西江水皆露出石脚而潮头自龙山转向西南则岸之易成而难壊非张夏所建东堤之比也  

杭州召还乞郡状【`苏轼`】  

元佑六年五月十九日龙图阁学士左朝奉郎前知杭州苏轼状奏右臣近奉诏书及圣旨札子不允臣辞免翰林学士承旨恩命及乞郡事臣已第三次奏乞除臣扬越陈蔡一郡去讫切虑区区之诚未能遽回天意须至尽露本心重干圣听惶恐死罪惶恐死罪臣昔于治平中自凤翔职官得替入朝首被英宗皇帝知遇欲骤用臣当时宰相韩琦以臣年少资浅未经试用故且与馆职亦会臣丁父忧去官及服阕入觐便蒙神宗皇帝召对面赐奬激许臣职外言事自维羁旅之臣未应得此岂非以英宗皇帝知臣有素故耶是时王安石新得政变易法度臣若少加附会进用可必自维远人蒙二帝非常之知不忍欺天负心欲具论安石所为不可施行状以禆万一然未测圣意待臣深浅因上元有旨买灯四千椀有司无状亏减市价臣即上书论奏先帝大喜实时施行臣以此卜知先帝圣明能受尽言上疏六千余言极论新法不便后复因考试进士拟对御试策进上并言安石不知人不可大用先帝虽未听从然亦嘉臣愚直初不谴问而安石大怒其党无不切齿争欲倾臣御史知杂谢景温首出死力弹奏臣丁忧归乡日舟中曽贩私盐遂下诸路体量追捕当时梢工篙手等考掠取证但以实无其事故鍜錬不成而止臣缘此惧祸乞出连三任外补而先帝眷臣不衰时因贺谢表章即对左右称道党人疑臣复用而李定何正臣舒亶三人构造飞语酝酸百端必欲致臣于死先帝初亦不听而此三人执奏不已故臣得罪下狱定等选差悍吏皇遵将带吏卒就湖州追摄如捕冦贼臣即与妻子诀别留书与弟辙处置后事自期必死过杨子江便欲自投江中而吏卒监守不果到狱即欲不食求死而先帝遣使就狱有所约勅故狱吏不敢别加非横臣亦觉知先帝无意杀臣故复留残喘得至今日及窜责黄州每有表疏先帝复对左右称道哀怜奬激意欲复用而左右固争以为不可臣虽在逺亦具闻之古人有言聚蚊成雷积羽沉舟言寡不胜众也以先帝知臣特逹如此而臣终不免于患难者以左右疾臣者众也及陛下即位起臣于贬所不及一年偹位禁林遭遇之异古今无比臣每自维昆虫草木之微无以仰报天地生成之德惟有独立不倚知无不言可以少报万一始衙前差顾利害与孙永傅尧俞韩维争议因亦与司马光异论光初不以此怒臣而台諌诸人逆探光意遂与臣为仇臣又素疾程頥之奸未尝假以色词而頥之党人无不侧目自朝廷废黜大奸数人而其余党犹在要近阴为之地特未发尔小臣周穜乃敢上疏乞用王安石配享以尝试朝廷料穜草芥之微敢建此议必有阴主其事者是以上书逆折其奸锋乞重赐行遣以破小人之谋因此党人尤加忿疾其后又于经筵极论黄河不可回夺利害且上疏争之遂大失执政意积此数事恐别致患祸又缘臂痛目昏所以累章力求补外窃伏思念自忝禁近三年之间台諌言臣者数四只因发策草麻罗织语言以为谤讪本无疑似白加诬执其间暧昧譛愬陛下察其无实而不降出者又不知其几何矣若非二圣仁明洞照肝膈则臣为党人所倾首领不保岂敢望如先帝之赦臣乎自出知杭州二年粗免人言中间法外刺配颜章颜益二人葢攻积弊事不获已陛下亦已赦臣而言者不赦论奏不已其意岂为颜章等哉以此知党人之意未尝一日不在倾臣洗垢求瑕止得此事今者忽蒙圣恩召还擢用又除臣弟辙为执政此二事皆非大臣本意窃计党人必大猜忌磨砺以须势必如此闻命悸恐以福为灾即日上章辞免乞郡行至中路果闻弟辙为台諌所攻般出廨宇待罪又蒙陛下委曲照见情状方获保全臣之刚褊众所共知党人嫌忌甚于弟辙岂敢以衰病之余复犯其锋虽自知无罪可言而今之言者岂问是非曲直窃谓人主之待臣子不过公道以相知党人之报怨嫌必为巧发而阴中臣岂敢恃二圣公道之知而傲党人阴中之祸所以不避烦渎自陈入仕以来进退本末欲陛下知臣危言危行独立不回以犯众怒者所从来逺矣又欲陛下知臣平生冐渉患难危崄如此今余年无几不免有逺祸全身之意再三辞逊实非矫饰柳下惠有言直道而事人焉往而不三黜臣若贪得患失随世俛仰改其常度则陛下亦安所用臣若守其初心始终不变则羣小侧目必无安理虽蒙二圣深知亦恐终不胜众所以反复计虑莫若求去非不懐恋天地父母之恩而衰老之余耻复与羣小计较短长曲直为世间高人长者所笑伏望圣慈察臣至诚特赐指挥执政检会累奏只作亲嫌回避早除一郡所有今来奏状乞留中不出以保全臣子臣不胜大愿若朝廷不以臣不才犹欲驱使或除一重难边郡臣不敢辞避报国之心死而后已惟不愿在禁近使党人猜疑别加阴中也干犯天威谨俟斧质臣不任祈天请命战恐殒越之至  

## 文章辨体彚选卷一百六十七

（明0贺复征 编  

○奏状九  

乞诛窜吕惠卿状[宋苏辙]  

右臣闻汉武帝世御史大夫张汤挟持巧诈以迎合上意变乱货币崇长犴狱使天下重足而立几至于乱武帝觉悟诛汤而后天下安唐德宗世宰相卢杞妬贤嫉能戕害善类力劝征伐助成暴敛使天下相率叛上至于流播德宗觉悟逐杞而后社稷复存葢小人天赋倾邪安于不义性本阴贼尤喜害人若不死亡终必为患臣伏见前参知政事吕惠卿懐张汤之辨诈兼卢杞之奸凶诡变多端敢行非度见利忘义黩货无厌王安石初任执政用之心腹安石山野之人强狠傲诞其于吏事冥无所知惠卿指摘教导以济其恶青苖助役议出其手韩琦始言青苖之害先帝知琦朴忠翻然感悟欲退安石而行琦言当时执政皆闻德音安石惶遽自失亦累表乞退天下欣然有息肩之望矣惠卿方为小官自知失势上章乞对力进邪说荧惑圣听巧回天意身为馆殿摄行内侍之职亲往传宣以起安石肆其伪辨破难琦说仍为安石书刼持上下之策大率多用刑狱以震动天下自是诤臣吞声有识丧气而天下靡然矣至于排击忠良引用邪党惠卿之力十居八九其后又建手实簿法尺椽寸土捡括无遗鸡豚狗彘抄札殆遍专用告讦推析毫毛鞭棰交下纸笔翔贵小民怨苦甚于苖役又因保甲正长给散青苖结甲赴官不遗一户上下骚动不安其生遂致河北人户流移虽上等富家有驱领车牛懐挟金银流入襄邓者旋又兴起大狱以恐胁士人如郑侠王安国之徒仅保首领而去原其害心本欲株连蔓引涂污公卿不止如此颇頼先帝天姿仁圣每事裁抑故惠卿不得穷极其恶不然安常守道之士无噍类矣既而惠卿自以赃罪被黜于是力陈边事以中上心其在延安始变军制杂用蕃汉上与冯京异论下与蔡延庆等力争惟党人徐禧助之遂行其说违背物情壊乱边政至今为患西戎无变妄奏警急擅领大众渉入敌境竟不见敌迁延而归糜费资粮弃捐戈甲以巨万计恣行欺罔坦若无人立石纪功使西戎晓然知朝廷有吞灭灵夏之意自是戎人怨畔边鄙骚动河陇困竭海内疲劳永乐之败大将徐禧本惠卿自布衣中保荐擢任始终恊议遂付边政败声始闻震动宸极循致不豫初实由此边衅一生至今为梗及其移领河东大发人牛耕葭芦吴堡两寨生地托以重兵方敢布种投种而归不敢复视及至秋成复以重兵防托收刈所得率皆秕稗雨中收获实时腐烂惠卿张皇其数牒转运司交割妄言可罢馈运其实所费不赀而无丝毫之利边臣畏惮皆不敢言此则惠卿立朝事迹一二虽复肆诸市朝不为过也若其私行崄薄非人所为虽闾阎下贱有不食其余者安石之于惠卿有卵翼之恩有父师之义方其求进则胶固为一更相汲引以欺朝廷及其权位既均势力相轧反眼相噬化为雠敌始安石罢相以执政荐惠卿既以得位恐安石复用遂起王安国李士宁之狱以促其归安石觉之被召即起迭相攻击期致死地安石之党言惠卿使华亭知县张若济借豪民朱华等钱置买田产使舅郑膺请夺民田使僧文捷请夺天竺僧舍朝廷遣蹇周辅推鞫其事狱将具而安石罢去故事不复究案在御史可覆视也惠卿言安石相与为奸发其私书其一曰无使齐年知齐年者冯京也京安石皆生于辛酉故谓之齐年先帝犹薄其罪惠卿复发其一曰无使上知安石由是得罪夫惠卿与安石出肺肝托妻子平居相结惟恐不深故虽欺君之言见于尺牍不复疑间惠卿方其无事已一一收录以备缓急之用一旦争利遂相抉擿不遗余力必致之死此犬彘之所不为而惠卿为之曽不愧耻天下之士见其在位侧目畏之夫人君用人欲其忠信于已必取仁于父兄信于师友然后付之以事故放麑违命也而推其仁则可以托国食子狥君也而推其忍则至于弑君栾布惟不废彭越之命故高祖知其贤李绩惟不利李密之地故太宗许其义二人终事二主俱为名臣何者仁心所存无施不可虽公私有异而忠厚不殊至于吕布事丁原则杀丁原事董卓则杀董卓刘牢之事王恭则反王恭事司马元显则反元显皆逆人理世所共疑故吕布见诛于曹公而牢之见杀于桓氏皆以其平生反复势不可存夫曹桓古之奸雄驾御英豪何所不有然推究利害终畏此人今朝廷选用忠信惟恐不及而置惠卿于其间譬如薫莸杂处枭鸾并栖不惟势不两立兼亦恶者必胜况自去岁以来朝廷废吴居厚吕嘉问蹇周辅宋用臣李宪王中正等或以牟利或以黩兵一事害民皆不得逃谴今惠卿身兼众恶自知罪大而欲以闲地自免天下公议未肯赦之然近日言事之官论奏奸邪至于邓绾李定之徒微细毕举而不及惠卿者葢其凶悍猜忍如蝮蝎万一复用睚眦必报是以言者未敢轻发臣愚蠢寡虑以为备位言责与元恶同时而畏避隠忍辜负朝廷是以不惮死亡献此愚直伏乞陛下断自圣意畧正典刑纵未以污鈇锧犹当追削官职投畀四裔以御魑魅谨录奏闻  

又论章惇状【`任伯雨`】  

左仆射章惇独宰政柄首尾七年随其喜怒恣作威福助尊私史则至于薄神考矜伐已功则至于累宣仁乐于用兵大开边衅闗陜之民愁矣而进筑不已内府之财竭矣而辇运不休忘祖宗积累之艰轻朝廷根本之地谓人之怨怒为当尔谓天之谴戒为偶然斥公论为流俗以献忠为诽谤杀张天恱之徒以箝众口广邹浩之狱以絶言路天下震骇人多自危頼宗庙之灵不廷不虞之变幸未发耳哲宗一于委任何负于惇惇负哲宗乃至于此虽阴谋密计发于蔡卞而力行果断惇实主之用春秋诛意之法则罪卞可也任扶危持颠之责则非惇而谁然则卞为谋主惇乃罪魁殱厥渠魁理不可赦今惇仰恃容贷谋脱身祸自谓前日之事皆禀命于哲宗职当奉行非惇罪也呜呼罪不在惇其在谁乎臣请以二事验之可以考其余矣乃者宣训之说究治之事喧播中外上干宣仁高氏一门几不获免主张保全力沮其说者以哲宗本意不为已甚故也元佑大臣初议诛灭及其流窜尚欲剿除然而臣下之意竟不得行梅岭以南犹有全活而北归者以哲宗本意不为已甚故也今事出哲宗者则托于密赞而掠为已功已之所行则托于禀命而归之先烈所可痛心孰大于是汉之匡衡事成帝为丞相石显用事不能正救乃于成帝既没之后论显不忠之罪扬着成帝之失王尊劾衡以为卑君尊臣非所宜言天下后世以尊为是又哀帝之初臣下谤议多及成帝独议郎耿育以谓事不当时固争防祸于未然各随指阿从以求容媚晏驾之后尊号已定万事已讫乃追采不及之事讦扬幽昧之过此臣所深痛也今惇于往事每有匡衡归过之心而献言之人未闻耿育深痛之议其何以称陛下钦承继述之意乎  

陈捍御贼马奏状【`李纲`】  

右臣伏覩进奏院报今月初二日三省同奉圣旨敌人窥伺承楚如别有警急当亲总六师往临大江臣子之情中外同切忧愤况臣世受国恩尝蒙眷奬擢置近司虽以罪戾退伏海濵荷保全之大德未尝食息少忘朝廷安危休戚实与国家同之敢竭愚戆以今日捍御贼马事势陈为三策以献庶几千虑一得仰禆庙算之万一伏望圣慈特垂省览赦其狂瞽而取其区区之心臣不胜幸甚臣窃以伪齐刘豫以虵豕之姿挟金人虎狼之势僭窃名号盗据旧郡踰五年矣包藏祸心乆而未发今日輙敢遣其孽子率叛将驱遗民借助强敌与之南牧侵扰淮甸睥睨江右虽兵之众寡谋之浅深难以遥度而预料然吾之所以捍御之策不可不用其至恭惟陛下天钖勇智洞照事机慨然出自英断将亲总六师以临大江则翠华所幸保据形胜号令诸将使相应援信赏必罚将士乐从貔貅之师百倍其气敌之退屈已在目中睿谟克壮其计得矣然臣窃谓解杂乱纷紏者不控拳救斗者不抟击批亢捣虚形格势禁则自为解耳昔人用兵多出于此魏赵相攻齐师救赵田忌引兵以趋大梁则魏兵释赵而自救齐师大破之于马陵兵家形势从古已然今伪齐悉兵南下其境内必虗而岳飞新立功于襄汉其威名已振亦既班师屯于武昌伪齐必不虞其再至也陛下傥降明诏遣岳飞以全军间道疾趋襄阳更择湖南北骁将鋭兵为之继援命信臣总统乗此机会捣颕昌以临淮甸电发霆击出其不意则伪齐必大震惧呼还丑类以自营救王师追蹑必有可胜之理此举非惟牵制南牧之兵亦有恢复中原之兆此上策也朝廷或以兹事体大馈饷之费调发之烦仓卒未能办集则銮舆驻跸江上势须号召上流之兵如岳飞王燮及湖南北诸将部曲除留屯外各择精锐军马尽集官私舟船逐路应副钱粮命将统率顺流而下旌旗金鼓千里相望以助声势则敌人虽众岂敢南渡仍诏韩世忠刘光世帅其全师进屯淮南要害之地设竒邀击絶其粮道贼必退遁保全东南徐议攻讨此中策也万一有借亲征之名为顺动之计委一二大将捍敌于后则臣恐车驾既还号令不行诸将无应援协济之谋卒伍有溃散摽掠之势士气既索人心不固控扼一失其守贼得乗间深入州县望风奔溃其为吾患有不可胜言者矣此最下策也或谓臣曰往岁金人南渡以退避得计今胡为而不可臣应之曰不然金人南渡利在侵掠既得子女玉帛而时方暑则势必还师朝廷因得收复残破州县还定安集渐成区宇故在当时为退避之计则可今为是役者伪齐也使之渡江而南必谋割据得一县则占一县得一州则占一州得一路则占一路师不徒还而奸民溃卒见利忘义幸灾乐祸者从而附之声势鸱张则将何以为善后之策哉故在今日为退避之计则不可况伪齐所驱胁而来皆京东西闗陜之民非金人比借有敌骑势必不多朝廷措置得宜将士用命则安知此贼非送死于我昔苻坚以百万之众侵晋而谢安以偏师破之顾一时机会所以应之者如何耳臣愚伏望圣慈特降臣章与二三大臣熟议之臣自经忧患以来衰病交攻志气凋落加有重膇之疾歩履艰难方国家多事之秋既不能执干戈以卫社稷又不获陪羁靮而扞牧圉夙夜忧叹孤负大恩死不瞑目徒有拳拳之诚不能自已故敢以刍荛之说上渎天聪传曰狂夫之言圣人择焉愿陛下无以人废言  

奉诏条具边防利害奏状【`李纲`】  

右臣伏奉诏书以伪齐金人皆已退遁令臣深思熟讲凡今攻战之利守备之宜措置之方绥懐之畧条具来上臣仰荷圣恩怜臣孤迹尝备位于近司察臣迂愚有千虑之一得虽以罪戾屏伏海濵曽不遐遗以国家边防恢复大计特降亲问顾臣学术阔踈智识浅短何足以称诏旨而禆庙畧之万一敢竭愚瞽以塞明命伏惟陛下留神采择臣不胜幸甚臣窃以僭逆之臣挟强捍之金提兵南向俶扰淮壖其意葢料朝廷蹈前日退避之辙得以乗间渡江凭陵东南不虞六飞亲临江上号令既行赏罚既明将士摧锋俘馘系路敌气挫屈潜师遯逃此葢陛下睿谟宏逺天威英断之所致宗社无疆之休中外臣子之共庆也然臣区区之愚窃愿陛下勿以贼马退遁为可喜而以僭逆未诛仇敌未报为可愤勿以保全东南为可安而以中原未复赤县神州犹陷于金人为可耻勿以诸将屡捷为可贺而以军政未修士气未振尚使狂冦得以潜逃为可虞则中兴之期可指日而俟矣臣谨考往古之迹揆方今之宜条具攻战守备措置绥懐之策以献议者或谓贼马既退当遂用兵为大举之计臣窃以为不然譬如奕棊当先自生乃可杀敌生理未固而欲浪战以侥幸此非制胜之术也高祖先保闗中故能东向与项籍争光武先保河内故能出征以降赤眉铜马之属肃宗先保灵武故能破安史而复两京今朝廷以东南为根本傥不先为自固之计将何以能万全胜敌又况将士暴露之乆财用调度之烦民力科取之困谓宜大为守备痛自料理使之苏息乃为得计议者又谓贼马退当且保据一隅以苟目前之安臣又以为不然善如奕棋舍局心而就边角迫蹙褊小浸以衰微何以取胜秦师伐晋以报殽之师诸葛亮佐蜀连年出师以图中原不如是不足以立国高祖在汉中谓萧何曰吾亦欲东耳安能鬰鬰乆居此乎光武破隗嚣诏岑彭曰人苦不知足既平陇复望蜀此皆帝王以天下为度者也不如是不足以混一区宇戡定祸乱又况祖宗之境土岂可坐视沦陷不务恢复今岁不征明年不战使贼势益张而吾之所紏合精鋭士马日以损耗何以图敌谓宜及防守既固军政既修之后即议攻讨乃为得计此二者守备攻战之序也至于守备之宜则当料理淮南荆襄以为籓篱夫淮南荆襄者东南之屏蔽也六朝之所以能保有江左者以强兵巨镇尽在淮南荆襄间故以魏武之雄苻坚石勒之众宇文拓跋之盛卒不能窥江表后唐李氏有淮南则可以都金陵其后淮南为周世宗所取遂以削弱今朝廷欲为守备则当于淮南东西及荆襄置三大帅屯重兵以临之东路以扬州西路以庐州荆襄以襄阳为帅府分遣偏师进守支郡小筑城垒如开以边其初朝廷应副钱粮谓如淮东则以江东路财用给之淮西则以江西路财用给之荆襄则以湖南北路财用给之徐议营田使自赡养遇有贼马则大帅遣兵应援稍能自守商旅必通乃可召人归业渐次葺理假以岁月则籓篱成矣前有籓篱之固后有长江之险加以战舰水军使沿江一带帅府郡县上连下接自为防守则贼马虽多岂敢轻犯近年以来大将握重兵于江南官吏守空城于江北虽有天险初无战舰水军之制故敌人得以侵扰窥伺欲为守备无他反此而已或谓三大帅率重兵以屯江北则供亿之费不赀臣应之曰使三大帅屯兵于江南亦仰给于朝廷其费等耳曷若使之渡江葺理淮南以为家计则朝廷异时可省经费而籓篱之势成为无穷之利守备之宜莫大于是有守备矣然后可以议攻战之利亦当分责于诸路大帅谓如淮东之帅则当责以收复京东东路淮西之帅则当责以收复京东西路荆襄之帅则当责以收复京西南北路川陜之帅则当责以收复陜西五路诸路克捷因利乗便收京畿复故都以戡大憝此虽落落难合然在陛下志先定于中而断以至诚必为之意葢无不可成之理至于择将之术治兵之政车马器械之制号令赏罚之权兵家皆有常法无待臣言而战阵之间因敌决胜临事制变者兵无常形又不可以预图也臣愿窃以为献者在勿失机会而已夫机会之来间不容髪以战则胜以守则固一失其机悔不可追昔刘表悔不用蜀先主之言蜀先主曰天下日寻干戈事会之来岂有终极若能应之于后则此未足为恨也臣窃观朝廷近年以来失机会者多矣自今以往如能保淮南荆襄以为固选将练卒厉兵秣马聚财积糓应机而作则以弱为强取威定乱于一胜之间僣逆之臣可正藁街之诛强悍之敌岂无殄灭之日攻战之利莫大于是此二者守备攻战之策也若夫措置之方则臣愿先定驻跸之所葢万乗所居必择形胜然后能制服中外以图事业临安平江皆泽国褊迫偏伯所据非用武之地惟建康自昔号为帝王天子之宅以其江山雄壮地势寛慱可容万乗故六朝以来更都之今銮舆未服旧都莫若权宜且于建康驻跸控引二浙襟带江湖运漕财糓无不便利臣昨于建炎初建议廵幸闗东为上襄阳次之建康为下者以天下形势言之也今以建康为便者以东南形势言之也然淮南有籓篱之固然后建康可都愿陛下与二三大臣熟计之既料理淮南仍诏建康守臣治城壁修宫阙立官府创营房使粗成规模以待翠华之幸近年以来车驾所寓因陋就简诸事草创虽陛下以时方艰难用过乎俭然宫室制度亦有不可已者有城壁然后人心不恐有官府然后政事可修有营房然后士卒可用惟自朝廷应副诏有司以渐修建庶几不扰此措置之方所当先者也绥懐之畧则臣愿先为自强之计夫西北之民皆陛下之赤子荷祖宗涵养之德其意曷尝一日忘宋哉特制于黠敌之势为所驱迫陷于涂炭故舍二百年之本朝而事大不道之僭逆岂其本心惟朝廷之力未能保覆之故数路之民虽困于重敛伤于峻刑而不能以自归倘淮南荆襄籓篱既成壤地相接甲兵既备天威震惊必有结约来归如宿迁之民者必有愿为内应如京东郡县者宜命诸帅优加拊循来归者给田土内应者予爵赏官吏将士禄秩由旧许之自新孰不感悦朝廷近者得诸路签军皆不杀而优恤之自敌中来归者皆优与官秩可谓得策更愿力为自治自强之计使陷溺之民知所依怙益坚戴宋之心此绥懐之畧所当先者也攻战守备措置绥懐皆中兴之至计今日之急务圣问所及臣已粗陈其梗槩矣臣伏读诏书有曰朕将虚已以听择善而从君臣之间期于无隠利害之决断以必行臣三复圣训不知涕泗之交頥也何则君臣之遇号为千载听言用谋尤其所难未信而言则有谤已之嫌交踈言深则有失身之戒葢虽朋友尚不易言而况于君臣之间乎今陛下求治之切诏书如此而臣以忧患之余孤危特甚欲浅言之则何以副陛下期于无隠之训欲深言之则虑有犯颜逆鳞之愆感惧交中进退维谷虽然陛下当艰危多故之秋诏臣以丁宁恻怛之意缄黙不言臣则有罪有君如此其忍负之敢冐鼎镬刀锯之诛以布心腹肾膓之实惟陛下幸察臣窃观陛下有聪明睿智之姿有英武敢为之志然自临御迄今九年国不辟而日蹙事不立而日壊将骄而难御卒惰而未练国用匮而无赢余之畜民力困而无休息之期陛下忧勤虽至而未足以成中兴之业者则羣臣误陛下之故也陛下自近年以来所用之臣凡几人慨然敢任天下之重建事立功与夫备位充员者皆不能逃于圣鉴夫用人如用医必先知其术业可以已病然后使之进药而责成功今于医者之术业初不详究而姑试之则虽日易一医何补病者殆将饮药以加病而已平居无事小亷曲谨初似无过而乏济时之大畧忽有扰攘之故则错愕无所措手足不过奉身以退天下忧危之重委之陛下而已不知何补于国家陛下亦安取此大概近年所操之说有二闲暇则以和议为得计而以治兵为失策仓卒则以退避为爱君而以进御为误国众口和之牢不可破然累年之间冠葢相望而初不得其要领翠华蒙尘而尚未有所定居上下苟且偷安而不为长乆之计天歩艰难国势益弱职此之由大运有开天启宸衷超然逺览悟前日和议之失而亲总六师惩前日退避之非而亲临大敌逆臣悍敌数十万众饮马江干虽未能扫荡邀击尽殱丑类而天威所临已足以使之震怖不敢南渡潜师宵奔则和议之与治兵退避之与进御其効槩可覩矣今贼马虽退而金人伺衅变诈百出未大创惩疆场相望道里不逺安知其秋高马肥不再来扰我使疲于奔命哉是宜明诏于却敌之初求善后之策也臣夙夜为陛下深思所以为善后之策者无他在尽反前日之所为解琴瑟而更张之先定其论如奕棋之立意后图其功如奕棋之置子必可得志臣请试陈其说窃观自古创业中兴之主必以兵胜而为亲征之计者其意岂谓必冐矢石履行阵而后可哉黄屋所临人心自固赏罚既当士气奋张用能成功故高祖既得天下击韩王信陈狶黥布未尝不亲行光武自即位至平公孙述十二年间无一岁不亲征本朝艺祖太宗定维扬平泽潞下河东皆躬御戎辂真庙亦有澶渊之行措天下于大安此所谓始于勤劳终于逸乐者也退避之策可暂而不可乆可一而不可再退一歩则失一歩退一尺则失一尺往时自南都退而至于维扬则闗陜河北河东失矣自维扬退而至于江浙则京东西失矣万一有北骑南牧复将退避不知何所适而可航海之策万乗冐风涛不测之险此尤不可者惟当于国家闲暇之时明政刑治军旅选将帅修车马备器械峙糗粮积金帛贼来则御俟时而奋以光复祖宗之大业此最上策杜牧所谓上策莫如自治也臣愿陛下自今以往勿复为退避之计可乎臣又观古者敌国善邻则有和亲仇雠之邦鲜复遣使岂不以衅隙既深终无讲好修睦之理故耶东晋渡江石勒遣使于晋元帝命焚其币而却其使彼遣使来且犹却之此何可往假道于僭伪之国而自取辱无补于事祗伤国体金人自知情事之重惧我必报其措意为何如而我方且卑辞重币屈体以求之其不推诚以见信决矣器币礼物所费不赀使轺往来坐索士气而又邀我以必不可从之事制吾以必不敢为之谋是和卒不成而徒为此扰扰也非特如此于吾自治自强之计动輙相妨实有所害金人二十余年以此策破契丹困中国而终莫之悟夫辩是非利害者人心所同岂真不悟哉聊复用此以侥幸万一曽不知为吾害者甚大此古人所谓几何侥幸而不丧人之国者也臣愿陛下自今以往勿复遣和议之使可乎此二说者既定然后择所当为者一切以至诚之意为之先后本末各有次第俟吾之政事修仓廪实府库充器用备士气振力有可为乃议大举则兵虽未交而胜负之势已决矣抑臣闻朝廷者根本也藩方者枝叶也根本固则枝叶繁朝廷者腹心也将士者爪牙也腹心壮则爪牙奋今国家逺有盛强之北敌近有僭伪之逆臣所仰以为捍蔽者在籓方所资以致攻讨也在将士然根本腹心则在朝廷惟陛下正心以正朝廷正朝廷以正百官使君子小人各得其分则是非既明赏罚必当自然籓方恊力将士用命虽强冦不足畏虽逆臣不足忧此特在陛下方寸之间耳臣昧死条上六事一曰信任辅弼二曰公选人材三曰变革士风四曰爱惜日力五曰务尽人事六曰寅畏天戒何谓信任辅弼夫拨乱之主履时艰难资辅弼之臣同心同德相与有为岂易致哉必如元首股肱之于一身父子兄弟之于一家乃能协济故高祖视萧何如左右手太宗遇房杜如子弟蜀先主得诸葛孔明如鱼之有水不如是不能感会风云以成王霸之业今陛下选于众以图任遂能捍御大敌可谓得人矣然臣愿陛下待以至诚无事形迹乆任以责成功勿使小人得以间之则君臣之美垂裕无穷昔高祖终始用萧何太宗终始用房杜故能戡乱定功卒至太平管仲有言曰知人而不能用害伯也用而不能信任之害霸也信任而使小人叅之害伯也霸者犹如此而况于欲恢复天下者乎魏郑公有言曰君臣同心是谓一体岂有置至公事形迹若上下共由兹路邦之兴丧未可知也夫事形迹者未必有过举而魏公以为兴丧未可知者凡以无至诚相与之意而惟嫌疑之为避不足建兴邦之大绩故也陛下诚能推信任之诚臣将见辅弼任责而中兴之业不难致矣何谓公选人材夫治天下者未尝不资于人材而创业中兴之主所资为尤多何则继体守文率由旧章得中庸之材亦足共治至于艰难有为兴衰拨乱则非得卓荦瓌玮之材未易有济故武王之有十乱宣王之有吉甫方叔召虎高祖之有三杰光武之有邓禹耿弇吴汉之属太宗之有房杜英卫之流宪宗有裴度武宗有李德裕皆以不世出之材佐大有为之主参翌佐佑以成大业古今通道其可忽诸然自昔抱不羣之材者多为小人之所忌嫉或中之以黯闇或指之为党与或诬之以大恶或摘之以细故而以道事君者不可则止难于自进耻于自明虽负重谤遭深谴安于义命不复自辩惟至明之主为能察小人之情伪而辩其臣之非辜此霍光所以见察于昭帝房乔所以见信于太宗也陛下临御以来用人材多矣世之所许以为正人端士者徍徍闲废于无用之地岂非罹此谤邪遂使陛下寤寐侧席而有乏材之叹懐才抱义愿为国家宣力者无因而进前陛下盍亦少留圣意致察于此洪范皇极之畴曰无有作好遵王之道无有作恶遵王之路无偏无党王道荡荡无党无偏王道平平好恶偏党皆足以为至公之累惟以道为公而无好恶偏党之私则王道明矣魏郑公卒太宗遣人至其家得书半藁其可识者曰天下之事有善有恶任善人则国安用恶人则国弊公卿之内情有爱憎憎者惟见其恶爱者止见其善爱憎之间所宜详审若爱而知其恶憎而知其善去邪勿疑任贤勿猜则可以兴矣太宗感悟夫人主岂能无爱憎然必去爱憎而后得人以兴者爱憎出于私情用人以兴邦必由于公道故也管仲虽仇齐公必用雍齿虽怨汉祖必赏而况其余乎陛下诚能推至公之道臣将见人材軰出中兴之业不难致矣何谓变革士风夫用兵之际似与士风初不相及然其实相为表里者也士风淳厚则议论正而是非明朝廷赏罚功罪当而人心服此措置所以得宜而寖明寖昌也士风浇薄则议论不正是非不明朝廷赏罚功罪不当而人心不服此措置所以失宜而寖微寖弱也晋之士风尚虚浮而不事事故当时措置乖谬盗贼并起而有五戎乱华之祸本朝嘉佑治平以前士风何其淳厚也自数十年来非特不事事而已奔竞争进议论狥私邪说利口足以惑人主之听元佑大臣如司马光之流皆持正论为朝廷长虑却顾图乆逺之计社稷之臣也而羣枉嫉之指为奸党听其言则大者可族小者可诛頼国家寛仁祗从窜逐其士风逓相仿效颠倒是非变乱黒白政事大壊以驯致靖康之变非偶然也殆今四十余年世变风移爱憎之情销尽然后朝廷始知元佑羣臣之忠褒赠官秩录用子孙然已何补于事曷若早变此风则忠臣无诛谪之寃国家有治安之实两受其利岂不美哉臣观近年士风尤薄随时好恶以取世资不顾国体惟欲进身不核事实惟欲伤人大詈则大进小诋则小迁■〈言翕〉訿成风此非朝廷之福也陛下得一张浚付以重权使御强敌于闗陜浚虽以忠许国而事失机会不为无过言者痛绳丑诋诬以大恶岂不太甚欤浚有浴日之功足以结陛下之知有大臣之辨足以回陛下之听故得自洗濯复侍清光于帷幄之中然其所伤已多矣藉使遭谤困谗之臣无浚之功又无大臣为之辨白而有下石以挤之者则何以自雪于君父冀察其不然哉夫朝廷设耳目及献纳论思之官以广视听固许之以风闻至于大故亦须核实使果如其言则诛责所加岂宜止从轻典使言而无实则诬人之罪伏谗搜慝得以中害善良皆非所以修政也臣愿陛下降明诏以戒谕士大夫使体德意从忠厚变近年浇薄之风昔贾谊劝文帝养人臣以礼义亷耻陆贽劝德宗听言必考其实而察其情以正典刑不宜两置而不问皆治道之要陛下诚能行责实之政臣将见士风淳厚而中兴之业不难致矣何谓爱惜日力臣闻之周书曰功崇惟志业广惟勤葢功以志崇所以为之规模也业以勤广所以为之积累也犹建大厦堂室奥序其规模可一日而成至于鸠工聚财积累非一日所致创业中兴何以异此高祖得韩信与之论亡楚之策光武得邓禹与之论兴汉之谋蜀先主得诸葛亮与之论鼎立之计皆定于谈笑之间而高祖以五年成帝业光武以十三年混区宇先主得蜀亦在数年之后葢积累而致者如此今陛下临御九年于兹境土未复僭逆未诛仇敌未报尚稽中兴之业则其始不为之规模其后不为之积累故也边事初定之时朝廷所推行者皆簿书期会不急之细务至于攻讨防守之策国之大计皆未尝留意安得不为僭逆之臣强悍之冦之所窥伺然则自今以往其可不惜日力哉昔禹不贵尺壁而惜寸阴今日朝廷艰难乃惜分阴之时臣愿陛下诏二三大臣熟议所以规模者凡所施为画一条具如立课程以次施行又诏州县使体陛下德意而奉承之所立期限勿大遽以致骚扰勿大缓以失机会使事得其序不扰而辩乃为得策夫天下无不可为之事亦无不可为之时惟失其时则患之小者日益大事之易者日益难正如医者之治病其在皮肤针烙及之其在五脏汤剂及之至于骨髓则虽有扁鹊俞跗蔑以为矣此时之所以不可失也诗曰迨天之未阴雨彻彼桑土绸缪牖户今此下民或敢侮予孟子曰国家闲暇及是时明其政刑虽大国必畏之矣夫用知者当于未奔腾之前十日聚之以待一日之用渴而穿井斗而铸锥其能及乎陛下诚能存爱日之心将见为无不成中兴之业不难致矣何谓务尽人事臣窃观天人之道其实一致人之所为即天之所为也国之将兴百度皆举天实佑之犹之农夫尽其穮蓘之力乃亦有秋使未尝竭耕耨之勤而欲望稼穑之利其可得耶天不人不因人不天不成人事尽于前则天理应于后自然之符也光武以兵三千攻寻邑百万者人也适雷电风雨遂有昆阳之胜而中兴之运启者天也孙权以兵三万拒曹操数十万者人也适风顺可以纵火遂有赤壁之捷而鼎足之势成者天也谢安以兵八千击苻坚百万者人也适秦师小却遂有淝水之功而东晋之祚延者天也创业中兴之主莫不皆然尽其在我者而以其成功归之于天孟子曰君子创业垂统为可继也若夫成功则天也今未尝尽人事敌至则先自退屈而欲责成功于天其可乎臣愿陛下诏二三大臣恊心同力务尽人事以听天命则恢复土宇剪屠鲸鲵迎还两宫必有日矣夫人心即天心也下得人心上合天心则无不成之功陛下诚能和同天人之际臣将见中兴之业不难致矣何谓寅畏天戒夫天之于王者如父母之于子爱之至则所以为之戒者亦至是以孔子作春秋于灾异必书以谨天戒臣观商之盛如武丁周之盛如成王汉唐之盛如文景太宗之时未尝无天变而不为灾害者以能寅畏其戒而仰合其心也是知人主之于天戒必恐惧修省以致其寅畏之诚则能变灾以为祥天人之际何其昭昭然也比年以来荧惑失次太白昼见地震水溢或乆阴不雨或乆雨不霁或当暑而反寒乃正月之朔日有食之此皆天意眷佑陛下丁宁反复以致告戒陛下虽尝降诏俾士大夫各修厥职以答天谴然臣窃谓应天以实不以文此在陛下以至诚之意正厥事以应之昔宋公一言而妖星退舍大戊桑谷共生于朝而反以为祥陛下诚能行应天之实臣将见百祥来止中兴之业不难致矣此六者皆陛下所当先务正心以正朝廷者葢粪土愚臣忘生触死为陛下详言之抑臣又闻圣人不畏多难而畏无难或多难以固其国启其疆土或无难以丧其国失其土宇者少康以一旅之众而祀夏配天不失旧物光武太宗皆躬擐甲胄履危险而身致太平享国长乆今朝廷人材不乏将士足用江淮荆浙闽广川陜财用可理足以为中兴之资陛下勇知天钖春秋鼎盛欲大有为何施不可要在改前日之辙断而行之耳昔仲虺之称汤不称其无过而称其改过不吝葢帝王之度如天地之无心是则行非则改何惮之有郦食其劝高祖铸印以封六国之后子房一言则趣销之封德彝劝太宗用刑法以威天下魏郑公一言则行仁义遂至正观之治无损盛德而大功可成岂窃窃然畏人之议已哉陛下视建炎以来其所措置是邪非邪以为是则何以不见其效以为非则安可复蹈其辙臣前所陈皆改辙之道非循旧迹所能为也择善而从斟酌而行则在陛下夫以祖宗二百年之基四海亿兆之生灵皆系于陛下清燕之间圣虑及此得不栗栗危惧勉勉自强上以慰祖宗在天之灵下以副四海生灵之望哉昔周宣中兴南征北伐之威复古挍下之美咏于小雅葢有文武之吉甫显允之方叔以为之将帅有孝友张仲以在其左右故能内修政事外攘夷狄复文武之境土然则陛下所当法者深考周宣之诗则得之矣所谓善后之策何以加此臣以至愚极陋之质荷陛下非常特逹之知龙飞之初虚席以待眷遇之礼迈于等伦特以志广材踈自度不足以任天下之责力丐罢政无补国事每自愧惕违去阙庭九更寒暑犬马之心何尝一日不在赤墀之下自以罪戾逺屏不敢复与世故刍荛之言乆不上逹近者边报警急戎辂亲临臣子之情不胜愤懑故敢冐昧以三策为献伏蒙圣慈特降诏书奬谕今者又奉诏旨咨以当世之务而臣不量芣浅冐进狂瞽之说以渎天聪昔太宗谓魏郑公为敢言谢曰陛下导臣使言不然其敢数批逆鳞哉今陛下盛德过于太宗臣虽无魏公之敢言然展尽底藴亦思虑之所极也良药苦口而利于病忠言逆耳而利于行在陛下察之而已况臣自经忧患衰病交攻气息奄奄日与死迫常惧先犬马填沟壑无以报盛德之万一今得奉明问摅至情臣愿足矣虽死之日犹生之年也伏望陛下哀怜赦其愚直而取其拳拳之忠实天下之幸  

## 文章辨体彚选卷一百六十八

（明）贺复征 编  

○奏状十  

代郎中王国用论韩国公寃事状【`明解缙`】  

臣闻君亲无将春秋诛意臣子事嫌于不轨固天下之所共诛幽明之所共愤者也然于事嫌不轨之中辨析几微之际此祸机之所不测骨肉之所难言者惟明主能察焉窃见太师李善长与陛下同一心出万死以得天下为勲臣第一生封公死封王男尚公主亲戚皆被宠荣人臣之分极矣志愿亦已定矣天下之富贵无以复加矣若谓其自图不轨尚未可知而今谓其欲佐胡惟庸者揆之事理大谬不然矣人情之爱其子必甚于爱其兄弟之子安享万全之富贵者岂肯侥幸万一之富贵哉虽至病狂亦不为矣善长于胡惟庸则侄之亲耳于陛下则子之亲也岂肯舍其子而从其侄哉使善长佐胡惟庸成事亦不过勋世第一而已矣太师国公封王而已矣尚主纳妃而已矣岂复有加于今日之富贵者乎且善长岂不知天命之不可幸求取天下于百战而艰危也哉当元之季欲为此者何限莫不身为虀粉世絶官污仅保首领者几人哉此善长之所熟见也且人之年迈摧頺精神意虑鼓舞倦矣偷安苟容则善长有之曽谓有血气之强暴感动其中也哉又其子事陛下托骨肉至亲无纎介之嫌何得忽有深雠急变大不得已之谋哉凡为此者必有深雠急变大不得已而后父子之间或至相挟以求脱祸图全耳未有平居晏然都无形迹而忽起此谋者也此理之所必无也若谓天象告变大臣当灾则杀人以应天象夫岂上天之欲哉今不幸已失刑矣而臣犹恳恻为明之愿陛下作戒于将来也天下孰不曰功如李善长又何如哉臣恐四方之解体也且臣至踈贱非不知言出而祸必随之然耻立于圣明之朝而无諌争之士始者侧听私室引耳朝端意谓羣臣岂无忠智左右侍近必有为陛下言者公卿大臣必有为陛下言者台谏御史必有为陛下言者而事涉寃枉羣臣杜口竟无一人为陛下言之臣所以忘其疎贱冀陛下万一感悟臣甘就鼎镬无所复恨矣  

## 文章辨体彚选卷一百六十九

（明）贺复征 编  

○奏状十一  

观御制喜雪篇陈诚状【`唐张九龄`】  

右臣等适见工部侍郎侍讲学士陈希烈所蒙恩赐圣制雪篇伏以圣惟无作任则应天地和阴阳斯之谓矣言微利慱旨逺思深于彼苍生焉知帝力臣闻食者万姓之命雪为五糓之精兆且见于祈年律既和于言志圣心昭感天瑞合符岂比夫汉咏白云但嗟欢乐周歌黄竹徒事巡游而已哉臣等仰望昭回莫知逺近幸均生植同是沾濡况臣忝在枢衡无能翼亮闻罪已之义若寘氷谷循忘躯之节冀益涓尘伏诵圣文无任喜惧臣等诚惶诚恐谨言  

进白鹰状【`张谓`】  

右臣管内大小鹰娑罗山采得前件鹰简择并堪进奉特禀异气挺生殊姿头圆顶平臆润胫短丹目时转志凌云霄花毛始齐色静霜雪既拔竒而赏异实超等而殊伦但四镇川原千里砂碛草木既少禽兽亦稀砺志【`疑`】爪距调其羽翮徒有愿于击抟竟无阶于効用今寒风凛冽杀气严凝万乗时巡六龙冬狩出樊笼之地登校猎之场必能随人指踪驱御苑之狐兎顺时行令逐禁林之鸟雀物性有适天心所知  

代李尚书进画马屏风状【`李翱`】  

右臣近得前件马様以其图冩诸家稍殊试为短屏备以文彩观其体闲色浮气逸神骏练影吴浦指山川而不揺花攅上林若雨露之新洗或屈膝千里或长鸣九霄昔以负图为寳今愿捍敌成功形影不殊効用何别讲裁成十二扇随状奉进若以时从启闭犹足靖于埃尘傥将用以驱驰庶可効其筋力輙敢轻冐战惧伏深  

贺破贼兼优恤将士状【`令狐楚`】  

右中使臣希倩至伏奉诏书得全义总率诸军已入贼界四月二十七日大破贼徒并擒斩生级如有身死王事者已委全义并给棺榇送归本道令臣五年莫停衣粮者吴少诚畎浍下流不朝于海根荄弱植自絶于天陛牢之中鸣吠未已今霜锋云集月羽风驰既压贼军纔闻儳鼓将麾冦垒已见靡旗实庙堂知先胜之形校队陈争登之力诛锄有次蔑杀无难凡在方隅不胜欣抃臣伏以虽忠不烈战士所羞视死如归武夫之志伏惟陛下弘天覆帱为日照临载激怒肝爰收肤骨汉世徒颁其槥椟义阙送终周诗纵裹其糇粮赏延非嗣以今观古奋一当千臣获守边陲叨居将帅无任感激之至  

同州进双鸡等状【`元稹`】  

同州防御使供进乌鹘并双鸡共四联右臣当州元和十五年春宣令采双鸡五联各重四斤频年采取一联不获自臣到州询问采捕人等皆云二十年前采得一联双鸡尔后不曽采得昨旬日之内并获两联斤两轻重稍符诏旨况浚郊初启既已大剪豺狼鸷鸟自来可以助清枭獍臣所以恨身无羽翼不获陪奉属车擒狡兎之根源破狐狸之羣党臣某无任忘躯思奋覩物感恩之至谨遣某官某乙随状奉进谨进  

荐平泉处士韦楚状【`元稹`】  

右件人隠居乐道独行善身敛迹市朝息机名利况家传簮组兄在班行而楚独栖山卧云錬气絶粒滋味不接于口尘埃不染其心二十余年不改其乐志齐箕颍节类颜原搢绅之间多所称叹臣为尹正合具荐论虽飞鸿入冥自忘饮啄而白驹在谷亦贵絷维傥蒙寘彼周行縻之好爵降羔鴈之礼命助鹓鹭之羽仪足以厚贞退之风遏躁进之俗兹亦盛事有禆圣朝  

谢清明日赐新火状【`白居易`】  

右今日高品官唐国珍就宅宣旨赐臣新火者伏以节过藏烟时当改火助和气以发滞表皇明以烛幽臣顾以贱微荷兹荣耀就赐而照临第宅聚观而光动里闾降实自天非因榆柳之燧仰之如日空倾葵藿之心徒奉恩辉岂胜欣戴  

中和日谢恩赐尺状【`白居易`】  

右今日奉宣赐臣等红牙银寸尺各一者伏以中和届节庆赐申恩当昼夜平分之时颁度量合同之令况以红牙为尺白银为寸美而有度焕以相宣逮下明忖度之心为上表裁成之德庆泽所及欢心毕同臣等尘忝日深宠赐岁至虽恩光下济咫尺之颜不违而尸素内惭分寸之功未効捧受愧畏倍万恒情谨具奏闻谨启  

谢赐告身鞍马状【`杜牧`】  

右中使某奉宣圣旨赐臣告身一通马一疋并鞍辔臣生逄圣代窃位岩廊奉告令之诏书丹霄之雨露犹湿钖代劳之骏马内栈之风云尚随寳轴焕丝纶之言逸足骋拳竒之态荧光爝火何禆日月之明弱质孤根但荷乾坤之德杀身宁报抚已知惭无任感恩抃跃恳悃之至  

为荐濮阳公陈许举人自代状【`李商隠`】  

右臣伏凖某年月日勅内外文武官上后三日举一人自代者臣伏见前件官栾郄旧族邹鲁名儒镜纳无私山高不让而又循墙戒切铭座规深兰省辞荣竹符出守汉悲来暮晋有去思晦而转明浼而尤白既还纶阁复掌礼闱人惊吞凤之才士切登龙之誉及司版籍以副地官比按西羗孤忠靡失居然国器实映朝伦今沔水无兵武昌非险用为亷问尚郁庙谋臣所部乃秦韩战伐之乡周郑郊圻之邑军输千乗地控三州若以代臣必为名将敢希睿泽曲遂愚衷俾寛窃位之讥冀受进贤之赏干冐陈荐无任兢越谨录奏闻  

为中丞荣阳公谢借飞龙马送至府界状【`李商隠`】  

右中使某奉宣恩旨以臣赴任特借飞龙马一疋并鞭辔等送至京兆府界者臣谬奉恩荣出叨亷问岂期蹇歩深轸皇慈特命内臣俾腾上驷梁悬蜀镫几覆吴鞍每多曵练之疑不假着鞭之力倐踰秦甸将复周闲照地回光瞻天送影长亭欲别未期东道而来双阙傥嘶愿附北风之思无任感恩恋阙言涕屏营之至  

谢赐冬衣状【`李商隠`】  

当二日之凿氷则殊豳埜及两楹之飞雪无异朔山绫裁飞鹄絮裛仙蚕白分椒璧之光紫夺兰牙之色已均下将仍逮连营晏子狐裘故敝何彰于国俭王恭鹤氅风流不自于君恩  

## 文章辨体彚选卷一百七十

（明）贺复征 编  

○札子一  

徐师曽曰按札者刺也宋人奏疏有状有书有表有封事而札子之用居多盖本唐人牓子录子之制而更其名也  

论皇城司巡察亲事官札子【`宋司马光`】  

臣等伏闻皇城司亲事官奏报有百姓杀人私用财物休和事下开封府推鞫皆无事实欲勾元初巡察人照勘其皇城司庇护不肯交付臣等窃以祖宗开基之始人心未安恐有大奸阴谋无状所以躬自选择左右亲信之人使之周流民间宻行伺察当是之时万一有挟私诬枉者则斧钺随之是以此属皆知畏惧莫敢为非今海内承平已踰百年上下安固人无异望世变风移宜有厘革而因循旧贯更成大弊乃至帝室姻亲诸司仓库悉委此属亷其过失广作威福公受货赂所爱则虽有大恶掩而不问所憎则举动语言皆见掎摭臣等常病国家择天下贤才以为公卿百官而犹不可信顾任此厮役小人以为耳目岂足恃哉今乃妄执平民加之死罪使人幽系囹圄横罹楚毒幸而不自诬服仅能辨明若更不聴有司诘问元初巡察之人少加惩戒臣恐此属无复畏惮愈加恣横使京师吏民无所措其手足此岂合祖宗之意哉伏望朝廷指挥皇城司令送元初巡察人下开封府推问本情或别有仇嫌或察访卤莽各随其状依法施行仍自今后永为定制庶可以塞欺罔之源絶侵寃之门以全国家至公之道取进止  

论正家上殿札子【`司马光`】  

臣先曾上言为前管句兖国公主宅内臣等过恶至大乞不召还臣闻传宣入内内侍省令管上件内臣梁怀吉赴宫室而依旧勾当外议諠哗无不骇异臣闻太宗皇帝时姚坦为兖王宫翼善王有过失坦辄尽言諌正王及左右皆患之左右教王诈疾踰月不朝太宗甚忧之召王乳母入宫问王起居状乳母曰王本无疾但以翼善姚坦简束太严王举动不得自由郁郁成疾耳太宗怒曰朕选端士为王僚属固欲教王为善今既不能纳用规谏而又诈疾欲朕逐去正人以求自便其可得乎且王年少不知出此皆汝辈教之耳命捽至后园杖之数十召坦慰勉之太宗非不爱其子也诚以爱之则莫若纳之于善若纵其所欲不得谴诃适所以害之也齐国献穆大长公主太宗皇帝之子真宗皇帝之妹陛下之姑于天下可谓贵矣然献穆公主仁孝让恭有如寒族奉李氏宗规备尽妇道爱重其夫无妬忌之行至于天下称妇德者以献穆公主为首献穆公主岂不自知其身之贵哉诚以贵而行教然后能保其福禄全其令名故也臣谓陛下教子以义宜以太宗皇帝为法公主事夫以礼宜以献穆公主为法则风俗流于四方名誉施于后世今陛下曲狥公主之意不复裁之礼法使之无所畏惮陷入于恶触情任性以邀君父憎贱其夫不执妇道将何以形四方之风垂来世之则易曰家人嗃嗃悔厉吉妇子嘻嘻终吝此言家道尚严不可专用恩治也伏望陛下近逐梁怀吉等复归前来贬窜之处其公主左右之人欲使陛下召还梁怀吉等者皆教导公主为不善之人也悉宜治其罪而逐之别择柔和谨愿者以补其缺仍戒勅公主以法者天下之公器若屡奉诏命不遵规矩虽天子之子亦不可得而私庶几有所戒惧率循善道可以永保福禄不失善名不然众人所云甚可畏也取进止  

乞简省细务不必尽闗圣览上殿札子【`司马光`】  

臣闻皋陶赞于舜曰元首明哉股肱良哉庶事康哉盖言人君明则百官得其人百官得其人则众事无不美也又曰元首丛脞哉股肱堕哉万事隳哉盖言人君细碎无大畧则羣臣不尽力羣臣不尽力则万事皆废坏也此二者治乱之至要也荀子曰明主好要闇主好详主好要则百事详主好详则百事荒故为人君者自有职事固不当详察细务也然则人君之职谓何臣愚以为量材而授官一也度功而加赏二也审罪而行罚三也材有长短故官有能否功有高下故赏有厚薄罪有大小故罚有轻重此三者人君所当用心其余皆不足言也臣伏见国家旧制百司细事如三司鞭一胥史开封府补一厢镇之类往往皆须奏闻崇政殿所引公事有军人武艺国马刍秣之类皆一一躬亲阅视此盖国初艰难权时之制施于今日颇伤烦碎陛下龙兴抚运圣政惟新臣愚以为宜令中书枢密院检详中外百司自来公事须申奏取旨及后殿所引公事其间不系大体非人君所宜身亲者悉从简省委之有司陛下养性安身以专念人君之三职足以法天地之易简致虞舜之无为诚天下幸甚取进止  

辞赐金第二札子【`司马光`】  

臣前日蒙恩赐金五十两并银合臣以所赐过厚寻问永昭陵礼仪使范镇知旧例所无不敢当受遂具奏陈乞许令回纳伏蒙圣慈特降中使宣谕令受臣上荷恩遇至深至重蝼蚁微命不足为报愧惧流汗无所容措然臣窃闻昔韩昭侯有弊袴命藏之侍者曰君仁君也不以赐左右而藏之昭侯曰吾闻明主爱一嚬一笑嚬有为嚬笑有为笑今袴岂特嚬笑哉吾必待有功者彼一弊袴犹不可以与无功之人况数十两之金乎魏太祖之为政有功宜赏不吝千金无功妄施分毫不与我太祖太宗之御臣下亦然故能驱驾英豪光启大业夫明主之不妄赏赐非吝之也诚以赐一无功则天下无功之人皆有徼觊之心有功之人皆怀怨望故也借使一人有功而人主赐之一金无功者不得其有功者必喜何则众人不得而我独得之是人主知我之功也其荣多矣如是则智者献其谋勇者竭其力虽使之赴汤火犹将甘而乐之若有功者赐千金无功者亦赐千金其有功者必不恱何则彼无功而我与之钧是人主待我无以异于彼也其辱深矣如是则有功者莫不解体谁肯竭其智力触冒死亡以狥国家之亟哉故官爵金帛者人主所以鼓舞羣情使之奔走左右而不自知者也然则明主爱一嚬一笑岂为过论哉仁宗皇帝天性寛仁承累世余烈府库充实身虽节俭而好施于人羣臣左右贪求无厌赐予之例因兹寖广府库之积日益减耗不幸又于五年之中再遭大丧左藏内藏奉宸等库率皆空竭当此之时旧例所有犹宜镌减以救其弊况可以例外横赐无功之人乎且陛下以国用不足之故永厚陵犹遵遗制比永昭陵事事裁减而所赐羣臣之物反更多于永昭陵之时臣虽小人贪昧财赂揣循此理能自安乎此臣所以日夜忧惶无以自处者也况府库之物乃天下万民之物也自非有功于民者皆不宜得之臣所以仰违诏命坚辞赐物至于再三者非自以饰小亷也乃欲助陛下成治道也伏望圣慈察其诚恳依臣前奏许令将所赐金并银合回纳入库取进止  

乞改求谏诏书札子【`司马光`】  

臣先于三月三十日上言乞下诏书广开言路不以有官无官之人并许进实封状仍颁下诸路州军于要闹处出牓晓示鼓院检院州军长吏不得抑退臣昨奉圣旨令入见于今月二十三日到京蒙降中使以五月五日诏书赐臣看阅臣狂瞽妄言曲荷采纳岂独微臣之幸抑亦天下之幸此乃圣主之先务太平之本原也然臣伏读诏书其间有愚心未安者不敢不冒万死极竭以闻窃见诏书始末之言固尽善矣中间有云若乃阴有所怀犯非其分或扇揺事机之重或迎合已行之令上则观望朝廷之意以徼幸希进下则衒惑流俗之情以干取虚誉审出于此茍不惩艾必能乱俗害治然则黜罚之行是亦不得已也臣闻明主推心以待其下而无所疑忌忠臣竭诚以事其上而无所畏避故情无不通言无不尽今诏书求谏而逆以六事防之臣以为人臣唯不上言上言则皆可以六事罪之矣其所言或于羣臣有所褒贬则可以谓之阴有所怀本职之外微有所涉则可以谓之犯非其分陈国家安危大计则可以谓之扇揺事机之重或与朝旨暗合则可以谓之迎合已行之令言新法之不便当改则可以谓之观望朝廷之意言民间之愁苦可闵则可以谓之衒惑流俗之情然则天下之事无复可言者矣是诏书始于求谏而终于拒谏也臣恐天下之士益箝口结舌非国家之福也又止令御史台出牓朝堂自非趋朝之人莫之得见所狥者狭伏望圣明于诏书中删去中间一节如臣三月三十日所奏颁布天下使天下之人晓然知陛下务在求谏无拒諌之心各尽所怀不忧黜罚如此则中外之事逺近之情如指诸掌矣取进止  

乞省览农民封事札子【`司马光`】  

臣伏覩近降农民诉疾苦实封奏状王啬等一百五十道除所诉重复外俱已签帖进入窃惟四民之中惟农最苦农夫寒耕热耘沾体涂足戴星而作戴星而息蚕妇育蚕治茧绩麻纺纬缕缕而积之寸寸而成之其勤极矣而又水旱霜雹蝗■〈弋外虫内〉间为之灾幸而收成则公私之债交争互夺谷未离场帛未下机已非已有矣农夫蚕妇所食者糠籺而不足所衣者绨褐而不完直以世服田亩不知舍此之外更有可生之路故其子弟游市井者食甘服美目覩盛丽则不复肯归南亩矣至使世俗俳谐共以农为嗤鄙诚可哀也又况聚敛之臣于租税之外巧取百端以邀功赏青苗则强散重敛给陈纳新免役则刻剥穷民收养浮食保甲则劳于非业之作保马则困于无益之费可不念哉夫农蚕者天下衣食之原人之所仰以生也是以圣王重之臣不敢逺引前古窃闻太宗皇帝尝游金明池召田妇数十人于殿上赐席使坐问以民间疾苦田妇愚戆无所隐避赐帛遣之太宗兴于侧微民间事固无不知所以然者恐富贵而忘之也故每临朝无一日不言及稼穑真宗皇帝乳母秦国夫人刘氏本农家也喜言农家之事真宗皇帝自幼闻之故为开封尹以善政着闻及践大位咸平景德之治为有宋隆平之极景德农田敕至今称为精当昔周公相成王作无逸曰先知稼穑之艰难乃逸则知小民之依盖以一盂之饭一尺之帛莫不出于艰难人主既知之则不肯用之于无益散之于无功骄侈之心无自而生矣伏惟太皇太后陛下深居九重皇帝陛下富于春秋自非今者浚发德音大开言路使畎亩之民皆得上封事则此曹疾苦何由有万分之一得达于天聴哉其文辞鄙俚语言丛杂皆身受实患直贡其诚不可忽也伏望太皇太后陛下与皇帝陛下同赐省览庶以开广聪明资益圣性于民间情伪靡不周知异日太平之业由此为始矣取进止  

乞罢刺陜西义勇第二上殿札子【`司马光`】  

臣近曾上言乞罢刺陜西义勇事未审朝廷曽与不曾别为商量臣前次上殿乞陛下留意备边所谓备者非但添屯军马积贮粮草而已在于择将帅而修军政今将帅不才者未闻有所更改军政頺弊者未闻有所振举而忽取腹内州军之民尽刺以为兵外人闻之无不骇愕今陜西沿边正军动以万数朝廷若能择有方略胆勇之人以为将帅使之简去疲弱选取精锐勤加教习明行赏罚则虽欲取银夏而税其地擒赵谅祚而制其命有何所难况但止其钞盗乎今朝廷不孜孜以将帅军政为急而无故籍耕桑之民使之执兵徒有惊扰而实无所用臣不知谁为陛下画此策也昔康定庆厯之间朝廷以元昊犯边官军不利已曾籍陜西之民以为乡弓手始者明出勅牓云但欲使之守护乡里必不刺充正军屯戍边境牓犹未收而朝廷尽刺充保捷指挥令于边州屯戍当是之时臣丁忧在陜备见其事民皆生长太平不识金革一旦调发为兵自陜以西闾阎之间如人人有丧户户被掠号哭之声弥天亘野天地为之惨凄日月为之无色往往逃避于外官中絷其父母妻子急加追捕鬻卖田园以充购赏暨刺面之后人员教头利其家富百端诛剥衣粮不足以自赡须至取于私家或屯戍在边则更须千里供送祖父财产日销月铄以至于尽况其平生所习者惟桑麻耒耜至于甲胄弩槊虽日加教阅不免生踈而又资性戆愚加之畏懦临敌之际得便即思退走不惟自丧其身更且拽动大阵自后官中知其无用遂大加沙汰给与公凭放令逐便而惰游已久不复肯服稼穑之劳兼田产已空无所复归皆流落冻馁不知所在长老至今言之犹长叹出涕其为失策较然可知足以为后来之戒而不足以为法也今朝廷虽云所籍之民止刺手背农隙之时委州县召集教阅只在乡里不令戍边而民间惩往年之事必大兴讹言互相惊扰朝廷号令失信前后已多虽州县之吏徧至民家面加晓谕亦终不肯信逃亡避匿刑狱必繁怨嗟之声周徧一方足以动揺羣心感伤和气若使分毫有益于国亦无所顾此有害无益显然明白近在目前设使教习得成一旦谅祚大举入寇边臣不能捍御而使之深入三辅东过潼闗乃欲驱此乌合村民以拒之不亦难乎此适足以取戎狄之笑而已伏望陛下轸念生民深察得失其刺义勇事早赐寝罢取进止  

乞聴宰臣等辞免郊赐札子【`司马光`】  

臣伏覩宰臣曽公亮等奏以河朔菑沴调用繁冗欲望将来大礼毕两府臣寮更不赐银绢奉圣旨送学士院取旨议者或以为两府所赐无多纳之不足以富国而于待遇大臣之礼太薄颇为伤体臣愚窃以为不然古者冢宰制国用视年之丰耗量入以为出固不可于饥馑之时守丰登之法也是故岁凶年榖不登君膳不祭肺大夫不食粱士饮酒不乐明君臣上下皆当深自贬损以救民急也臣窃惟国家帑藏素已空虚重以今岁河北之地灾害特甚向者庆厯之末河决商胡民田虽伤官仓无损而河北父子相食饥殍蔽野今河决之外加以地震官府民居荡为粪壤继以霖雨仓粟朽腐军食且乏何暇及民冬夏之交民必大困甚于庆厯之时国家岂可坐而视之不加赈救乎况复城橹须修河防应塞百役并兴所废不赀当此之际朝廷上下安得不同心恊力痛加裁损以狥一方之急凡宣布惠泽则宜以在下为先樽节用度则宜以在上为始今欲裁损诸费不先于贵者近者则疏逺之人安肯甘心而无怨乎必若为臣有大勲于天下虽锡之山川土田附庸何为不可若止因郊礼陪臣而受数百万之赏臣窃有所不安矣臣前所谓赏赐无节者此亦其一也虽臣下不辞犹应裁减况其自辞裁之何损乎傥若但务因循姑息度日欲裁损乘舆供奉之物则曰所减于制度大为削弱非所以华国欲裁损大臣无功之赏则曰所减无多亏伤大体非所以养贤欲裁损臣下浮冗之费则曰人情不恱恐致生事非所以安众如此则是国用永无可省之日下民永无苏息之期必至于涸竭穷极然后止也且君子之所尚者义也小人之所狥者利也为国者当以义褒君子以利恱小人今大臣以灾害之故辞锡赉以佐百姓之急义之可褒者也陛下从而聴之乃所以为厚非所以为薄也虽然两府银绢止于二万匹两未足以救今日之灾又国家旧制每遇郊禋大赉四海下逮行伍无不沾洽不可于公卿大夫全无赐予臣愚以为文臣自大两省以上武臣及宗室自正任刺史以上内臣自押班以上将来大礼毕所赐并宜减半俟他年丰稔自依旧制其文武朝臣以下一切更不减似为酌中臣亦知此物未能富国诚冀国家因此渐思减损其余浮费自今日为始耳臣素愚戆识虑肤浅所言者皆目前之实状非竒伟之高论也伏望陛下更赐裁察若果有可取乞断自圣志勿为众言所移则天下辛甚取进止  

## 文章辨体彚选卷一百七十一

（明）贺复征 编  

○札子二  

论美人张氏恩宠宜加裁损札子【`宋欧阳修`】  

臣近风闻禁中因皇女降生于左藏库取绫罗八千疋染院工匠当此大雪苦寒之际敲冰取水染练供应颇甚艰辛臣伏思陛下恭俭勤劳爱民忧国以此劳人枉费之事必不肯为然外议相传皆云见今染练未絶臣又见近日内降美人张氏亲戚恩泽太频臣忝为谏官每闻小有亏损圣德之事须合力言难避天谴臣窃见自古帝王所宠嫔御若能谦俭柔善不求恩泽则可长保君恩或恣意骄奢多求恩泽则皆速致祸败臣不敢逺引古事只以今宫禁近事言之陛下近年所宠尚氏杨氏余氏苗氏之类当其被宠之时骄奢自恣不早裁损及至满盈今皆何在况闻张氏本良家子昨自修媛退为美人中外皆闻以谓与杨尚等不同故能保宠最久今一旦宫中取索顿多恩泽日广渐为奢侈之事以招外人之言臣不知陛下欲爱惜保全张氏或欲纵恣而败之若欲保全则须常令谦俭不至骄盈臣料八千疋绫罗岂是张氏一人独用不过支散与众人而已乃是枉费财物尽为众人至于中外讥议则陛下自受以此而言广散何益昨正月一日曹氏封县君至初五日又封郡君四五日间两度封拜又闻别有内降应是疎逺亲戚尽求恩泽父母因子而贵可矣然名分亦不可太过其它踈逺皆可减罢臣谓张氏未入宫之前踈逺亲戚各皆何在今日富贵何必广为闲人自招谤议以絫圣德若陛下只为张氏计亦宜如此况此事不独为张氏大凡后宫恩泽太多宫中用度奢侈皆是亏损圣德之事系于国体臣合力言伏望圣慈防微杜渐早为裁损取进止  

论葬荆王札子【`欧阳修`】  

臣伏覩朝旨虽差宋祁监护故荆王葬事然未见降下葬日及一行事件或闻以岁月不利未可葬或闻有司以财用不足乞且未葬夫阴阳拘忌之说陛下聪明睿圣必不信此巫卜之言而违礼典但虑议者坚执方今财用不足不可办葬陛下闻有劳民枉费之说则不得不虑因以迟疑臣谓前后勅葬大臣浮费枉用之物至多岂是朝廷本意皆为有司措置之失致人因縁以为奸尔今若尽节浮费及絶其侵蠧而使用物不广则将复以何辞而云不葬又不知所司曽将一行用度计定大数否内若干是浮费若干是实用若实用之物数犹至多而力不可办则缓之可也若实用之物少只是旧例浮费多则可削去浮费而已今都不计度而但云无物可葬则不可也未见实用之数多少不量力能及否而曰必须遵礼而曰必须葬亦未可也如臣愚见酌此两端葬则为便然须先乞令王尧臣宋祁等将一行合用之物列其名件内浮费不急者一一减去之若只留实用之物数必不多假如稍多更加节减虽至俭薄理亦无害如此则葬得及时物亦不费夫俭葬古人之美节侈葬古人之恶名今避俭葬不肯节费留丧而待有物之年以就侈葬则非臣所知也若曰俭葬亦未能办则乃过言之甚也然外之舆议为国家论事体者皆云葬则为便今朝廷议者分而为二顾物力者则不顾典礼国体论典礼国体者则不思财用办否各执偏见议久不决以惑陛下之聪明今便葬之害一不葬之害五便葬之害不过费物然力有可为不葬之害所失则大不肯薄葬而留之以待侈葬成王之恶名一也信巫卜之说而违典礼二也目下减节力所易为他时丰足理或难待使皇叔之柩五七年间不得安宅而神灵无归三也使四夷闻天子皇叔薨而无钱出葬遂轻中国而动心四也今天下物力虽乏然凡百用度不能节费处多独于皇叔之身有所裁损伤陛下孝治之美五也此臣所谓葬则为便者也荆王于国属最尊名位最重伏乞早令定议无使后时取进止  

论贾昌朝除枢密使札子【`欧阳修`】  

臣伏见近降制书除贾昌朝为枢密使旬日以来中外人情莫不疑惧缙绅公议渐以沸腾盖縁昌朝禀性回邪执心倾险颇知经术能文饰奸言好为阴谋以陷害良士小人朋附者众皆乐为其用前在相位累害善人所以闻其再来望风恐畏陛下聪明仁圣勤俭忧劳每于用人尤所审慎然而自古毁誉之言未尝不并进于朝而聴察之际人主之所难也臣以谓能知聴察之要则不失之矣何谓其要在先察毁誉之人若所誉者君子所毁者小人则不害其进用矣若君子非之小人誉之则可知其人不可用矣今有毅然立于朝危言谠论不阿人主不附权臣其直节忠诚为中外素所称信者君子也如此等人皆以昌朝为非矣宦官宫女左右使令之人往往小人也如此等人皆以昌朝为是矣陛下察此则昌朝为人可知矣今陛下之用昌朝与执政大臣谋而用之乎与立朝忠正之士谋而用之乎与左右近习之臣谋而用之乎或不谋于臣下断自圣心而用之乎昨闻昌朝阴结宦竖构造事端谋动大臣以图进用若陛下与执政大臣谋之则大臣势在嫌疑必难启口若立朝忠正之士则亡不以为非矣其称誉昌朝以为可用者不过宦官左右之人尔陛下用昌朝为天下而用之乎为左右之人而用之乎臣伏思陛下必不为左右之人而用之也然左右之人谓之近习朝夕出入进见亡时其所谗谀能使人主不觉其渐昌朝善结宦官人人喜为称誉朝一人进一言暮一人进一说亡不称昌朝之善者陛下视聴渐熟遂简在于圣心及将用之时则不必与谋也盖称荐有渐久已熟于圣聪矣见则陛下虽断自圣心不谋臣下而用之亦左右之人积渐称誉之力也陛下常患近岁以来大臣体轻连为言事者弹击盖由用非其人不叶物议而然也今昌朝身为大臣见事不能公论乃结交中贵因内降以起狱以此规圗进用窃闻台谏方欲论列其过恶而忽有此命是以中外疑愳物论喧腾也今昌朝未来议论已如此则使其在位必不免言事者上烦圣聴若不尔则昌朝得遂其志倾害善人坏乱朝政必为国家生事臣愚伏望圣慈抑左右阴荐之言采缙绅公正之论早罢昌朝还其旧镇则天下幸甚臣官为学士职号论思见圣心求治甚劳而一旦用人偶失而外廷物议如此既有见闻合思禆补取进止  

论台谏官唐介等宜早牵复札子【`欧阳修`】  

臣材识庸暗碌碌于众人中蒙陛下不次拔擢置在枢府其于报効自宜如何而自居职以来已逾半岁凡事闗大体必须众议之恊同其余日逐进呈皆是有司之常务至于谋猷启沃蔑尔亡闻上辜圣恩下愧清议人虽未责臣岂自安所以夙夜思维愿竭愚虑茍有可采冀裨万一臣近见谏官唐介台官范师道等因言陈旭事得辠或与小郡或窜逺方陛下自临御已来擢用诤臣开广言路虽言者时有中否而圣慈每赐优容一旦台谏联翩被逐四出命下之日中外惊疑臣虽不知台諌所言是非但见唐介范师道皆久在言职其人立朝各有本末前后补益甚多岂于此时顿然改节故为欺罔上昩圣聪在于人情不宜有此臣窃以谓自古人臣之进谏于其君者有难有易各因其时而已若刚暴猜忌之君不欲自闻其过而乐闻臣下之过人主好察多疑于上大臣侧足畏辠于下于此之时谏人主者难而言大臣者易若寛仁恭俭之主动遵礼法乐闻其失则从谏如流闻臣下之过则务为优容以保全之而为大臣者外秉国权内有左右之助言事者未及见聴而怨仇已结于其身故于此时谏人主者易言大臣者难此不可不察也自古人主之聴言也亦有难有易在知其术而已夫忠邪并进于前而公论与私言交入于耳此所以聴之难也若知其人之忠邪辨其言之公私则聴之易也凡言拙而直逆耳违意初闻若可恶者此忠臣之言也言婉而顺希旨合意初闻若可喜者邪臣之言也至于言事之官各举其职或当朝正色显言于廷或连章列署共论其事言一出则万口争传众目共视虽欲为私其势不可故凡明言于外不畏人知者皆公言也若非其言职又不敢显言或宻奏乞留中或面言乞出自圣断不欲人知言有主名者盖其言涉倾邪惧遭弹劾故凡阴有奏而畏人知者皆挟私之说也自古人主能以此术知臣下之情则聴言易也伏惟陛下仁圣寛慈躬履勤俭乐闻谏诤容纳直言其于大臣尤所优礼常欲保全终始思与臣下爱惜名节尤慎重于进退故臣谓方今言事者规切人主则易欲言大臣则难臣自立朝耳目所记景佑中范仲淹言宰相吕夷简贬知饶州皇佑中唐介言宰相文彦博贬春州别驾至和初吴中复吕景初马遵言宰相梁适并罢职出外其后赵抃范师道言宰相刘沆亦罢职出外前年韩绛言富弼贬知蔡州今又唐介等五人言陈旭得罪自范仲淹贬饶州后至今凡二十年间居台諌者多矣未闻有规諌人主而得罪者臣故谓方今諌人主则易言大臣则难陛下若推此以察介等所言则可知其用心矣昨所罢黜台谏五人惟是吕诲入台未久其它四人出处本末迹状甚明可以厯数也唐介前因言文彦博逺窜广西烟瘴之地頼陛下仁恕哀怜移置湖南得存性命范师道赵抃并因言忤刘沆罢台职守外郡迁延数年然后【`一有来字`】复今三人者又以言枢臣罢黜然则介不以前蹈必死之地为愳师道与抃不以中滞进用数年为戒遇事必言得罪不悔盖所谓进退一节终始不变之士也至如王陶者本出孤寒只因韩绛荐举始得台官及绛为中丞陶不敢内顾私恩与之争议绛终得罪夫牵顾私恩人之尝情尔断恩以义非知义之士不能也以此言之陶可谓狥公灭私之臣矣此四人者出处本末之迹如此可以知其为人也就使言虽不中亦其情必亡他议者或谓言事之臣好相朋党动揺大臣以作威势臣窃以谓不然至于去岁韩绛言富弼之时介与师道不与绛为党乃与诸台谏共论绛为非然则非相朋党非欲动揺大臣可明矣臣固谓未可以此疑言事之臣也况介等比者虽为谪官幸蒙陛下寛恩各得为郡未至失所其可惜者斥逐谏臣非朝廷美事阻塞言路不为国家之利而介等尽忠守节未蒙怜察也欲望圣慈特赐召还介等置之朝廷以劝守节敢言之士则天下幸甚今取进止  

请狄青札子【`欧阳修`】  

臣闻人臣之能尽忠者不敢避难言之事人主之善驭下者尝欲闻难言之言然后下亡隐情上亡壅聴奸宄不作祸乱不生自古固有伏藏之祸未发之机天下之人皆未知而有一人能独言之人主又能聴而用之则销患于未萌转祸而为福者有矣若夫天下之人共知而独人主不之知者此莫大之患也今臣之所言者乃天下之人皆知而惟陛下未知也今士大夫亡贵贱相与语于亲戚朋友下至庶民亡愚智相与语于闾巷道路而独不以告陛下也其故何哉盖其事伏而未发言者难于指陈也臣窃见枢密使狄青出自行伍号为武勇自用兵陜右已着名声及捕贼广西又薄立劳効自其初掌机密进列大臣当时言事者已为不便今三四年间虽未见其显过然而不幸有得军情之名推其所因盖由军士本是小人面有黥文乐其同类见其进用自言我辈之内出得此人既以为荣遂相恱慕加又青之事艺实过于人比其辈流又粗有见识是以军士心共服其材能国家从前难得将帅经略招讨常用文臣或不知军情或不闲训练自青为将领既能自以勇力服人又知训练之方颇以恩信抚士以臣愚见如青所为尚未得古之名将一二但今之士卒不惯见如此等事便谓须是我同类中人乃能知我军情而以恩信抚我青之恩信亦岂能徧及于人但小人易为扇诱所谓一犬吠形百犬吠声遂皆翕然喜共称说且武臣掌机宻而得军情不唯于国家不便亦于其身未必不为害然则青之流言军士所喜亦其不得已而势使之然也臣谓青不得已而为人所喜亦将不得已而为人所祸者矣为青计者宜自退避事权以止浮议而青本武人不知进退近日以来讹言益甚或言其身应图谶或言其宅有火光道路传说以为常谈矣而惟陛下犹未闻也且唐之朱泚本非反者仓卒之际为军士所迫尔大抵小人不能成事而能为患者多矣泚虽自取族灭然为德宗之患亦岂小哉夫小人陷于大恶未必皆其本心所为直由渐积以至蹉跌而时君不能制患于未萌尔故臣敢昧死而言人之所难言者惟愿陛下早闻而省察之耳如臣愚见则青一常才未有显过但为浮议所喧势不能容耳若如外人众论则谓青之用心有不可知者此臣之所不能决也但武臣掌机密而为军士所喜自于事体不便不计青之用心如何也伏望圣慈深思逺虑戒前世祸乱之迹制于未萌宻访大臣早决宸断罢青机务与一外藩以此观青去就之际心迹如何徐察流言可以临事制变且二府均劳逸而出入亦是常事若青之忠孝出处如一事权既去流议渐消则其诚节可明可以永保终始夫言未萌之患者常难于必信若俟患之已萌则又言亡及矣臣官为学士职号论思闻外议喧沸而事系安危臣言狂计愚不敢自黙取进止  

论罢郑戬四路都部署札子【`欧阳修`】  

臣伏覩敕除郑戬知永兴军仍兼陜西都部署自闻此命外人议论皆以为非在臣思之实亦未便窃以兵之胜负全由处置如何臣见用兵以来累次更改或四路都置部署或分而各领一方乍合乍离各有利害惟夏竦往年所任郑戬今日权之失策最多请试条列臣闻古之善用将者先问能将几何今而不复问戬能将几何直以闗中叹十州之广蕃汉十万之兵沿边二三千里之事尽以委之此其失者一也或曰戬虽名都部署而诸路自各有将又其大事不令专制而必禀朝廷假如边将有大事先禀于戬又禀于朝廷朝廷议定下戬戬始下于沿边只此一端自可败事其失二也今大事戬既不专若小事又不由戬则部署一职止是虚名若小事一一问戬则四路去永兴皆数百里其寨栅逺者千余里使戬一一处分合宜尚有迟缓之失万一耳目不及处置失宜则为害不细其失三也若大小事都不由戬而但使带其权岂有数十州之广数十万之兵二三千里之边事作一虚名使为无权之大将若知戬可用则推心用之若知不可用则亟罢之岂可尽闗中之大设为虚名而以不诚待人其失四也今都部署名统四路而诸将事无大小不禀可行则四路偏禆各见其将不由都帅则上下相效皆欲自专其失五也今都部署是大将反不得节制四路而逐路是都帅部将却得专制一方则委任之意大小乖殊军法难行名体不顺其失六也若知戬果不可大用但不敢直罢其职则是大臣顾人情避已怨如此作事何以弭息人言其失七也料朝廷忽有此命必因韩琦等近自西来有此擘画琦等身在边陲曽为将帅岂可如此失计臣今欲乞令两府之臣明议四路不当置都部署利害其郑戬既不可内居永兴而遥制四路则乞落其虚名只令坐镇长安抚民临政以为闗中之重其任所系亦大而使四路各责其将则事【`一作名`】体皆顺处置各宜今取进止  

论军中选将札子【`欧阳修`】  

臣伏见国家自西鄙用兵累经败失京师劲卒多在征行禁卫诸军全然寡少又无将帅以备爪牙方今为国计者但务外忧元昊专意边陲殊不思根本内虚朝廷势弱万一有事无以枝梧今军帅暗懦非其人禁兵骄惰不可用此朝廷自以为患不待臣言而可知也臣亦厯考前世有国之君多于无事之际恃安忘危备患不谨使祸起仓卒而至败亡者多矣然未有于用兵之时而反忘武备如今日者兵法曰将者民之司命国家安危之主也今外以李昭亮王克基辈当契丹内以曹琮李用和等卫天子如当今之事势而以民之司命国之安危系此数人安得不取笑四夷遭其轻侮臣谓去岁北人忽兴狂悖今年元昊妄有请求若使朝廷有一二人中材之将叩头効死奋身请战誓雪君耻少增国威则戎狄未敢侵陵朝廷未至屈辱柰何自中及外都无一人既无可恃以力争遂至甘心于自弱夫天下至广遂无一人者非真无人也但求之不勤不至耳臣伏思自用兵以来朝廷求将之法不过命近臣举朝士换武官及选试班行方畧等人而已近臣所举不过俗吏材干之士班行所选乃是弓马一夫之勇至于方畧之人尤为乖滥试中者仅堪借职县尉叅军赍挽而已于此求将而欲捍当今之患此所以困天下而败于夷狄者也臣不知朝廷以此数事为求将之术果是乎果非乎以为是则所得何人知其非则曷思改革又不知朝廷将为易得乎为难得乎为易得则数岁未见一人知其难得则当多方用意早思求择俟其临患何可得乎伏望陛下特诏两府大臣别议求将之法尽去循常之格以求非常之人茍非不次以用人难弭当今之大患臣亦尝有愚见久欲条陈若必讲求庶可参用臣伏见唐及五代至于国朝征伐四方立功行阵其间名将多出军卒只如西鄙用兵以来武将稍可称者往往出于军中臣故谓只于军中自可求将试略言求将之法谨条如左凡求将之法先取近下禁军至厢军中年少有力者不拘等级因其伎同者每百人圑为一队而教之较其伎精而最勇者百人之中必有一人矣得之以为队将此一人伎勇实能服其百人矣以为百人之将可也合十队将而又教之较其伎精而最勇者十人之中必有一人矣得之以为裨将此一人之伎勇实能服其千人矣以为千人之将可也合十裨将而又教之夫伎勇出千人之上而难为胜矣则当择其有识见知变通者十人之中必有一人矣得之以为大将此一人之伎勇乃万人之选而又麄知变通因择智谋之佐以辅之以为万人之将可也幸而有伎勇不足而才识出乎万人之外者此不世之竒将非常格之所求也臣所谓只于军中自可求将者此也诚能如此得五七万兵随而又得万人之将五七人下至千人百人之将皆自足然后别立军名而为阶级之制每万人为一军以备宿卫有事则行师出征无事则坐威天下比夫以丰衣厚禄养骄惰无用之卒而逓迁次补至于校帅皆是凡愚暗懦之人得失相万矣若臣之说果可施行俟成一军则代旧禁兵万人散出之使就食于外新置之兵便制其始稍增旧给不使太优常役其力不令骄惰比及新兵成立旧兵出尽则京师减冗费得精兵此之为利又逺矣右臣所陈只是选勇将训卫兵之一法耳如捍边破贼竒才异略之人不可谓无伏乞早赐留意精求谨具奏闻伏候勅旨  

论水洛城事宜乞保全刘沪等札子【`欧阳修`】  

臣近风闻狄青与刘沪争水洛城事加禁沪等奏来窃以边将不和用兵大患况狄青刘沪皆是可惜之人事体须要两全利害最难处置臣闻水洛城自曹玮以来心知其利患于难得未暇经营今沪能得之则于沪之功不小于秦州之利极多昨韩琦等自西来闻有论奏非以水洛为不便但虑难得而难成今沪能得之又有成之之志正宜专委此事责其必成而狄青所见不同遂成衅隙其间利害臣请详言国家近年边兵屡败常患大将无权今若更沮狄青释放刘沪则不惟于狄青之意不足兼沿边诸将皆挫其威此其不便一也臣闻刘沪经营水洛城之初奋身展効不少先以力战取胜然后诱而服从乃是党留诸族畏沪之威信今忽见沪先得罪带枷入狱则新降生户岂不惊疑若使飜然复叛则今后边臣以威信招诱诸族谁肯聴从不惟【`一作特`】水洛城更无可成之期兼沿边生户永无可招之理此其不便二也自用兵以来诸将为国立事者少此水洛城不惟自曹玮以来未能得之亦闻韩琦近在秦州尝欲经营而未暇今沪奋然力取其功垂就而中道获罪遂无所成则今后边将谁肯为国家立事此其不便三也臣又闻水洛之戍虽能救援秦州而须藉渭州应付今刘沪既与狄青异议纵使水洛筑就他时万一缓急狄青怒沪异已又欲遂其偏见稍不应付则水洛必须复失其不便四也縁此之故遂移青于别路则是因一小将移一部署此其不便五也此臣所谓利害甚多最难处置者也臣谓今宜遣一中使处分鱼周询等速令和解务要两全必先宻谕狄青曰沪城水洛本有所禀非是擅为役众筑城不比行师之际沪见利坚执意在成功不可以违节制加罪沪宜释放朝廷不欲直放恐挫卿之威卿自释之使感卿惠若他时出师临阵有违进退之命者任卿自行军法然后宻谕沪曰汝违大将指挥自合有罪朝廷以汝于水洛展効望汝成功故谕青使赦汝责尔卒事以自赎俟水洛功就则又戒青不可因前曽异议坚执不修惟幸失之遂已偏见今后水洛缓急尤须极力应付万一小有疎失则是汝挟情故陷之必有重责如此则水洛之利可成蕃户之恩信不失边将立事者不懈大将之威不挫茍不如此未见其可盖罪沪既不可罢水洛城又不可沮狄青又不可事闗利害伏望圣虑深思取进止  

论江淮官吏札子【`欧阳修`】  

臣闻江淮官吏等各为王伦事奏案已到多时而尚未闻断遣仍闻议者犹欲寛贷臣闻昨来江淮官吏或敛物献送或望贼奔迎或献纳兵甲或同饮宴臣谓伦一叛卒偶肆猖狂而官吏敢如此者盖知贼可畏而朝廷不足畏也今若更行寛贷则纪纲废坏盗贼纵横天下大乱从此始矣何以知之昨王伦事起江淮官吏未行遣之间京西官吏又已弃城而走望贼而迎若江淮官吏不重行遣则京西官吏亦须轻恕京西官吏见江淮官吏已如此则天下诸路亦指此两路为法在处官吏皆迎贼弃城献兵纳物矣则天下何由不大乱也臣伏思祖宗艰难创造基图陛下忧勤嗣守先业而一旦四夷外叛盗贼内攻其坏之者谁哉皆由前后迂谬之臣因循寛弛使朝威不振纲纪遂隳今已坏之至此而犹不革前非以寛济寛何以救弊如晁仲约等情法至重但合深行议者无由曲解或闻以谓自是朝廷素不为备不可全罪外官假如有杀父与兄者岂可只言自是朝廷素无教化而不罪杀亲之人又如有人掠夺生人男女金帛岂可只言自是朝廷素无礼让而不罪刼人之贼迂儒不可用可笑如此李熈古岂独是朝廷素有备之州传永吉岂独是朝廷素练之兵盖用命则破贼矣今朝廷素无御备为大臣者又不责之守州县者合有罪又寛之天下之事何人任责窃縁韩纲是大臣之家父子兄弟并在朝廷权要之臣皆是相识多方营救故先于江淮官吏寛之只要韩纲行遣不重今大臣不思国体但树私恩惟陛下以天下安危为计出于圣断以励羣下则庶几国威粗振赏罚有伦其晁仲约等乞重行朝典乞不寛恕取进止  

论澧州瑞木乞不宣示外廷札子【`欧阳修`】  

臣近闻澧州进柿木成文有太平之道四字其知州冯戴本是武人不识事体便为祥瑞以媚朝廷臣谓前世号称太平者须是四海晏然万物得所方今西羗叛逆未平之患在前北兵骄悖藏伏之祸在后一患未灭一患已萌加以西则泸戎南则湖岭凡与四夷连接无一处无事而又内则百姓困弊盗贼纵横昨京西陜西出兵八九千人捕数百之盗不能一时剪灭只是仅能退散然却于别处结集今张海虽死而达州军贼已却百人又杀使臣其势不小兴州又奏八九十人州县皇皇何以存济以臣视之乃是四海骚然万物失所实未见太平之象臣闻天道贵信示人不欺臣不敢逺引他事只以今月内事验之昨夏秋之间太白经天累月不灭金木相掩近在端门考于星占皆是天下大兵将起之象岂有纔出大兵之象又出太平之道是一岁之内前后顿殊岂非星象丽天异不虚出凡于戒惧常合修省而草木万类变化无常不可信凭便生懈怠臣又思若使木文不伪实是天生则亦有深意盖其文止曰太平之道者其意可推也夫自古帝王致太平皆自有道得其道则太平失其道则危乱臣视方今但见其失未见其得也愿陛下忧勤万务举贤纳善常如近日不生逸豫则二三岁间渐期修理若以前贼张海等小衰便谓后贼不足忧以近京得雪便谓天下大丰熟见北敌未来便谓必无事见西贼通使便谓可罢兵指望太平渐生安逸则此瑞木乃误事之妖木耳臣见今年曾进芝草者今又进瑞木窃虑四方相効争造妖妄其所进瑞木伏乞更不宣示臣寮仍乞速诏天下州军告以兴兵累年四海困弊方当责已忧劳之际凡有竒禽异兽草木之类并不得进献所以彰示圣德感励臣民取进止  

## 文章辨体彚选卷一百七十二

（明）贺复征 编  

○札子三  

论周穜擅议配享自劾第二札子【`宋苏轼`】  

元佑三年十二月日翰林学士朝奉郎知制诰兼侍读苏轼札子奏臣近上言以所举学官周穜擅议先帝配享欲以尝试朝廷渐进邪说阴倡羣小乞下有司议臣妄举之罪重行责降以警在位至今累日未奉旨指挥以为国之本在于明赏罚辨邪正二者不立乱亡随之易曰大君有命开国承家小人勿用象曰大君有命以正功也小人勿用必乱邦也昔郭公善善恶恶而不免于亡者以善善而不能用恶恶而不能去也臣观二圣嗣位以来斥逐小人如吕惠卿李定蔡确张诚一吴居厚崔台符杨汲王孝先何正臣卢秉蹇周辅王子京陆师闵赵济中官李宪宋用臣之流或首开边隙使兵连祸结或渔利榷财为国敛怨或倡起大狱以倾陷善良其为奸恶未易悉数而王安石实为之首今其人死亡之外虽已退处闲散而其腹心羽翼布在中外怀其私恩冀其复用为之经营游说者甚众皆矫情匿迹有同鬼蜮其党甚坚其心甚一而明主不知臣实忧之夫君子之难致如麟凤色斯举矣翔而后集况可麾而却之乎小人之易进如蛆蝇腥膻所聚瞬息千万况可招而来之乎朝廷日近稍寛此等如李宪乞于近地居往王安礼抗拒恩诏蔡确乞放还其第皆即听许崔台符王孝先之流不旋踵进用杨汲亦渐牵复吕惠卿窥见此意故敢乞居苏州此等皆民之大贼国之巨蠧得全首领以为至幸岂可与寻常一眚之臣计日累月洗雪复用哉今既稍寛之后必渐用之如此不已则惠卿蔡确之流必有时而用青苖市易等法必有时而复何以言之将作监丞李士京者邪佞小人众所嗤鄙而大臣不察稍稍引用以污寺监犹能建开壕之议为修城之渐其策既行遂倡言于众欲次复用臣茶磨之法由此观之惠卿蔡确之流何忧不用青苗市易等法何忧不复哉昔卢杞责降既久经涉累赦德宗欲与一小郡举朝忧恐而宰相李勉给事中袁高谏官赵需裴佶宇文炫卢景亮张荐常侍李泌等皆以死争之勉等非惜一郡也知杞得郡不已必将复用一炬有燎原之忧而滥觞有滔天之祸故也今周穜草芥之微而敢建此议盖有以启之矣昔淮南王谋反所惮独汲黯以谓说公孙丞相若发蒙耳今穜虮虱小臣而敢为大奸愚弄朝廷若无人然不幸而有淮南王当复谁惮乎臣不敢逺引古人但使执政之中有如富弼韩琦台谏之中有如包拯吕诲或司马光尚在此鼠辈敢尔哉昔王安石在仁宗英宗朝矫诈百端妄窃大名或以为可用惟韩琦独识其奸终不肯进使琦不去位安石何由得志以此知辨人物之邪正消祸患于未萌真宰相事也臣数日以来窃闻执政之议多欲薄臣之责而寛穜之罪若果如此则是使今后近臣轻引小人而惠卿之流有以卜朝廷之轻重事闗消长忧及治乱伏望特出宸断深诏有司议臣与穜之罪不可轻恕纵使朝廷察臣本无邪心止是暗缪亦乞借臣以立法则臣上荷知遇虽云得罪实同被赏若蒙寛贷则是私臣之身而废天下之法臣之愧耻若挞于市不胜愤懑忧国之心意切言蠢伏俟诛谴取进止  

论边将隐匿败亡宪司体量不实札子【`苏轼`】  

元佑三年閠十二月四日翰林学士知制诰兼侍读苏轼札子奏臣近以目昏臂痛坚乞一郡盖亦自知受性刚褊黒白太明难以处众伏蒙圣慈降诏不许两遣使者存问慰安天恩深厚沦入骨髓臣谓此恩当以死报不当更计身之安危故复起就职而职事清闲未知死所每因进读之间事有切于今日者辄复尽言庶补万一昨日所读宝训有云淳化二年上谓侍臣诸州牧监马多瘦死盖养饲失时枉致病毙近令取十数槽寘殿庭下视其刍秣教之养疗庶革此弊臣因进言马所以病盖将吏不职致圉人盗减刍粟且不恤其饥饱劳逸故也马不能言无由申诉故太宗至仁深哀怜之寘之殿庭亲加督视民之于马轻重不同若官吏不得其人人虽能言上下隔絶不能自诉无异于马马之饥瘦劳苦则有毙踣奔逸之忧民之困穷无聊则有沟壑盗贼之患然而四海之众非如养马可以寘之殿庭惟当广任忠贤以为耳目若忠贤踈逺谄佞在傍则民之疾苦无由上达秦二世时陈胜吴广已屠三川杀李由而二世不知陈后主时隋兵已渡江而后主不知此皆昏主不足道如唐明皇亲致太平可谓明主而张九龄死李林甫杨国忠用事鲜于仲通以二十万人没于云南不奏一人反更吿捷明皇不问以至上下相蒙禄山之乱兵已过河而明皇不知也今朝廷虽无此事然臣闻去岁夏贼犯镇戎所杀掠不可胜数或云至万余人而边将乃奏云野无所掠其后朝廷访闻委提刑司体量而提刑孙路止奏十余人乞朝廷先赐放罪然后体量实数至今迁延二年终未结絶闻奏凡死事之家官所当恤若隐而不奏则生死衔寃何以使人此岂小事而路为耳目之司既不随事奏闻朝廷既行蒙蔽又乞放罪迁延侮玩一至于此臣谓此风渐不可长驯致其患何所不有此臣之所深忧也臣非不知陛下必已厌臣之多言左右必已厌臣之多事然受恩深重不敢自同众人若以此获罪亦无所憾取进止  

因擒鬼章论西羗夏人事宜札子【`苏轼`】  

元佑二年九月八日翰林学士朝奉郎知制诰兼侍读苏轼札子奏臣窃见近者熈河路奏生擒鬼章百官称贺中外同庆臣愚无知窃谓安危之机正在今日若应之有道处之有术则安边息民必自是始不然将骄卒惰以胜为灾亦不足怪故臣区区欲乞陈前后致冦之由次论当今待敌之要虽狂愚无取亦臣子之常分昔先帝用兵累年虽中国靡弊然夏人困折亦几于亡横山之地沿边七八百里不敢耕者至二百余里岁赐既罢和市亦絶彼中疋帛至五十余千其余老弱转徙牛羊堕壊所失盖不可胜数饥羸之余乃始欵塞当时执政大臣谋之不深因中国厌兵遂纳其使每一使赐予贸易无虑得绢五万余匹归鬻之其民匹五六千民大恱一使所获率不下二千万缗使五六至而累年所罢岁赐可以坐复既使彼因吾资以德其民且饱而思奋又使其窥我厌兵欲和之意以为欲战欲和权皆在我以故轻犯边陲利则进否则复求和无不可者若当时大臣因彼之请受其词不纳其使且诏边臣与之往返商议所获新疆取舍在我俟其词意屈服约束坚明然后纳之则彼虽叛恩反复亦不至如今日之速也彼虽有易我意然不得西蕃解仇结好亦未敢动夫阿里骨董毡之贼臣也挟契丹公主以杀其君之二妻董毡死匿丧不发逾年众定乃诈称嗣子伪书鬼章温溪心等名以请于朝当时执政若且令边臣审问鬼章等以阿里骨当立不立若朝廷从汝请遂授节钺阿里骨真汝主矣汝能臣之如董毡乎若此等无词则是诸羗心服既立之后必能统一都部吾又何求若其不服则衅端自彼爵命未下曲不在吾彼既一国三公则吾分其恩礼各以一近上使额命之鬼章等各得所欲宜亦无患当时执政不深虑此专以省事为安因其妄请便授节钺阿里骨自知不当立而忧鬼章之讨也故欲借力于西夏以自重于是始有解仇结好之谋而鬼章亦不平朝廷之以贼臣君我也故怒而盗边夏人知诸羗之叛也故起而和之此臣所谓前后致冦之由明主不可不知者也虽既往不咎然可以为方来之鉴元昊本怀大志长于用兵亮祚天付凶狂轻用其众故其为边患皆厯年而后定今梁氏专国素与人多不恊方内自相圗其能以创残呻吟之余久与中国敌乎料其奸谋盖非元昊亮祚之比矣意谓二圣在位恭黙守成仁恕之心着于逺迩必无用武之意可肆无厌之求兰会诸城鄜延五寨好请不获势胁必从猖狂之后求无不获计不过此耳今者切闻朝廷降诏诸路勑励战守深明逆顺曲直之理此固当今之急务而诏书之中亦许夏人之自新臣切以为开之太急纳之太速曾未一战而厌兵欲和之意已见乎外此复蹈前日之失矣臣甚惜之今欲闻鬼章之捷或渐有欵塞之谋必将为恭狠相半之词而继之以无厌之请若朝廷复纳其使则是欲战欲和权皆在彼有求必获不获必叛虽偷一时之安必起无穷之衅故臣愿明主断之于中深诏大臣密勅诸将若夏人欵塞当受其词而却其使然后明勅边臣以夏人受恩不赀无故犯顺今虽欵塞反复难保若实改心向化当且与边臣商议茍词意未甚屈服约束未甚坚明则且却之以示吾虽不逆其善意亦不汲汲求和也彼若心服而来吾虽未纳其使必不于往返商议之间遽复盗边若非心服则吾虽荡然开怀待之如旧能必其不叛乎今岁泾原之入岂吾待之不至邪但使吾兵练士饱斥候精明彼无大获不过数年必自折困今虽小劳后必坚定此臣所谓当今待敌之要亦明主不可以不知者也在朝廷意在息民不惮屈已而臣献言乃欲艰难其请不急于和似与圣意异者然古之圣贤欲行其意必有以曲成之未尝直情而径行也将欲翕之必固张之将欲取之必固予之夫直情而径行未有获其意者也若权其利害究其所至则臣之愚计于安边息民必久而固与圣意初无小异然臣窃度朝廷之间似欲以畏事为无事者臣窃以为过矣夫为国不可以生事亦不可以畏事畏事之弊与生事均譬如无病而服药与有病而不服药皆可以杀人夫生事者无病而服药也畏事者有病而不服药也乃者阿里骨之请人人知其不当予而朝廷与之以求无事然事之起乃至于此不几于有病而不服药乎今又欲遽纳夏人之使则是病未除而药先止其与几何臣于侍从之中受恩至深其于委曲保全与众独异故敢出位先事而言不胜恐悚待罪之至取进止  

乞诏边吏无进取及论鬼章事宜札子【`苏轼`】  

元佑二年九月二十七日翰林学士朝奉郎知制诰兼侍读苏轼札子奏臣闻善用兵者先服其心次屈其力则兵易解而功易成若不服其心惟力是恃则战胜而寇愈深况不胜乎功成而兵不解况不成乎顷者西方用兵累年先帝之意全在吊伐而贪功生事之臣惟务杀人争地得尺寸之土不问利害先筑城堡置州县使四夷争畏中国以谓朝廷专欲得地非尽灭我族类不止是以并力致死莫有服者今虽朝廷好生恶杀不务逺略而此心未信憎畏未衰心既不服惟有斗力力屈情见胜负未可知也今日新获鬼章威震戎狄边臣贾勇争欲立功以为河南之地指顾可得正使得之不免筑城堡屯兵置吏积粟而守之则中国何时息肩乎乃者王韶取熈河全师独克使韶有逺虑诛其叛者乃以忠顺即用其豪酋而已则今复何事其所以兵连祸结罢敝中国者以郡县其地故也往者既不可悔而来者又不以为戒今又欲取讲主城曰此要害地不可不取方唐盛时安西都护去长安万里若论要害自此以西无不可取者使诸羗知中国有进取不已之意则寇愈深而兵不解其祸岂可量哉臣愿陛下深诏边吏叛则讨之服则安之自今已往无取尺寸之地无焚庐舍无杀老弱未及期年诸羗可传檄而定然朝廷至意亦自难知将帅未必从也然日行文书终恐无益宜驿召陜西转运使一员赴阙面勅戒之使归以安将帅而察其不如诏者臣又窃闻朝论谓鬼章犯顺罪当诛死然譬之鸟兽不足深责其子孙部旋犹足以陆梁于边全其首领以累其心以为重质庶获其用此实当今之良策然臣窃料鬼章凶豪素贵老病垂死必不能甘于困辱为久生之计自知生存终不得归徒使其臣子首鼠顾忌不敢复雠必将不食求死以发其众之怒就使不然老病愁愤自非久生之道鬼章若死则其臣子専意复雠必与阿里骨合而北交于夏人此正吴越同舟遇风顺之势其交必坚而温溪心介于阿里骨夏人之间地狭力弱其势必危若见并而吾不能救使二寇合三面以窥熈河则其患未可以一二数也如臣愚计可诏边臣与鬼章约若能使其部族讨阿里骨而纳赵纯忠者当放汝生还质之天地示以必信鬼章若从则稍富贵之使其信臣而喻至意焉鬼章既有生还之望不为求死之计其众必从以鬼章之众与温溪心合而讨阿里骨其势必克既克而纳纯忠虽放还鬼章可以无患此必然之势也西羗本与夏人世仇而鬼章本与阿里骨不恊若许以生还其众必相攻纵未能诛阿里骨亦足以使二盗相疑而不合也昔太史慈与孙策战几杀策策后得慈释不诛放还豫章卒立竒功李愬得吴元济将李佑解縳用之与同卧起卒擒元济非豪杰名将不能行此度外事也议者或谓鬼章之获兼用近界酋豪力战而得之仇怨已深若放生还此等必无全理臣以谓不然若鬼章死于中国其众雠此等必深若其生还其雠之亦浅此等依中国为援足以自全自古西羗之患惟恐解仇结盟若所在为雠敌正中国之利无可疑者臣出位言事不胜恐悚待罪之至取进止  

奏内中车子争道乱行札子【`苏轼`】  

元佑七年十一月十三日南郊卤簿使龙图阁学士左朝奉郎守兵部尚书兼侍读苏轼札子奏臣谨按汉成帝郊祠甘泉泰畤汾阴后土而赵昭仪常从在属车间时扬雄待诏承明奏赋以讽其略曰想西王母欣然而上寿兮屏玉女而却虙妃言妇女不当与斋祀之间也臣今备位夏官职在卤簿准故事郊祀既成乘舆还齐宫改服通天冠绛纱袍教坊钧容作乐还内然后后妃之属中道迎谒已非典礼而况方当祀事未毕而中宫掖庭得在勾陈豹尾之间窃见二圣崇奉大祀严恭寅畏度越古今四方来观莫不欣服今车驾方宿斋太庙而内中车子不避仗卫争道乱行臣愚窃恐于观望有损不敢不奏乞赐约束仍乞取问随行合干勾当人施行取进止  

上圆丘合祭六议札子【`苏轼`】  

元佑八年三月日端明殿学士兼翰林侍读学士左朝奉郎守礼部尚书苏轼札子奏臣伏见九月二十二日诏书节文俟郊礼毕集官详议祠皇地祗事及郊祀之岁庙飨典礼闻奏者臣恭覩陛下近者至日亲祀郊庙神祗飨荅实蒙休应然则圆丘合祭允当天地之心不宜复有改更臣窃惟议者欲变祖宗之旧圆丘祀天而不祀地不过以谓冬至祀天于南郊阳时阳位也夏至祀地于北郊阴时阴位也以类求神则阳时阳位不可以求阴也是大不然冬至南郊既祀上帝则天地百神莫不从也古者秋分夕月于西郊亦可谓阴位矣至于从祀上帝则以冬至而祀月于南郊议者不以为疑今皇地祗亦从上帝而合祭于圆丘独以为不可则过矣书曰肆类于上帝禋于六宗望于山川徧于羣神舜之受禅也自上帝六宗山川羣神莫不毕告而独不告地祗岂有此理哉武王克商庚戍柴望柴祭上帝也望祭山川也一日之间自上帝而及山川必无南北郊之别也而独略地祗岂有此理哉臣以知古者祀上帝则并祀地祗矣何以明之诗之序曰昊天有成命郊祀天地也此乃合祭天地经之明文而说者乃以比之丰年秋冬报也曰秋冬各报而皆歌丰年则天地各祀而皆歌昊天有成命也是大不然丰年之诗曰丰年多黍多稌亦有高廪万亿及秭为酒为醴烝畀祖妣以洽百礼降福孔皆歌于秋可也歌于冬亦可也昊天有成命之诗曰昊天有成命二后受之成王不敢康夙夜基命宥宻于缉熈单厥心肆其靖之终篇言天而不及地颂所以吿神明也未有歌其所不祭祭其所不歌也今祭地于北郊歌天而不歌地岂有此理也臣以此知周之世祀上帝则地祗在焉歌天而不歌地所以尊上帝故其序曰郊祀天地也春秋书不郊犹三望左氏传曰望郊之细也说者曰三望太山河海或曰淮海也又或曰分野之星及山川也鲁诸侯也故郊之细及其分野山川而已周有天下则郊之细独不及五岳四渎乎岳渎犹得从祀而地祗独不得合祭乎秦燔诗书经籍散亡学者各以意推类而已王郑贾服之流未必皆得其真臣以诗书春秋考之则天地合祭久矣议者乃谓合祭天地始于王莽以为不足法臣窃谓礼当论其是非不当以人废光武皇帝亲诛莽者也尚采用元始合祭故事谨按后汉书郊祀志建武二年初制郊兆于洛阳为圆坛八陛中又为重坛天地位其上皆南乡西上此则汉世合祭天地之明验也又按水经注伊水东北至洛阳县圆丘东大魏郊天之所凖汉故事为圆坛八陛中又为重坛天地位其上此则魏世合祭天地之明验也唐睿宗将有事于南郊贾曽议曰有虞氏禘黄帝而郊喾夏后氏禘黄帝而郊鲧郊之与庙皆有禘禘于庙则祖宗合食于太祖禘于郊则地祗羣望皆合于圆丘以始祖配享盖有事祭非常祀也三辅故事祭于圆丘上帝后土位皆南面则汉尝合祭矣时褚无量郭山晖等皆以曾言为然明皇天宝元年二月勅曰凡所祠享必在躬亲朕不亲祭礼将有阙其皇地祗宜于南郊合祭是月二十日合祭天地于南郊自后有事于圆丘皆合祭此则唐世合祭天地之明验也今议者欲冬至祀天夏至祀地盖以为用周礼也臣请言周礼与今礼之别古者一岁祀天者三明堂飨帝者一四时迎气者五祭地者二飨宗庙者四为此十五者皆天子亲祭也而又朝日夕月四望山川社稷五祀及羣小祀之类亦皆亲祭此周礼也太祖皇帝受天眷命肇造宋室建隆初郊天飨宗庙并祀天地自真宗以来三岁一郊必先有事景灵徧飨太庙乃祀天地此国朝之礼也夫周之礼亲祭如彼其多而岁行之不以为难今之礼亲祭如此其少而三岁一行不以为易其故何也古者天子出入仪物不繁兵卫甚简用财有节而宗庙在大门之内朝诸侯出爵赏必于太庙不止时祭而已天子所治不过王畿千里唯以齐祭礼乐为政事能守此则天下服矣是故岁岁行之率以为常至于后世海内为一四方万里皆聴命于上机务之繁亿万倍于古日力有不能给自秦汉以来天子仪物日以滋多有加无损以至于今非复如古之简易也今所行皆非周礼三年一郊非周礼也先郊二日而告原庙一日而祭太庙非周礼也郊而肆赦非周礼也优赏诸军非周礼也自后妃以下至文武官皆得荫补亲属非周礼也自宰相宗室以下至百官皆有赐赉非周礼也此皆不改而独于地祗则曰周礼不当祭于圆丘此何义也议者必曰今之寒暑与古无异而宣王薄伐玁狁六月出师则夏至之日何为不可祭乎臣将应之曰舜一岁而巡四岳五月方暑而南至衡山十一月方寒而北至常山亦今之寒暑也后世人主能行之乎周所以十二岁一巡者唯不能如舜也夫周已不能行舜之礼而谓今可以行周之礼乎天之寒暑虽同而礼之繁简则异是以有虞氏之礼夏商有所不能行夏商之礼周有所不能行时不同故也宣王以六月出师驱逐玁狁盖非得已且吉父为将王不亲行也今欲定一代之礼为三岁常行之法岂可以六月出师为比乎议者必又曰夏至不能行礼则遣官摄祭祀亦有故事此非臣之所知也周礼大宗伯若王不与则摄位郑氏注曰王有故则代行其祭事贾公彦疏曰有故谓王有疾及哀惨皆是也然则摄事非安吉之礼也后世人主不能岁岁亲祭故命有司行事其所从来久矣若亲郊之岁遣官摄事是无故而用有故之礼也议者必又曰省去繁文末节则一岁可以再郊臣将应之曰古者以亲郊为常礼故无繁文今世以亲郊为大礼则繁文有不能省也若帷城幔屋盛夏则有风雨之虞陛下自宫入庙出郊冠通天乘大辂日中而舍百官卫兵暴露于道铠甲具装人马喘汗皆非夏至所能堪也王者父事天母事地不可偏也事天则备事地则简是于父母有隆杀也岂得以为繁文末节而一切欲省去乎国家养兵异于前世自唐之时未有军赏犹不能岁岁亲祠天子出郊兵卫不可简省大辂一动必有赏给今三年一郊倾竭帑藏犹恐不足郊赉之外岂可复加若一年再赏国力将何以给分而与之人情岂不失望议者必又曰三年一祀天又三年一祭地此又非臣之所知也三年一郊已为疎阔若独祭地而不祭天是因事地而愈疏于事天自古未有六年一祀天者如此则典礼愈坏欲复古而背古益逺神祗必不顾飨非所以为礼也议者必又曰当郊之岁以十月神州之祭易夏至方泽之祀则可以免方暑举事之患此又非臣之所知也夫所以议此者为欲举从周礼也今以十月易夏至以神州代方泽不知此周礼之经耶抑变礼之权耶若变礼从权而可则合祭圆丘何独不可十月亲祭地十一月亲祭天先地后天古无是礼而一岁再郊军国劳费之患尚未免也议者必又曰当郊之岁以夏至祀地祗于方泽上不亲郊而通爟火天子于禁中望祀此又非臣之所知也书之望秩周礼之四望春秋之三望皆谓山川在境内而不在四郊者故逺望而祭也今所在之处俛则见地而云望祭是为京师不见地乎此六议者合祭可不之决也夫汉之郊礼尤与古戾唐亦不能如古本朝祖宗钦崇祭祀儒臣礼官讲求损益非不知圆丘方泽皆亲祭之为是也盖以时不可行是故参酌古今上合典礼下合时宜较其所得已多于汉唐矣天地宗庙之祭皆当岁徧今不能岁徧是故徧于三年当郊之岁又不能于一岁之中再举大礼是故徧于三日此皆因时制宜虽圣人复起不能易也今并祀不失亲祭而北郊则必不能亲往二者孰为重乎若一年再郊而遣官摄事是长不亲事地也三年间郊当行郊地之岁而暑雨不可亲行遣官摄事则是天地皆不亲祭也夫分祀天地决非今世之所能行议者不过欲于当郊之岁祀天地宗庙分而为三耳分而为三有三不可夏至之日不可以动大众举大礼一也军赏不可复加二也自有国以来天地宗庙唯飨此祭累圣相承唯用此礼此乃神祗所歆祖宗所安不可轻动动之则有吉凶祸福不可不虑三也凡此三者臣熟计之无一可行之理伏请从旧为便昔西汉之衰元帝纳贡禹之言毁宗庙成帝用丞相衡之议改郊位皆有殃咎着于史策往鉴甚明可为寒心伏望陛下详览臣此章则知合祭天地乃是古今正礼本非权宜不独初郊之岁所当施行实为无穷不刋之典愿陛下谨守太祖建隆神宗熈宁之礼无更改易郊祀庙飨以敉宁上下神祗仍乞下臣此章付有司集议如有异论即须画一解破臣所陈六议使皆屈伏上合周礼下不为当今军国之患不可固执更不论当今可与不可施行所贵严祀大典以时定取进止  

又办试馆职策问札子【`苏轼`】  

元佑二年正月十七日翰林学士朝奉郎知制诰苏轼札子奏臣近以试馆职策问为台谏所言臣初不敢深辩盖以自辩而求去是不欲去也今者窃闻明诏已察其实而臣四上章四不允臣子之义身非已有词穷理尽不敢求去是以区区复一自言臣所撰策问首引周公太公之治齐鲁后世皆不免衰乱者以明子孙不能奉行则虽大圣大贤之法不免于有弊也后引文帝宣帝仁厚而事不废核实而政不苛者以明臣子若奉行得其理无观望希合之心则虽文帝宣帝足以无弊也中间又言六圣相受为治不同同归于仁其所谓偷与刻者专谓今之百官有司及监司守令不识朝廷所以师法先帝之本意或至于此也文理甚明粲若黒白何尝有毫发疑似议及先朝非独朝廷知臣无罪可放臣亦自知无罪可谢也然臣闻之古人曰人之至信者心目也相亲者母子也不惑者圣贤也然至于窃斧而知心目之可乱于投杼而知母子之可疑于拾煤而知圣贤之可惑今言臣者不止三人交章累上不啻数十而圣断确然深明其无罪则是过于心目之相信母子之相亲圣贤之相知逺矣德音一出天下颂之史册书之自耳目所闻见明智特达洞照情伪未有如陛下者非独微臣区区欲以一死上报凡天下之为臣子者闻之莫不欲碎首靡躯效忠义于陛下也不然者亦非独臣受暧昧之谤凡天下之为臣子者闻之莫不以臣为戒崇尚忌讳畏避形迹观望雷同以求茍免岂朝廷之福哉臣自闻命以来一食三叹一夕九兴身口相谋未知死所然臣所撰策问实亦有罪若不尽言是欺陛下也臣闻圣人之治天下也寛猛相资君臣之间可否相济若上之所可不问其是非下亦可之上之所否不问其曲直下亦否之则是晏子所谓以水济水谁能食之孔子所谓惟予言而莫予违足以丧邦者也臣昔于仁宗朝举制科所进策论及所答策问大抵皆劝仁宗励精庶政督察百官果断而力行也及事神宗蒙召对访问退而上书数万言大抵皆劝神宗忠恕仁厚含垢纳污屈已以裕人也臣之区区不自量度常欲希慕古贤可否相济盖如此也伏观二圣临御已来圣政日新一出忠厚大率多行仁宗故事天下翕然衔戴恩德固无可议者然臣私忧过计常恐百官有司矫枉过直或至于偷而神宗励精核实之政渐致隳坏深虑数年之后驭吏之法渐寛理财之政渐疎备边之计渐弛则意外之患有不可胜言者虽陛下广开言路无所讳忌而台谏所击不过先朝之人所非不过先朝之法正是以水济水臣窃忧之故辄用此意撰上件策问实以讥讽今之朝廷及宰相台谏之流欲陛下览之有以感动圣意庶几兼行二帝忠厚励精之政也台谏若以此言臣朝廷若以此罪臣则斧钺之诛其甘如齐今乃以为讥讽先朝则亦踈而不近矣且非独此策问而已今者不避烦渎尽陈本末臣前岁自登州召还始见故相司马光光即与臣论当今要务条其所欲行者臣即答言公所欲行者诸事皆上顺天心下合人望无可疑者惟役法一事未可轻议何则差役免役各有利害免役之害掊敛民财十室九空钱聚于上而下有钱荒之患差役之害民常在官不得专力于农而贪吏猾胥得縁为奸此二害轻重盖略相等今以彼易此民未必乐光闻之愕然曰若如君言计将安出臣即答言法相因则事易成事有渐则民不惊昔三代之法兵农为一至秦始分为二及唐中叶尽变府兵为长征之卒自尔以来民不知兵兵不知农农出谷帛以养兵兵出性命以卫农天下便之虽圣人复起不能易也今免役之法实大类此公欲骤罢免役而行差役正如罢长征而复民兵盖未易也先帝本意使民户率出钱专力于农虽有贪吏猾胥无所施其虐坊场河渡官自出卖而以其钱雇募衙前民不知有仓库纲运破家之祸此万世之利也决不可变独有二弊多以供他用实封取寛剩役钱争买坊场河渡以长不实之价此乃王安石吕惠卿之阴谋非先帝本意也公若尽去二弊而不变其法则民恱而事易成今寛剩役钱名为十分取二通计天下乃及十五而其实一钱无用公若尽去此五分又使民得从其便以布帛榖米折纳役钱而官亦以为雇直则钱荒之弊亦可尽去如此而天下便之则公又何求若其未也徐更议之亦未晩也光闻臣言大以为不然臣又与光言熈宁中常行给田募役法其法以系官田及以寛剩役钱买民田以募役人大略如边郡弓箭手臣时知宻州推行其法先募弓手民甚便之此本先帝圣意所建推行未几为左右异议而罢今略计天下寛剩钱斛约三千万贯石兵兴支用仅耗其半此本民力当复为民用今内帑山积公若力言于上索还此钱复完三千万贯石而推行先帝买田募役法于河北河东陜西三路数年之后三路役人可减大半优裕民力以待边鄙缓急之用此万世之利社稷之福也光尤以为不可及去年二月六日勅下始行光言复差役法时臣弟辙为谏官上疏具论乞将见在寛剩役钱雇募役人以一年为期令中外详议然后立法又言衙前一役可即用旧人仍一依旧数支月给重难钱以坊场河渡钱总计诸路通融支给皆不蒙施行及蒙差臣详定役法臣因得伸弟辙前议先与本局官吏孙永传尧俞之流论难反复次于西府及政事堂中与执政商议皆不见从遂上疏极言衙前可雇不可差先帝此法可守不可变之意因乞罢详定役法当此之时台谏相视皆无一言决其是非今者差役利害未易一二遽言而弓手不许雇人天下之所同患也朝廷知之已变法许雇天下皆以为便而台谏犹累疏力争由此观之是其意专欲变熈宁之法不复较量利害叅用所长也臣为中书舍人刑部大理寺列上熈宁已来不该赦降去官法凡数十条尽欲删去臣与执政屡争之以谓先帝于此盖有深意不可尽改因此得存留者甚多臣每行监司守令告词皆以奉守先帝约束毋敢弛废为戒文案具在皆可复按由此观之臣岂谤议先朝者哉所以一一屡陈者非独以自明诚见士大夫好同恶异泯然成俗深恐陛下深居法宫之中不得尽闻天下利害之实也愿因臣此言警策在位救其所偏损所有余补所不足天下幸甚若以其狂妄不识忌讳虽赐诛戮死且不朽臣无任感恩思报激切战恐之至取进止  

辨举王巩札子【`苏轼`】  

元佑三年十一月十五日翰林学士朝奉郎知制诰兼侍读苏轼札子奏臣近举宗正寺丞王巩充节操方正可备献纳科窃闻台諌官言巩奸邪及离间宗室因謟事臣以获荐举奉圣旨除巩西京通判谨按巩好学有文强力敢言不畏强御此其所长也年壮气盛锐于进取好论人物多致怨憎此其所短也顷者窜逐万里偶获生还而容貌如故志气逾厉此亦有过人者故相司马光深知之待以国士与之往返论议不一臣以为所短不足以废所长故为国收才以备选用去岁以来吏民上书盖数千人朝廷委司马光看详择其可用者得十五人又于十五人中独称奬二人孔宗翰与巩是也巩縁此得减二年磨勘仍擢为宗正寺丞则臣之称荐举光之擢用其事正同若果是奸邪台諌当此时何不论奏巩上疏论宗室之疏逺者不当称皇叔皇伯虽未必中理然不过欲尊君抑臣务合古礼而已何名为离间哉况巩此议执政多以为非独司马光深然之故下礼部详议又兵部侍郎赵彦若亦曾建言若果是离间光亦离间也彦若亦离间也方行下有司时台谏初无一言及光没之后乃有奸邪离间之说则是巩之邪正系光之存亡非公论也巩与臣世旧幼小相知从臣为学何名謟事三者之论了无一实上頼圣明不以此罪巩亦不以此责臣止除外官以厌塞言者之意臣复何所辨论但痛司马光死未数月而所贤之士变为奸邪又伤言者本欲中臣而累及巩诬罔之渐惧者甚众是以冐昧一言伏深战越取进止  

## 文章辨体彚选卷一百七十三

（明）贺复征 编  

○札子四  

乞分别邪正札子【`宋苏辙`】  

臣窃见元佑以来朝廷改更弊事屏逐羣枉上有忠厚之政下无聚敛之怨天下虽未大治而经今五年中外帖然莫以为非者惟奸邪失职居外日夜窥伺便利规求复进不免百端游说动揺贵近臣愚窃深忧之若陛下不察其实大臣惑其邪说遂使忠邪杂进于朝以示广大无所不容之意则冰炭同处必至交争薫莸共器久当遗臭朝廷之患自此始矣昔圣人作易内阳外阴内君子外小人则谓之泰内阴外阳内小人外君子则谓之否盖小人不可使在朝廷自古而然矣但当置之于外每加安存使无失其所不至忿恨无聊谋害君子则泰卦之本意也东晋桓温之乱诸桓亲党布满中外及温死谢安代之为政以三桓分莅三州彼此无怨江左遂安故晋史称安有经逺无竞之美然臣窃谓谢安之于桓氏亦用之于外而已未尝引之于内与之共政也向使安引桓氏而寘诸朝人怀异心各欲自行其志则谢安将不能保其身而况安朝廷乎顷者一二大臣专务含养小人为自便之计既小人内有所主故蔡确邢恕之流敢出妄言以欺愚惑众及确恕被罪有司惩前之失凡在内臣僚例蒙摧沮卢秉何正臣皆身为待制而明堂荐子止得选人蒲宗孟曽布所犯明有典法而降官裭职惟恐不甚明立痕迹以示异同为朝廷敛怨此二者皆过矣故臣以为小人虽决不可任以腹心至于牧守四方奔走庶事各随所长无所偏废宠禄恩赐常使彼此如一无迹可指此朝廷之至计也近者朝廷用邓温伯为翰林承旨而台谏杂然进言指为邪党以为小人必由此彚进臣尝论温伯之为人麄有文艺无他大恶但性本柔弱委曲从人方王珪蔡确用事则頥指如意及司马光吕公着当国亦脂韦其间若以其左右附丽无所损益遇便流转缓急不可保信诚不为过也若谓其怀挟奸诈能首为乱阶则甚矣盖台諌之言温伯则过至为朝廷逺虑则未为过也故臣愿陛下谨守元佑之初政久而弥坚慎用左右之近臣毋杂邪正至于在外臣子一以恩意待之使嫌隙无自而生爱戴以忘其死则垂拱无为安意为善愈久而愈无患矣臣不胜区区慱采公议而效之左右伏乞宣谕大臣共敦斯义勿谓不预改更之政辄怀异同之心如此而后朝廷安矣取进止  

再论分别邪正札子【`苏辙`】  

臣今月二十三日延和殿进呈札子论君子小人不可并处朝廷因复口陈其详以渎天聴窃观圣意类不以臣言为非者然天威咫尺言词迫遽有所不尽退伏思念若使邪正并进皆得与闻国事此治乱之机而朝廷所以安危者也臣误蒙圣恩典司邦宪臣而不言谁当救其失者谨复稽之古今考之圣贤之格言莫不谓亲近君子斥逺小人则人主尊荣国家安乐疏外君子进任小人则人主忧辱国家危殆此理之必然而非一人之私言也故孔子论为邦则曰放郑声逺佞人子夏论舜之德则曰举皋陶不仁者逺论汤之德则曰举伊尹不仁者逺诸葛亮戒人君则曰亲贤臣逺小人此前汉所以兴隆也亲小人逺贤臣此后汉所以倾颓也凡典册所载如此之类不可胜纪至于周易所论尤为详宻皆以君子在内小人在外为天地之常理小人在内君子在外为阴阳之逆节故一阳在下其卦为复二阳在下其卦为临阳虽未盛而居中得地圣人知其有可进之道一阴在下其卦为垢二阴在下其卦为遯阴虽未壮而圣人知其有可畏之渐若夫居天地之正得阴阳之和者唯泰而已泰之为象三阳在内三阴在外君子既得其位可以有为小人奠居于外安而无怨故圣人名之曰泰泰之言安也言惟此可以久安也方泰之时若君子能保其位外安小人使无失其所则天下之安未有艾也惟恐君子得位因势陵暴小人使之在外而不安则势将必至反复故泰之九三则曰无平不陂无往不复窃惟圣人之戒深切详尽所以诲人者至矣独未闻以小人在外忧其不恱而引之于内以自遗患者也故臣前所进札子亦以谓小人虽决不可任以腹心至于牧守四方奔走庶务各随所长无所偏废宠禄恩赐彼此如一无迹可指如此而已若遂引而寘之于内是犹畏盗贼之欲得财而导之于寝室知虎豹之欲食肉而开之以垧牧天下无此理也且君子小人势同冰炭同处必争一争之后小人必胜君子必败何者小人贪利忍耻击之难去君子洁身重义知道之不行必先引退故古语曰一熏一莸十年尚犹有臭盖谓此矣昔先皇帝以聪明睿智之资疾颓靡之俗将以纲纪四方追迹三代今观其设意本非汉唐之君所能髣髴也而一时臣佐不能将顺圣德造作诸法率皆民所不恱及二圣临御因民所愿取而更之上下欣慰当此之际先朝用事之臣皆布列于朝自知上逆天意下失民心彷徨踧踖若无所措朝廷虽不斥逐其势亦自不能复留矣尚頼二圣慈仁不加谴责而宥之于外盖已厚矣今者政令已孚事势大定而议者惑于浮说乃欲招而纳之与之共事欲以此调停其党臣谓此人若返岂肯徒然而已哉必将戕害正人渐复旧事以快私忿人臣被祸盖不足言而臣所惜者祖宗朝廷也盖自熈寜以来小人执政二十年矣建立党与布满中外一旦失势睎觊者多是以创造语言动揺贵近胁之以祸诱之以利何所不至臣虽不闻其言而槩可料矣闻者若又不加审察遽以为然岂不过甚矣哉臣闻管仲治齐夺伯氏骈邑三百饭蔬食没齿无怨言诸葛亮治蜀废廖立李严为民徙之边逺久而不召及亮死二人皆垂泣思亮夫骈立严三人者皆齐蜀之贵臣也管葛之所以能戮其贵臣而使之无怨者非有他也赏罚必公举措必当国人皆知其所与之非私而所夺之非怨故虽仇雠莫不归心耳今臣窃观朝廷用舍施设之间其不合人心者尚不为少彼既中怀不恱则其不服固宜今乃直欲招而纳之以平其隙臣未见其可也诗曰无竞维人四方其训之陛下诚以异同反复为忧惟当久任才性忠良识虑明审之士但得四五人常在要地虽未及皋陶伊尹而不仁之人知自逺矣故臣愿陛下断自圣心不为流言所惑毋使小人一进后有噬脐之悔则天下幸甚天下幸甚臣既待罪执法若见用人之失理无不言言之不从理不徒止如此则异同之迹亦复着明不若陛下早发英断使彼此冺然无迹可见之为善也臣受恩深重辄敢先事献言罪合万死取进止  

论经筵第一札子【`程頥`】  

臣伏观自古人君守成而致盛治者莫如周成王成王之所以成德由周公之辅养昔者周公辅成王幼而习之所见必正事所闻必正言左右前后皆正人故习与智长化与心成今士大夫家善教子弟者亦必延明德端方之士与之居处使之熏染成性故曰少成若天性习惯如自然伏以皇帝陛下春秋之富虽睿圣之资得于天禀而辅养之道不可不至所谓辅养之道非谓告诏以言过而后谏也在涵养薫陶而已大率一日之中亲贤士大夫之日多亲寺人宫女之时少则自然气质变化德器成就欲乞朝廷慎选贤德之士以待劝讲读既罢常留二人值日夜则一人值宿以备访问皇帝习读之暇游息之间时于内殿召见从容宴语不独渐磨道义至于人情物态稼穑艰难积久自然通达比之常在深宫之中为益岂不甚大窃闻间日一开经筵讲读数行羣官列侍俨然而退情意略不相接如此而责辅养之功不亦难乎今主上幼冲太皇太后慈爱亦未敢便乞频出但时见讲官久则自然接熟大抵与近习处久熟则生亵慢与贤士大夫处久熟则生爱敬此所以养成圣德为宗社生灵之福天下之事无急于此取进止  

论经筵第二札子【`程頥`】  

臣闻三代之时人君必有师傅保之官师道之教训傅傅其德义保保其身体后世作事无本知求治而不知正君知规过而不知养德傅德义之道固已疎矣保身体之法复无闻焉伏惟太皇太后陛下聪明睿哲超越前古皇帝陛下春秋之富辅养之道当法先王臣以为傅德义者在乎防见闻之非节嗜欲之过保身体者在乎适起居之宜存畏慎之心臣欲乞皇帝左右扶侍祗应宫人内臣并选年四十五已上厚重小心之人服用器玩皆须朴质一应华巧奢丽之物不得至于上前要在侈靡之物不接于目浅俗之言不入于耳及乞择内臣十人充经筵祗应以伺候皇帝起居凡动息必使经筵官知之有剪桐之戏则随事箴规违持养之方则应时諌止调护圣躬莫过于此取进止  

论经筵第三札子【`程頥`】  

臣窃以人主居崇高之位持威福之柄百官畏惧莫敢仰视万古承奉所欲随得茍非知道畏义所养如此其惑可知中常之君无不骄肆英明之主自然满假此自古同患治乱所系也故周公告成王称前王之德以寅畏祗惧为首从古以来未有不尊贤畏相而能成其圣者也皇帝陛下未亲庶政方专问学臣以谓辅养圣德莫先寅恭动容周旋常主于此岁月积习自成圣性臣窃闻经筵臣僚侍者皆坐而讲者独立于礼为悖欲乞今后特令坐讲不惟义理为顺可以养主上尊儒重道之心取进止  

## 文章辨体彚选卷一百七十四

（明）贺复征 编  

○札子五  

议巡幸第一札子【`宋李纲`】  

臣以愚陋误蒙圣恩擢任宰相初对之日常以巡幸之议冐渎天聴其意以谓京师初经残破之后理难固守然车驾不可不一到以慰天下之心然后銮舆顺动法古巡狩之礼以行四方西则闗中南则襄阳东则建康以天下形胜之势观之闗中为上襄阳次之建康为下伏蒙睿慈特采其议已降指挥京师催促修城祗备谒欵宗庙而永兴襄阳建康皆令葺治宫室以俟翠华之幸臣累留身奏事论及天下利害安危所系之大者未尝不以此为言尝蒙宣谕但欲先迎奉元佑太后及迁六宫如建康并禁卫家属愿迁徙者亦渐遣南去而车驾独留中原选将屯兵以卫行在虽闗中可往金人可战臣窃仰陛下英睿果断如此虽古创业中兴之主如汉之高祖光武唐之太宗不是过也昨日忽被手诏宣谕京师未可往而欲为太王避狄之计巡幸东南择形胜之便利逺水火之焚溺来春还阙聚粮屯兵为守御攻讨之计令臣条具合措置事务以闻臣伏读愕然未喻圣意不知天虑与前不同果以为当如此耶将左右大臣宻献此说姑从其策耶如天虑果以为当如此臣窃以为未然而左右大臣宻献此说则臣窃叹其未尝深思逺虑姑欲脱一时之患而不知祸难之在后也夫京师宗庙所在陛下即位之初礼当一到徒以城池之修未备而防秋之期已迫势有未可往者臣固不敢力争至于巡幸东南以避狄则臣不知车驾果将安之耶若欲出于下策遂往建康则臣恐天下之势倾而中原不复为我有矣请为陛下试详言之夫陜西者中国劲兵徤马之区也河北河东者中国之屏蔽也京畿及东西中国之腹心也河淮荆湖闽浙川广者中国之支沠也今与邻国争屏蔽之地不能保腹心以号召劲兵徤马与之驰逐而欲自窜于支沠之乡臣恐天下之势偏而不举北骑深入号令不行州郡莫相救援皆将碎于锋刃敌以精兵惊扰京东控制淮楚陛下虽欲还阙不可得矣况欲屯兵聚粮议攻守计以迎二圣哉王命不通盗贼蜂起杀害官吏屠陷城邑如今之河北兵民不待金人然后为害自江以南皆当揺动不知献策之臣果能保其必守乎夫江之广不如河江之险不如何江之湍激不如河金人渡河犹不能御江岂可恃而南人之轻脆非北人之比贼至则溃南方之城壁非北方之比贼攻则破陛下必以幸建康为安臣愚窃以为过矣夫利在耳目之前患在一世之后中智以上乃能知之今欲乗舟顺流而东其安便比于鞍马之间何啻相百逺幸江湖之滨其闲适比于兵革之际何啻相万然偷取一时安适而忘祸患之在后献说者如此臣愚窃以为不思之甚矣为今之计纵未能行上策以趋闗中莫若取其次策以适襄邓襄阳近为李孝忠所据虽已溃散恐或残毁惟邓为可以备车驾之时巡夫邓者古之南阳光武之所兴也西邻闗陜可以召兵北近京畿可以遣援南通巴蜀可取货财东达江淮可运谷粟有高山峻岭可以控扼有广土寛城可以屯重兵民风号为淳古盗贼未获侵犯此诚天设以待陛下之临幸事之机会不可失也愿召守臣增修城池漕臣储峙粮草朝廷给降钱帛广行应副专遣使者以督其事将来秋高六飞启行由陈蔡唐以趋南阳不过半月可达天下之士知陛下之不忍弃中原也河东之民知陛下之不逺徙也天下郡县知陛下之处中以临四方也皆当心服而无解体之患是一幸南阳则三者皆得一幸建康则三者皆失利害安危之几在此一举陛下何惮而不行也臣愚伏望圣慈断自渊衷从臣之言勿是先入之说天下不胜幸甚  

议巡幸第二札子【`李纲`】  

臣闻自昔人主当草昧艰难之时或与英雄角逐或为夷狄所侵皆据地利而莫肯先退尽人力而莫肯先屈夫胜天下者必以势而据地利莫肯先退者势也盖天下者必以气而尽人事莫肯先屈者气也汉高祖与项羽战于荥阳成皋间相持累年高祖虽屡败不肯退尺寸地既割鸿沟羽引而东遂有垓下之亡曹操与袁绍战于官渡操虽兵弱粮乏不肯解去既焚绍辎重绍引而归遂丧河北由此观之与勍敌争胜负岂可不据天下之势而先自退哉唐之初突厥颉利以数万骑饮马渭水去长安纔数十里太宗以七骑临渭上与语以大义折之既而王师大集旌旗戈甲光彩精明颉利震怖遂以请和本朝景德中契丹以数十万冦澶渊真宗渡河亲征射杀所谓统军达兰者契丹惶惧遂亦请和而去两朝盟好凡百余年由此观之为契丹所侵岂可不作天下之气而先自屈哉今金人虽号为勍敌其实皆中国失策养之使然考其兵之强盛岂能过项藉袁绍其敢深入岂能过颉利契丹而吾方其未至之时已相与震怖委弃中原而自窜于江湖之间既失天下之势又索天下之气不知北骑果复渡河攻围我城邑屠戮我人民以精兵控扼淮泗而王命为之不通盗贼蠭起所在窃发跨州连邑自相建置将何以待之且今之所恃者兵也陛下每欲聚西北之兵十余万日加训练以待亲征睿谋壮矣既适建康不知此兵将何所用夫建康水乡其土卑湿其食鱼稻非西北之兵所利不产粟麦秆草土气多热非西北之马所便往年方猎起于江浙朝廷遣西兵讨之疾病物故者三之二而马之存者无几由此观之欲聚西北之兵而适建康犹资章甫而适越也惟南阳可为今冬驻跸之计頼天之休陛下圣德所感河北河东两路兵民戴宋之心借使敌敢深入邀截掩击中国得一胜则天下之势壮而气振矣然后降亲征之诏率天下之师问罪以迎二圣之銮舆决有转危为安拨乱反正之理在陛下自强不息力行之而已臣备位宰相不惟仰荷特达之知思自竭尽万一天下之责交归谋虑一有不当何以塞之伏望圣慈断自渊衷察臣孤忠勿为羣议所惑天下不胜幸甚  

议国是札子【`李纲`】  

臣窃以和战守三者一理也虽有高城深池弗能守也则何以战虽有坚甲利兵弗能战也则何以和以守则固以战则胜然后其和可保不务战守之计惟信讲和之说则国势益卑制命于敌无以自立矣景德中契丹入冦罢逺幸之谋决亲征之策捐金币三十万而和约成百有余年两国生灵皆頼其利则和战守三者皆得也靖康之春麤得守策而割三镇地许不可胜计之金币以议和惩刼寨之小衂而不战于和与战两失之其冬金人再冦畿甸廷臣以春初固守为然而不知时事之异胶柱鼔瑟初无变通之谋内之不能抚循士卒以死捍敌外之不能通达号令以督援师金人既登城矣犹降和议己定之诏以欵四方勤王之师使敌得逞其欲凡都城玉帛子女重宝图籍仪卫辇辂百工伎艺悉索取之次第遣行及其终也刼质二圣巡幸沙漠东宫亲王六宫戚属宗室之家尽驱以行因逼臣僚易姓建号自古中国之罹祸乱未有若此之甚者是靖康之冬并守策失之而卒为和议之所误也天佑有宋必将有主故使陛下脱身危城之中总师大河之外入继大统以有神器然以今日国势揆之靖康之初其不相若逺甚则朝廷所以捍患御侮敉宁万邦者于和战守当何所从而可也臣愚虽不足以知朝廷国论大体然窃恐犹以和议为然也何哉二圣播迁陛下父兄沉于北廷议者必以谓非和则将速二圣之患而亏陛下孝友之德故不得不和臣窃以谓不然夫为天下者不顾其亲顾其亲而忘天下之大计者此匹夫之孝友也昔汉高祖与项羽战于荥阳成皋间太公为羽军所得其危屡矣高祖不顾其战弥励羽不敢害而卒归太公然则不顾而战者乃所以归太公之术也晋惠公为秦所执吕郄谋立子圉以靖国人其言曰失君有君羣臣辑睦甲兵益多好我者劝恶我者惧庶有益乎秦不敢害而卒归惠公然则不恤敌国而自治者乃所以归惠公之术也今有贼盗于此刼质主人以兵威临之则必不敢加害以卑辞求之则所索弥多往往有不可测之理何则彼为利谋陵懦畏强而初无恻懚之心故也今二圣之在北廷莫知安否之审固臣子之所不忍言然吾不能逆折其意又将堕其计中以和议为信然彼必曰割某地以遗我得金币若干则可不然二圣之祸且将不测不予之是陛下之忘父兄也予之则所求无厌虽日割天下之山河竭取天下之财用山河财用有尽而金人之欲无穷少有衅端前所予者其功尽废遂当拱手以听命而已昔金人与契丹二十余战战必割地厚赂以讲和既和则又求衅以战卒灭契丹今又以和议惑中国至于破都城灭宗社易姓建号其不道如此而朝廷犹以和议为然是将以天下畀之敌国而后已臣愚窃以为过矣为今之计莫若一切罢和议专务自守之策而战议姑俟于可为之时何哉彼既背盟而刼质地不可复予惟以二圣在其国中不忍加兵俟其入冦则多万以御之所破城邑徐议收复建藩镇于河北河东之地置帅府要郡于沿河江淮之南治城壁修器械教水军习车战凡捍御之术种种具备使进无抄掠之得退有邀击之患则虽时有出没必不敢深入而凭陵三数年间生养休息军政益修士气渐振将帅得人车甲备具然后可议大举振天声以讨之以报不共戴天之雠以雪振古所无之耻彼知中国能自强如此岂徒不敢肆凶而二圣保万寿之休亦将悔祸率从而銮舆有可还之理傥舍此策益割要害之地奉金币以予之是倒持太阿以其柄授人籍冦兵而资盗粮也前日既信其诈谋以破国矣今又欲蹈覆车之辙以破天下岂不重可痛哉或谓强弱有常势弱者不可不服于强昔越王勾践卑身重赂以事吴而后卒报其耻今中国事势弱矣盍以勾践为法卑身重赂以事之庶几可以免一时之祸而成将来之志乎臣以谓不然夫吴伐越勾践以甲楯三百栖于会稽遣使以行成而吴许之当是时吴无灭越之志故勾践得以卑身厚赂以成其谋枕戈尝胆以励其志而卒报吴今金人之于国家如何哉上自二圣东宫下逮宗室之系于属籍者悉驱之以行而陛下之在河北遣使降伪诏以宣召求之如是其急也岂复有恩于赵氏哉虽卑身至于奉藩称臣厚赂至于竭天下之财以予之彼亦未足为德也必至于混一区宇而后已然则今日之事法勾践尝胆枕戈之志则可法勾践卑身厚赂之谋则不可事固有似是而非者正谓此也然则今日为朝廷计正当岁时遣使以问二圣之起居极所以崇奉之者至于金国我不加兵而待其来冦则严守御以备之练兵选将一新军律俟吾国势既强然后可以兴师邀请有此武功以俟将来此最今日之上策也古语有之曰愿与诸君共定国是夫国是定然后设施注措以次推行上有素定之谋下无趋向之惑天下之事不难举也靖康之间惟其国是不定而且和且战议论纷然致有今日之祸则今日之所当监者不在靖康乎臣故陈和守战三说以献伏愿陛下断自渊衷以天下为度而定国是则中兴之功可期矣取进止  

论朋党札子【`李纲`】  

臣观自昔论朋党者无如欧阳修之为详尽其言曰夫欲空人之国而去其君子者必进朋党之说欲孤人主之势而蔽其耳目者必进朋党之说欲夺国而予人者必进朋党之说夫为君子者固尝寡过小人欲加之罪则有可诬者有不可诬者不能遍及也至欲举天下之善人求其类而尽去之惟指以为朋党耳故其亲戚故旧谓之朋党可也交游执友谓之朋党可也官学相同谓之朋党可也门生故吏谓之朋党可也是数者皆其类也皆善人也故曰欲空人之国而去其君子者惟以朋党罪之则无免者矣夫善善之相乐以其类同此自然之理也故闻善者必相称誉则谓之朋党得善者必相荐引则谓之朋党使人闻善不敢称则人主之耳不闻有善于下矣见善不敢荐则人主之目不得见善人矣善人日逺而小人日进则为人主者伥伥然谁与之图治安之计哉故曰欲孤人主之势而蔽其耳目者必用朋党之说也一君子存羣小人虽众必有所忌而有所不敢为惟空国而无君子然后小人得肆志于无所不为则汉魏唐梁之际是也故曰可夺国而予人者由其国无君子由以朋党而去之也呜呼朋党之说人主可不察哉修之言如此诚为切当臣以谓人主之所至恶者朋党也小人之所以陷害善良者朋党也为国家患有不可胜言者朋党也人主操天下之利势端居九重之中惟恐人之相与朋党以为欺罔故曰其所至恶者朋党也君子汲引善类以其彚征而小人指为朋党可使尽去不为已害故曰所以陷害善良者朋党也党锢之祻起而汉室以倾牛李之党炽而唐室以微故曰其为患有不可胜言者朋党也嘉佑间韩琦范仲淹冨弼之流用于朝廷其所荐引类多君子小人不恱指为朋党欲尽斥去頼仁宗皇帝有以察之故小人之言不用而韩琦范仲淹富弼之德业得以光明于时此宗社无疆之福也刘向有言曰执狐疑之心者来谗贼之口持不断之意者开羣枉之门汉元帝优柔不断故萧望之周堪刘向之徒不容于朝唐文宗优柔不断故曰破河北贼易去此朋党难人主之德刚徤如天光明如日辨是非察邪正则小人道消君子道长愚智贤否各当其分尚何朋党之足患哉臣窃见近年士人中尚有乘间投隙造为险诐之言以惑陛下之听者一时多士皆指为朋党頼陛下有以察之不用其说而善类得以依怙刚明盛德可以无愧于仁祖矣然小人之情譬如穿窬之盗稍失堤防有隙可乘则必复出为恶伏望圣慈考欧阳修之言而察仁祖之用心消小人而进君子早建中兴之业以致太平天下幸甚  

乞教车战札子【`李纲`】  

臣闻以歩兵战者不足以胜骑以其善驰突也以骑兵战者不足以胜车以其善捍御也古之战者必以车故称武王曰戎车三百两称卫文公曰革车三百乘称宣王曰我车既攻称小白曰兵车之会六而兵赋则必使之出车天子曰万乘诸侯曰千乘大夫曰百乘皆以兵车为制也后世车战有曰武刚车有曰偏箱车有曰鹿角车皆与古异制各便于其事而已金人以铁骑胜中国其说有三而非车不足以制之歩兵不足以当其驰突一也用车则驰突可御骑兵马弗如之二也用车则骑兵在后度便乃出战卒多怯见敌辄溃虽有长技不得而施三也用车则人有所依可施其力部伍有束不得而逃然则车之可以制铁骑也审矣靖康间献车制者甚众独统制官张行中者可取其造车之法用两竿双轮推竿则轮转两竿之间以横水筦之设架以载巨弩其上施皮篱以捍矢石绘神兽之象弩矢发于口中而窍其目以望敌其下施甲裙以卫人足其前施枪刅两重重各四枚上长而下短长者以御人也短者以御马也其两旁以铁为钩索止则聮属以为营体制简而运转速真御戎之利器其出战之法则每车用歩卒二十五人四人推竿以运车一人登车望敌以发弩矢二十人执牌弓弩长枪斩马刀列车之两旁重行行五人凡遇敌则牌居前弓弩次之枪刅又次之敌在百歩内则牌偃弓弩间发以射之既逼近则弓弩退后枪刀进前枪以刺人而刀以斩马足贼退则车徒鼔噪相聮以进及险乃止以骑兵出两翼追击以取胜其布阵之法则每军二千五百人以五分之一凡五百人为将佐卫兵及辎重之属余二千人为车八十乘欲布方阵则面各用车二十乘车相聮而歩卒弥缝于其间前者其车向敌后者其车倒行左右者其车顺行贼攻左右而掩后则随所攻而向之左右前后其变可以无穷而将佐卫兵及辎重之属皆处其中方圆曲直随地势之便行则鳞次以为阵止则钩联以为营不必开沟堑而筑营垒最为简便而全固昔卫青征匃奴以武刚车自环以御敌故能深入马燧帅太原制战车冐以狻猊甲士列戟副之故能兵冠天下惟房管用之为贼所焚而后世议者遂以谓车不可用殊不知古之兵车谓之革车冐之以革者正所以防火也欲胜金人铁骑使不得奔突持久以取胜利器无以加此今图画様制及分合阵图上尘圣览乞降下御营司制造教习便殿按视可以施用即颁降帅府要郡施行  

论用兵札子【`许翰`】  

臣伏见金人退师以来朝廷缙绅上恬下嬉幸于无事恃以为安而臣独窃终夜不寐方以为忧夫以北敌之强所向无前而我既示之以弱开之以利不过一二岁势必复来自所割三镇疾驰三日则突骑犯都城飞尘入宫阙矣当此之时金帛不可复得地土不可复割边鄙之师不可复召智能之士不能复图万世之变可胜言哉今闻姚古等兵已次国郊窃谓陛下可以阃外之事制于将帅若遣一介之使可下下之使不可下则用兵不疑臣尝熟计我战而胜则蒙福无穷战而不胜则北阨井陉西断太行内守大河国固无患敌以残弊将归之兵力必不能取三镇故我胜亦利不胜亦利此可决战一也敌欲既盈将骄卒懈时益暄浊人马喘汗以我力锐击其惰归此可决战二也我众彼寡以十当一反顾者诛旋踵者斩使威令既必则罢弱者奋况于闗陜百战之士外诱以金缯而内激以愤耻破贼必矣此可决战三也种师道持重名将今虽老疾智略足恃议者见其木讷若无策画此盖不以口击贼者昔赵括论兵其父奢不能难也而奢谓括将必败赵师宋文割据江左闻王元谟论兵飘飘有伊洛间意及使之望风奔溃闻师道自少沉毅盖自天性介胄之士瞋目语难自古而然未可遂疑况今济以姚古必能相与成功此可决战四也陛下仁圣诚动万姓义感三军人人思为国死以涤中原之耻而发七庙之愤夫天时易失而人心难收陛下今不乘此利势后必悔之此可决战五也今全躯保妻子之臣务在张敌声势虚喝恐刼茍安目前遗患万世此其意亦无他不过虑战不胜则咎归议者使身不利今一主和身保无患明年盛秋朔骑复来则必诿曰国家事狄不至不得归咎和者奸回自营孰便于此非复有为陛下宗庙社稷长虑却顾者也夫一胜一负兵家常势要观大计如何尔议者以姚平仲前日妄动小衂以谓王师不可复用传曰凡此蔡功惟断乃成故愿陛下断之而已矣  

进万言书札子【`胡寅`】  

陛下以亲王介弟受渊圣皇帝之命出帅河北二帝既迁则当纠合义师北面迎请而遽膺翊戴亟君尊臣遥上徽号建立太子不复归觐宫阙展省陵寝斩戮直臣以杜言路南巡淮海偷安岁月敌兵深入陜右逺破京西而漫不治军略无捍御盗贼横溃莫之谁何无辜元元百万涂地怨气上格日昏无光飞蝗蔽天动以旬月方且制造文物糜费不赀猥于城中讲行郊报朝廷动色相谓中兴敌骑乘虚直捣行在匹马南渡狼狈不堪淮甸之间又复流血逮及反正宝位移跸建康不为久图百度頺弛淮南宣抚卒不遣行自画大江轻失形势一向畏缩惟务逺巡军民怨咨如出一口存亡之决近在目前凡此节次十余条皆所谓举措失人心之大者也  

再论遣使札子【`胡寅`】  

臣窃闻宰相张浚有论使事为兵家机权与臣所论事理不同今何藓遂行不可救止臣待罪侍从初有所陈已荷圣知今浚以辅国谋臣陛下之所改颜而礼貌之者也势难以臣故以沮其议臣不当力论取胜徒成纷纷然臣再三思虑终未晓浚之说须至剖析闻于聪聴望陛下留神省览姑且志之圣怀俟他日验臣所计与浚孰中孰否则使事之利害决矣今则未敢求直也尼堪总师二十余年破大辽弱我宋虽无逺畧亦精于用兵其所行事尽诡诈也今我之虚实彼岂不知尚须卑辞执谦然后足以骄其心示弱屈服然后足以平其怒乎此遣使之无益一也庚戌后不遣使金兵亦不来及癸丑遣使则勾引北使入国熟视而去曾不旋踵而淮南之警奏至矣此遣使之无益二也前我所遣四辈皆朝廷之选侍从之臣闻其入敌境昼夜驱逓略无礼节及见尼堪坐受欺绐匆匆而归未尝得其要领也而况何藓一使臣其何能任觇国之事乎此遣使之无益三也昔富弼之使也以一言息南北百万之兵可谓伟矣使归行赏迁进官职弼方以中国未能用兵徒頼使人口舌下敌为莫大之耻终不屑受其识度如此乃可办国事今奉使者首先论其私事祈求恩泽一一足意而后行所虑卑近与市井之人无异尚能明目张胆不辱君命乎此遣使之无益四也万一金人临以兵威肆以恐胁使人必不能就死则反以我之情告之是自败也死生之际惟烈士不惧曽谓何藓而能之乎此遣使之无益五也金人之所大欲者谁不知之既有无厌之心正欲刘豫明日就亡今日亦必赴救而况豫贼祈哀乞援秋高草熟来寇何疑此不待窥觇自可坐照于一堂之上也此遣使之无益六也今淮以北刘豫自以为其封疆矣河之北尼堪自以为其土宇矣使者之行岂能乘云驭风径至北庭哉必渡清河之阻经浊河之限然后能至也去冬下诏罪状刘豫明其为贼今豫肯宾吾使人达之于金哉臣恐戎伐凡伯则有之矣此遣使之无益七也今我与金之势如两家有没世之怨一弱一强强者侵陵不休弱者亦固其门墉严其戒备待时而动庶能有济乃欲命一仆夫啖以酒肉恱以金帛适足以助吾之弱増彼之强而已此遣使之无益八也自古兵强马众玩武不戢而无自焚之变者此五胡英杰勒曜垂珪之所难也尼堪好财贪色凶残不义特盗贼之靡耳非有保国永世兼并天下之术也度其劲兵壮者老老者死其马之齿日已长矣其谋臣志满意得沈酣乎子女玉帛之间不越数年必有祻败此易见也万一今冬党助豫贼昧于一来陛下申严将士据大江之险以御之彼再而衰三而竭必矣小小胜负兵家之常今未有兵交之形而遽自纳侮以示畏恐情见力屈当反为所乘非兵家形格势禁之法此遣使之无益九也夫和人之心迎合尼堪之意为身谋而已陛下寤寐贤才日昃不倦菲衣节食卑宫室陋器用以养战士固将为父兄摅覆载不同之愤雪沧溟不涤之耻也若坚用和策则谋臣解体义士丧气将帅偷安而卒伍泮散以为无复有摅忠効智建立功名之日使和人自谓其说可用如此此必有进为之渐以国与人取恱粘■〈罒干〉大事去矣此遣使之无益十也独有一说使陛下难处者以二帝为言耳然自建炎改元以来使命屡遣无一人能知两宫起居之状謦欬之音者况今岁月已久金必重閟惟惧我知之今以金为父兄之雠絶不复通则名正而事顺它日或有异闻在我理直易为处置若通而不絶则金握重柄归曲于我名实俱丧非陛下之利也使或有知二帝所在一见慈颜宣达陛下孝思之念虽岁遣一使竭天下之力以将之亦何不可之有其如艰梗悠邈必无可达之理乎以此揆之则以二帝为言者理不难处也臣闻善为国者必有一定不可易之计正其大义不侥幸以为之汉高祖出闗得董公之谋以弑君讨项羽后虽屡败然项羽负不义之罪虽强必弱汉守其策不变终有天下然张良峣闗之举养虎之喻君子犹羞道之及刘先主诸葛武侯志在复汉目操为贼亦能三分鼎立魏延出竒欲速孔明不求近功君子以为真以天下自任者古之英雄规模注措大抵如此三国崛起曹氏先据利势蜀最后立岂以微弱之故卑下于操以茍存耶孟子曰君如彼何哉强为善而已今日大计只合明复雠之义用贤才修政事息民训兵以俟北向更无它策傥或未可惟是坚守若夫二三其德无一定之论必恐不能有为至于何藓之行非特无效决须取辱臣所见如此岂得以张浚有言而自抑也  

除太子詹事上殿札子【`王十朋`】  

臣恭闻陛下断自宸衷首建国本天下相贺以为社稷无疆之福臣初至阙下闻太子有尹京之议臣窃以为未然臣闻三王之教世子也不过教之以礼乐乐以治内礼以治外俾知父子君臣之义而已成王之为太子也召公为保周公为傅太公为师保保其身体傅傅之德义师导之教训未闻其尹京也国朝虽有真宗故事至仁宗为太子则不然当时左右前后罔匪正人养成仁厚之性四十二年之治虽尧舜亡以加初不由尹京然也况今天府事繁其所委任之臣未必有如毕士安者使太子裁决事事皆善亦不足以为太子之聪明増太子之盛德万一少有过差十手所指小人易得浮议传闻四方所损非细非所以爱太子也大抵太子之职在于问安视膳而已至于抚军监国皆非得已事也陛下但与之遴择师友僚属俾日与端士正人游养成德性相与讲论古今治乱之理他日民情吏事不患不知臣愿陛下与一二大臣议之寝尹京之议以安国本社稷之福天下之幸也  

删定官轮对札子【`陆九渊`】  

臣尝谓事之至难莫如知人事之至大亦莫如知人人主诚能知人则天下无余事矣管仲尝三战三北三见逐于君鲍叔何所见而遂使小白置弯弓之怨释囚拘而相之韩信家贫无行不得推择为吏不能自业见厌于人寄食于漂母受辱于跨下萧相国何所见而必使汉王拔于亡卒之中斋戒设坛而拜之陆逊吴中年少书生耳吕蒙何所见而必使孙仲谋度越诸老将而用之诸葛孔明南阳畊夫偃蹇为大者徐庶何所见而必欲屈蜀先主枉驾頋之此四人者自其已成之效观之童子知其非常士也当其困穷未遇之时臣尝谓常人之识必无能知之理人之知识若登梯然进一级则所见愈广上者能兼下之所见下者必不能如上之所见陛下诚能坐进此道使古今人品了然于心目则四子之事又岂足为陛下道哉若犹屈凤翼于鸡鹜之羣日与琐琐者共事信其俗耳庸目以是古非今臧否人物则非臣之所敢知也取进止  

## 文章辨体彚选卷一百七十五

（明）贺复征 编  

○札子六  

上孝宗皇帝札子【`宋叶适`】  

臣窃以今日人臣之义所当为陛下建明者一大事而已二陵之雠未报故疆之半未复此一大事者天下之公愤臣子之深责也或不知所言或言而不尽皆非人臣之义也金并兼强大而难攻故言者皆曰当乘其机积久坚固而不可动故言者又曰当待其时夫究极本末审定计虑而识所施为之后先然后知机自我发非彼之来时自我为何彼之待今日之率直茍且习闻卑论而无复振起之实意则固以为必当乘机必当待时以缓岁月而误大事是必然矣且金知其不可以覊制中原矣尼堪之立伪楚伪齐达兰之还五路河南今酋之初又议割白沟以南而定盟好盖其本谋未尝欲于河东河北之外越而有之也颜亮虽威胁天下而北方起事以归命者固已系踵我之偏师虽浪战无律亦能捣陜虢揺闗辅得其要郡而守矣然则金之所谓难攻者岂真难而不可动者岂真不可哉此姑未论可也方今之虑正以我自有所谓难我自有所谓不可耳夫我自有所谓难而不知变其难以从其易我自有所谓不可而不知变其不可以从其可于是力屈气索甘为退伏常愿和好抽兵反戍拱手奉金而暂安于东南臣以为此今日之大患所当先论者也陛下感念家祸始初嗣位葺两淮理荆襄慰绥蜀道安集归正人立忠毅忠锐等军教民兵弩手新城壁造器械讲马政籴米储货处处桩积臣诚愚陋窃计陛下志望广逺中夜太息何止一事哉然而二十六年于此终未能奋发明诰有所举动者积今之所谓难者阴阻之积今之所谓不可者默制之而然也盖其难有四其不可有五臣请得为陛下条陈之夫重誓约畏先事以金币啖金本景德以来立国之成规耳既隳于契丹复成于女真以至于浮海再三而谋夹攻费数百万以买空燕则又宣和之所画也故斡里雅布之始至也不过责纳张觉约乱元约而已粘■〈罒干〉复至又不过责悔割三镇及间结余覩而已责城之辱忍复陈之则又不过以为当如誓书而已是三役者可谓覆灭天常神理不容之巨罪也然金自以彼直我曲用兵有名而国家遂为之包容垢耻恬受竒祸窜逐议臣降诏谢过建炎未和则祈请不絶绍兴既和则绌损不较册命行于至尊陪隶施于宰辅頼陛下威灵逺畅始得以匹敌往来耳置不戴之仇而广兼爱之义自为金弱既已久矣陛下欲尚加回护阴俟他隙则愤怒未昭固不足以激使受命之士若流涕行诛显示决絶而国信所藏典故具在亦恐天下之大义未足以易有司之常守此则国是之难一也国之所是既然矣而士大夫之论何独不然故不以金人为可恕而反咎平燕之不当不责主和之致寇而反罪守京之非策弃三镇则同议者皆是割大河则签书者不疑至于秦桧遂行其南自南北自北之论汤思退从而效之彻守弃地开门纳敌几危于隆兴之初王之望尹穑翕然附和更为务寔黜虚破坏朋党趋赴事功之说相承至今况守已撤矣地已弃矣和亲成矣尚何寔之可务何事功之可赴哉虽然此犹小人之论耳至若为竒谋秘画者则止于乘机待时忠义决策者则止于亲征迁都沉深虑逺者则止于固本自治高谈者逺述性命而以功业为可略精论者妄推天意而以中外为无辨小人之论如彼君子之论如此陛下欲询众谋则流言成市互为废兴若断以独志则虑之不尽事难轻发如此则议论之难二也女真方之前世非劲敌也然而童贯逃师于始至种师道玩寇于被围李纲失守于太原李回扫迹于河上黄潜善不知南渡杜充未战迎降赵鼎持重迄无定算张浚经畧屡致奔溃此皆国家付托委心腹之大臣也贤佞虽异败事岂殊陛下遍览往策当艰难鼎峙之时岂无杰材异禀克就勋绩者乎法今环视臣前者后者迭进迭退其知此事本而可以反复论议者谁乎其抱此志意而可以策厉期望者谁乎以奔趋官簿为阀阅以勾校朱墨为详练能縳一奸民遂自许为有智能斩一黥卒遽自负为有勇其怀利尚同毁伤善路阴塞正路谋以力据要津者充满内外陛下欲倚頼此徒责骥足于蹇歩固无可言若出意收拾拔于度外则又孟浪欺谩无足凭仗此则人材之难三也国家规模特异前代本縁唐季陵夷藩方擅命其极为五代废立士卒断制之祸是以收揽天下之权铢分以上悉总于朝上独专操制之劳而不获享其富贵之逸故内治柔和无狡悍思乱之民不烦寸兵尺铁可以安枕无事此其得也然外网踈漏有骄横不臣之敌虽聚重兵勇将而无一捷之用卒不免屈意损威以就和好此其失也论者方偏乐安靖以为宁有外虞而无使内变课其功效固已过于汉唐逺矣且靖康之事未闻我有一城一邑敢为叛命而坐视金人长驱深入惕息待死屠戮之惨与五代何异则得失之算岂不明哉夫徒鉴五代之致乱不思靖康之得祸故李纲请裂河南为藩镇范宗尹尝割边面为镇抚皆随以废格陛下循守旧模而欲驱一世之人以报君仇则形势乖阻诚无展力之地若顺时增损则其所更张其所动揺闗系至重岂得易言此则法度之难四也虽然是四难者特其精华景象而已计其事实又有甚不可者焉古者以民为兵不以兵为民因事以养兵不养兵以待事兵聚则求战不聚则不敢战今食钱自日一百以上家小口累仰给于官国力不供而常有饥寒之色是以兵为民也北方无事二十余年终不解甲是养兵以待事也养兵如故和亲亦如故是聚兵而不敢战也合营屯厢禁见卒至六十万羣校贵将廪禄无算外虚州县内困朝廷盖兵以多而遂至于弱矣此举天下以为不可动者一也昔固有以乏财为患矣未有皇皇汲汲取之无度如今日之甚者也自漕司造船督府犒军而酒价十倍和买折帛行而民有二赋免役钱起供而役法弊盐袋钱増添而盐荚尽头子勘合免丁牙契无不増钱而州县之间益以苛碎大抵经总制钱为州之害月桩板帐为县之害而四蜀折估青草水脚对减激赏隔槽名色其患苦又为特甚天下之钱岁入于官者八千万缗而支费常不足盖财以多而遂至于乏矣此举天下以为不可动者二也夫诛讨仇贼修立大事使不愆素是人主宰相之任也整挈纲目振举小治使不失时是百官羣有司之任也未有以百官羣有司之任付之吏胥而能治者今自检正都司六部列属以及寺监皆纲目之所在也官授吏手能否莫辨贿赂公行闗节交市民寃不直事滞不决小事若此况大事乎盖不信官而信吏使之然耳此举天下以为不可动者三也夫以官聴吏疲耎之名人情之所避也然而不免焉何也国家以法为本以例为要其官虽贵也其人虽贤也然而非法无决也非例无行也骤而问之不若吏之素也蹔而居之不若吏之久也知其一不知其二不若吏之悉也故不得不举而归之吏官举而归之吏则朝廷之纲目其在吏也何疑夫先人而后法则人用先法而后人则人废不任人而任法则官失职而吏得志矣此举天下以为不可动者四也法虽用矣人虽废矣然人材之定品孰堪为某官孰不堪为某官孰宜为小孰宜为大其可用之实犹在也今也任职则以人为可废择官则为人之饵学科举挂名荫计级而取循涂而进无不可为者何贤何不肖何君子何小人之有哉亷耻日缺名寔日丧风俗大坏而不可救盖不任人而任法之弊遂至于不用贤能而用资格耳此举天下以为不可动者五也是之谓不特四者精华景象之难变而五者事寔之尤不可动者也夫国是难变议论难变人才难变法度难变加以兵多而弱不可动财多而乏不可动不信官而信吏不可动不任人而任法不可动不用贤能而用资格不可动故期之以功名而志愈惰激之以气节而俗愈偷右列未能登进勇爵而儒生或以见薄为愧信臣未足承接宻旨而外庭或以见踈为疑公卿大夫私窃告语咸以今之事势举无可为者姑以美身甘食老身长子自足而已岂非今之实患深害一大事之残贼者欤沿习牵制非一时矣其利害当讲其虚实当明其是非当断其处置当决不讲不明不断不决陛下之志虽欲有为将何所恃而独行哉一世之人维絷手足涂塞耳目失正性矣岂知君仇之当报而为陛下尽死力哉臣故曰二十六年于此终未能奋发明诏有所举动者积今之所谓难者阴沮之积今之所谓不可者黙制之而然也然则其难者岂真难乎其不可者岂真不可乎盖自古人君有虽居天下之尊位而不得制天下之利势以卒于无成者矣陛下则不然以陛下之圣之武之勤之明愽学逺览絶识独睿汉之宣帝光武唐之太宗皆不及也讲利害明虚实断是非决废置在陛下所为耳大议成立则国是之难者先变矣陛下之国是变则士大夫议论之难又变矣羣臣之在内者进而问之在外者举而问之其任是事者亲用之其不任是事者斥逺之则人材之难亦变矣变国是变议论变人材所以举大事也其所当顺时而增损者某事耳非轻动而妄更易也则法度之难亦变矣四难既变则兵以多而弱者可使少之而后强也财以多而乏者可使少之而后裕也然后使官与吏相制而不制于吏使人与法相参而不役于法使贤能与资格并行而不屈于资格皆无不可动之患矣期年必变三年必立五年必成二陵之仇必报故疆之失必复不越此矣臣故以为机自我发而非彼之乘时自我为而何彼之待者也若置而不论固而不改则我之所谓难者真难矣金岂复有易攻之机我之所谓不可者真不可矣金岂复有可动之时亶之废亮之殒干鲁之叛皆彼之机也我何乘焉彼之时也我何待焉臣故以为率易茍且习闻卑论缓岁月而误大事者也臣昼诵夜思审观天意稽考人心十五年矣今日始得对清光发緖论陛下加聴之愿反复诰难以究其始末非独臣之幸天地祖宗之灵所以望于陛下也  

直前奏事札子【`真徳秀`】  

臣不佞蒙陛下擢司记注日侍天光在庶僚中最为亲近每惟报国之谊无若効忠而缄黙不言臣实有皋今将以便亲求郡行去阙庭敢不亟陈其愚冀补万一臣窃闻女真以鞑靼侵陵徙都于汴此吾国之至忧也盖鞑靼之圗灭女真其志务在吞噬彼虽迁都必将移师从之既能越三闗之阻以攻燕岂不能絶黄河一带之水以趋汴臣恐秋风一生梁宋之郊已为战埸矣使鞑靼遂能如刘聪石勒之盗有中原则疆场相望便为邻国固非我之利也或如耶律德光之不能即安中土则奸雄必将投隙而取之尤非我之福也今当乘金之将亡而亟图自立之策乎抑幸金之未亡而姑为自安之计乎天用忠贤修政事屈羣策收众心者自立之本也训兵戎择将帅缮城池饬戍守者自立之具也以忍耻和戎为福以息兵忘战为常积安边之金缯饬行人之玉帛女真尚存则用之于女真强敌更生则施之于强敌此茍安之计也陛下以自立为规模则国势日张人心日奋虽强敌骤兴不能为我患陛下以茍安为志愿则国势日削人心日偷虽弱冦仅存不能无外忧昔者孔子诵鸱鸮之诗以为知道闻沧浪之歌则使小子聴之盖安危存亡皆所自取若夫当事变方兴之日而示人以可侮之形是堂上召兵而户内延敌也微臣区区窃所深虑敢僭为陛下陈之古者一士止百万之师一贤制千里之难季梁在而随不可伐宫之竒存而虞不可欺今济济周行号为多士然汉儒所为骨鲠耆艾论议动众心忧国如饥渴者既难其人间有意见小异则已成枘凿论议小激则目以诪张岂以朝廷之上所少者非此耶夫平居工文墨便刀笔名儒宿望或所不能至于正色而沮邪萌立谈而断大事不以利害为迁就不以招麾为去来则又非小有才者所能办惟陛下以尊贤重士为心合天下正人以自助毋间同异毋狥爱憎则鼎吕之势成金城之守固折冲厌难孰大于斯臣故曰用忠贤为自立之本也昔句践之栖于会稽也饮食不致味听乐不尽声内则修令寛刑振贫吊死折节下士而厚礼宾客外则修车马兵甲而与三军共饥劳之殃凡可以报吴者无不为而非可以报吴者不暇为也国家南渡驻跸海隅何异越栖会稽之日宗庙宫室本不应过饰礼乐文物本不应告备惟当养民抚士一意复雠而秦桧乃以议和移夺上心粉饰太平沮铄士气今日行某典礼明日贺某祥瑞士马销亡而不问干戈顿弊而不修士大夫豢于钱塘湖山歌舞之娱无复故都黍离麦秀之叹此桧之罪所谓上通于天而不可赎也今豺虎斗于中原狐狸噑于境上危机交急不同常时臣愿削去虚文颛行实政百司庶府轮奂一新矣继自今缮营不急之役姑辍焉可也簿书期会之事整整有绪矣继自今常程细之务付之有司可也陛下日旰视朝惟大政是议辅臣夙宵尽瘁惟大计是图则勾践之功可寻而中兴之烈可冀矣臣故曰修政事为自立之本也昔汉有边鄙大疑必使羣臣杂议季布得以中郎将而折列侯哙狄山得以愽士而诘御史大夫汤北匃奴来求和亲光武既从皇太子言却其使矣而班彪乃以不宜絶北为言是一司徒掾而敢与太子异议也岂非国家大事臣子皆当尽言故耶我朝熈宁中契丹来议地界时王安石当国神宗乃以问韩琦富弼元佑初夏人遣使纳欵时司马光为相哲宗乃以问大防纯仁高宗中兴内外尤为倥偬然无一事不采人言建炎四年尝议防秋矣绍兴初元尝议便民弭盗矣五年则令前宰执各陈御寇之策矣八年则令侍从台谏各上讲和利害矣夫以圣祖之明非不知独运专断为神顾以广谋从众为得者凡以尽天下之心而建久长之策也今事会之来日新未已臣愿诞颁明诏以金徙而南寖迫吾围凡厥有位其各尽言然后愽采众长按为定论书曰好问则裕自用则小命诸大夫各以情告无阿孤者勾践之所以霸诸有忠虑于国但勤攻已之阙者诸葛亮之所以贤惟陛下以勾践为心大臣以武侯为法则事无不集矣臣故曰屈羣策为自立之本也国之元气在于人心元气充则外邪却人心固则外患销天地常经断断不易陛下亦尝察近日人心之舒戚乎向者弊法新改令出加严虽大为防禁以示民非欲峻刑名而绳下而刺举之官承迎过当奏劾来上类多中以深文使追禠者未闻牵复之期贬窜者常隔惟新之望荐绅之论畴不赍咨臣愿明敕有司原情差次稍从释免以收士大夫之心厥今州郡监司莫非材选然平易中和之政少而操切击断之意多以理财自诡则征利宻于秋毫以行令自媒则用刑深于刺骨夫我朝立国本尚寛仁以此毒民惧者众矣臣愿选用循良退斥贪暴布宣德意洗涤疮痍以收百姓之心君人之柄惟名与器当靳而予则侥幸者生心宜予而靳则劳能者觖望顷縁军赏多滥一切难以微文虽惩伪所以别真而矫枉亦虞过直今边堠孔棘正牢笼武勇之秋臣谓荆襄两淮之人尝以功绩着见为众所推者宜命帅守监司搜扬来上择其尤异者数人不次擢用自余悉下铨曹审其来厯茍非妄冐者悉与随资注拟以收豪杰之心往者两淮募兵虽数万计如有诸军阙额自可拨隶分填而议者以廪给为忧急于汰遣方其例予缗钱资之使去小人寡虑偷快一时资用既空抟手亡策强者遁藏山泽伺时而为奸懦者丐乞道途偷生而就尽夫急则望其效死缓则委弃弗图后复使人畴肯用命今宜择其伉健收寘戎行非惟增壮军容消弭奸慝亦以收忠义之心自丙寅之役淮民流离有司赈恤失时死亡略尽虽展上供贷常赋而凋残未复生聚絶稀比闻州县科役颇繁田赋虽蠲撮课仍重民兵圑结衣装弓弩责其自备教阅资粮令其自赍呻吟之余何以堪此臣愿朝廷深念保鄣之重多方优恤俾获苏苏以收边甿之心北境遗黎本吾赤子日夕南望如慕慈亲彼既襁负而来焉有可拒之理窃闻疆吏便文塞责至以锋镝驱之既絶其向生之涂是激其等死之忿又闻秦陇之间有相率内附者自湼其面示无还心视昔八字之军何异而入南不受归北不可兽穷则抟势有必然臣恐欲以靖边祗以扰边将以无事适为多事也臣闻古之有国者患民之不附而不患民之加多孟子曰为汤武驱民者桀与纣也今天下之君有好仁者诸侯皆为之驱矣今中华之民穷而归我是女真为吾之鹯獭也其忍不为茂林深渊以受之耶羊祜祖逖之事浅矣然能务修德信抚纳新附故吴人恱服晋土复归况堂堂巨宋岂无能任二子之事者诚能谨择其人分镇三边务以恩信怀柔而使逺人欣慕民既我附土将焉归恢拓之基实在于此臣愿朝廷亟加之意以收中原赤子之心夫得天下有道得其民斯得天下矣得其民有道得其心斯得民矣陛下诚能内有以保吾国之民外有以怀邻国之民则以守则固以战则克矣臣故曰收众心为自立之本也抑臣又闻有自立之本有自立之具今连营列戍虚籍不填老弱溷殽教阅弛废衣廪脧削憔悴无聊荆淮所恃者义勇民丁而圑结什伍反成骚扰无以作其超距翘闗之勇东南所长者舟师战棹而绘画图册徒事美观而未尝习以凌波破浪之技傥非痛扫弊端一新戎政则缓急将无可用之兵掊敛成风而士卒之怨弗恤忌克成习而偏禆之长莫伸或拔于奔北而威望不足服人或相为水火而用心莫能恊一公朝苞苴之路絶而别通交结之涂田宅子女之欲盈而外窃亷洁之誉傥非愽采众言精加搜择则缓急必无可用之将昔李纲建议以为欲保江南当葺理淮襄以为家计夫荆襄形胜臣固习闻而两淮利病则尤所深悉盖军国所资莫如盐荚而淮有鬻海之饶兵食所仰莫如屯田而淮有沃埜之利其齐民则天性徤斗每易视敌兵其豪民则气槩相先能鸠集壮勇使范蠡诸葛亮辈得而用之力本以务农教民以习战虽方行天下可也其肯委之为不足守之地哉中兴之初志在进取故不暇修营讲和之后束于要盟又不克经理然孝宗皇帝所以设扞防辟空旷者未尝不留圣心窃惟今日实南渡以来所未有之时政当乘机自立继孝宗所欲为之志夫高城深池劲兵重戍边之大命也今淮东要害在清河之口敌之粮道实出于兹而淮阴无寻丈之城无尺寸之兵徒以山阳可恃而已然山阳虽大前无淮阴之蔽后无宝应之援若敌以重兵遮前而竒兵断后则高邮维扬之路絶而山阳之形孤山阳不守则通泰危而江淛震矣淮西要害在涡颕之口敌之粮道亦自此出而濠梁安豊城则庳薄池则堙狭兵则单虚徒以庐和可恃而已然有安丰之屏扞则敌始不得以犯合肥有濠梁之遮蔽则敌始不得以走厯阳藉有他径可由而吾之庐和当前而濠寿断后则彼有腹背之虞我有犄角之助其能长驱深入荡无所畏乎故欲固两淮先防三口此非臣之臆说也昔孙氏之保江左邾城虽小犹屯三万人今维扬合肥两淮之根本而兵数单弱不及孙氏一邾城故李纲尝谓大将拥重兵于江南官吏守空城于江北以为非策臣谓今日当议徙江上之屯以壮淮甸之势或谓果尔如江面何夫两淮籓篱也大江门户也藩篱壮则盗贼无闯门之虑两淮固则戎马无饮江之忧第当精阅舟师布列津要则表里相应屹如金汤其与区区坐守江壖而使贺若弼之徒得以经营飞渡者利害何啻什伯哉虽然此不足烦圣虑也古之为国者必有重臣以当阃外之寄故蜀以孔明驻汉中吴以陆逊守荆渚皆付以事权不从中御故二人者得以乘机制变而收成功今江陵建邺虽有制阃之名而实处内地边陲机事多不即知至于小有措置必皆听命于朝有请辄从尚云可也请而弗获抑又多焉藉有异材何由展布因循误事可为深忧臣愿于近臣中择其更事任熟军情威望素孚文武兼备者二人一于襄汉一于两淮之中建立幕府财许移用官许辟置其它悉如吴蜀任二臣故事则荆淮之家计可成而朝廷之忧顾可释此陛下所当亟图而不可忽也或曰彼方纷拏我幸无事但求镇静焉用张皇臣窃以为不然夫自古未尝无夷狄惟有以待之则不敢窥未尝无奸雄惟有以折之则不敢肆今不于斯时大有所振立万一更生虎狼之敌知吾易与潜启桀心当是时也不知安边金缯行人玉帛可以窒其无餍之欲乎夫古今之患非一而蒙蔽为甚昔范仲淹尝谓时方用兵不当讳言边事今朝廷若以张皇为戒臣下希指虽有警急不敢上闻本恶张皇乃成蒙蔽昔云南丧师反以捷告原其积渐不过如斯盛明之朝可不鉴此臣本迂踈岂应妄论大事然惟臣子之谊有怀弗尽不足为忠是以冐昧决于一言区区爱君之心惟圣明裁察  

直前奏札【`真德秀`】  

臣闻君子小人之分义利而已矣君子之心纯乎为义故其得位也将以行其道小人之心纯乎为利故其得位也将以济其欲二者操术不同故所以其君者亦异夫为人君者受谏则明拒諌则昏明则君子得以自尽昏则小人得以为欺故为君子者唯恐其君之不受谏为小人者唯恐其君之不拒諌彼小人者岂以受谏为不美哉盖正论胜则邪说弗容公道行则私意莫逞故其术不得不出乎此昔唐宪宗尝谓李绛曰比谏官多朋党论事不实皆陷谤讪欲黜其尤者若何绛曰此非陛下意必憸人以此荧误上心因极陈其说以明人臣进谏之难帝曰非卿言我不知諌之益宪宗唐之英主也憸人之言一入几至于黜諌臣盖朋党谤讪皆人主之所深恶因其所恶而激怒之虽宪宗之明不能无惑非绛深知小人情状而极辨之则皇甫鏄李逢吉之徒岂必本年而后用事呜呼人主为社稷计其可不致察乎此哉臣尝厯考前古凡小人欲排正论大抵数端不曰立异则曰好名不曰卖直则曰归过而其甚者则曰朋党也谤讪也盖为君子者以引君当道为心政有得失必不茍从不茍从则近乎立异矣竭忠论事必合人情既合人情必得时誉如此则又近乎好名矣好直邻于卖直救过类乎归过乃至持论偶同则可谓之朋党尽言无隠则可谓之谤讪凡此数端皆迷误君心之酖毒窒絶言路之榛荆也自非至圣至明未有不为所惑仰惟本朝圣哲相承招徕谠言如恐弗及方其盛时天下之士仇然献议固有踈狂谬戾不切事体沽激矫亢不本忠诚者亦皆优容不以为皋其间小人不便或进巧说若景佑中范仲淹既坐言事绌议者因请勅牓朝堂有曰憸邪罔上者有辟挟私立党者必惩自谓足以梗言路矣而仁宗寻即悔悟诞降明诏敷求直言召还仲淹竟至大用而庆厯之治以成哲庙初用司马光之言下诏求諌当时有不欲者豫计六事以排之曰若阴有所怀犯非其分或扇揺机事之宜或迎合已行之令上以观望朝廷之意以徼幸希进下以眩惑流俗之情以干取虚誉若是者必罚无赦光复上疏争之以为此非求谏乃拒谏也人臣惟不言言则入六事矣哲宗宣仁亟俞其请而四方言利病者始获上闻元佑之治实基乎此向使二宗纳奸言而不悟逺正论而不容则小人之计行君子之道丧丰功大业安能传示永久为本朝极盛之日乎若乃指公论为流俗者王安石之私心分上书为邪等者蔡京之奸计斥忠贤为伪党者韩侂胄之狡谋覆辙甚明厥鉴非逺臣愚伏望陛下恢洪圣度以徕天下之忠言昭晰圣鉴以察羣臣之心术凡在廷之士有劝陛下以亲近端良不讳已过者必君子也不惟听受之又当奬擢之有劝陛下以疑忌人言恶闻厥失者必小人也不惟拒絶之又当摈斥之使鸣凤之瑞日闻而妖狐之音顿息若是而治功不隆天休不格者非所闻也惟陛下留神反复愚臣之言  

庚午六月十五日轮对奏札二【`真德秀`】  

臣闻天下有不可冺灭之理根本于人心万世犹一日者公议是也自有天地以来虽甚无道之世破裂天常隳坏人纪敢为而弗顾者能使公议不行于天下不能使公议不存于人心善乎先正刘安世之议曰公议即天道也天道未尝一日亡頋所在何如耳熈宁之世以新法为不可行者公议也虽以王安石之愎谏遂非而不能遏士大夫之口绍兴之际以和好为不足恃者公议也虽以秦桧之擅权专杀而不能弭君子之论卒之新法行而民力屈和好就而敌情骄甚哉此理之在人信可畏也与其拂之以取败孰若顺之以为安近年侂胄用事以区区私意小智扞天下公议之冲虽能颠倒是非于一时终不免为当世大僇何者公议天道也侂胄违之则违天矣天其可违乎故善为国者畏公议如畏天则人恱之天助之何事功不立之忧哉陛下更化以还至公之理盖尝少伸于久郁之后矣臣愚伏愿朝廷之上兢兢保持勿失初意用人立政一以天下公议为主而不累于好恶党偏之私尽公极诚如对上帝则天人胥恱治效可期海内之幸也惟陛下留神反复愚臣之言  

辛未十二月上殿奏札一【`真德秀`】  

臣闻知父母之心者可以知天心知人君之道者可以知天道盖父母之于子也鞠育而遂字之仁也鞭扑而教戒之亦仁也君之于臣也爵赏以褒劝之仁也刑罚以耸励之亦仁也天佑民而作之君其爱之深望之切无异亲之于子君之于臣也故君德无愧则天为之喜而祥瑞生焉君德有阙则天示之谴而灾异形焉灾祥虽殊所以勉其为善一也天之爱君如此为人君者其可不以天之心为心乎臣伏观近岁以来旱蝗频仍饥馑相踵陛下严恭寅畏不敢荒宁忧闵元元形于玉色上天降康遂以有年亦足以观感格之效矣而比者干度告愆星文示异乃叠见于清台之奏谓陛下躬行之未至与则丰穰之应何自而致之谓陛下躬行之已至与则象纬之灾又何为而数见也天道幽逺人所难知臣窃思之意者皇天佑宋之心欲陛下不以积年之忧为易忘而以目前之喜为仅足其爱之深望之切为何如耶夫宫庭屋漏之邃起居动作之微一念方萌天已洞见陛下诚能守兢业之志防慢易之私孳孳服行屡省毋怠则将不待善言之三而有退舍之感矣况今年虽告稔民食仅充然荐饥之余公私赤立如人久疾甫获瘳而血气未平筋力犹惫药败扶伤正须加意朝廷之上未可遽忘矜恤之念也恭闻间者内廷屡藏醮事固足以见陛下畏天之诚然而修德行政者本也禬禳祈请者末也举其末而遗其本恐终不可以格天矧今冬令已深将雪复止和气尚郁嘉应未臻此汉人所谓天有忧结未解民有怨望未塞者也臣愚不佞伏望陛下体昊穹仁爱之意思星文变动之由延访羣臣勤求阙失推行惠政以活斯民则愁叹销于下而休征格于上矣诗曰敬之敬之天惟显思命不易哉惟陛下留神毋忽  

辛未十二月上殿奏札二【`真德秀`】  

臣窃惟今日金人有必亡之势三可为中国忧者二盖自有天地以来夷夏盛衰不常然未有昌炽百年而无变者也金人盗据中原九十载矣自其立国唯以刑威杀戮刼制上下非有欢然心服之素也持此而欲久存虽秦隋不能况区区无道如金人乎此其必亡者一方阿固岱尼堪之徒崛兴穷海之滨茹毛饮血云合乌散用彼之所长以凭陵诸夏故所向莫能当今数十年豢养之余亡复前日坚悍之气而鞑靼小夷歘起而乘之干戈相寻情见力诎盖今之女真即昔之亡辽而今之鞑靼即乡之女真也以垂亡困沮之势既不足以当新胜之锋而众叛亲离安知无他变乘之者此其必亡者二方其隆时用民力如犬马戕民命如草菅人情携离亡一敢叛者积威约之素也今其溃散四出犹川决防不可遏止至用赦以安之瓦解土倾其形已露岂待智者而后知哉此其必亡者三嗟夫堂堂中华蛇豕穴之翼翼故都禾黍生之有志之士思欲一洗久矣而曩者病于机会之难逢间者败于权奸之轻举頋今何幸彼自阽危而臣复以为忧何也盖传有之自非圣人外宁必有内忧孟子亦曰无敌国外患者国恒亡方陛下更化之初和议未坚边警未撤君臣上下愓然有不敢康之心迨夫聘俯交驰遽已狃目前之安而忘前日之患万一金人遂亡莫或余毒上恬下嬉自谓无虞则忧不在敌而在我矣此臣所谓可忧者一也事会之来应之实难毫厘少差祸败立至设或外夷得志邀我以夹攻豪杰四起奉我以为主从之则有宣和结约之当戒张觉内附之可惩如将保固江淮闭境自守彼方云扰我欲堵安以此为谋尤非易事此臣所谓可忧者二也今之议者大抵以为夷狄之衰乃中国之利抑不思匃奴五单于之争汉尝获其利矣拓跋氏河南之警頋反为萧梁之害何耶盖有国者不当问敌人之盛衰惟当计吾政之修否当汉宣时内有股肱之良外有爪牙之勇朝廷纪纲本末备具边陲备御斥堠精明使匃奴盛强尚当宾服况于浸微弱之后乎若梁武则不然舍正道而溺异端弃人事而谈空寂内则三蠧弄权轻作威福外则诸王忿阋骨肉相图保境靖民犹惧不足况欲乘人之敇以徼幸万一之功哉由是观之使今日能为汉宣之所为则金之存亡俱不足患抑犹未也多事之端方自此始臣愚窃独忧之伏惟陛下日与二三大臣深求自治之策勿以惩羮之故而谓雠耻可忘勿为视荫之谋而谓幸安可恃修实德以格天命敷仁政以结民心奬忠实以作兴天下之材省科敛以培养天下之力至于某人可将某兵可用某城当缮某器当修无日不计于朝而申训之庶几国势日尊敌人自恐则乘机取胜可以制蚌鹬之危养威俟时足以保金汤之固矣惟陛下毋以臣愚贱而忽其言  

十二月奏已见札子【`真德秀`】  

臣闻自昔人臣之爱君莫大乎愿其君之寿天保之诗归美以报上也一则曰俾尔单厚何福不除二则曰受天百禄降尔遐福而终之曰如南山之寿此惓惓之至也今臣忝备禁宻且以执经劝讲为职伏遇陛下诞弥之节近在朝夕归美报上尤剧此心然徒知与海内臣民颂吾君之寿而不以圣贤论致寿之道为陛下言则亦不过如华封之爱君而已矣奚益哉谨斋宿再拜条其说以献一曰无逸则寿昔周之成王盛年嗣位周公恐其不知稼穑之艰难而乃逸也则为书以戒王其言殷王中宗享国之久本于严恭寅畏天命自度治民祗惧不敢荒宁至论高宗祖甲及周文王所以享国者大抵亦然盖百圣相传同此一敬曰严恭曰寅畏曰祗惧无非敬也敬与逸豫相为消长三宗文王之所以能无逸者以其敬也周公欲王视以为法而日勉焉上敬天下敬民则游田不敢盘酒德不敢饫培养厚而根本强持守严而心志定是固辑福之源曼寿之基也然则陛下于无逸之戒其可不念乎二曰亲贤则寿召公卷阿之诗亦为戒王而作其三章曰尔受命长矣茀禄尔康矣而继之曰有冯有翼有孝有德以引以翼谓必有如是之人日侍左右然后迪其君于道而受天之福也夫人君享四海之奉易动者物欲而难保者德性近妃嫔亵御之时多而亲学士大夫之时少则迎逢扇惑无非物欲岂惟败德抑且伤生惟有孝有德者引之于前而翼之于后俾日闻正言见正行杜嗜欲于将萌弭过失于未形则其心恬憺而和平优游而晏宁是乃保身长世之道也然则陛下于亲贤之意其可不笃乎三曰以孝奉先则寿周颂之雝为禘祭而作也而曰假哉皇考绥予孝子又申之以眉寿繁祉之言盖王者以孝事其先而祖宗亦以寿祉遗其后人也陛下嗣先皇之服而为宗庙主岁时飨祀固所当严而一祖十二宗之传序其责尤重夫必勤勤于继述兢兢于保守然后神祗祖考咸安乐之而锡之以无疆之休此陛下所宜深勉者也四曰仁则寿孔子论知仁之别而曰仁者静又曰仁者寿惟静故寿也仁者之心纯乎天理而无私欲之扰故其体安定而正固其效悠久而绵长然静非兀然枯槁之谓也动以理虽动而未尝不静不仁之人则动于欲矣欲胜而无节则躁动而难安世未有凝然安固而不寿亦未有纷然躁扰而克寿者此陛下所宜深体也五曰有德则寿中庸称舜之孝以为大德者必得其寿且谓天之生物因材而笃栽培倾覆惟所取焉盖皇天无亲惟德是辅舜之所为有自寿之道故天亦寿之此所谓栽者培之也祖已之训高宗则曰降年有永有不永非天夭民民有自夭之道故天亦夭之此所谓倾者覆之也以大舜之德为师而以祖已之言自鉴此又陛下所当深用其力也凡此五条皆圣经之格言万世人君之药石参而味之则周孔之大训为足以该之盖能敬与仁则余皆在其中矣秦汉以来异说横骛人君不知圣贤致寿之道而溺于神仙方士之术故汉有文成少君唐有栁泌赵归真辈皆以荒忽诞幻蛊其君至于饵药以求长年未有不反为所误者唐之穆敬不足道宪武皆英明雄断之主亦以自贼焉岂非世之大戒乎臣尝窃谓仙经万卷不若诵无逸之一篇道家千言岂如玩静寿之两语陛下方日近儒生游心经术未有汉武唐宪之惑微臣爱君不敢不豫陈其愚惟圣明裁察  

论聚散札子【`牟子才`】  

国家五星聚奎实主文治列圣相承唯以收揽人才为第一事虽棫朴之能官人卷阿之用吉士不是过也咸平景德之间浑然不见其际所谓人才之大极政事之太和也天圣以来王曽吕夷简相君子尝一聚矣未几而散于景佑百官之一图又散于庆厯圣德之一诗又散于王拱辰打就之一网是天圣以来之人材散于忠邪之相激然其害止于散而已神宗初年富弼复相至和嘉佑之君子未至于散也熈宁之邪说一进而先朝之大臣最先散未几而议新法不合者尽散未几而条例司之贤者亦散是熈丰之人才散于法令之变更也然其害止于散而已元佑初司马光相吕公着文彦博相继辅政君子又聚矣品流太分事故反复滥觞于吏额之小争浸淫于调停之初议滔天于策题之分辨而君子之党尽散极而至于朝堂之榜党碑之镌躏躤忠贤曽草菅之不若是元佑之人材散于别白之太过其为祸盖不止于散也建中靖国初起范纯仁相韩忠彦君子又聚矣天下方以快活差除为喜而曽曹温益志在朋奸置政事局而轻元佑重元符进爱助图而左轼辙右京卞意向一偏而君子遂尽去而元符上书人一皆以邪目之是建靖之人材散于中非中而靖非靖其为祸盖不止于散也中兴以来张浚赵鼎为相君子又聚矣未几秦桧当国力主和议一时谠论如胡铨等三十二人不肯附丽如李纲等八十余人率皆摈弃或死于囹圄或死于贬所或流弃于魑魅之区累赦不移或栖迟于林泉之下屏逐不出是绍兴之人才散于多主战而少主和其为祸又不止于散也庆元初赵汝愚相凡一时知名之士朝除暮拜略已无遗奸憸小人相与仄目而戚怨恨之余亟引非类布居台评于是汝愚引用之人以次而去大者贬窜小者斥退而举幡六士屏窜朋党之禁愈严士大夫之祸愈酷是庆元之人才散于嫉专门而禁道学其为祸又不止于散也臣尝通考国朝之人才大抵屡散有散之大者散之小者有散之缓者散之急者有散之遽者散之极者始而君子攻小人其变也君子攻君子甚至于君子而力引于小人始而小人攻君子其变也小人攻小人甚至于小人而阳附于君子推移不一偾起相攻然要其极亦不过散而聚聚而散耳阅汗青而慨叹抚往事以兴嗟今日正当君子大聚散之秋可不先几微而逆致其防哉陛下即位几三十年君子之类凡三聚而三散矣端平亲政一聚散也甲辰改祀二聚散也丁未更化三聚散也今日二相并建公道复明加壁招旌翕若少聚矣然方刚忠鲠者淹之外服魁垒卓杰者屈之家食抱负耿介者多郁沈操守端靖者罕拔擢或者犹以为未聚也来者不日而旋去居者靡固而易揺落如晨星索如霜叶则又几于散矣夫聚之常觉其难散之常觉其易何也君子不为富贵所掀则去就轻去就轻则知醴酒不设楚人市箝之几必先几而去矣然不知其初费几召节也君子不为利欲所迷则出处定出处定则知刳胎毁卵凤凰不来之意必以兆而行矣然不知其初费几纶诏也此聚之所以难而散之所以易也君子敢言以抗小人之锋虽有大艰难不复计其身之济否也虽有大机穽不复计其身之利害也君子敢为以摧小人之鋭虽有大祸患不暇顾其身之死生也虽有大谗毁不暇顾其身之合否也此聚之所以难而散之所以易也然其聚也常以君相好贤之笃其散也常以党人媢疾之深其聚也常以至诚乐与之实其散也常以疑忌不容之过其聚也常以气类汲引之公其散也常以意向异同之别其聚也以尊敬之积其散也以厌薄之形其聚也以培植之加其散也以摧抑之遽其聚也以去邪逺佞其散也以崇雠丑正其聚也以户庭坦夷其散也以城府深阻其聚也以朝廷清明其散也以流品殽杂其聚也以公其散也以私其聚也以义其散也以利聚散之权常寄于若有若无之中而聚散之机常决于且信且疑之际故羣凶窥观时或小瞢弩羽叠至散之几也徒中倒戈自相击触一彼一此散之几也论事如争意向小异衅隙渐生散之几也表正曝邪鼔虚成实撼揺其居散之几也设局张穽柔声宛舌射影中伤散之几也寓意歌诗更相贤圣自取议讥散之几也招纳党人平治旧怨兼用正邪散之几也显争力抵激动忿心陡分利害散之几也操舟共济实左虚右轻重不伦散之几也顾怀私恩妄谈彼善潜疑人心散之几也此十几者其造端甚微为祸实大月晕而风础汗而雨事有其兆识者隠忧且小人失职在外揺毒合虿其奸足以荧惑主聴辨足以扇揺人心机权智术足以怵中立之人钱财气力足以张异议之势彼见朝廷举动少有暌违即萌睥睨之心缙绅议论稍有系吝即开姗笑之口天时不顺则幸灾而乐祸国本未定即乘间而诋巇茍得一隙即伺隙以肆其奸茍得一机即縁机以逞其志今日谓某贤必当逐去明日谓某奸且将召用讹撼靡已朋类实繁又有君子之似者心怀卵翼之恩进则不能旅于君子退则耻为伍于小人于是立为狡狯闪烁之论以洗其附丽之迹言虽若公意则有为若是者如言八闗五鬼之类耳其操心用意虽鬼神莫窥其际使此说得行则为毒也忿戾而不可解亦有小人之靡者心怀汲引之恩进则不类于君子退则无间于小人于是立为诞荒卑謟之论以晦其茍合之迹言虽可玩意则难量若是者亦犹三变两来之类耳其处心积虑虽公输莫谕其巧使其说得售则为害也阴沉而不可药邪气日盛元气日微此聚之所以不可常而其势必至于散彼岂不知聚而为解散而为屯聚而为泰散而为否然不能不散者上无以保之下无以安之则散亦势之常也  

## 文章辨体彚选卷一百七十六

（明）贺复征 编  

○札子六  

乞校正陆贽奏议进御札子【`宋苏轼`】  

臣等猥以空踈备员讲读圣明天纵学问日新臣等才有限而道无穷心欲言而口不逮以此自愧莫知所为窃谓人臣之纳忠譬如医者之用药药虽进于医手方多传于古人若已经效于世间不必皆从于已出伏见唐宰相陆贽才本王佐学为帝师论深切于事情言不离于道德智如子房而文则过辨如贾谊而术不踈上以格君心之非下以通天下之志但其不幸仕不遇时德宗以苛刻为能而贽谏之以忠厚德宗以猜忌为术而贽劝之以推诚德宗好用兵而贽以消兵为先德宗好聚财而贽以散财为急至如用人聴言之法治边驭将之方罪已以收人心改过以应天道去小人以除民害惜名器以待有功如此之流未易悉数可谓进苦口之药石针害身之膏肓使德宗尽用其言则贞观可得而复臣等每退自西阁即私相告以陛下圣明必喜贽议论但使圣贤之相契即如臣主之同时昔冯唐论颇牧之贤则汉文为之太息魏相条晁董之对则孝宣以致中兴若陛下能自得师则莫若近取之贽夫六经三史诸子百家非无可观皆足为治但圣言幽逺末学支离譬如山海之崇深难以一二而推择如贽之论开卷了然聚古今之精英实治乱之龟鉴臣等欲取其奏议稍加校正缮写进呈愿陛下置之坐隅如见贽面反复熟读如与贽言必能发圣性之高明成治功于岁月臣等不胜区区之意取进止  

## 文章辨体彚选卷一百七十七

（明）贺复征 编  

○札子七  

初政第二札【`明霍韬`】  

臣闻汉文帝入莅大统首问每岁决狱几何每岁钱糓出入几何陈平对曰有主者司马光谓平所对为非非也大臣惟择夫主刑狱钱糓者而已责大臣知刑狱钱糓之数非也或者又云文帝非所宜问亦非也葢知刑狱之数可以觇风化矣知钱糓之数可以知经费矣此文帝之问实人君初政之首务也臣愿陛下推广此问可乎如蒙首召户部问之曰祖宗朝岁计赋税所入几何各省存留几何内府需费几何百官廪粮几何军士粮饷几何三边供亿几何藩封禄米几何内宦月粮几何较之今日岁计所増几何所减几何然后从而思之曰赋税所入犹夫昔也所费所出不有倍于昔者乎年代愈深流弊愈极盍有以处之乎次召吏部问之曰祖宗朝外任百官几何京任百官几何荐举几何科贡几何杂流几何较之今日冗员所增几何衙门添设几何然后从而思之曰舆图政事犹夫昔也冗员冗食不有加于昔乎官添弊冗政纷多门盍有以处之乎次召兵部问之曰祖宗朝天下军职几何京卫带俸几何外卫带俸几何天下军士几何在京勇士几何校尉几何较之今日所增几何所减几何虚名无实势豪包办月粮几何然后从而思之曰天下疆圉犹夫昔也冗员冗兵不有倍于昔者乎愈久愈冗愈冗愈极粮食无措盍有以处之乎次召礼部问之曰祖宗朝天下亲藩几何镇国奉国将军中尉几何仪宾几何内臣几何较之今日所増几何所减几何然后从而思之曰岁计赋入犹夫昔也宗藩内宦不有倍于昔者乎势穷则变变则通通则久盍有以处之乎次召工部问之曰祖宗朝岁计物料所入几何恒年修理几何上用所需几何各监局所需几何军器修理几何工匠几何柴炭几何较之今日所増几何所减几何然后从而思之曰天下课料犹夫昔也浮费不经不有倍于昔者乎繁费日滋帑藏日竭天下日困国计日艰盍有以处之乎次召刑部问之曰祖宗朝岁决大辟几何较之今日天下决大辟几何情真着监几何可疑见监几何然后从而思之曰好生恶死人心犹夫昔也嗜利忘死不有倍于昔者乎经奏处决有此数也敲椎寃死不有万于此者乎民无恒产斯无恒心刑酷民寃国本攸系盍有以处之乎是故天下一大家也处天下犹夫处家也今夫千金之家一人享之其百费饶洽也固宜再世有五人焉则为二百金之家矣以二百金之家复图千金之费不日就穷促已乎虽然二百金之家俭以图存其不堕先业也亦宜再世再有五人焉则为四十金之家矣以四十金之家复图千金之费不立堕先业已乎虽然四十金之家犹可扩之为二百金之家也二百金之家犹可扩之为千金之家也存乎人者也天下一大家不再扩焉者也限于势者也我祖宗剙业之初犹夫亿万金之家也宗藩之分封犹夫子孙也百官犹夫工作也内臣犹夫臧获也军士犹夫守家之犬也岁费供亿犹夫家之调度也率是数者皆如祖宗之旧犹势穷弊生尚宜思所以救夫末流之患以适夫时宜之制奈之何年积月冗于是数者不知几倍于祖宗之旧浮费百出日益日甚不知几倍于祖宗之旧是犹承千金之后者不知其已落二百金之家矣复妄意夫千金之费也若之何其不穷乎陛下思而及此尚早图之犹内臣外臣恊心同忧兢业十年乃克有济失今不图后无及矣今纵未大更张陛下只时念及此或命六部开具大数揭帖朝夕观览则所以恐惧樽节之意自不能已矣内臣勲戚亦使之尽心思虑以防夫日后之患以纾夫目前之急国家得宏久之图内臣亦享绵长之福陛下亦能日慎一日心由此正欲由此窒天理常存邪佞退聴克己复礼之力由此益坚祈天永命之道由此驯致潜消黙运之中自致夫圣德神功之盛矣  

## 文章辨体彚选卷一百七十八

（明）贺复征 编  

○奏启一  

刘勰曰启者开也髙宗云启乃心沃朕心取其义也孝景讳启故两汉无称晋来盛启用兼表奏陈政言事既奏之异条议爵谢恩亦表之别干必敛散入规促其音节辨要轻清文而不侈亦启之大畧也  

山公启事【`晋山涛`】  

人才既自难知中人已下情伪又难吏部郎以碎事日夜相接非但当正已而已乃当能正人不容秽杂也议者杜黙德履亦佳太子庶子崔谅中郎陈准皆有意正人其次不审有可用者不  

其二  

阮咸眞素寡欲深识清浊万物不能移也若在官人之职必妙絶于时  

其三  

吏部郎主选举宜得能整风俗理人伦者绍平简温敏有文思又晓音当成济也犹宜先作秘书郎  

其四  

臣近举汜源为太子舍人源见称有德素久沉滞举为大臣欲以尉后闻之士  

其五  

太子始之东宫四海瞩目保傅不可不髙尽天下之选也其六晋制诸坐公事者皆三年方得叙用其中多有好人令逍遥无事臣以为略依左迁法随资才减之亦足惩戒而官不失其用  

论国制唘【`宋鲍照`】  

臣唘臣闻尺之量锦工者裁之袤丈之木绳墨在焉事无巨细非法不行当今世闲政睦藩国相望君举必书动成准式息躬圣壤十有余载条制节文宜其备矣诸王列封动静兼该而窃见国之处事未尽善臣之暗蔽私心有惜伏见彭城国旧制犹有数卷虽多殊革大纲可依愚谓宜令掌故刋而撰之上着朝典藩邦之度下揆国训繁简之谊傍酌州府寛猛之中章程久具永为恒制岂伊今美乃足贵之将来臣忝充直贠脱以唘闻烦而非要伏追惭悚谨唘  

谢解禁制唘【`鲍照`】  

臣言被宣令解臣禁止天光郑重不可胜逢飞走知感矧臣人类臣闻获过于神或慿尸祝以请得罪于君可因左右而谢臣自惟孤贱盗幸荣级闇涩大谊猖狂世礼奇非阮籍无保持之助才愧冯衍有■〈车甚〉■〈车禀〉之困自非圣朝超然覧臣于视听之外则今日渥泽更成妄遭来辰萎叶终先朝草小人岁莫知能何报徒厚恩华忧惧叹息不任下情谨诣拜疏以闻  

让太傅唘【`齐豫章王嶷`】  

陛下以叡孝纂业万■〈宀禹〉维新诸弟有序臣屡荷隆爱叨授台旨不敢固辞俛仰祇宠心魂如失负重量力古今同规臣穷生如浮质操空素任居鼎右已移气序自顷以来宿疾稍纒心虑恍惚表于容状视此根候常恐命不胜恩加以星纬屡见灾祲虽修短有恒能不耿介比心□从俗唘解今职但厝辞为鄙或贻物诮所以息意缄黙一委时运而可复加宠荣增其顚坠且储傅之重实非恒选遂使太子见臣必束带宫臣皆再拜在三之谊何以当此陛下同生十余今唯臣而已友于之爱岂当独臣锺其隆遇别奉唘事仰祈恩照臣近亦侍言太子告意子良具因王俭申唘未知麤上闻未福庆方隆国祚永始若天假臣年得预大位唯当请降貂珰以饰微躯永侍天颜以惟毕世此臣之愿也服之不衷犹为身灾况宠爵乎殊荣厚恩必誓以命请  

宻唘武帝【`竟陵王子良`】  

臣思水潦成患良田沃壤变为污泽农政告祥因髙肆务播植既周继以旱虐黔庶呼嗟相视禠气夫国资于民民资于食匪食匪民何以能政臣毎一念此寝不便席本始中郡国大旱宣帝下诏除民租今闻所在逋余尚多守宰严期兼夜课切新税力尚无从故调于何取给政当相驱为盗耳愚谓逋税宜皆原除少降停恩微纾民命自宋道无章王风陵替窃官假号骈门连室今左民所检动以万数渐渍之来非复始适一朝洗正理致沸腾小人之心罔思前恩董之以威反怨后罚兽穷则触事在匪轻齐有天下日浅恩洽未布一方或饥当加优养愚谓自可依源削除未宜便充猥役且部曹检校诚存精宻令史奸黠鲜不容情情既有私理或枉谬耳目有限羣狡无极变易是非居然可见详而后取于事未迟明诏深矜狱圄恩文累坠今科罔严重称为峻察负罪离諐充积牢户暑时鬰蒸加以金铁聚忧之气足感天和民之多怨非国福矣顷土木之务甚为殷广虽役未及民勤费已积炎旱致灾或由于此皇明载逺书轨未一縁淮带江数州地耳以魏方汉犹一郡之譬以今比古复为逺矣何得不爱其民缓其政救其危存其命哉湘区奥宻蛮冦炽强如闻南师未能挫戮百姓齐民积年涂炭疽食侵滛边虞方重交州夐絶一垂寔惟荒服恃逺后宾固亦恒事自青德唘运欵关受职置之度外不足絓言今县军逺伐经途万里众寡事殊客主势异以逸待劳全胜难必又缘道调兵以足军力民丁乌合事乖习锐广州积岁无年越州兵粮素乏加以发借必致恇扰愚谓叔献所请不宜听从取乱侮亡更俟后会虽缓岁月必有可禽之理差息发动费役之劳刘楷见甲以助湘中威力既举蚁冦自服  

陈时政启【`竟陵王子良`】  

臣一月入朝六登文陛广殿稠人裁奉颜色纵有所怀岂敢自逹比天眚亟见地孽亟臻民下妖讹好生噂■〈口沓〉榖价虽和比室饥嗛缣纩虽贱骈门躶质臣一念此每入心骨三呉奥区地唯河辅百度所资罕不自出宜在蠲优使其全富而守宰相继务在裒克围桑品屋以准赀课致令斩树发瓦以充重赋破民财产要利一时东郡使民年无常限在所相承准令上直每至州台使命切求悬急应充猥役必由穷困乃有畏失严期自残躯命亦有斩絶手足以避徭役生育弗起殆为恒事守长不务先富民而唯言益国岂有民贫于下而国富于上邪又泉铸岁逺类多翦凿江东大钱十不一在公家所受必须轮郭完全遂买本一千加子七百犹求请无地棰革相驱寻完者为用既不兼两回复迁贸会非委积徒令小民每婴困苦且钱帛相半为制永久或闻长宰须令输直进违旧科退容奸利八属近县既在京畿发借征调实烦他邑民特尤贫连年失稔草衣霍食稍有流亾今农政就兴宜蒙赈给若逋课未上许以申原兖豫二藩虽曰旧镇往属兵虞累弃乡土密迩寇庭下无安志编草结庵不违凉暑扶淮聚洛靡有生向俱禀人灵独絶温饱而赋敛多少向均失实谓凡有荒民应加蠲减又司市之要自昔所难顷来此役不由才举并条其重赀许以价衒前人增估求侠后人加税请代如此轮回终何纪极兼复交关津要共相唇齿愚野未闲必加陵诳罪无大小横没赀载凡求试榖帛类非廉谨未解在事所以开容夫狱讼惟平画一在制虽恩家得罪必宜申宪鼎姓贻諐最合从网若罚典惟加贱下辟书必蠲世族惧非先王立理之本尚书列曹上应干象如闻命议所出先谘于都都既下意然后付郎谨写关行愚谓郎官尤宜推择宋运告终戎车屡驾寄名军牒动窃数等故非分充朝资奉殷积广越邦宰梁益郡邑参差调补实允事机且此徒宂杂罕遵王宪严加廉视随违弹斥一二年间可减大半上  

太祖陈政事唘【`崔祖思`】  

礼诰者人伦之襟冕帝王之枢柄自古开物成务必以教学为先世不习学民忘志义悖竞因斯而兴祸乱是焉而作故笃俗昌治莫先道教不得以夷祸革虑俭泰移业今无员之官空受禄力三载无考绩之効九年阙登黜之序国储以之虗匮民力为之凋散能否无章泾渭混流宜太庙之南引修文序司农以北广开武校台州列国限外之职问其所乐依方课习各尽其能月供僮干如先充给若有废堕遣还故郡殊经奇艺待以不次士修其业必有异等民识其利能无勉励  

其二  

汉文集上书囊以为殿帷身衣弋绨以韦带剑愼夫人衣不曵地惜中民十家之产不为露台刘备取帐钩铜铸钱以充国用魏武遣女皁帐婢十人东阿妇以绣衣赐死王景兴以折米见诮宋武节俭过人张妃房帷碧绡蚊帱三齐苮席五盏盘桃花米饭殷仲文劝令畜伎答云我不解声仲文曰但畜自解又答畏解故不畜厯观帝王未尝不以约素兴侈丽亡也伏惟陛下体唐成俭踵虞为朴寝殿则素木卑构膳器则陶瓢充御琼簪玉箸碎以为尘珍裘绣服焚之如草斯实风髙上代名偃下世矣然教信须孚氓染未革宜加甄明以速归厚详察朝士有柴车蓬馆髙以殊等雕墙华轮卑其称谓驰禽荒色长违清编嗜音酣酒守官不徙物识义方且惧且劝则调风变俗不俟终日  

其三  

天地无心赋气自均宁得诞秀往古而独寂寥一代将在知与不知用与不用耳夫有贤而不知知贤而不用用贤而不委委贤而不信此四者古今之通患也今诚重郭隗而招剧辛任鲍叔以求夷吾则天下之士不待召而自至矣  

求自効启【`王融`】  

臣闻春鹒秋蟀集候相悲露木风萤临年共恱夫惟动植且或有心况在生灵而能无感夫君道含弘臣术无隐翁归乃居中自见充国曰莫若老臣切慕前修故蹈轻节虽冐不媒之鄙式罄奉公之诚抑又唐尧在上不参二八管夷吾耻之臣亦耻之  

答武帝启【`梁萧子云`】  

殷荐朝飨乐以雅名理应正采五经圣人成教而汉来此制不全用经典约之所撰弥复浅杂臣前所易约十曲惟知牲牷既革宜改歌辞而犹承例不嫌流俗乖体既奉令旨始得发蒙臣夙本庸滞昭然忽朗谨依成旨悉改约制惟用五经为本其次尔雅周易尚书大戴礼即是经诗之流愚意亦取兼用臣又寻唐虞诸书殷颂周雅称美是一而复各述时事大梁革服偃武修文制礼作乐义髙三正而约撰歌辞惟浸称圣德之美了不序皇朝制作事雅颂前例于体为违伏以圣旨所定乐论锺律纬绪文思深微命世一出方悬日月不刋之典礼乐之教致治所成谨一二采缀各随事显义以明制作之美覃思累日今始克就谨以上呈  

上武帝古今书评启【`袁昻`】  

王右军书如谢家子弟纵复不端正者爽爽有一种风气王子敬书如河洛间少年虽有充恱而举体沓拖殊不可耐羊欣书如大家婢为夫人虽处其位而举止羞涩终不似眞徐淮南书如南岗士大夫徒好尚风范终不免寒乞阮研书如贵胄失品次丛悴不复排突英贤王仪同书如晋安帝非不处尊位而都无神明施肩吾书如新亭伧父一往见似扬州人共语便音态出陶隐居书如吴兴小儿形容虽未长成而骨体甚骏快殷钧书如髙丽使人抗浪甚有意气滋韵终乏精味袁崧书如深山道士见人便欲退缩萧子云书如上林春花逺近瞻望无处不发曹喜书如经纶道人言不可絶崔子玉书如危峯阻日孤松一枝有絶望之意师宜官书如鹏羽未息翩翩自逝韦诞书如龙威虎振剑拔弩张蔡邕书骨气洞达爽爽有神锺司徒书字十二种意外殊妙实亦多奇邯郸淳书应规入矩方圎乃成张伯英书如汉武帝爱道凭虚欲仙索靖书如飘风忽举鸷鸟乍飞梁鹄书如太祖忘寝观之丧目皇象书如歌声绕梁琴人舍徽卫恒书如挿花美女舞笑镜台孟光禄书如崩崖人见可畏李斯书世为冠盖不易施评张芝经竒锺繇特达逸少鼎能献之冠世四贤共类洪芳不灭羊眞孔草萧行范篆各一时絶妙右二十五人自古及今皆善能书奉勅遣臣评古今书臣既愚短岂敢輙量江海但圣旨委臣斟酌是非谨品字法如前伏愿照览谨启普通四年二月五日内侍中尚书令袁昂启勅旨具云如卿所许臣谓锺繇书意气宻丽若飞鸿戏海舞鹤逰天行间茂密实亦难过萧思话书走笔连绵字势屈强若龙跳天门虎卧鳯阁薄绍之书字势蹉跎如舞女低腰仙人啸树乃至挥毫振纸有疾闪飞动之势臣浅见无闻暗于明灭宁敢谬量山海以圣命自天不得斟酌过失是非如获汤炭  

与梁武帝论书启【`陶弘景`】  

乐毅论愚心近甚疑是摹而不敢轻言今旨以为非眞窃自信颇涉有悟箴赞过为沦弱许静素段遂蒙永给仰铭矜奬益无以喻如此书虽不在法例而致用理均兼复两玩先于都遇得飞白一卷云是逸少好迹臣不尝别见无以能辨惟觉势力惊絶谨以上呈于臣非用脱可充闾愿仍以奉上臣昔于马澄处见逸少正书目录一卷澄云右军劝进洛神赋诸书十余首皆作全体惟急就章二篇古法紧细近脱忆此语当时零落已不复存澄又云帖注出装者皆拟赉诸王及朝士臣近见三卷首帖亦谓已久分本不敢识此正复希于三卷中一二条更得预装之例耳天旨遂复顿给先卷下情益用悚息近初见卷题云二十三四已欣其多今者赐书第至二百七十惋讶无已天府如海非一缾所汲良用息心前后都已蒙见大小五卷于野拙之分实以过幸若非殊恩岂可觖望愚固本愽涉而不能精昔患无书可看乃愿作主书史晚爱隶法又羡典掌之人尝言人生数纪之内识解不能周流天壤惟充恣五欲实可愧耻每以为得作才鬼亦当胜于顽仙至今犹然使欲翻之自无射以后国政方殷山心歉黙不得复以虚闲尘触谨于此题事遂成烦黩伏愿圣慈昭录诚慊  

为卞彬谢修卞忠贞墓启【`任昉`】  

臣彬启伏见诏书并郑义泰宣勅修理臣亡髙祖晋故骠骑大将军建兴忠贞公壶坟茔臣门绪不昌天道所昧忠构身危孝积家祸名教同悲隐沦惆怅而年世贸迁孤裔沦寒遂使碑表芜灭丘树荒毁狐兔成穴童牧哀歌感慨自哀日月纒廹陛下弘宣教义非求効于方今壶余烈不冺固陈力于异世但加等之渥近阙于晋典樵苏之刑逺流于皇世臣亦何人敢谢斯幸不任悲荷之至谨奏启以闻谨启  

## 文章辨体彚选卷一百七十九

（明）贺复征 编  

○奏启二  

上东宫请讲学启【`唐张说`】  

臣某等启臣闻安国家定社稷者武功也经天地纬礼俗者文教也社稷定矣固宁辑于人和礼俗兴焉在刋正于儒范顺考古道率由旧章故周文王之为太子也崇礼不倦魏文帝之在春宫也好古无怠愽览史籍激扬令闻取髙前代垂名不朽伏维皇太子殿下英睿天纵圣敬日跻神筭密发雄威立断廓清氛祲用宁国家兆人由是归德六合所以推功主鬯青宫固本也分务紫极观政也副羣生之望作累圣之储殿下之于天下可谓不轻矣监国理人可谓至重矣莫不拭目而视清耳而听冀闻异政以禆圣道臣愚伏愿崇太学简明师重道尊儒以养天下之士今礼经残缺学校陵迟厯代经史率多纰缪实殿下阐扬之日刋定之秋伏愿愽采文士旌求硕学表正九经刋考三史则圣贤遗范粲然可观况殿下至性神聪留情国体幸以问安之暇应务之余引进文儒详观文典啇略前载讨论得失降温颜开谠议则政途理体日以增益继业承祧永垂德美臣等行业素轻艺能寡薄頋惭端士叨侍宫闱日夜祇惧无以匡辅区区微诚愿効尘露轻进刍荛望垂采择临启如失伏用兢惶谨启手令答曰经史脱误事资刋理自非通儒孰详大义侍读等升堂观奥能定阙文今司经崇文皆有旧籍敬承来教即令考序顷日以来未暇数对何尝少选而忘德音寻当聚进羣英冀闻余论仍令录留启本以代书绅  

陈问安启【`明杨士竒`】  

臣未奉召命不敢违例一人独进而有所愚见亦不敢黙而不言近日未尝朝谒及问安之礼如何臣之愚诚伏望殿下嘉隆此礼愈勤愈敬曾蒙令旨面谕臣云前日钦奉圣旨免朝臣退而思之固是天恩寛大之至然储君于事君父未有乆而不朝之理伏望殿下自已主张而必行之如奉圣旨免朝既退之后明日又往后日又往诚孝之心积久不已必然感格至于奉侍之际尤望和颜婉词以仰承天意臣伏惟至尊仁圣如天虽臣下有过常蒙寛贷爱之如初何况父子至亲恩爱尤重岂宜于奉事之礼少有未尽也昔文王所以称圣人者盖自为世子之时日勤于视膳问安之礼为之根本故礼经载之以为万世之法在礼又曰父母不恱起敬起孝此恱亲之要道也伏望殿下万万加意臣愚无任虔恳之至谨启  

正统十四年九月十六日启【`周叙`】  

南京翰林院侍讲学士臣周叙谨启为安邦谨始事臣幸生逢圣明不意国家近日有大不可忍言之事臣虽两年以来沾患脾疾医治少效不能有为自闻令谕日夜抚膺挥泪寝食不宁又无才力智能可以赴难复雠恨不即自殒絶谨竭愚忠有可上报朝廷之万一者不敢隐黙不言恭惟郕王殿下承圣母皇太后命为监国则天下事皆在于殿下一人之身也其所系重矣昔周公辅成王当承平之日今殿下辅皇太子殿下于有事之秋视周公之时又甚难矣虽曰日望圣驾早还以慰臣民之思然敌情叵测时月悠迈天下之大苍生之众易以摇惑殿下得不于此深谋熟虑之乎盖殿下于圣上亲则兄弟谊则君臣君父之雠不共戴天宜与群臣如越王之卧薪尝胆以报吴雠使智者献谋勇者効力必尽殱凶渠而后已为今之计先须愽选辨士卑词重币暂为君父屈谕以昔时通好恩待如此之厚今因奸臣误国兴兵构怨遂失南北之亲若能即返圣驾则结好和亲世世利頼不然则堂堂天朝疆域万里甲兵数百万众得不思汛扫沙漠以图报复哉必求其人可使者试察遣之庶或有济至若能返与否必当选将练兵慎固边疆防其再举恊力殱之俟上天悔祸宗社灵长休养生息训甲练兵分遣良将直捣巢穴系其酋长以伸万世之愤未为晚也愚昧之诚不能自已谨陈刍荛之言条列于后敬顺附舎人陈亮赍捧进呈伏乞赐览鉴臣犬马之诚幸甚计开八条一曰励刚明君上之徳贵于明而尤贵乎刚明则物无遁情刚则事不牵制全是二者乃克有济易曰刚徤书曰钦明古昔圣哲允励乎此故能驾驭英豪平治宇内前此奸臣蔽主之明制主之断故权移于下致兹祸败恭惟殿下睿质天赋至刚至明如断马顺之事中外震慑称颂伏乞益加奋励不懈初终幸甚二曰亲经史古今治理国家兴亡具载典籍读而知之可为鉴戒伏望殿下择近内庭可延问羣臣之所开合置书史其间选择学识纯正者与之讲论义理因可询访时政庶聪明日益治道有资三曰修军政方今切务莫逾选将练兵然思何以致之将必多推举亲召问以慰勉之而爵秩勿吝军士必设法召募时鼓动以来之而赏赍有加勤训练恤饥寒作之以气结之以恩庶可底成功宜日夕与左右大臣及诸老将计议精兵足食之要不惟临事有济抑且国威振扬四曰选贤才国家治乱系于人才贤否而人才难知自古所病亦必思求所以知之之道夫君子难进易退小人易进难退二者混淆治道衰矣厥今人才布满有位其贤否则不可不察数年以来权奸专政小人蒙耻冐进相帅成风其间卓然守冰霜之操者仅保少祸而已自今以往宜愼选举以求之严考察以别之峻拔擢以激劝之庶旧习渐更且吏部正官及诸司属职实庶官之本其素贤者留之不堪者选调之令在廷羣臣连章合词推举学识才行优最者分任本部俾之讲求用人之要专其责委斯贤才可得治理有望五曰安民心夫民心向背国之存亡攸系不可不思所以安之今边事方兴用军供馈皆资民力缓之不能集事急之必生变故处之可谓难矣茍不固结其心惟刑驱势廹以用之讵可经久哉若得人居守令长民之职则处置适宜徭役有要民心服从无施不可伏乞令左右大臣计议选择贤才必任守令庶事妥民安六曰广言路在昔尧舜大圣询于刍尧好问察迩故治底无为人乐熈皥诚以一人之知见有限天下之事变无穷能集众善则举措克当故也厯代君臣听言则治讳言则乱史籍可鉴前此内臣王振肆权擅政拒絶人言杀害忠良中外屏息不敢出口兹遇殿下受监国重寄系宗社生灵之托当明日逹聪之时臣若不言死有余辜伏乞再申教令许人人建白不拘忌讳惟裁择可否施行幸甚七曰谨微渐易曰履霜坚氷至言事当愼之于早也臣自永乐以来叨职班行伏见太宗仁宗宣帝列圣临御之时早朝大班既退即于门上说事各衙门官轮流向前惟君臣相与啇确政务罄尽所言人怀畏惮而事机不泄成密勿庙堂之美自正统以来王振擅权独□在傍于是辅弼大臣及近侍官贠不得召对或有召对亦不敢详尽故今日之祸皆由不得轮流向前说事所致恭惟殿下监国即同亲政宜复旧章凡各衙门官务令各向前说事止与敷对者相知他人皆不能预闻庶得吐露肝胆陈布嘉谟殿下亦须秘重毋或宣露所议奉皇太后于文华殿埀帘或隔一日令甫辅弼大臣随殿下于帘前奏决大事毋拘时刻条例以权一时之宜庶国是有归中外有頼八曰修庶政天下一统万机日臻孰非当理但事有重轻势有缓急况今弊政之余尤难为功得不思其紧切者施之哉如选任大臣以端治本严眀赏罚以耸观听崇奬御史以振纪纲革罢监军以专委寄讲求屯种以省馈饷辑睦亲籓以厚宗支旌表忠节以作士气限禁僧道以来召募革去罚赎以澄贪浊禁抑权贵中盐以通啇贾招降各处冦盗以安反侧修理水陆道路以便驿运整搠腹里紧要城池军马以备不虞似此尚多宜令议政大臣逐一详审条例施行则内修外攘雠耻可复邦国奠安  

## 文章辨体彚选卷一百八十

（明）贺复征 编  

○奏启三  

谢敕赉水犀如意启【`梁昭明太子萧统`】  

臣统启应敕左右伯佛掌奉宣勅旨垂赉水犀如意一柄式是道义所须白玉照彩方斯非贵珊瑚挺质匹此未珍雕剞既成光被庸薄如蒙汉帝之簮似获赵尧之印谨仰承威神陈诸讲席方使欢喜罗汉怀弃钵之嗟玉式硕儒忻骊驹之辨熊餙寳刀子桓恧其大赉牦牛轻拂张敞惭其旧仪殊恩待降伏深荷跃不任下情谨启事以闻谨启  

谢东宫赐宅启【`庾肩吾`】  

肩吾居异道南才非巷北流寓建春之外寄息灵台之下岂望地无湫隘里号乘轩巷转幡旗门容幰盖况乃交垂五栁若元亮之居夹植双槐似安仁之县却瞻锺阜前枕洛桥池通四舍之流牕映东邻之枣来归髙里翻成待封之门夜坐书台非复通灯之壁才下应王礼加温阮官成名立无事非恩  

谢东宫赉园启【`张缵`】  

性爱山泉颇乐闲矌虽复伏膺尧门情存魏阙至于一丘一壑自谓出处无辨常愿卜居幽僻屏避諠尘傍山临流面郊负郭依林结宇憇桃李之夏阴对径开轩采橘柚之秋实而王畿陆海亩号一金泾渭土膏豪杰所竞徙居好畤必待使越之装别馆河阳亦资牧荆之富此园左带平湖修陂千顷右临长薄清潭百仞前逼逸陌朝夕爽垲后望锺阜表里烟霞毎剩春迎夏华卉竞发背秋向冬云物澄霁归瞰户牖不异登临升降阶墀已穷厯覧舟楫所届累日不能究其源鱼鸟之丰山泽不能喻其美  

安成王让录尚书表后启【`陈徐陵`】  

臣闻间平就国乃盛汉之常仪郕霍无官实宗周之明典何则皇季之重非待厯阶王爵之隆自髙群辟况臣戢翼要荒亟离寒暑进惭赵胜能定楚后退匪齐文驰免秦厄固以内切皇心外贻家耻甘输重饵降礼单于迾城十五如诸和璧市乡三十聊同寳剑武夫力而获诸原微臣还而反诸敌瞻言马骏着陇右之功追念曹彰克乌桓之虏前王子弟若此勲庸偏其反而岂可胜愧  

谢明皇帝赐丝布等启【`北周庾信`】  

臣某启奉勅垂赐杂色丝布绵绢等三十段银钱二百文某比年以来殊有阙乏白社之内拂草看氷灵台之中吹尘视甑怼妻狠妾既嗟且憎瘠子羸孙虚恭实怨王人忽降大赉先临天帝赐年无踰此乐仙童赠药未均斯喜张袖而舞玄鹤欲来抚节而歌行云几断所谓舟檝无岸海若为之反风荠麦将枯山灵为之出雨况复全抽素茧云板疑倾并落青鳬银山或动是知青牛道士更延将尽之命白鹿眞人能生已枯之骨虽复抜山超海负德未胜垂露悬针书恩不尽蓬莱谢恩之雀白玉四环汉水报德之蛇明珠一寸某之观此宁无愧心直以物受其生于天不谢谨启  

## 文章辨体彚选卷一百八十一

（明）贺复征 编  

○奏笺一  

刘勰曰笺者表也表识其情也原笺记之为式既上窥乎表亦下睨乎书使敬而不摄简而无傲清美以惠其才彪蔚以文其响徐师曾曰笺亦作笺古者君臣同书至东汉始用笺记公府奏记郡将奏笺若班固之说广平黄香之奏江夏所称郡将奏笺者也是太子诸王大臣皆得称笺后世专以上皇后太子于是天子称奏皇后太子称笺而其它不得用矣其词有散文有四六今制奏事太子诸王称启而庆贺皇后太子仍并称笺云  

与魏文帝笺【`魏繁钦`】  

正月八日壬寅领主簿钦死罪死罪近屡奉笺不足自宣顷诸鼓吹广求异妓时都尉薛访车子年始十四能喉啭引声与笳同音白上呈见果如其言即日故共观试乃知天壤之所生诚有自然之妙物也濳气内转哀声外激大不抗越细不幽散声悲旧笳曲美常均及与黄门鼔吹温胡迭唱迭和喉所发音无不响应曲折沈浮寻变入节自初呈试中间二旬胡欲傲其所不知尚之以一曲巧竭意匮既已不能而此孺子遗声抑扬不可胜穷优游变化余弄未尽暨其清激悲吟杂以怨慕咏北狄之遐征奏胡马之长思凄入肝脾哀感顽艳是时日在西隅凉风拂袵背山临溪流泉东逝同坐仰叹观者俯听莫不泫泣陨涕悲怀慷慨自左■〈马真〉史炳謇姐名倡能识以来耳目所见佥曰诡异未之闻也窃惟圣体兼爱好竒是以因笺先白委曲伏想御闻必合余欢冀事速讫旋侍光尘寓日阶庭与听斯调宴喜之乐盖亦无量钦死罪死罪  

答魏太子笺【`吴质`】  

三月八日庚寅臣质言奉读手命追亡虑存恩哀之隆形于文墨日月冉冉岁不我与昔侍左右厕坐众贤出有微行之游入有管弦之欢置酒乐饮赋诗称寿自谓可始终相保并骋材力效节明主何意数年之间死丧略尽臣独何德以堪久长陈徐刘应才学所著诚如来命惜其不遂可为痛切凡此数子于雍容侍从实其人也若乃边境有虞羣下鼎沸军书辐至羽檄交驰于彼诸贤非其任也往者孝武之世文章为盛若东方翔枚皋之徒不能持论既阮陈之俦也其惟严助寿王与闻政事然皆不愼其身善谋于国卒以败亾臣窃耻之至于司马长卿称疾避事以著书为务则徐生庶几焉而今各逝已为异物矣后来君子实可畏也伏惟所天优游典籍之场休息篇章之圃发言抗论穷理尽微摛藻下笔鸾鳯之文奋矣虽年齐萧王才实百之此众议所以归髙逺近所以同声也然年岁若堕今质已四十二矣白发生鬓所虑日深质不复若平生之时也但欲保身勅行不蹈有过之地以为知已之累耳游宴之欢难可再遇盛年一过实不可追臣幸得下愚之才値风云之会时迈齿耋犹欲触胸奋首展其割裂之用也不胜慺慺以来命备悉故略陈至情质死罪死罪  

在元城与魏太子笺【`吴质`】  

臣质言前蒙延纳侍宴终日曜灵匿景继以华灯虽虞卿适赵平原入秦受赠千金浮觞旬日无以过也小器易盈先取沈顿醒寤之后不识所言即以五日到官初至承前未知深浅然观地形察土宜西带恒山连冈平代北邻栢人乃髙帝之所忌也重以泜水渐渍疆宇喟然叹息思淮阴之奇谲亮成安之失策南望邯郸想廉蔺之风东接巨鹿存李齐之流都人士女服习礼教皆怀慷慨之节包左车之计而质闇弱无以莅之若乃迈德种恩树之风声使农夫逸豫于疆畔女工吟咏于机杼固非质之能也至于奉遵科教班扬明令下无威福之吏邑无豪侠之桀赋事行刑资于故实抑亦懔懔有庶几之心往者严助释承明之欢受会稽之位寿王去侍从之娱统东郡之任其后皆克复旧职追寻前轨今独不然不亦异乎张敞在外自谓无奇陈咸愤积思入京城彼岂虚谈夸论诳曜世俗哉斯实薄郡守之荣愿左右之勤也古今一揆先后不贸焉知来者之不如今聊以当觐不敢多云质死罪死罪  

答临淄侯笺【`杨修`】  

修死罪不侍数日若弥年载岂繇爱顾之隆使系仰之情深耶损辱嘉命蔚矣其文诵读反复虽风雅颂不复过此若仲宣之擅汉表陈氏之跨冀域徐刘之显青豫应王之发魏国斯皆然矣至于修者听采风声仰德不暇目周章于省览何遑髙视哉伏惟君侯少长贵盛体发旦之资有圣善之教逺近观者徒谓能宣昭懿德光赞大业而已不复谓能兼览传记留思文章今乃舍王超陈度越数子矣观者骇视而拭目听者倾首而竦耳非夫体通性逹受之自然其孰能至于此乎又尝亲见执事握牍持笔有所造作若成诵在心借书于手曾不斯须少留思虑仲尼日月无得踰焉修之仰望殆如此矣是以对鹖而辞作暑赋弥日而不献见西施之容归憎其貎者也伏想执事不知其然猥受顾锡教使刋定春秋之成莫能损益吕氏淮南字直千金弟子箝口市人拱手者贤圣卓荦固所以殊絶凡庸也今之赋颂古诗之流不更孔公风雅无别耳修家子云老不晓事强着一书悔其少作若比仲山周旦之畴为皆有諐耶君侯忘圣贤之显迹述鄙宗之过言窃以为未之思也若乃不忘经国之大美流千载之英声铭功景钟书名竹帛斯自雅量素所蓄也岂与文章相妨害哉輙受所惠窃备蒙瞍诵咏而已敢望惠施以忝庄氏季绪璅璅何足以云反答造次不能宣备修死罪死罪  

答东阿王笺【`陈琳`】  

琳死罪死罪昨加恩辱命并示龟赋披览粲然君侯体髙世之才秉青蓱干将之器拂钟无声应机立断此乃天然异禀非鑚仰者所庶几也音义既逺清辞妙句焱絶焕炳譬犹飞兎流星超山越海龙骥所不敢追况于驽马何得齐足夫听白雪之音观绿水之节然后东野巴人虽鄙益着载欢载笑欲罢不能谨韫椟玩耽以为吟诵琳死罪死罪  

谏齐王奋笺  

帝王之尊与天同位是以家天下臣父兄四海之内皆为臣妾仇雠有善不得不举亲戚有恶不得不诛所以承天理物先国后身盖圣人立制百代不易之道也昔汉初兴多王子弟至于太强輙为不轨上则几危社稷下则骨肉相残其后惩戒以为大讳自光武以来诸王有制惟得自娱于宫内不得临民干与政事其与交通皆有重禁遂以全安各保福祚此则前世得失之验也近袁绍刘表各有国土土地非狭人众非弱以适庶不分遂灭其宗祀此乃天下愚智所共嗟痛大行皇帝览古戒今防芽遏萌虑于千载是以寝疾之日分遣诸王各早就国诏策殷勤科禁严峻其所戒勅无所不至诚欲上安宗庙下全诸王使百世相承无凶国害家之悔也大王宜上推太伯顺父之志中念河间献王东海王强恭敬之节下当存抑骄恣荒乱以为警戒而闻顷至武昌以来多违诏勅不拘制度擅废诸将兵治护宫室又左右当从有罪过者当以表闻公付有司而擅私杀事不明白大司马吕岱亲受先帝诏勅辅导大王既不承用其言令怀忧怖华锜先帝近臣忠良正直其所陈导当纳用之而闻怒锜有收縳之语又中书扬雄亲受诏勅所当恭肃云正自不听禁当如我何闻此之日大小惊怪莫不寒心里语曰明镜所以照形古事所以知今大王宜深以鲁王为戒改易其行战战兢兢尽敬朝廷如此则无求不得若弃忘先帝法教怀轻慢之心臣下宁负大王不敢负先帝遗诏宁为大王所怨疾岂敢忘先帝之威而令诏令不行于籓臣耶此古今正义大王所照知也夫福来有由祸生有渐渐生不忧将不可悔向使鲁王早纳忠直之言怀惊惧之虑享祚无穷岂有灭亾之祸哉夫良药苦口惟疾者能甘之忠言逆耳惟逹者能受之今者恪等慺慺欲为大王除危殆于萌芽广福庆之基原是以不自知言至愿蒙三思  

为郑冲劝晋王笺【`晋阮籍`】  

冲等死罪伏见嘉命显至窃闻明公固让冲等眷眷实有愚心以为圣王作制百代同风褒德赏功有自来矣昔伊尹有莘氏之媵臣耳一佐成汤遂荷阿衡之号周公藉已成之势据既安之业光宅曲阜奄有龟蒙吕尚蟠溪之渔者一朝指麾乃封营丘自是以来功薄而赏厚者不可胜数然贤哲之士犹以为美谈况自先相国以来世有明德翼辅魏室以绥天下朝无阙政人无谤言前者明公西征灵州北临沙漠榆中以西望风震服羗戎东驰回首内向东诛叛逆全军独克擒■〈门外盒内〉闾之将斩轻锐之卒以万万计威加南海名摄三越宇宙康宁苛慝不作是以殊俗畏威东夷献舞故圣上览乃昔以来礼典旧章开国光宅显兹太原明公宜承圣旨受兹介福允当天人元功盛勲光光如彼国土嘉祚巍巍如此内外恊同靡諐靡违繇斯征伐则可朝服济江扫除吴会西塞江源望祀岷山回戈弭节以麾天下逺无不服迩无不肃大魏之德光于唐虞明公盛勲超于桓文然后临沧洲而谢支伯登箕山以揖许由岂不盛乎至公至平谁与为邻何必勤勤小让也哉冲等不通大体敢以陈闻  

致齐王冏笺【`挚虞`】  

间于张华没后入中书省得华先帝时答诏本草先帝问华可以辅政持重付以后事者华答明德至亲莫如先王宜留以为社稷之鎭其忠良之谋款诚之言信于幽冥没而后彰与茍且随时者不可同世而论也议者有责华以愍怀太子之事不抗节廷诤当此之时諌者必得违命之死先圣之教死而无益者不以责人故晏婴齐之正卿不死崔杼之难季札吴之忠臣不争逆顺之理理尽而无所施者固圣教之所不责也  

上齐王冏笺【`王豹`】  

豹闻王臣謇謇匪躬之故将以安主定时保存社稷者也是以为人臣而欺其君者刑罚不足以为诛为人主而逆其谏者灵厉不足以为谥伏惟明公虚心下士开怀纳善款诚以着而逆耳之言未入于听豹伏思晋政渐缺始自元康以来宰相在位未有一人获终乃事埶使然未为輙有不善也今公克平祸乱安国定家故复因前倾败之法寻中间覆车之轨欲冀长存非所敢闻今河间树根于关右成都盘桓于旧魏新野大封于江汉三面贵王各以方刚强盛并兴戎马处险害之地且明公兴义讨逆功盖天下圣德光茂名震当世今以难赏之功挟震主之威独据京都专执大权进则亢龙有悔退则蒺藜生庭冀此求安未知其福敢以浅见陈写余情昔武王伐纣封建诸侯为二伯自陜以东周公主之自陜以西召公主之及至其末霸国之世不过数州之地四海强兵不敢入窥九鼎所以然者天下习于所奉故也今诚能尊用周法以成都为北州伯统河北之王侯明公为南州伯以摄南土之官长各因本职出居其方树德于外尽忠于内岁终率所领而贡于朝简良才命贤儁以为天子百官则四海长宁万国幸甚明公之德当与周召同其至美危败路塞社稷可保愿明公思髙祖纳娄敬之策悟张良履足之谋逺临深之危保泰山之安若合圣思宛许可都也  

至洛与成都王笺【`陆机`】  

王室多故祸难荐有羊玄之乘宠凶竖专记朝政奸臣贼子是为比周皇甫啇同恶相求共为乱阶至令天子飘飖甚于赘旒伏惟明公匡济之举义命方宣元戎既启风威电赫机以驽暗文武寡施猥蒙横授委任外捆輙承严教董率诸军惟力是视  

辞鼓盖笺【`王导`】  

昔魏武达政之主也荀文若功臣之最也封不过亭侯仓舒爱子之宠赠不过别部司马以此格万物得不局迹乎今者临郡不问贤愚豪贱皆加重号輙有鼓盖动见相凖时有不得者或为耻辱天官混杂朝望颓毁导忝荷重任不能崇峻山海而开导乱源饕窃名位取紊彝典谨送鼓盖加崇之物请从导始庶令雅俗区别羣望无惑  

与会稽王笺【`王羲之`】  

古人耻其君不为尧舜北面之道岂不愿尊其所事比隆往代况遇千载一时之运顾智力屈于当年何得不权轻重而处之也今虽有可欣之会内求诸已而所忧乃重于所欣传云自非圣人外宁必有内忧今外不宁内忧以深古之弘大业者或不谋于众倾国以济一时事功者亦往往而有之诚独运之明足以迈众蹔劳之弊终获永逸者可也求之于今可得拟议乎夫庙筭决胜必宜审量彼我万全而后动功就之日便当因其众而即其实今功未可期而遗黎殱尽万不余一且千里馈粮自古为难况今转运供继西输许洛北入黄河虽秦政之弊未至于此而卜室之忧便以交至今运无还期征求日重以区区吴越经纬天下十分之九不亡何待而不度德量力不弊不已此封内所痛心叹悼而莫敢吐诚往者不可谏来者犹可追愿殿下更埀三思解而更张令殷浩荀羡还据合肥广陵许昌谯郡梁彭城诸军皆还保淮为不可胜之基须根立势举谋之未晚此实当今策之上者若不行此社稷之忧可计日而待安危之机易于反掌考之虚实着于目前愿运独断之明定之于一朝也地浅而言深岂不知其未易然古人处闾阎行阵之间尚或于时谋国评裁者不以为讥况厕大臣末行岂可黙而不言哉存亾所系决在行之不可复持疑后机不定之于此后欲悔之亦无及也殿下德冠宇内以公室辅朝政最可直道行之致隆当年而未允物望受殊遇者所以寤寐长叹实为殿下惜之国家之虑深矣常恐伍员之忧不独在昔麋鹿之游将不止林薮而已愿殿下蹔废虑逺之怀以救倒悬之急可谓以亾为存转祸为福则宗庙之庆四海有頼矣  

与会稽王笺【`范弘之`】  

下官轻微寒士谬得厕在爼豆实惧辱累清流惟尘圣世窃以人君居庙堂之上智周四海之外者非徒聪明内照亦頼羣言之助也是以舜之佐尧以启辟为首咎繇谟禹以侃侃为先故下无隐情之责上收神明之功敢縁斯义志在输诚尝以谢石黩累应被清澄殷浩忠贞宜蒙褒显是以不量轻弱先众言之而恶直丑正其徒实繁虽仰恃圣主钦明之度俯頼明公爱物之隆而友至之患实有无頼下官与石本无怨忌生不相识事无相干正以国体宜明不应稍计强弱与浩年时邈絶世不相及无复藉闻故老语其遗事耳于下官之身有何痛痒而当为之犯时干主邪每观载籍志士仁人有发中心任直道而行者有怀知阳愚负情曲从者所用虽异而并传后世故比干处三仁之中箕子为名贤之首后人用舍参差不同各信所见率应而至或荣名显赫或祸败系踵此皆不量时趣以身尝祸虽有硁硁之称而非大雅之致此亦下官所不为也世人乃云下官正直能犯艰难斯谈实过下官知主上圣明明公虚已思求格言必不使尽忠之臣屈于邪枉之门也是以听献愚诚布之执事岂与昔人拟其轻重邪亦以臣之事君惟思尽忠而已不应复计利钝事不允心则谠言悟主义感于情则陈辞靡悔若怀情藏意蕴而不言此乃古人所以得罪于明君明君所以致法于羣下者也桓温事迹布在天朝逆顺之情暴之四海在三者臣子情岂或异凡厥黔首谁独无心举朝嘿嘿未有唱言者是以顿笔按气不敢多云桓温于亾祖虽其意难测求之于事止免黜耳非有至怨也亾父昔为温吏推之情礼义兼它人所以每怀愤发痛若身首者明公有以寻之王珣以下官议殷浩谥不宜暴扬桓温之恶珣感其提拔之恩怀其入幕之遇托以废黜昬闇建立圣明自谓此事足以明其忠贞之节明公试复以一事观之昔周公居摄道致升平礼乐刑政皆自已出以德言之周公大圣以年言之成王幼弱犹复据避君位复子明辟汉之霍光大勲赫然孝宣年未二十亦反万机故能君臣俱隆道迈千岁若温忠为社稷诚存夲朝便当仰遵二公式是令矩何不奉还万机退守藩屏方提勒公王匡总朝廷岂为先帝幼弱未可亲政邪将德桓温不能听政邪又逼胁袁宏使作九锡备物光赫其文具存朝廷畏怖莫不景从惟谢安王坦之以死守之故得稽留耳会上天降怒奸恶自亾社稷危而复安灵命坠而复构晋自中兴以来号令威权多出强臣中宗肃祖敛袵于王敦先皇爱屈于桓氏今主上亲览万机明公光讃百揆政出王室人无异望复不于今大明国典作制百代不审复欲待谁先王统物必明其典诰贻厥孙谋故令问休嘉千岁承风愿明公逺览殷周近察汉魏虑其所以危求其所以安如此而已  

荐唐■〈弢，去弓〉笺【`庾阐`】  

盖桂林生于五岭杞梓出于南荆夫以卉木之盛犹中在方志况千里之朝怀其良彦而使人滞于常流莫登于龙津者乎郡公曹史泉陵唐■〈弢，去弓〉永延履敏素和而有政立身持操行着一邦若得骖轨鸾衡服襄骏足则机石之良选可以对扬万里者也  

与庐陵王义眞笺【`宋谢灵运`】  

会境既丰山水是以江左嘉遯并多居之但季世慕荣幽栖者寡或复才为时求弗获从志至若王弘之拂衣归耕踰厯三纪孔淳之隐豹穷岫自始迄今阮万龄辞事就闲纂戎先业浙河之外栖迟山泽如斯而已既逺同羲唐亦激贪厉竞殿下爱素好古常若布衣毎意昔闻虚想岩穴若遗一介有以相存眞可谓千载盛美也  

百辟劝进今上笺【`梁任昉`】  

近以朝命藴策冐奏丹诚奉被还命未蒙虚受搢绅颙颙深所未达盖闻受金于府通人之弘致髙蹈海隅匹夫之小节是以履乘石而周公不以为疑增玉璜而太公不以为让况世哲继轨先德在民经纶草昩叹深微管加以朱方之役荆河是依班师振旅大造王室虽累茧救宋重胝存楚以今观古曾何足云而惑甚盗钟功疑不赏皇天后土不胜其酷是以玉马骏奔表微子之去金版出地告龙逢之怨明公据鞍辍哭厉三军之志独居掩涕激义士之心故能使海若登祇罄图效祉山戎孤竹束马景从伐罪吊民一匡静乱匪叨天功实勤濡足且明公本自诸生取乐名教道风素论坐鎭雅俗不习孙吴遘兹神武驱尽诛之氓济必封之俗龟玊不毁谁之功欤独为君子将使伊周何地某等不达通变实有愚诚不任悾欵悉心重谒伏愿时膺典册式副民望  

## 文章辨体彚选卷一百八十二

（明）贺复征 编  

○奏笺二  

与赵王伦荐戴渊笺【`晋陆机`】  

盖闻繁弱登御然后髙墉之功显孤竹在肆然后降神之曲成是以髙世之王必假逺迩之器藴匮之才思托大音之和伏见处士广陵戴若思年三十清冲履道德量允塞思理足以研幽才鉴足以辩物安穷乐志无风尘之慕砥节立行有井渫之洁诚东南之遗寳宰相之竒璞也若得托迹康衢则能结轨骥騄曜质廊庙必能垂光玙璠矣惟明公垂神采察不使忠允之言以人而废  

拜中军记室辞随王笺【`齐谢朓`】  

故吏文学谢脁死罪死罪即日被尚书召以朓补中军新安王记室参军朓闻潢污之水愿朝宗而每竭驽蹇之乘希沃若而中疲何则皋壤揺落对之惆怅岐路西东或以呜唈况乃服义徒拥归志莫从邈若堕雨翩以秋蔕朓实庸流行能无算属天地休明山川受纳褒采一介抽扬小善故舍耒场圃奉笔兎园东乱三江西浮七泽契阔戎■〈施，冉代也〉从容燕语长裾日曵后乘载脂荣立府庭恩加颜色沭发晞阳未测涯涘抚臆论报早誓肌骨不寤沧溟未运波臣自荡渤澥方春旅翮先谢清切藩房寂寥旧荜轻舟反溯吊影独留白云在天龙门不见去徳滋永思德滋深唯待清江可望候归艎于春渚朱邸方开效蓬心于秋实如其簮履或存袵席无改虽复身填沟壑犹望妻子知归揽涕告辞悲来横集不任犬马之诚  

受徽号贺皇太子笺【`唐柳宗元`】  

宗元惶恐言伏奉六月七日制元和圣文神武法天应道皇帝光受徽号率土臣子欢忭无涯伏惟皇太子殿下丽正居中辅成昌运消伏沴孽赞扬辉光鸿名允升大庆周洽表文武之经纬着天道之运行瑞景照临示重轮之发耀恩波下济见少海之增澜宗元忝守遐方获闻盛礼踊跃之至倍万恒情谨附笺贺宗元惶恐死罪死罪  

代人贺皇太子正位笺【`宋汪藻`】  

伏审显膺寳册升位春宫临轩行旷古之仪见庙宗承祧之重恭维皇太子殿下分辉寳绪毓粹璇源挺天人岐嶷之资禀神圣狥齐之教当周室本支之盛独冠百男宜汉家羽翼之成无烦四皓前星外炳洊震中潜某幸列宗枝喜隆邦本河润九里方率族以依仁月有重轮愿登歌而荐祉  

封建亲王贺东宫笺【`明髙启`】  

监国抚军乆系兆民之望建邦作辅大颁同姓之封隆典式修舆情均庆恭惟皇太子殿下地居震长道合干刚孝奉两宫每问安于晓寝友怀诸弟共讲学于春坊既膺主鬯之崇复举分茅之盛本支茂衍宗社奠安某等忝预台司敢伸贺悃河如带山如砺永存万世之传日重光月重轮敬上千秋之祝  

奉迎皇太后笺【`毛纪`】  

皇帝御名兹者钦承先帝遗诏已于正德十六年四月二十二日嗣位敬惟圣母殿下逺在藩邸特奉笺迎请者伏以大统既承义贵致专于主鬯至情攸系恩当兼尽于慈闱爰展孝怀庸伸至养恭惟殿下锺祥茂族嫓美先王巽顺内全坤柔外恊鸡鸣有儆戒之益螽斯无妬忌之嫌性每笃于仁慈化素彰于俭约仰惟圣德诞育眇躬抚视提携爱有加于襁褓起居出入教必守于箴规属縁伦序之宜入嗣基图之重恭承九庙日理万机虽允慰乎众心实仰承于内训顾瞻左右奈省问之音踈徙倚晨昏眷睽违之地逺劬劳罔报恋慕弥深特遣近臣往迎旧邸浮江龙棹快风力之轻安爱日鳯庭仰容光于咫尺共享升平之福永延寿考之休无任恳悃瞻望之至  

## 文章辨体彚选卷一百八十三

（明）贺复征 编  

○奏掲  

请册立密掲【`明王锡爵`】  

臣惟人臣建言当奉扬君美而不可自以为名当图济国事而不可自以为功故周书有云尔有嘉谋嘉猷则入告尔后于内尔乃顺之于外臣虽不敏久服斯言窃观方今国家之事莫大于建储而皇上之美莫美于揽权独断乃前者册典垂行而輙为小臣激聒改迟君有美而弗扬事欲成而反败此羣臣之负皇上莫可追悔已幸而皇上亲发大信定以万厯二十一年举行且戒群臣不得激聒再改于是羣嚣寂然奉之如金石之坚劵契之信而及兹春令届期竟未有先发一言者盖皆知成命之在上有所恃而无虞又皆知覆辙之在前有所惩而不敢耳顾臣惟储宫谓之春宫其礼属之春官其寮系之春坊而其举行之典又必在于春月即今上元节过交春半月有余皇上宫中片纸迟速虽可以自裁而至于诸司造办器物定卜日期则必在一两月之前预先传谕料理方保临期无误皇上万一机务殷繁检点未暇以致稽延日期过此春令则外廷之臣必曰昔以激聒而改迟今以何名而又缓是非蠭起道路喧哗臣等虽有百口不能为皇上压矣臣新从外来相见该部该科诸臣首问及此欲再援成命以请臣应之曰知命已成何必再请此臣入朝第一苦心一面对众将顺以防窥伺之口又一面自行密请以实涣汗之言盖以积受恩至深至重但欲早明我皇上青天白日心事以少效犬马报主之诚而不欲使外庭知其言出于臣以复蹈要功市名之辙故此疏手自誊写不托吏胥旋即封闭不示同官皇上一览之后乞即趂此时人未有请之先从中降谕决在春月举行使盛美皆归之独断而天功无与于人谋则臣见哓哓之徒皆咋舌媿死而臣一生遇主万里归朝亦可少施颜面于班行矣臣临疏不胜惓惓爱主之切缘系手书字画潦草伏乞圣恩寛宥  

其二  

今日伏蒙圣恩特降御笔谕元辅卿公清正直朕素所倚頼今冲寒驰驱疾趋来京忠勤可嘉朕心欣慰欲出与卿一见昨者连日侍奉圣母稍觉劳倦今早览卿密奏掲帖悉见卿忠君为国之诚朕虽去岁有旨今春行册立之典且朕读皇明祖训内一条立嫡不立庶之训况今皇后年稚尚少倘后有出册东宫乎封王乎欲封王是背违祖训欲册东宫是二东宫也故朕迟疑未决既卿奏来朕令欲将三皇子俱暂一并封王少待数年皇后无出再行册立庶上不违祖训下于事体两便卿可与朕作一谕旨来行钦此该文书官李文辅恭捧到臣私寓臣焚香叩头伏读一过不觉感激涕零窃念臣以私情乆稽严召今虽冲寒疾趋而来然前此违慢之罪已万万不能自赎荷蒙我皇上至仁至慈如天如地不惟不加厌弃重以恩赐骈蕃慰劳兼至皇上眞臣之父母也父母之于子既拊膺其疴痒疾痛则子之事父母岂得不委曲为之承颜顺志而敢复顾外庭之口吻复沽自已之名誉乎苐事理有至当不易之论人心有不言同然之公如有一时之权宜未能传之万世而无弊一人之裁断未能恊之舆论而无疑则臣之心终有未安者即如圣谕中所称中宫尚少倘后有出恐于祖训有碍要将三皇子一并封王少待后日再处以情以理言之似乎无不可行者顾臣窃惟自舌国家虽立嫡不立庶之说实说嫡庶并生有子以防搀越伦序致起争端今皇上嫡子尚未生而庶子年已至十二龄向未有待嫡之意乃自今日发之使臣等何以造次奉行抑臣又惟皇上所虑不过为中宫耳而此事甚有成说甚为易处昔汉明帝取宫人贾氏所生之子命马皇后养之为子唐玄宗取杨良瑗之子命王皇后养之为子宋眞宗刘皇后取李宸妃之子为子旋皆正位储宫而三宫妃压于嫡母之下未尝加进位号今日事体正与此同与其旷日持久以待将来未定之天数孰若酌古凖今以成目下两全之盛美臣之愚见以为必如此行万妥万当且皇长子既以中宫为母即系正嫡所生之母亦自不必加封上则使中宫安心抚养不必以子非已出为嫌下则使皇贵妃不失尊重不必以母従子贵为嫌而四方闻之又加仰服皇上善处母子嫡庶之间欢呼祝颂将垂之史册而有光矣臣谨依阁中故事遵谕票拟之外更拟传帖一道以凭圣明采择施行尚望皇上三思臣言毕竟俯従庶可以曲全恩义镇服人心耳至于并封一说縦万不得已必欲权行亦必须于谕旨中明白说定立嫡立长的于何时将来断无改移之意则臣庶乎可以担当臣不胜惶悚廹切词不尽诚所有原奉手札除珍藏外  

其三  

昨臣认罪疏下奉圣旨昨卿恳请召对具悉忠恳朕非不従卿言因见大小诸臣纷纷疑讪不知是何人主使意欲何为朕为人君耻为臣下挟制谤祖蔑训国体何在以此未欲见卿今卿又有此奏若自认错置朕何地朕正为卿含忍欲啇量别处之策不可党众激恼以辜朕意既是如此俱不必封少俟二三年中宫无出再行册立钦此臣连日正在藉藁杜门间该同官臣等备录前旨示臣臣仓皇伏读既仰见皇上为臣而含忍臣不胜感荷又复见皇上为诸臣而责备于臣不胜惊悚顾惟主使要挟人臣之大罪也然主使一人则附和之者多不过数人未有满朝执议道路流言而皆受人主使者也凡人有势可慿方能挟制未有人臣劘主处不顺之势而可用以挟制者也且臣闻蛇雀异类尚知感恩草木无情犹能向日未有禀血气心知之性受殊隆特达之恩居禁廷帷幄之间叨肺腑腹心之托乃不与皇上一心而与众人主使挟制之徒为党者也臣有此不肖之心天日鉴之雷霆击之独念天子置辅弼之臣职在持众美而效之君扬休命而布之下昔孔子得门人子路尚能使恶声不入于耳而臣愚顾反以身之恶声波及于君兴言至此涕汗文流以此急于自认差错使皇上之误皆归于臣盖实欲借此服众而非党众意在除恼而非激恼非皇上谁怜臣者至于并封之谕臣所以不敢与羣臣辨而直引为已过亦自有说盖连日翻阅祖训委无皇储待嫡之条且累朝二百年来従无长子封王之例礼官所执委难通融止有穆庙在世宗朝曾封为王然封王之时压于庄敬太子之下并未尝以元子受封也今幸圣心洞然旋止封王之命而再订二三年册立之期真古帝王转圜従善之盛德羣臣自可无言顾臣私忧过计在皇上已成之诏旨虽不争二三年迟速之期而在今日未定之事机恐难息千万人疑讪之口所以然者使皇上去年降谕时原未说定今年举行册立豫教之典则将来自不妨支吾曲处今去年之命既改于今年则又马知今年之命不改于他日此羣臣之所以疑也又使皇长子始生之时皇上従头便待以庶子亲王之礼则将来首尾照应自不惊人今业已为之颁诏覃恩而诏书内所称祇承宗社及臣民仰戴等语乃明以皇太子之礼待之矣又称大婚有年熊祥未协又明露彼时不能待嫡之意矣此诏一颁深山穷谷九夷八蛮之人皆知之而到今十二年之后却反别寻题目虚储位以待嫡子此羣臣所以又大疑也夫人情惟无所疑则已疑心一生则将诬及宫闱之隐情将虑及千万世之流祸虽尧舜在上万万无此而朝着纷呶诏令阻格亦岂太平景象故臣复苦劝皇上既有此含忍之心莫若逐此狐疑之计使册立豫教一旦并行百官万民羣疑尽释岂非千古之快事哉然圣谕所谓纷纷疑讪之口不惟皇上不能受虽臣亦不能为皇上受今不可遽称従众论中止以上奉两圣母慈谕下从皇后皇贵妃恳请为辞使外廷闻之皆知圣断自中原不受臣下挟制庶亦见臣始终为主无一毫党众之心也外有抄录万厯十年诏书一道内将紧要句语用红签票出乞皇上细覧深思仍乞荅示一言宗社幸甚臣民幸甚臣伏蒙皇上寛恩赦宥重以采择刍荛感激涕零因敢尽布其欵欵之诚如此谨具题以闻  

其四  

该臣昨进掲帖并将抄白诏书附呈御览今日该文书官潘朝用赍捧御札到阁谕元辅朕原无疑卿但卿昨云妄言之徒以平淡处之今疑君侮上愈甚朝纲倒持朕岂不怒卿亦何安已将各疏留中看有无礼太甚欲处一二所以预戒卿党众卿其知之所进诏书朕非忘之但此时奸人不待中宫有出无出希觊覃恩蛊惑上意不论纲常之正嫡庶之分且去岁中宫微有小疾自昨冬已面朕矣其册立已有旨了卿不必附众疑阻钦此窃念臣职忝爕调地居表率而物情朝论一旦纷纷至此以上累我皇上动心动气费神费词皆臣奉职无状之罪也兹者伏蒙皇上推心见信洞然不疑匹夫相知犹以死报受知如臣而犹有附众疑阻之心者非臣也犹有隐忍不尽之言者亦非臣也顾今朝着喧阗讹言日至诚有如圣谕所谓疑君侮上朝纲倒持者然当羣议初起之时臣尚以为各衙门不过数人欲谕而解之乃今始知众疑成城卒难消释譬如病热之人以凉药遏之则愈炽以解药散之则渐平故臣前此密进平淡处之之说而皇上亦以为臣含忍矣含忍而众尚未定则其说更有可恨可骇之极而臣一向口不忍道笔不忍书以待皇上召见面陈者今不得不趂皇上之信臣一一昧死言之盖先是册储议兴人之初疑皇上谓不欲以恭妃压皇贵妃宫闱细嫌情或有之故臣直任以为易处调停拜嫡之条而及兹待嫡命下则人更従于嫡字起疑有谓皇上之于中宫暌隔已久今日特借口待嫡而实欲不利于中宫以为夺长之地者丧心之人其敢出妖妄不详之言撼摇满朝士大夫之胆一至于此臣初闻之不觉毛发俱立涕泪横流呌呼天地为皇上誓其无他而幸今圣谕偶及中宫见在御前之事则臣言愈可自信但天不可知事难前定皇上所见者中宫今日之无恙而未能保过后起居之常调则储宫一日不定圣心一日不明也圣心一日不明妖言一日不息也臣帷幄亲臣不忍见君父受冤之极恨不得剖出肺肠碎裂头脑明白此一件大事所以再有前日之掲而不忍遽露今日之所闻盖诚望皇上能自悉之言表而不必更污齿舌也今圣谕既未允从却欲处一二无礼之臣夫人臣而无礼于君臣自当为鹰鹯以逐之敢尚为之游说顾惟至尊举动必先有以服君子之心而后可以胜小人之口必先自处于无疑之地而后可以施不测之威即如近日朱维京軰之处不为轻矣而主疑益痼流言转多可见此軰狂吠之犬击之愈鸣而皇上雷霆之威欲伸反屈故臣为皇上千思万思总不如亟行册立以媿之因其媿而处之何人复敢为疑侮敢为党附至于覃恩之典请一切不行自臣而始又何人敢为希觊敢为鼓惑者若皇上果执迟立待嫡为纲常则累朝列圣不踰年而册立庶子岂皆不明于纲常之正嫡庶之分者乎臣料哓哓小臣又必以为反唇之端而其说愈长处之愈不服矣至于皇长子年近加冠未就外傅则自来所未前闻皇上纵欲少缓册立之期岂可不先行豫教之礼此则事在不疑必当亟谕礼官従重具仪上请庶犹可以少安人心如其不然则二事并寝众口益哗臣力薄势孤委实不能荷担泰山之重支持万众之口愿皇上先放臣归再与诸臣啇量别处之策臣临疏痛哭不知所云  

其五  

今日该文书官潘朝用赍捧御札一道到阁谕元辅览卿所奏具悉忠恳前日屡旨谕卿知之稍俟二三年亦未为迟以待嫡出非有他意奈无端小臣诬陷疑朕以至于此深可痛恨卿为首臣既知朕心又何避怨亦来廹朕其豫教还候旨行钦此伏念臣至愚极陋仰恃皇上千载殊遇俯自恃其一片赤心述所妄闻罪当万死而兹者复蒙温谕褒其忠恳许以知心有君如此臣何怨之敢避亦何怨之足顾惟自古忠臣事君不避怨者谓身任怨而遗其君以安也若怨归之已而君不得安甚者或疑外生疑一年深一年一日多一日使圣心为臣而反晦圣德为臣而反损则臣敢无惧乎天下抱非常之疑臣有非常之惧意皇上必有非常之举动可以鎭羣嚣而安众心今乃待嫡之谕三令五申反执人之疑以破人之疑而臣之惧益甚矣然册立待嫡犹曰有名至于出阁讲读原无关于待嫡事极易处而时又已极迟臣前奉皇上别处之谕因与同官二臣特寻此处法庶稍为外廷解纷今并此不行而臣之惧又益甚矣臣闻明主举事必信吾心于天下而使之共知亦所以信大臣之心于天下而责之任怨今知皇上者独臣一人而不知皇上者且有千万人臣縦欲以身为皇上任怨亦必使有身在朝而后可任怨也今千万人不惟不知皇上而且归咎于臣之独知臣之身可一日立朝乎不可一日立朝而又谁为皇上一日任怨乎譬之一身皇上臣之腹心也使心之令仅行于脏腑而不能行之荣卫手足之间则腹心岂能宴然无恙者臣以此连日疾首呌呼举体成病而同官二臣亦且见而哀之合词具掲为臣恳请矣然毕竟不敢以疑心待皇上不敢以难事强皇上惟有先行豫教再约近期为易知易従安上安下之别法而臣亦不敢再有他觊以渎宸严惟幸皇上断在必行与众更始姑存臣万里归朝之面皮以为将来任怨之地则臣死而生臣辱而荣矣此系公事原非臣一人之责任但羣臣见臣受皇上如此之深知如此之特眷其责臣望臣自宜加倍虽臣亦自信以为刍荛之愚必不尽格乃今臣之未到也长幼有序不过悬隔岁之期而臣之既到也嫡庶忽分反改至数年之待在下则疑其为逄君在上则疑其为迫主可怜辛苦絶裾而来处此左难右难之地担此不忠不孝之名臣不忍见皇上之焦劳皇上亦何忍见臣之狼狈酬恩负恩决在今日矣臣不胜涕洟哀恳之至  

修省实政掲【`沈一贯`】  

臣等窃惟祖陵雷火下击顷伏覩虫伤之灾似此大变非常天地祖宗之心已可知而羣方万姓之心又可知数日以来凡怀忠爱者热中如火而章疏犹多未下实政犹多未举殊觉圣心冷淡岂谓一青衣角带便称修省乎岂谓一仁德门起居便称纳约乎又岂谓修斋建醮可以懴悔乎夫怨诅遍于四海而托祈祷于数巫其何能胜使祈祷而有益则闾阎山泽失业被害之人与士大夫之窜弃覊囚者曷尝一日不祈祷而皇上未之闻皇上如闻之矣则上天亦闻之矣臣等比来屡掲盈五六千言而无一言足以感动圣心实自伤其诚意未积也然皇上比来章奏非无省发而人情之所急望者殊多留格亦何以感动天人之心而安圣祖地下之灵哉皇上岂不之思耶皇上宫禁之中鎻钥巡警最为严密未尝顷刻缺人防不虞也今日朝堂而外人率异心假令一旦突生不虞之事皇上能独守宫禁以为安乎凡此部院百官皆为皇上掌京师之鎻钥而时加巡警者也如之何可不偹也又自三辅而外人尤异心假令一旦突生不虞之事皇上能独守京城以为安乎凡此抚按以至于羣有司举为皇上掌郡国之鎻钥而时加巡警者也如之何可不偹也人必有心膂耳目手足而后可以为人一有不偹非人矣今夫部院皇上之心膂也科道皇上之耳目也抚按有司皇上之手足也然而不偹其可以为国乎一体不偹则无论虎豹蛇虺虽一飞走得而苦我矣一官不偹则无论夷狄盗贼虽一白挺得而侮我矣此易见之理也窃惟皇上之心岂不警惕前疏屡谕信出至诚闻宫中日夕焚香愿得祈天永命顾祈天永命要在修政立事而不在焚香致祷世人有所祈求而或制于人或制于天力不能自得之则无可奈何而出于焚香致祷之计皇上则不然凡所祈求者非制于人非制于天皆力可以自得之而自不为者诚奋然有为则言脱于口而仁流于天下罢诏矿税即矿税罢诏出囚系即囚系出诏起废弃即废弃起万邦黎献劝诵在兹矣今日之事乃天地求回皇上之心而不可得非皇上求回天地之心而不可得也乃天地不能奈皇上何非皇上不能奈天地何也天地祖宗降鉴孔赫何须焚香祈祷为哉皇上第一彻疑心而示人以信一彻已心而示人以公将近日吏部等衙门所推部院大臣及各抚按司道等官与一切推选本章早赐允发分遣御史巡行天下停不急之工罢无艺之征出逮系之囚收废弃之士信能行此数者一日而为尧舜何难之有皇上以其至诚而祈之于天臣等以为太逺臣等以其至诚而祈之于皇上臣等以为甚近望皇上一俯纳焉圣心回即天心回矣臣等忧惧迫于中危乱迫于外有日进一牍耳若坐视以负恩眷之厚实所不敢实所不忍臣等无任战栗之至  

修省大指掲【`沈鲤`】  

祖陵灾变诸臣以忧时言事者既章满公交车矣臣何敢伏赘惟诸臣言人人殊臣恐劳御览且未彻也谨叅论摄其大指申以一言惟幸埀察臣仰惟皇上尊祖敬宗尽伦尽制所崇奉则列圣陵寝也所尊亲则慈圣太后也所贻谋燕翼则太子诸王也所欲传万世者大寳也所欲与尧舜比隆者令名也所欲薄海内外尽入版图者土地也所欲隆堂构者三殿也所欲使充牣露积者内帑也宜皆可必得必遂矣顾所欲共图之而共守之者其谁乎民心之无失而已矣夫民至渺渺也而不得丘民不可为天子亦至蠢蠢也而不得其心者不可以得民故曰有人此有土有土此有财又曰民惟邦本本固邦寜曰抚我则后虐我则仇总是以观则君之于民也如水然水能载舟不得则不可行也夫民心亦何可轻失也今天下人心何如哉盖自矿税兴而中使遍天下中使出而四方无藉之徒随以为爪牙耳目或分布乡村城市或把持关津渡口或武断于啇贾凑泊所在乃无不树黄旗掲圣旨都舆从张气焰以称名内监者而内监不能尽知也其吮人之血吸人之髓孤人之子寡人之妻如蟁集牛如蚁附膻而内监亦不能辨眞伪使不假借也又非徒如此而已也前方征后又榷既征讦复告讦或诬为断截皇扛或诬执容隠罪人或以为曾发古塜或云某宅有矿也坏其宅或云某墓有矿也掘其墓其毒恶如鸮獍其吞噬如虎狼在在不聊其生人人莫必其命一林之内而纵数百鹰犬以搜之不尽其卵鷇不止也一池之中而泛十数网罟以渔之不尽其鲲鲕不止也故总计天下以十分为率皇上之所得十二内监之所得十三内监之所得十三羣小之所得十五利入于众手怨归于一人民安得不穷而心安得不离也夫君民一体也割股实腹讵能安饱皮之不存毛将安附君民万里如斯景象何由得知皇上苐一览祖陵松栢为虫所食若彼濯濯者即可知民间剥削之苦矣夫民心离散所谓土崩其势必反反则必至用兵国家当用兵之时而祖陵得无震惊乎圣母得无妨燕喜乎九重得无旰食乎令名得无少亏损乎诸王之分茅胙土者得无忧屏翰乎土宇得无有离析乎三殿落成得无后时乎内帑累年之积得无且发为军兴之用乎欲益而反损何如知止而知足犹可为善守一策也夫燕雀处堂未可谓安也臣不能见逺处逆将来惟据臣原籍一隅则大河以南长江以北方数百里之内仅六七月之间已擒获巨冦李大荣廖万杨思敬等数十軰又安知四海之广九州岛之众无伺衅观变而起者特相视莫敢先发耳一发则四方响应臣惧其扑灭之难也何也民间困征榷久矣父老子弟之流亾转徙者众矣尺籍半虚谁与为兵郡邑之府库一空闾阎之囊橐如洗公私俱困孰与为饷地方官自抚按而下知府而上十缺其九孰与为料理之人即有兵有饷又有人以为之料理也当众口嗷嗷之时而兵家胜负亦尚有难必者何也昔宁夏之变播州之变彼为冦我除冦也为除其以害已也故人家用命师有成功今所虞蠢动者良民也非有意欲反也以逼之朘削也而反以一体之人而一丘之貉也兎死狐悲物伤其类臣恐其弯弓内向反戈而助之攻顾肯为朝廷捐躯命而尽忠于其所属已者哉臣故曰胜负犹未可知也盖朝廷之法可行于尊君亲上之人不可必行于疾首蹙额之众曾子曰戒之戒之出乎尔者反乎尔者也夫民今而后得反之也此何以言之也一朝之忿发于颜面易释积时之怨锲于心骨者难平故民心不可失而尤不可久失也既不可久失则当亟收矣收之者如何天下大物也亦有脚能运之物也在人主之所以驭之而又以安静不摄者鎭定之鎭之以静而驭得其道也则常为我有常为我用自吾之身以至于子子孙孙不必操一策囊一钱而薄海内外林林总总者皆我供帐东西南北皆吾外府举四海九州岛难制之物皆我衣食皆我享用不求自富茍失其驭虽桓灵西邸唐德宗琼林大盈于吾何有焉臣稽览载籍则自汉以后元以前失驭之君厯厯可数也有众叛而孤立于上者有宗祧不守而仓卒出奔者有蒙尘于荆棘霜露而不得息踵者有三军拥众不行而口出余语怨怼者有日中常膳不供而野人献麦饭荳粥者有皇子皇孙手掬粗粝而一霎已尽者有分天下为江南江北者有身陷北庭窘辱偹至者诸如此类俱堪令人酸鼻令人扼腕当彼其时岂才不足用哉惟其失人心至此也皇上览前史鉴往事幡然改图必以鎭定者而驭之必不肯以天下大物易阿堵无用之物贻社稷莫大之忧者也税监中亦自有亷静不扰谨戢其下者臣安敢尽诬以无人惟矿税不止将砥糠及米且至于尽民何以苏故必须停矿税尽撒还中使乃可臣三十年前备员讲幄曽进讲外本内末争民施夺与发财发身之义悖入悖出之理而终以生财大道皇上未尝不虚已以听也今岂遽忘之耶人皆知一饱一暖外为长物皆知多积财于子孙为贻害皆知泉货流行无居而不散之理岂聪明睿知之神圣乃见不及耶始臣应召比年七十有二矣所不惮风中之烛不恤止足之戒与间关跋涉之苦惟眼见矿税害人欲以为百姓请命措天下于泰山之安也岂犹有富贵之心哉乃今书笏待命者两期矣尤未窥青蒲一漆之地有纳约自牖之益徒日见天灾民怨纷纭满眼中夜揽衣傍偟步屋如芒刺在背时颜颈发赤抚肤自语此来谓何危而不持焉用为相故托之隐谏以冀幸一入盖少年英锐义形于色或有为危言激论者臣老矣又密勿近臣也何忍以烦言忧君父惟兴衰离乱近在目睫有不得不披发缨冠垂涕而道者实出于无可奈何也臣无任战栗恳祈之至  

## 文章辨体彚选卷一百八十四

（明）贺复征 编  

○笏记  

徐师曽曰按宋人有笏记书词于笏以便宣读盖当陛面奏之词也然表又书于牍其词稍繁笏记宣于廷其词务简  

谢宣召入院笏记二首【`宋苏轼`】  

禁林之选多士所荣非独文章之工俾专翰墨当属典型之老以重朝廷如臣空踈岂宜尘冒此盖伏遇皇帝陛下刚徤纯粹缉熈光明曲搜已弃之才将建无穷之业顾惭浅陋将何补于盛明惟有朴忠誓不回于生死臣无任  

其二  

西掖代言已愧一时之髙选北门视草又忝诸生之极荣岂伊衰朽之余有此遭逢之异此盖伏遇太皇太后陛下坤元利正天造无私靡求备于一人将曲成于万物文章小技縦有效于涓埃草木微生终难酬于雨露臣无任  

笏记二首【`苏轼`】  

臣蒙恩授翰林学士承旨知制诰兼侍读者出膺阃寄入长禁林皆儒者之极荣岂驽才之所称此盖伏遇皇帝陛下法天凝命稽古象贤总揽羣英兼收小器欲效涓尘之报未知麋陨之期臣无任感天荷圣激切屏营之至  

其二  

臣蒙恩授翰林学士承旨知制诰兼侍读者出守无功方期窜逐召还何幸复玷清华此盖伏遇太皇太后坤载沉潜母慈均一既陶甄于顽矿复封植于散材誓卒余生少图来效臣无任感天荷圣激切屏营之至  

## 文章辨体彚选卷一百八十五

（明）贺复征 编  

○制策一  

刘勰曰对策者应诏而陈政也射策者探事而献说也言中理准譬射侯中的二名虽殊即议之别体也　呉讷由按说文策者谋也凡录政化得失显而问之谓之对策复征曰策编简也古者大事则书于策故谋事问对亦谓之策刘勰所云对策者即今之制策射策者即今之进策也  

贤良策汉【`鼌错`】  

皇帝曰昔者大禹勤求贤士施及方外四极之内舟车所至人迹所及靡不闻命以辅其不逮近者献其明逺者通厥聪比善戮力以翼天子是以大禹能亡失徳夏以长楙髙皇帝亲除大害去乱从并建英豪以为官师为諌争辅天子之阙而翼戴汉宗也赖天之灵宗庙之福方内以安泽及四夷今朕获执天下之正以承宗庙之祀朕既不徳又不敏明不能烛而智不能治此大夫之所著闻也故诏有司诸侯三公九卿及主郡吏各帅其志以选贤良明于国家之大体通于人事之终始及能直言极谏者各人有数将以匡朕之不逮二三大夫之行当此三道朕甚嘉之故登大夫于朝亲谕朕心大夫其上三道之要及永惟朕之不徳吏之不平政之不宣民之不寜四者之阙悉陈其志毋有所隠上以荐先帝之宗庙下以兴愚民之休利着之于篇朕亲览焉  

错对曰臣窃闻古之贤主莫不求贤以为辅翼故黄帝得力牧而为五帝先大禹得咎繇而为三王祖齐桓得筦子而为五霸长今陛下讲于大禹及髙皇帝之建英豪也退托于不明以求贤良让之至也臣窃观上世之传若髙皇帝之建功业陛下之徳厚而得贤佐皆有司之所览刻于玉版藏于金匮歴之春秋纪之后世为帝者祖宗与天地相终今臣窋等乃以臣错充试甚不称明诏求贤之意臣错草茅臣无有识知昧死上愚对曰诏策曰明于国家大体愚臣窃以古之五帝明之臣闻五帝神圣其臣莫能及故自亲事处于法宫之中明堂之上动静上配天下顺地中得人故众生之类亡不覆也根着之徒亡不载也烛以光明亡偏异也徳上及飞鸟下至水虫草木诸产皆被其泽然后阴阳调四时节日月光风雨时膏露降五谷熟妖孽灭贼气息民不疾疫河出图洛出书神龙至凤鸟翔泽满天下灵光施四海此谓配天地治国大体之功也诏策曰通于人事终始愚臣窃以古之三王明之臣闻三王臣主俱贤故合谋相辅计安天下莫不本于人情人情莫不欲寿三王生而不伤也人情莫不欲富三王厚而不困也人情莫不欲安三王扶而不危也人情莫不欲逸三王节其力而不尽也其为法令也合于人情而后行之其动众使民也本于人事然后为之取人以已内恕及人情之所恶不以强人情之所欲不以禁民是以天下乐其政归其徳望之若父母从之若流水百姓和亲国家安寜名位不失施及后世此明于人情终始之功也诏策曰直言极谏臣窃以五霸之臣明之臣闻五霸不及其臣故属之以国任之以事五霸之佐之为人臣也察身而不敢诬奉法令不容私尽心力不敢矜遭患难不避死见贤不居其上受禄不过其量不以亡能居尊显之位自行若此可谓方正之士矣其立法也非以苦民伤众而为之机陷也以之兴利除害尊主安民而救暴乱也其行赏也非虚取民财妄予人也以劝天下之忠孝而明其功也故功多者赏厚功少者赏薄如此敛民财以顾其功而民不恨者知与而安已也其行罚也非以忿怒妄诛而从暴心也以禁天下不忠不孝而害国者也故罪大者罚重罪小者罚轻如此民虽伏罪至死而不怨者知罪罚之至自取之也立法若此可谓平正之吏矣法之逆者请而更之不以伤民主行之暴者逆而复之不以伤国救主之失补主之过扬主之美明主之功使主内无邪辟之行外无骞污之名事君若此可谓直言极谏之士矣此五霸之所以徳匡天下威正诸侯功业甚美名声章明举天下之贤主五霸与焉此身不及其臣而能得直言极谏补其不逮之功也今陛下人民之众威武之重徳惠之厚令行禁止之势万万于五霸而赐愚臣策曰匡朕之不逮愚臣何足以识陛下之髙明而奉承之诏策曰吏之不平政之不宣民之不寜愚臣窃以秦事明之臣闲秦始并天下之时其主不及三王而臣不及其佐然功力不迟者何也地形便山川利财用足民利战其所与并者六国六国者臣主皆不肖谋不辑民不用故当此之时秦最富强夫国富强而邻国乱者帝王之资也故秦能兼六国立为天子当此之时三王之功不能进焉及其末涂之衰也任不肖而信谗贼宫室过度嗜欲亡极民力罢尽赋敛不节矜奋自贤羣臣恐谀骄溢纵恣不顾患祸妄赏以随喜意妄诛以快怒心法令烦憯刑罚暴酷轻絶人命身自射杀天下寒心莫安其处奸邪之吏乗其乱法以成其威狱官主断生杀自恣上下瓦解各自为制秦始乱之时吏之所先侵者贫人贱民也至其中节所侵者富人吏家也及其末涂所侵者宗室大臣也是故亲疎皆危外内咸怨离散逋逃人有走心陈胜先倡天下大溃絶祀亡世为异姓福此吏不平政不宣民不寜之祸也今陛下配天象地覆露万民絶秦之迹除其乱法躬亲本事废去淫末除苛解娆寛大爱人肉刑不用罪人亡孥非谤不治铸钱者除通闗去塞不孽诸侯宾礼长老爱恤少孤罪人有期后宫出嫁尊赐孝弟农民不租明诏军帅爱士大夫求进方正废退奸邪除去阴刑害民者诛忧劳百姓列侯就都亲耕节用视民不奢所为天下兴利除害变法易故以安海内者大功数十皆上世之所难及陛下行之道纯徳厚元元之民幸矣诏策曰永惟朕之不徳愚臣不足以当之诏策曰悉陈其志毋有所隠愚臣窃以五帝之贤臣明之五帝其臣莫能及则自亲之三王臣主俱贤则共忧之五霸不及其臣则任使之此所以神明不遗而贤圣不废也故各当其世而立功徳焉传曰徃者不可及来者犹可待能明其世者谓之天子此之谓也窃闻战不胜者易其地民贫穷者变其业今以陛下神明徳厚资财不下五帝临制天下至今十有六年民不益富盗贼不衰边境未安其所以然意者陛下未之躬亲而待羣臣也今执事之臣皆天下之选已然莫能望陛下清光譬之犹五帝之佐也陛下不自躬亲而待不望清光之臣臣窃恐神明之遗也日损一日岁亡一岁日月益暮盛徳不及究于天下以传万世愚臣不自度量窃为陛下惜之昧死上狂惑草茅之愚臣言唯陛下裁择  

贤良第一策【`董仲舒`】  

制曰朕获承至尊休徳传之无穷而施之罔极任大而守重是以夙夜不遑康寜永惟万事之统犹惧有阙故广延四方之豪隽郡国诸侯公选贤良修洁博习之士欲闻大道之要至论之极今子大夫襃然为举首朕甚嘉之子大夫其精心致思朕垂聴而问焉盖闻五帝三王之道改制作乐而天下和洽百王同之当虞氏之乐莫盛于韶于周莫盛于勺圣王已没钟鼔筦弦之声未衰而大道微缺陵夷至乎桀纣之行王道大坏矣夫五百年之间守文之君当涂之士欲则先王之法以戴翼其世者甚众然犹不能反日以仆灭至后王而后止岂其所持操或悖谬而失其统与固天降命不可复反必推之于大衰而后息与呜呼凡所为屑屑夙兴夜寐务法上古者又将无补与三代受命其符安在灾异之变何縁而起性命之情或夭或寿或仁或鄙习闻其号未烛厥理伊欲风流而令行刑轻而奸改百姓和乐政事宣昭何修何饰而膏露降百谷登徳润四海泽臻草木三光全寒暑平受天之祜享鬼神之灵徳泽洋溢施乎方外延及羣生子大夫明先圣之业习俗化之变终始之序讲开髙谊之日久矣其明以谕朕科别其条勿猥勿并取之于术慎其所出乃其不正不直不忠不极枉于执事书之不泄兴于朕躬毋悼后害子大夫其尽心靡有所隠朕将亲览焉  

仲舒对曰陛下发徳音下明诏求天命与情性皆非愚臣之所能及也臣谨按春秋之中视前世已行之事以观天人相与之际甚可畏也国家将有失道之败而天乃先出灾害以谴告之不知自省又出怪异以警惧之尚不知变而伤败乃至以此见天心之仁爱人君而欲止其乱也自非大亡道之世者天尽欲扶持而全安之事在强勉而已矣强勉学问则闻见博而知益明强勉行道则徳日起而大有功此皆可使还至而立有效者也诗曰夙夜匪懈书云懋哉懋哉皆勉强之谓也道者所繇适于治之路也仁义礼乐皆其具也故圣王已没而子孙长久安寜数百岁此皆礼乐教化之功也王者未作乐之时乃用先王之乐宜于世者而以深入教化于民教化之情不得雅颂之乐不成故王者功成作乐乐其徳也乐者所以变民风化民俗也其变民也易其化人也着故声发于和而本于情接于肌肤藏于骨髓故王道虽微缺而筦弦之声未衰也夫虞氏之不为政久矣然而乐颂遗风犹有存者是以孔子在齐而闻韶也夫人君莫不欲安存而恶危亡然而政乱国危者甚众所任者非其人而所繇者非其道是以政日以仆灭也夫周道衰于幽厉非道亡也幽厉不繇也至于宣王思昔先王之徳兴滞补弊明文武之功业周道粲然复兴诗人美之而作上天佑之为生贤佐后世称颂至今不絶此夙夜不懈行善之所致也孔子曰人能弘道非道弘人故治乱废兴在于已非天降命不可得反其所操持誖谬失其统也臣闻天之所大奉使之王者必有非人力所能致而自至者此受命之符也天下之人同心归之若归父母故天瑞应诚而至书曰白鱼入于王舟有火复于王屋流为乌此盖受命之符也周公曰复哉复哉孔子曰徳不孤必有邻皆积善累徳之效也及至后世淫佚衰微不能统理羣生诸侯背畔残贼良民以争壤土废徳教而任刑罚刑罚不中则生邪气邪气积于下怨恶蓄于上上下不和则阴阳缪盭而妖孽生矣此灾异所縁而起也臣闻命者天之令也性者生之质也情者人之欲也或夭或寿或仁或鄙陶冶而成之不能粹美有治乱之所生故不齐也孔子曰君子之徳风也小人之徳草也草上之风必偃故尧舜行徳则民仁寿桀纣行暴则民夭鄙夫上之化下下之从上犹泥之在钧唯甄者之所为犹金之在镕唯冶者之所铸绥之斯来动之斯和此之谓也臣谨按春秋之文求王道之端得之于正正次王王次春春者天之所为也正者王之所为也其意曰上承天之所为而下以正其所为正王道之端云尔然则王者欲有所为宜求其端于天天道之大者在阴阳阳为徳阴为刑刑主杀而徳主生是故阳常居大夏而以生育养长为事阴常居大冬而积于空虚不用之处以此见天之任徳不任刑也天使阳出布施于上而主岁功使阴入伏于下而时出佐阳阳不得阴之助亦不能独成岁终阳以成岁为名此天意也王者承天意以从事故任徳教而不任刑刑者不可任以治世犹阴之不可任以成岁也为政而任刑不顺于天故先王莫之肯为也今废先王徳教之官而独任执法之吏治民毋乃任刑之意与孔子曰不教而诛谓之虐虐政用于下而欲徳教之被四海故难成也臣谨按春秋谓一元之意一者万物之所从始也元者辞之所谓大也谓一为元者视大始而欲正本也春秋深探其文而反自贵者始故为人君者正心以正朝廷正朝廷以正百官正百官以正万民正万民以正四方四方正逺近莫敢不一于正而亡有邪气奸其间者是以阴阳调而风雨时羣生和而万物殖五谷熟而草木茂天地之间被润泽而大丰美四海之内闻盛徳而皆来臣诸福之物可致之祥莫不毕至而王道终矣孔子曰凤鸟不至河不出图吾已矣夫自悲可致此物而身卑贱不得致也今陛下贵为天子富有四海居得致之位操可致之势又有能致之资行髙而恩厚知明而意美爱民而好士可谓谊主矣然而天地未应而美祥莫至者何也凡以教化不立而万民不正也夫万民之从利也如水之走下不以教化堤防之不能止也是故教化立而奸邪皆止者其堤防完也教化废而奸邪并出刑罚不能胜者其堤防坏也古之王者明于此是故南面而治天下莫不以教化为大务立太学以教于国设庠序以化于邑渐民以仁摩民以谊节民以礼故其刑罚甚轻而禁不犯者教化行而习俗美也圣王之继乱世也扫除其迹而悉去之复修教化而崇起之教化已明习俗已成子孙循之行五六百岁尚未败也至周之末世大为亡道以失天下秦继其后独不能改又益甚之重禁文学不得挟书弃捐礼谊而恶闻之其心欲尽灭先圣之道而颛为自恣茍简之治故立为天子十四岁而国亡矣自古以来未尝有以乱济乱大败天下之民如秦者其遗毒余烈至今未灭使习俗薄恶人民嚚顽抵冒殊扞孰烂如此之甚者也孔子曰腐朽之木不可凋也粪土之墙不可圬也今汉继秦之后如朽木粪墙矣虽欲善治之亡可奈何法出而奸生令下而诈起如以汤止沸抱薪救火愈甚亡益也窃譬之琴瑟不调甚者必解而更张之乃可鼓也为政而不行甚者必变而改化之乃可理也当更张而不更张虽有良工不能善调也当更化而不更化虽有大贤不能善治也故汉得天下以来常欲善治而至今不可善治者失之于当更化而不更化也古人有言曰临渊羡鱼不如退而结网今临政而愿治七十余岁矣不如退而更化更化则可善治善治则灾害日去福禄日来诗云宜民宜人受禄于天为政而宜于民者固当受禄于天夫仁谊礼智信五常之道王者所当修饰也五者修饰故受天之祜而享鬼神之灵徳施于方外延及羣生也  

第二策【`董仲舒`】  

制曰盖闻虞舜之时游于岩廊之上垂拱无为而天下太平周文王至于日昃不暇食而宇内亦治夫帝王之道岂不同条共贯与何逸劳之殊也盖俭者不造玄黄旌旗之饰及至周室设两观乗大路朱干玉戚八佾陈于庭而颂声兴夫帝王之道岂异指哉或曰良玉不琢又云非文无以辅徳二端异焉殷人执五刑以督奸伤肌肤以惩恶成康丕式四十余年天下不犯囹圄空虚秦国用之死者甚众刑者相望耗矣哀哉乌虖朕夙寤晨兴惟前帝王之宪永思所以奉至尊章洪业皆在力本任贤今朕亲耕籍田以为农先劝孝弟崇有徳使者冠盖相望问勤劳恤孤独尽思极神功烈休徳未始云获也今阴阳错谬氛气充塞羣生寡遂黎民未济亷耻贸乱贤不肖浑殽未得其真故详延特起之士意庶几乎今子大夫待诏百有余人或道世务而未济稽诸上古而不同考之于今而难行毋乃牵于文系而不得骋与将所繇异术所闻殊方与各悉对着于篇毋讳有司明其指畧切磋究之以称朕意  

仲舒对曰臣闻尧受命以天下为忧而未以位为乐也故诛逐乱臣务求贤圣是以得舜禹稷卨咎繇众圣辅徳贤能佐职教化大行天下和洽万民皆安仁乐谊各得其宜动作应礼从容中道故孔子曰如有王者必世而后仁此之谓也尧在位七十载乃逊于位以禅虞舜尧崩天下不归尧子丹朱而归舜舜知不可辟乃即天子之位以禹为相因尧之辅佐继其统业是以垂拱无为而天下治孔子曰韶尽美矣又尽善也此之谓也至于殷纣逆天暴物杀戮贤知残贼百姓伯夷太公皆当世贤者隠处而不为臣守职之人皆奔走逃亡入于河海天下耗乱万民不安故天下去殷而从周文王顺天理物师用贤圣是以闳夭太颠散宜生等亦聚于朝廷爱施兆民天下归之故太公起海滨而即三公也当此之时纣尚在上尊卑昬乱百姓散亡故文王悼痛而欲安之是以日昃而不暇食也孔子作春秋先正王而系万事见素王之文焉繇此观之帝王之条贯同然而劳逸异者所遇之时异也孔子曰武尽美矣未尽善也此之谓也臣闻制度文采玄黄之饰所以明尊卑异贵贱而劝有徳也故春秋受命所先制者改正朔易服色所以应天也然则宫室旌旗之制有法而然者也故孔子曰奢则不逊俭则固俭非圣人之中制也臣闻良玉不琢资质润美不待刻琢此无异于达巷党人不学而自知也然则常玉不琢不成文章君子不学不成其徳臣闻圣王之治天下也少则习之学长则材诸位爵禄以养其徳刑罚以威其恶故民晓于礼谊而耻犯其上武王行大谊平残贼周公作礼乐以文之至于成康之隆囹圄空虚四十余年此亦教化之渐而仁谊之流非独伤肌肤之效也至秦则不然师申商之法行韩非之说憎帝王之道以贪狠为俗非有文徳以教训于天下也诛名而不察实为善者不必免而犯恶者未必刑也是以百官皆饰空言虚辞而不顾实外有事君之礼内有背上之心造伪饰诈趋利无耻又好用憯酷之吏赋敛亡度竭民财力百姓散亡不得从耕织之业羣盗并起是以刑者甚众死者相望而奸不息俗化使然也故孔子曰道之以政齐之以刑民免而无耻此之谓也今陛下并有天下海内莫不率服广览兼聴极羣下之知尽天下之美至徳昭然施于方外夜郎康居殊方万里说徳归谊此太平之致也然而功不加于百姓者殆王心未加焉曽子曰尊其所闻则髙明矣行其所知则光大矣髙明光大不在于他在乎加之意而已愿陛下因用所闻设诚于内而致行之则三王何异哉陛下亲耕藉田以为农先夙寤晨兴忧劳万民思惟徃古而务以求贤此亦尧舜之用心也然而未云获者士素不厉也夫不素养士而欲求贤譬犹不琢玉而求文采也故养士之大者莫大虖大学大学者贤士之所闗也教化之本原也今以一郡一国之众对无应善书者是王道往往而絶也臣愿陛下兴太学置明师以养天下之士数考问以尽其材则英俊宜可得矣今之郡守县令民之师帅所使承流而宣化也故师帅不贤则主徳不宣恩泽不流今吏既亡教训于下或不承用圭上之法暴虐百姓与奸为市贫穷孤弱寃苦失职甚不称陛下之意是以阴阳错缪氛气充塞羣生寡遂黎民未济皆长吏不明使至于此也夫长吏多出于郎中中郎吏二千石子弟选郎吏又以富訾未必贤也且古所谓功者以任官称职为差非所谓积日累久也故小材虽累日不离于小官贤材虽未久不害为辅佐是以有司竭力尽知务治其业而以赴功今则不然累日以取贵积久以致官是以亷耻贸乱贤不肖浑殽未得其真臣愚以为使诸列侯郡守二千石各择其吏民之贤者岁贡各二人以给宿卫且以观大臣之能所贡贤者有赏所贡不肖者有罚夫如是诸侯吏二千石皆尽心于求贤天下之士可得而官使也徧得天下之贤人则三王之盛易为而尧舜之名可及也毋以日月为功实试贤能为上量材而授官录徳而定位则亷耻殊路贤不肖异处矣陛下加惠寛臣之罪勿牵制于文使得切磋究之臣敢不尽愚  

第三策【`董仲舒`】  

制曰盖闻善言天者必有征于人善言古者必有验于今故朕垂问乎天人之应上嘉唐虞下悼桀纣寖微寖灭寖明寖昌之道虚心以改今子大夫明于阴阳所以造化习于先圣之道业然而文采未极岂惑乎当世之务哉条贯靡竟统纪未终意朕之不明与聴若眩与夫三王之教所祖不同而皆有失或谓久而不易者道也意岂异哉今子大夫既已着大道之极陈治乱之端矣其悉之究之孰之复之诗不云乎嗟尔君子毋常安息神之聴之介尔景福朕将亲览焉子大夫其茂明之  

仲舒复对曰臣闻论语曰有始有卒者其惟圣人乎今陛下幸加留聴于承学之臣复下明册以切其意而究尽圣徳非愚臣之所能及也前所条贯靡竟统纪不终辞不别白指不分明此臣浅陋之罪也册曰善言天者必有征于人善言古者必有验于今臣闻天者羣物之祖也故徧覆包涵而无所殊建日月风雨以和之经阴阳寒暑以成之故圣人法天而立道亦溥爱而亡私布徳施仁以厚之设谊立礼以导之春者天之所以生也仁者君之所以爱也夏者天之所以长也徳者君之所以养也霜者天之所以杀也刑者君之所以罚也繇此言之天人之征古今之道也孔子作春秋上揆之天道下质诸人情参之于古考之于今故春秋之所讥灾害之所加也春秋之所恶怪异之所施也书邦家之过兼灾异之变以此见人之所为其美恶之极乃与天地流通而往来相应此亦言天之一端也古者修教训之官务以徳善化民民以大化之后天下常亡一人之狱矣今世废而不修亡以化民民以故弃仁谊而死财利是以犯法而罪多一岁之狱以万千数以此见古之不可不用也故春秋变古则讥之天令之谓命命非圣人不行质朴之谓性性非教化不成人欲之谓情情非度制不节是故王者上谨于承天意以顺命也下务明教化民以成性也正法度之宜别上下之序以防欲也修此三者而大本举矣人受命于天固超然异于羣生入有父子兄弟之亲出有君臣上下之谊会聚相遇则有耆老长幼之施粲然有文以相接驩然有恩以相爱此人之所以贵也生五榖以食之桑麻以衣之六畜以养之服牛乗马圏豹槛虎是其得天之灵贵于物也故孔子曰天地之性人为贵明于天性知自贵于物知自贵于物然后知仁谊知仁谊然后重礼节重礼节然后安处善安处善然后乐循理乐循理然后谓之君子故孔子曰不知命亡以为君子此之谓也策曰上嘉唐虞下悼桀纣寖微寖灭寖明寖昌之道虚心以改臣闻众少成多积小致巨故圣人莫不以晻致明以微致显是以尧发于诸侯舜兴乎深山非一日而显也盖有渐以致之矣言出于巳不可塞也行发于身不可掩也言行治之大者君子之所以动天地也故尽小者大慎微者着诗曰惟此文王小心翼翼故尧兢兢日行其道而舜业业日致其孝善积而名显徳章而身尊此其寖明寖昌之道也积善在身犹长日加益而人不知也积恶在身犹火之销膏而人不见也非明乎情性察于流俗者孰能知之此唐虞之所以得令名而桀纣之可为悼惧者也夫善恶之相从如影响之应形声也故桀纣暴谩谗贼并进贤知隠伏恶日显国日乱晏然自以如日在天终陵夷而大坏夫暴逆不仁者非一日而亡也亦以渐至故桀纣虽亡道然犹享国十余年此其寖微寖灭之道也策曰三王之教所祖不同而皆有失或谓久而不易者道也意岂异哉臣闻夫乐而不乱复而不厌者谓之道道者万世无弊弊者道之失也先王之道必有偏而不起之处故政有眊而不行举其偏者以补其弊而巳矣三王之道所祖不同非其相反将以救溢扶衰所遭之变然也故孔子曰亡为而治者其舜乎改正朔易服色以顺天命而巳其余尽循尧道何更为哉故王者有改制之名亡变道之实然夏上忠殷上敬周上文者所继之捄当用此也孔子曰殷因于夏礼所损益可知也周因于殷礼所损益可知也其或继周者虽百世可知也此言百王之用以此三者矣夏因于虞而独不言所损益者其道如一而所上同也道之大原出于天天不变道亦不变是以禹继舜舜继尧三圣相受而守一道亡救弊之政也故不言其所损益也繇是观之继治世者其道同继乱世者其道变今汉继大乱之后若宜少损周之文致用夏之忠者陛下有明徳嘉道愍世俗之靡薄悼王道之不昭故举贤良方正之士论谊考问将欲兴仁义之休徳明帝王之法制建太平之道也臣愚不肖述所闻诵所学道师之言仅能勿失耳若乃论政事之得失察天下之息耗此大臣辅佐之职三公九卿之任非臣仲舒所能及也然而臣窃有怪者夫古之天下亦今之天下今之天下亦古之天下共是天下古以大治上下和睦习俗美盛不令而行不禁而止吏亡奸邪民亡盗贼囹圄空虚徳润草木泽被四海凤凰来集麒麟来游以古凖今一何不相逮之逺也安所缪盭而陵夷若是意者有所失于古之道欤有所诡于天之理欤试迹之古反之于天傥可得见乎夫天亦有所分予予之齿者去其角傅其翼者两其足是所受大者不得取小也古之所予禄者不食于力不动于末是亦受大者不得取小与天同意者也夫已受大又取小天不能足而况人乎此民之所以嚣嚣若不足也身宠而载髙位家温而食厚禄因乗富贵之资力以与民争利于下民安能如之哉是故众其奴婢多其牛羊广其田宅愽其产业畜其积委务此而亡已以迫蹵民民日削月朘寖以大穷富者奢侈羡溢贫者穷急愁苦穷急愁苦而上不救则民不乐生民不乐生尚不避死安能避罪此刑罚之所以蕃而奸邪不可胜者也故受禄之家食禄而已不与民争业然后利可均布而民可家足此上天之理而亦太古之道天子之所宜法以为制大夫之所当循以为行也故公仪子相鲁之其家见织帛怒而出其妻食于舍而茹葵愠而拔其葵曰吾已食禄又夺园夫红女利乎古之贤人君子在列位者皆如是是故下髙其位而从其教民化其亷而不贪鄙及至周室之衰其卿大夫缓于谊而急于利亡推让之风而有争田之讼故诗人疾而刺之曰节彼南山惟石岩岩赫赫师尹民具尔瞻尔好谊则民向仁而俗善尔好利则民好邪而俗败由是观之天子大夫者下民之所视效逺方之所四面而内望也近者视而放之逺者望而效之岂可以居贤人之位而为庶人行哉夫皇皇求财利常恐乏匮者庶人之意也皇皇求仁义常恐不能化民者大夫之意也易曰负且乗致冦至乗车者君子之位也负担者小人之事也此言居君子之位而为庶人之行者其患祸必至也若居君子之位当君子之行则舍公仪休之相鲁亡可为者矣春秋大一统者天地之常经古今之通谊也今师异道人异论百家殊方指意不同是以上亡以持一统法制数变下不知所守臣愚以为诸不在六艺之科孔子之术者皆絶其道勿使并进邪辟之说灭息然后统纪可一而法度可明民知所从矣  

贤良策对【`公孙弘`】  

制曰盖闻上古至治画衣冠异章服而民不犯阴阳和五谷登六畜蕃甘露降风雨时嘉禾兴朱草生山不童泽不涸麟凤在郊薮龟龙游于沼河洛出图书父不丧子兄不哭弟北发渠捜南抚交址舟车所至人迹所及跂行喙息咸得其宜朕甚嘉之今何道而臻乎此子大夫修先圣之术明君臣之义讲论洽闻有声乎当世敢问子大夫天人之道何所本始吉凶之效安所期焉禹汤水旱厥咎何繇仁义礼智四者之宜当安设施属统垂业物鬼变化天命之符废兴何如天文地理人事之纪子大夫习焉其悉意正议详具其对着之于篇朕将亲览焉靡有所隠  

臣闻上古尧舜之时不贵爵赏而民劝善不重刑罚而民不犯躬率以正而遇民信也末世贵爵厚赏而民不劝深刑重罚而奸不止其上不正遇民不信也夫厚赏重刑未足以劝善而禁非必信而巳矣是故因能任官则分职治去无用之言则事情得不作无用之器则赋敛省不夺民时不妨民力则百姓富有徳者进无徳者退则朝廷尊有功者上无功者下则羣臣逡罚当罪则奸邪止赏当贤则臣下劝凡此八者治民之本也故民者业之即不争理得则不怨有礼则不暴爱之则亲上此有天下之急者也故法不逺义则民服而不离和不逺礼则民亲而不暴故法之所罚义之所去也和之所赏礼之所取也礼义者民之所服也而赏罚顺之则民不犯禁矣故画衣冠异章服而民不犯者此道素行也臣闻之气同则从声比则应今人主和徳于上百姓和合于下故心和则气和气和则形和形和则声和声和则天地之和应矣故阴阳和风雨时甘露降五榖登六畜蕃嘉禾兴朱草生山不童泽不涸此和之至也故形和则无疾无疾则不夭故父不丧子兄不哭弟徳配天地明并日月则麟凤至龟龙在郊河出图洛出书逺方之君莫不说义奉币而来朝此和之极也臣闻之仁者爱也义者宜也礼者所履也智者术之原也致利除害兼爱无私谓之仁明是非立可否谓之义进退有度尊卑有分谓之礼擅杀生之权通壅塞之涂权轻重之数论得失之道使逺近情伪必见于上谓之术凡此四者治之本道之用也皆当设施不可废也得其要则天下安乐法设而不用不得其术则主蔽于上官乱于下此事之情属统垂业之本也臣闻尧遭洪水使禹治之未闻禹之有水也若汤之旱则桀之余烈也桀纣行恶受天之罚禹汤积徳以王天下因此观之天徳无私亲顺之和起逆之害生此天文地理人事之纪也臣弘愚戅不足以奉大对  

## 文章辨体彚选卷一百八十六

（明）贺复征 编  

○制策二  

对举贤良方正策【`汉申屠刚`】  

刚对曰臣闻王事失则神祗怨怒奸邪乱政故阴阳缪错此天所以谴告王者欲令失道之君旷然觉悟怀邪之臣惧然自刻者也今朝廷不考功校徳而虚纳毁誉数下诏书张设重法抑断诽谤禁割论议罪之重者乃至斩腰伤忠臣之情挫直士之锐殆乖建进善之旌县敢谏之鼓辟四门之路明四目之义也臣闻成王幼弱周公摄政聴言下贤均权布宠无旧无新唯仁是亲动顺天地举错不失然近则召公不说逺则四国流言夫子母之性天道至亲今圣主幼少始免襁褓即位以来至亲分离外戚杜隔恩不得通且汉家之制虽任英贤犹援姻戚亲疎相错杜塞间隙诚所以安宗庙重社稷也今冯卫无罪久废不录或处穷僻不若民庶诚非慈爱忠孝承上之意夫为人后者自有正义至尊至卑其势不嫌是以人无贤愚莫不为怨奸臣贼子以为之便不讳之变诚难其虑今之保傅非古之周公周公至圣犹尚有累何况事失其衷不合天心者哉昔周公先遣伯禽守封于鲁以义割恩宠不加后故配天郊祀三十余世霍光秉政辅翼少主修善进士名为忠直而尊崇其宗党摧抑外戚结贵据权至坚至固终没之后受祸灭门方今师傅皆以伊周之位据贤保之任以此思危则功何不至不思其危则祸何不到损益之际孔父攸叹持满之戒老氏所慎盖功冠天下者不安威震人主者不全今承衰乱之后继重敝之世公家屈竭赋敛重数苛吏夺其时贪夫侵其财百姓困乏疾疫夭命盗贼羣辈且以万数军行众止窃号自立攻犯京师燔烧县邑至乃讹言积弩入宫宿卫惊惧自汉兴以来诚未有也国家微弱奸谋不禁六极之效危于累卵王者承天顺地典爵主刑不敢以天官私其宗不敢以天爵轻其亲陛下宜遂圣明之徳昭然觉悟逺述帝王之迹近遵孝文之业差五品之属纳至亲之序亟遣使者征中山太后置之别宫令时朝见又召冯卫二族裁与冗职使得执戟亲奉宿卫以防未然之符以抑患祸之端上安社稷下全保傅内和亲戚外絶邪谋  

对贤良时务策【`李固`】  

固对曰臣闻王者父天母地寳有山川王道得则阴阳和穆政化乖则崩震为灾斯皆闗之天心效于成事者也夫化以职成官由能理古之进者有徳有命今之进者唯财与力伏闻诏书务求寛愽疾恶严暴而今长吏多杀伐致声名者必加迁赏其存寛和无党援者辄加斥逐是以淳厚之风不宣雕薄之俗未革虽繁刑重禁何能有益前孝安皇帝变乱旧典封爵阿母因造妖孽使樊丰之徒乗权放恣侵夺主威改乱嫡嗣至今圣躬狼狈亲遇其艰既拔自困殆龙兴即位天下喁喁属望风政积敝之后易致中兴诚当沛然思惟善道而论者犹云方今之事复同于前臣伏从山草痛心伤臆实以汉兴以来三百余年圣贤相继十有八主岂无阿乳之恩岂忘爵赏之宠然上畏天威俯按经典知义不可故不封也今宋阿母虽有大功勤谨之徳但加赏赐足以酬其劳苦至于裂土开国实乖旧典闻阿母体性谦虚必有逊让陛下宜许其辞国之髙使成万安之福夫妃后之家所以少完全者岂天性当然但以爵位尊显専纵权柄天道恶盈不知自损故至颠仆先帝宠遇阎氏位号太疾故其受祸曽不旋踵老子曰其进锐其退速也今梁氏戚为椒房礼所不臣尊以髙爵尚可然也而子弟羣从荣显兼加永平建初故事殆不如此宜令步兵校尉冀及诸侍中选居黄门之官使权去外戚政归国家岂不休乎又诏书所以禁侍中尚书中臣子弟不得为吏察孝亷者以其秉威权容请托故也而中常侍在日月之侧声势振天下子弟禄任曽无限极虽外托谦黙不干州郡而謟伪之徒望风进举今可为设常禁同之中臣昔馆陶公主为子求郎明帝不许赐钱千万所以轻厚赐重薄位者为官人失才害及百姓也窃闻长水司马武宣开阳城门候羊迪等无它功徳初拜便真此虽小失而渐坏旧章先圣法度所宜坚守政教一跌百年不复诗云上帝板板下民卒瘅刺周王变祖宗法度故使下民将尽病也今陛下之有尚书犹天之有北斗也斗为天喉舌尚书亦为陛下喉舌斗斟酌元气运平四时尚书出纳王命赋政四海权尊势重责之所归若不平心灾眚必至诚宜审择其人以毘圣政今与陛下共理天下者外则公卿尚书内则常侍黄门譬犹一门之内一家之事安则共其福庆危则通其祸败刺史二千石外统职事内受法则夫表曲者景必邪源清者流必洁犹扣树本百枝皆动也周颂曰薄言振之莫不震迭此言动之于内而应于外者也由此言之本朝号令岂可蹉跌门隙一开则邪人动心利竞暂启则仁义通塞刑罚不能复禁化道以之寖坏此天下之纪纲当今之急务陛下宜开石室陈图书招会羣儒引问得失指摘变象以求天意其言有中理实时施行显拔其人以表能者则圣聴日有所闻忠臣尽其所知又宜罢退宦官去其权重裁制常侍二人方直有徳者省事左右小黄门五人才智闲雅者给事殿中如此则论者厌塞升平可致也臣所以敢陈愚瞽冒昧自闻者倘或皇天欲令微臣觉悟陛下陛下宜熟察臣言怜赦臣死  

贤良策对【`晋郄诜`】  

诏曰盖太上以徳抚时易简无文至于三代礼乐大备制度弥繁文质之变其理何由虞夏之际圣明继踵而损益不同周道既衰仲尼犹曰从周因革之宜又何殊也圣王既没遗制犹存霸者迭兴而辅翼之王道之缺其无补乎何陵迟之不反也岂霸徳之浅与期运不可致与且夷吾之智而功止于霸何哉夫昔人之为政革乱亡之弊建不刋之统移风易俗刑措不用岂非化之盛与何修而向兹朕获承祖宗之休烈于兹七载而人未服训政道罔述以古况今何不相逮之逺也虽明之弗及犹思与羣贤虑之将何以辨所闻之疑昧获至论于谠言乎加自顷夷狄内侵灾害屡作边甿流离征夫苦役岂政刑之谬将有司非其任欤各悉乃心究而论之上明古制下切当今朕之失徳所宜振补其正议无隠将敬聴之  

对曰伏惟陛下以圣徳君临犹垂意于博采故招贤正之士而臣等薄陋不足以降大问也是以窃有自疑之心虽致身于阙庭亦僶俛矣伏读圣策乃知下问之旨笃焉臣闻上古推贤让位教同徳一故易简而人化三代世及季末相承故文繁而后整虞夏之相因而损益不同非帝王之道异救弊之路殊也周当二代之流承凋伪之极尽礼乐之致穷制度之理其文详备仲尼因时宜而曰从周非殊论也臣闻圣王之化先礼乐五霸之兴勤政刑礼乐之化深政刑之用浅勤之则可以小安堕之则遂陵迟所由之路未近故所补之功不侔也而齐桓失之葵丘夷吾沦于小器功止于霸不亦宜乎策曰建不刋之统移风易俗使天下洽和何修而向兹臣以为莫大于择人而官之也今之典刑匪无一统宰牧之才优劣异绩或以之兴或以之替此盖人能弘政非政弘人也舍人务政虽勤何益臣窃观乎古今而考其美恶古人相与求贤今人相与求爵古之官人君责之于上臣举之于下得其人有赏失其人有罚安得不求贤乎今之官者父兄营之亲戚助之有人事则通无人事则塞安得不求爵乎贤茍求达达在修道穷在失义故静以待之也爵茍可求得在进取失在后时故动以要之也动则争竞争竞则朋党朋党则诬誷诬调则臧否失实真伪相冒主聴用惑奸之所会也静则贞固贞固则正直正直则信让信让则推贤推贤不伐相下无餍主聴用察徳之所趣也故能使之静虽曰髙枕而人自正不能禁动虽复夙夜俗不一也且人无愚智咸慕名官莫不饰正于外藏邪于内故邪正之人难得而知也任得其正则众正益至若得其邪则众邪亦集物繁其类谁能□之故亡国失世者未尝不为众邪所积也方其初作必始于微微而不絶其终乃着天地不能顿为寒暑人主亦不能顿为隆替故寒暑渐于春秋隆替起于得失当今之世宦者无闗梁邪门启矣朝廷不责贤正路塞矣得失之源何以甚此所谓责贤使之相举也所谓闗梁使之相保也贤不举则有咎保不信则有罚故古者诸侯必贡士不贡者削贡而不适亦削夫士者难知也不适者薄过也不得不责强其所不知也罚其所不适深其薄过非恕也且天子于诸侯有不纯臣之义斯责之矣施刑之道寜纵不滥之矣今皆反是何也夫贤者天地之纪品物之宗其急之矣故寜滥以得之无纵以失之也今则不然世之悠悠者各自取辨耳故其材行并不可必于公则政事纷乱于私则污秽狼籍自顷长吏特多此累有亡命而被购悬者矣有縳束而绞戮者矣贪鄙窃位不知谁升之者兽兕出槛不知谁可咎者网漏吞舟何以过此人之于利如蹈水火焉前人虽败后人复起如彼此无已谁止之者风流日竞谁忧之者虽今圣思劳于夙夜所使为政恒得此属欲圣世化美俗平亦俟河之清耳若欲善之宜创举贤之典峻闗梁之防其制既立则人慎其举而不茍则贤者可知知贤而试则官得其人矣官得其人则事得其序事得其序则物得其宜物得其宜则生生丰植人用资给和乐兴焉是故寡过而逺刑知耻以近礼此所以建不刋之统移风易俗刑措而不用也策曰自顷夷狄内侵灾眚屡降将所任非其人乎何由而致此臣闻蛮夷猾夏则皋陶作士此欲善其末则先其本也夫任贤则政惠使能则刑恕政惠则下仰其施刑恕则人怀其勇施以殖其财勇以结其心故人居则资赡而知方动则亲上而志勇茍思其利而除其害以生道利之者虽死不贰以逸道劳之者虽勤不怨故其命可授其力可竭以战则克以攻则拔是以善者慕徳而安服恶者畏惧而削迹止戈而武义实在文唯任贤然后无患耳若夫水旱之灾自然理也故古者三十年耕必有十年之储尧汤遭之而人不困有备故也自顷风雨虽颇不时考之万国或境土相接而丰约不同故顷畆相连而成败异流故非天之必害于人人实不能均其劳苦失之于人而求之于天则有司惰职而不劝百姓怠业而咎时非所以定人志致丰年也宜勤人事而已臣诚愚鄙不足以奉对圣朝犹进之于廷者将使取诸其怀而献之乎臣惧不足也若收不知言以致知言臣则可矣是以辞鄙不隠也  

## 文章辨体彚选卷一百八十七

（明）贺复征 编  

○制策三  

贤良方正直言极谏策对【`唐沈亚之`】  

对臣伏念目之包明其在昏夕之时则与盲者等及属日蒙光乃能寤眩黄披万类杰智之才其处浊俗之中则为愚者混非遭圣偶时安能调阴阳育万物其理一也盲者虽蒙光莫能视愚者虽蒙圣莫能智其理一也故舜禹翔其光于上益稷之徒周其视于下其由悬白日而省离娄也三代以降君之光微臣之智狭见其手而迷其足睹其前而昧其后其由举烛萤而临庶目也今陛下神光动天鉴彼幽塞犹愳理有未至故亲省羣言而臣瞽愚非能踰于智杰副陛下之清问臣以相与贡臣以贤良应诏旨臣所冒非任当伏窜弃之尤不足以塞罪乃辄伏进所言伏读睿问周视圣旨见陛下思天灾之病也臣愚以为皆由尚书六曹之本坏而致乎然也今请统而条指之睿问有念人俗之凋讹及于卒乗之数货币之资臣请以今兵部户部之坏举之睿问有思才周于文武本固在于士农臣请以礼部工部之坏举之睿问有欲以辨行之真伪臣请以吏部之滥举之睿问有朝廷之阙臣请以刑部之失举之睿问有四方之弊臣请以山东陇右之急奏之伏愿陛下详臣之言察臣之志无以臣微而轻其奏也臣闻周设六官以统百辟立国八百年由纲之不絶于所制也太宗龙兴革魏晋之残政修法度立中事设尚书六曹以叙班文武以条系天下号令既布而万方从矣爱其人若爱巳之徳保其黎庶若保幼子恐有坠也明四目以先其视指其未见者也达四聪以先其聴喻其未闻者也尊贤之言而为视聴视聴先张则黎庶不陷于灾害而康泰矣后代虽有盗臣奸党而终不患败亡由纲之不絶于所制也夫尚书六曹之设犹人之有六腑也耳目口鼻之枢系于元首手足之用闗于肘膝其血气根脉皆统于六腑符而命之然后能动用失其用者非邪则眩夫人莫不尊其首以足司其所履指司其所执百体之司各勤其用则首安其尊而不劳首之处身犹君之居上也百辟以位则君安其尊而不劳明矣今尚书六曹外虽备其官而中实谬今人俗凋讹者其由户部之纲不理也昔户部其在开元最为治平当时西有甘凉六府之饶东有两河之赋仰给之卒不过四五帅其余利殖所入尽与齐人四十年间富庶滂洋之若是及一日上恃升平之久相肆威骄之狠直言得死谀色获进转掌之间清跸巡于巴蜀矣今西凉为虏两河为兵尽开元天下之兵不过当今数郡之卒胜衣之农而百徭出矣鞭役重繁不胜于籍摧之不顾其害刑之不问其深吞渔众多欲无凋耗不可得也兵部之选武士亦谬矣夫试射百中为重驰射次之驰戈亦次之此武夫贱者之宜业也而真者百无一焉其余尽买豪奸之革役者以俟冒入奋戈戱马者亦得中名则估肆富人之子弟彼安能致武之所用顾欲占籍自恃以逭徭于乡闾耳而欲卒乗货币之充强臣未见也今两河之间至于幽蓟连属西边北边而仰给之卒多于其土之齐人十九在兵部者所操曽不能制一校尉而况纽其纲乎古者兵农之一体也三时务农一时习兵故春耕而夏植秋藏而冬讲武诚愿使兵部之纲纪根于古道之要兵部之令加于将帅之臣则本久益大矣何卒货不充于古哉今礼部之得进士最为清选而以绮言声律之赋诗而择之及乎为仕也则责之不通天下之大经无王公之重器今取之至微而望之甚大其犹击陋缶而望曲齐于韶濩也今仕进之风益坏矣必以阴诈为朴阳明为狂顾以武为污矣而况兼学乎陛下何不令礼部之臣督其所业杂考其所能则人可化矣夫惟愽大之士为能兼学耳夫持纲举维非愽大之士不能也夫求博大之士非竭诚不能也故殷宗之竭诚于神神感于梦而得傅说周文之竭诚于气气感于兆而得太公陛下如能用殷周之诚而求之何患用才之不至矣今工部之纲不举其由百工之不条理焉且务于捷滥则能速坏惑于邪巧则多改作速坏相仍改作无已欲使财费之不穷工力之不竭臣未见也夫尧之功与天比覆居于土阶之上荫于茆茨之下土簋而具禹亲勤理水而卑宫室是二君者非不能极巧侈之端故能陋而无厌盖欲使天下之人自然而俭易从也而周官百工之职载于六职之书详矣其后昬君乱主未有不极游观之乐穷巧侈之娯恣罗纨之靡虽有生植之乐不足充虞人之裁虽尽陇畆之农不足塞百工之役虽竭蚕妇之劳不足给绮彩之广秦隋之末君不如此不足以隳宗社今仕家不着籍于乡闾亦已久矣则农夫唯恐它业之不容于趋也安肯顾陇畆而恋其本哉伏愿陛下仰尧舜禹之圣敬畏秦隋之败奢念汉文之节俭凡在百工之用闗于将作内作技同者必使统于工部以观制作之度使劳费之怨不起于下人则尧圣禹明周规汉俭唯陛下择耳何止士农之固业哉今吏部之补吏岁调官千余其试以偶文俪语之书程以二百字为凖考之能否以定取舍直使其人真能然尚何以补况十九皆伪人乎以此而求其实不可得也且昆吾之利莫邪之才虽巧用不能雕咫尺之木鸷鸟之罗虽善掩者不能拘蚊蚋如使恢宏愽大之士裁心镂舌于此辞而其道安可见乎陛下何不命羣官立于朝者岁各贡其所知各以其所长试之各以其器任之不胜其任者罪罔上阙其贡者罪蔽贤而洽闻者爵逾次礼部吏部以时举籍刑部督其不察如此则人人争好贤人人务克已何患乎真伪不可辨哉今朝廷之阙众多其最急者刑部刑部之纲不举其由赏罚之不信勅命迭降而其旨相违故有行之于今日而废之于明日罪之于此而赦之于彼是慢易欺诈之薮耳欲无枉挠不可得也诚愿斥其烦苛去其相逾则人人易守难犯然后命儒贤究掌之不明于此者不得为刑部之官无令猾贼之徒轻身重货窃法以自弄如此则清矣赏信刑果则逺罪修已之风序今非止于阙盖将病且痼矣夫病者其在皮肤则易也六腑已谬气非所经而其体痼不亦危乎臣请以医方之言谕国之病伏惟陛下察焉臣闻良医之理痼也陈以竒方伐以猛饵外以针火导其血络药病相攻战于其中及痼解病瘳六腑亦惫于是竭良药以材调徳膳以味从而补之然后六腑平百体正内强而外和矣夫世之愚医则不然必使病胜而形羸不危其身者稀矣三公六曹国之六腑也果刑信赏国之筋络也九州岛百郡国之四体也四夷八蛮国之外肤也骄荒淫异国之痼病也嘉谋长算国之竒方也强将劲兵国之针火也礼乐法度国之徳膳良药也夫百骸居于外六腑列于内相假而成生相致而动息本为一身也及一腑失理容而不攻其久日大攻而不除其久为痼除而不补其久复发为瘵难矣臣以为天寳贻痼始于一支而容之浸及百体几危其形玄宗肃宗除而不终痼及兴元徳宗之时又无良臣可进内强之术而攻不克先皇攻于除而不攻于补今乃复发于幽蓟居国之左右又有西戎之厉居于内掌之肤涉腕逾肘今已及肩何以知其自掌而及肩也以安西至于泾陇一万二千里其间严关及重阻皆为戎有由此知其及肩也则王畿界戎无五百里比肩之去喉能逺乎奈何容而不除也此皆发于中朝之阙而流其病也若四方之弊莫若山东陇右之急□若武备之不至又请详举之夫圣人父母万物必体天地之功故以阳为文教极其光明也以阴为武备尽其肃厉也夫阳盈则韬而阴藩之阴盈则复而阳济之故能相理而不乱五月阳盈使一阴居其间明正阴之有位而盗阴不生也故圣人因之以武备至于十一月阴盈包将来之阳可大可久也故外作雪霜以厉之恐僣阳之过也内宻燠而养之使其为文为光也故圣人因之求贤以为辅雹冻霜雪禁其焚芜阴用也故圣人因之以正刑雷风为前驱荡其所不通温光从而旸之阳徳也故圣人因之以文宥是以圣人之徳文虽先而武备不去前年淮夷擒齐鲁灭常山死幽蓟归臣未见制法有方法也而议者且以为兵可戢也遂用羸将守常山滞儒临蓟北不旋踵而贼气复作矣伏愿陛下慎动诚盈无伤阴之大候且行化在便人举兵在立势夫百斛之车百蹄之牛不能摇其毂如措之峻岅之上扰之力者不尽数牛及轰然而迁则牛足之运不给轮犇矣此立势之枢也今幽蓟之兵其由病者之再病也人虚而强履独有立势而诛之立势之急在于聚威于深棣实力于沧定然后以赵魏临常山环兵而攻之则冀马之踪不望合于燕蹄矣以太原之师入蓟丘则易水之东左臂不能傍运矣此拘燕囚冀之方也如其擒纵之法出于一时者则在名将而用耳如其威不聚于急力不实于危虽有名将不能为也陛下见西制戎北制敌壁垒之势盘连交错兵甲之多赏劳之厚以为戎敌之畏此而不敢犯塞今以刑赏之不信也而戎臣以自入士卒虚名占籍者十五不啻日夜飞璧走银缯市言唯恐田园陂池之不广也簮珥羽钿之不侈也洞房绮闼之不邃也不如此不足以积怨劳卒及冦来则必固壁闭兵无敢出击者如近日戎戈东刃陛下将安倚乎今北敌猾夏犹已事嫁矣而西戎之虚盟安足信之不可无虞也夫人性有勇怯地形有险易勇怯可以习制制之以刑则亡怯乐之以利则亡怯惜之以势则亡怯假如涉险利强弩以持重者据之平陆利骑戈以捷手健蹄者兼之此得势而亡怯也今士卒之获戎者得其马羊牛杂畜及衣装寳络皆与之无令有所奋夺此顾利而亡怯也蒙兵失律者皆诛此畏刑而亡怯也如此而用勇倍百矣臣尝仕于边又尝与戎降人言自瀚海已东神鸟炖煌张掖酒泉东至于金城会寜东南至于上邽清水凡五十郡六镇十五军皆唐人子孙生为戎奴婢田牧种作或聚居城落之间或散处野泽之中及霜露既降以为岁时必东望啼呼其感故国之恩如此陛下能不念之臣意西戎今冬当踰河拒北兵明年必大入灵武冦西城先击监宥诚能因此时诏寜陇邠泾及南梁皆会兵计事独得以老弱留谨城其它少壮及骑士皆持装佩盐糗令邠寜泾原军皆出平凉道弹筝邠寜军北固崆峒守萧闗泾原军西遮木硖闗凤阳军逾陇出上邽因临洮取凤林闗南梁军道凤阳逾黄花因狄道会陇西得其利则击因其牛羊足以供具各以轻骑入贺兰抚谕其遗人飞声流势延□□□□□□□□□□西则故地尽可得也如此则王畿之内安有警烽之虑哉臣故曰四方之弊莫若山东陇右今策臣之目曰直言极谏则言无所不直直不愳于罪也若谏无不极者今皆不尽臣之一二焉何者荅问之所及或未利于国臣虽欲漏之而不解则愳执事之臣不寤也睿问之所不及者当臣之所蓄或有利于国臣虽欲奏之臣愳罪言于非宜也而况晦寒之晨奔光驰曜之下笔之条奏拘以文陈乎臣所以愤懑之诚百不及一二也岂无异日而顾问哉伏惟陛下察焉谨对  

贤良方正能直言极谏策【`穆质`】  

对臣闻帝王之理殊涂而谏诤之道一致五谏之要同归而直谏之用为急今朝廷之不闻直声久矣伏惟陛下采唐尧师锡之义降禹汤罪已之词详延直臣愽求失政自近古已来忧劳思理未有如此其至者且何患乎不得为尧舜而已若欲陛下之徳与天比崇欲陛下之名与天无极斯乃天之意也臣之志也不然者臣当退从作者七人之八耳孰为来哉制策曰上古有道之君垂拱无为以临四海不理而人化不劳而事成星辰轨道风雨时若邈乎其不可继何施而臻此欤三代以来制作滋广异文质之辨明利害之乡威之以刑导之以礼敦其俗而弥薄防其人而益偷岂浇淳必系于时邪将圣贤间生而莫之振也臣闻三皇以道化五帝以徳化故曰修已以安百姓垂衣而化天下矣天何言哉帝何力哉无为而已遂性而已至道既徃至徳寖衰而三代之主先之以礼义故有法度之制质文之变髙其堤防崇其刑辟不臻大化迄可小康上古之君三代之主教道既异劳逸自殊则知理之盛衰皆徳所致效在徳有优劣非时有浇淳继三代者其降杀可知矣制策曰朕祗膺累圣之业猥居兆人之上虔恭刻厉如恐坠失忧济庶务夕惕晨兴臣闻舜禹日兢汤武日业皆前代帝王之所以为理忧勤之至也窃闻陛下忧劳大道勤绩庶务无大无小必躬必亲靡不闗心靡不经手勤亦至矣忧亦至矣然神太用则竭形太劳则弊古人云人生处代如白驹过隙耳何忽自苦如此又陛下一则罪已二则罪已若然者复何用宰相乎何用有司乎制策曰惟永前王之典謩是则仰大禹以崇俭法髙宗以求贤兴夏启之征作周文之伐旌孝弟举直言养髙年敦本业均平徭赋黜陟幽明励精孜孜勤亦至矣然而浮靡不革理化不行暴乱不惩奸犯不息五教犹郁七臣未臻乡党废尚齿之仪蒸黎无安土之志赋入日减而私室愈贫亷察愈増而吏道愈滥意者朕不明欤势不可欤何古今之事同而得失之效异也思欲刬革前弊创立新规施之于事而易从考之于文而有据备陈本末将举而行臣闻事不师古以克永世匪说攸闻陛下追惟前王之典謩是稽古之道也然陛下师古为理也欲何为乎为皇乎为帝乎为王乎驱天下之人欲令归忠耶归敬耶归文耶汉文帝以清浄为宗近称刑措汉宣帝以刑名律下亦谓中兴自古以来未有不举纲而目正不澄源而流清者矣此亦陛下熟闻之矣是宪是则之宜更申明之使在下者有所趋也臣闻大禹称三王首者以其卑宫室菲饮食裕人克已俭之至也其道湮没不嗣久矣惟陛下独能师而行之茍纶言之可复则天下之可化所谓其身正不令而行其身不正虽令不从者也臣闻自古求贤各以类至三皇师其臣五帝友其臣三王臣其臣欲为皇则行事师之礼欲为帝则行取友之礼欲为王则行取臣之礼自昔哲王则有感梦而行傅岩惟肖则有恊卜而出渭滨亲载则有卑辞以厚礼汤命五返于处士则有可就不可屈备独三顾于草庐此皆陛下备闻之矣臣窃见国家取贤之道其礼部吏部失之逺矣则制策之举最为髙科以臣言之不得无弊且陛下弓旌不出玄纁深藏无聘问之先有投刺自媒者无软轮之礼有蹑屩而来者支离于京阙会计于有司又广张节文妄设条格禁御约束邻诸盗贼防贤之意甚于防奸﨑岖困辱旷日永久然则一覩天颜一承圣问臣恐皇王佐略不可由此而致也今之所得者乃臣辈琐琐者耳强名曰贤贤者固如是耶厚颜包羞臣窃自笑则髙宗求贤之意似或不然此乃国家最弊之务伏惟陛下加思重而慎之陛下文可经天地武可定祸乱我武载张则河壖亡命之冦既以指朝自灭我文载修则淮濒逋逃之丑可以不日自来道冠古今功格上下夏启周发曾何足云陛下旌孝弟而孝弟未能化人旌之未得其实也举直言而直言未得上达举之不以其人也养髙年则废礼已久未有闻焉敦本业则失农者多鲜有劝者平均徭税而怨嗟日生奸赃之吏未去也黜陟幽明而善恶同贯考课之法未精也陛下师崇俭之遗训则浮靡何患不革前王之典謩必用则理化何患不行化行则暴乱惩奸犯息然后礼义可浃五教自宣矣七臣者岂非孝经所谓天子有争臣七人乎今朝廷列官致位有以諌为名者左右前后拾遗补阙其数甚众不止七人使陛下有未臻之叹其过将有所归矣以陛下养髙年之礼着于上则乡党不废尚齿之仪均徭之法行于吏则蒸黎有安土之志安土则乐业乐业则务本务本则兴农兴农则家给家给则赋不减而人不贫矣吏道愈淫者吏不精也臣窃见吏部课最者遗其实以资歴为优试材者失其本以书判为上加以检验滋章简牍繁揉瞶眊淹滞吏縁为奸吏壅于上权移于下胥徒末品得擅官府所以财贿公行不殊市道量职求直价若平凖古则为官择人今则为财择官反古害今其弊如是又有通经之目试文之科不同归于吏部选之至于此虽亷察日増固不及也若刬革前弊明诏固当疾行创立新规微臣以为不可且烈祖之宪章未改前王之法度粲然徳輶如毛在克已而已何必改作然后成功因人之欲顺天之时则易从行古之道得理之中则有据制策曰自顷阴阳舛候祲沴洊兴仍岁旱蝗稼穑不稔上天作孽必有由然屡为凶灾其咎安在传曰时之不乂厥罚恒旸又曰尧汤水旱数之常也二者相反其谁云从人靡盖藏国无廪积朕屡延卿士询访谋猷至乃减冗食之徒罢不急之务既闻嘉话亦已遂行而停废之余所费尤广欲转输于江徼则逺不及期欲捜粟于闗中则扰而无获节军食则功臣怀怨省吏员则多士靡归中心浩然罔知攸济臣闻旱蝗者稽诸洪范为言不乂之罚也言之不乂令之不信也言者西方金也金失其性为木所伤水东方少阳古云阳腾所以为旱阳既亢极气又嚣蒸则介虫为孽螽斯为害臣见比年旱魃为害已甚矣则洪范之征亦明矣无乃陛下诏令不信乎抑又闻军旅之后必有凶年其握兵者不本乎仁义贪于残戮人用愁苦怨气积下以伤阴阳之和也则国家兵先于河北旱蝗随之次及河南旱亦随之次闗中闗中又蝗旱既仍岁蝗亦比年无乃陛下用兵者不详其道也臣谨稽古典叅于歴代禳除异术祈祷多门至若贬食省用稼穑圭璧求邪于幻术觊福于释流土龙矫首于通衢羣巫分袖而鼔舞此又从人之欲也至若两汉旧仪三公当免卜式着议弘羊可烹此又一时之事也然俱非救旱之本去灾之道则有一郡一邑一宰一牧勤恤人隠精达神明或以身禳或以心祷蝗且出境旱不为灾牧宰之微尚或臻此况陛下尊为天子徳为圣人神动而天从气使而时变至诚所感何往不通臣伏见陛下去年八月二日所下徳音避正殿而不居损常膳而不御议狱缓死掩骸埋胔诏文始书害气将究诏书始下和气自生故不旬朝之间凶渠殱殄兵革偃息甘雨荐降氛灾自销天之监人也明矣速矣然陛下之徳有以动天天且不违况于鬼神乎若尧汤之灾阴阳之数此则先儒之言略矣小臣不敢传疑惟洪范之征言也谨而言之陛下鉴之可也臣闻尧之水汤之旱而国无损瘠者蓄积多而备先具也今国家或时不雨一岁不登尧汤比之悬矣人至困竭国为空虚者备之不早顷所以赋敛无极怨讟日盈权须诡求朝令夕具岂不以兵食乎今蒲同劳师既还闗辅生人纔息不急军食不烦军须则捜粟闗中重扰未可转输江徼虽逺可期闗兵食以廪储虽节食犹虑费用者多则功臣何因而怀怨择贤才以实官虽省员犹虑旷职者众则多士何忧而靡归臣闻方内之理乱由君上之所执上有所执则下有所守臣窃观国理似或不然无可久之图无常备之制用无本末举无条纲任运而行应急而化若虚舟之触用济江河如乱丝之棼望成纶綍所以遇运则福至遇厄则祸生遇岁恶则劳遇岁丰则逸坐迎天命不闗人谋圣心浩然罔知攸济者乃彛伦不叙之故制策曰子大夫藴畜材器通明古今副我虚求森然就列匡朕之寡昧拯时之难灾毕志直书毋有所隠此乃陛下厚礼众君子之意臣微曷足以当之若臣者生为唐人马牛之齿甫以壮矣道不得行身不得遂陋矣浅矣与蝼蚁何异然诗书天人之际皇王经纬之道三坟六经九流百氏前王沿革之要歴代兴王所由既尝经之于心颇亦备之于学虽未之究可略而言至若时政之损益任贤之得失刑辟之有轻有重生人之或利或病臣又耳或有所妄闻身逺与寡莫为之先且无因至陛下言之尔皇天后土宗庙社稷实宜知臣之心毎用愤发悃欵隠忧臆激于肝血藏于髓思有以一陈之久矣蒙陛下开天地之徳降雷雨之施深诏执事旁延郡国俾有贤良方正直言极谏之举臣也幸茍有志人乃举之此亦上天降佑皇唐使陛下锡臣故今得有路索言之于上也若贤与良则臣岂敢惟谏与直或有可观言不直諌不极是微臣不忠之罪孤陛下虚聴之徳也如至忌讳挟诛诽谤附律脯醢淫戮鼎镬滥刑此乃昬主暴君亡国之具亦陛下之所明之故臣不复有虞于圣朝耳是敢竭虑极愚指陈其切是邪纳而行之非也容而宥之所谓言之无罪闻之者足以戒也谨对  

才识兼茂明于体用策【`元稹`】  

对臣方病近古之策不行而陛下言及之是天下人人之福也微臣其敢忍意而不言乎且臣闻之古者以言赋纳岂虚美哉盖用之也是以益赞禹而班师说复王而作命斯皆用言之大略也洎汉文帝羞不若尧舜始以策求士乃天下郡国有贤良之贡入焉塞诏者晁错而已至武帝时董仲舒出然而卒不能选用条对施之天下夫用其策不弃其人以其利于时也得其人而弃其策又何为乎若此则徒设试言之科而不得用言之实矣降及魏晋朝成而暮改之不暇又恶足言其策哉我唐列圣君临策天下之士者多矣异时莫不光扬其名声宠绥其爵禄然而曽不闻天下之人曰某日天子降某问得某士行某策济某功抑不知直言之诏屡下而直言之士不出耶亦不知直言之士屡出而直言之策不用耶今陛下肇临海内务切黎元求斥已之至言责着明之确论斯命说代言之盛意也微臣何足以奉之然臣所以上愚对皆以指病陈术而为典要不以举凡体论而饰文词事茍便人虽繁必献言茍谐理虽鄙必书固不足以副陛下恳恻之诚庶可以尽微臣之献替耳伏愿陛下以臣此策委之有司茍或可观施之天下使天下之人曰惜哉汉文虽以策求士迨我明天子然后能以策济人则臣始终之愿毕矣如或言不适用策不便时则臣有瞽圣欺天之罪将寘于典刑陛下固不得而宥之矣亦臣之所甘心伏读圣策乃见陛下念礼乐之寖微恤黎人之重困责复盛济艰之术酌推恩寓令之宜斯皆当今之急病也微臣敢不别白而书之昔我髙祖武皇帝掇去乱政我太宗文皇帝鞬櫜干戈被之以仁风润之以膏露戢天下之役而天下之人安河天下之刑而天下之人寿通天下之志而天下之气和惣天下之众而天下之众理理故敬让之节着和故欢爱之化行是以革三王之所因兼六代之所举称至徳者举文皇以代尧舜岂异事哉诚有物以将之也明皇帝即位实号中兴方其任姚宋而召贤能也虽禹汤文武之俗不能过焉四十年间刑罚不试人用滋植四海大和于是举升中告禅之仪则奉泰山而秩嵩华举东巡西狩之典则宅咸镐而朝洛阳礼既毕行物亦随耗天寳之后征戍聿兴气盛而微理固然也曩时之乳哺而有之者一朝为兵殱之兵兴以来至今为梗兵兴则户减户减则地荒地荒则赋重赋重则人贫人贫则逋役逃征之罪多而权宜之法用矣今陛下躬亲本务首问羣儒念礼乐之不兴叹升平之未复是诚天下之人将絶复完之日也微臣何幸而对扬之微臣以为将欲兴礼乐必先富黎人将欲富黎人必先息兵革息兵革之术臣请两言之夫古所谓销兵革者非谓幅裂其旗章销铄其锋刃而已也盖诚信着于上则忠孝行于下敬让立于内则夷狄和于外夷狄和则边鄙之兵息敬让立则争夺之患销争夺之患销则和顺之心作和顺之心作而礼乐之道兴矣此先王修政戢兵兴礼乐富黎人之大略也陛下必欲责臣以详究之术臣又请指事以明之夫食力之不充虽神农设教天下不能无馁殍之人矣是以古之不农而食之者四而已矣吏有断狱之明则食之军有临敌之勇则食之工有便人之巧则食之商有通物之智则食之是四者率皆明者勇者巧者智者之事也百天下之人无一二焉茍不能于此者不农则不得食不织则不得衣人之情衣食迫于中则作业兴于外是以游食者恒寡而务本者恒多岂强之哉彼易图而此难及也今之事则不然吏理无考课之明卒伍废简稽之实百货极淫巧之工列肆尽兼并之价加以依浮图者无去华絶俗之贞而有抗役逃刑之宠戎服者无超乗挽强之勇而有横击诟吏之骄是以十天下之人九为游食惷朴愚钝不能自迁者而后依于农此又非他彼逸而易安此劳而难处也以惰游之户转增而耕桑之赋愈重曩时之十室共输而犹不给者今且数家一夫矣虽有慈惠之长仁隠之吏尚不能存若惨断击搏之则将转移于沟渎矣今之课吏者以赋敛无逋负为上以臣观之足陛下之赋者诚所以害陛下之人耳若然则农桑之用既如彼惰游之众又如此耕桑之赋重则恋本之心薄惰游之户众则富庶之道乖此必然之理也今陛下诚能明考课之法减冗食之徒絶雕虫不急之功罢商贾兼并之业洁浮图之行峻简稽之书薄农桑之徭兴耕战之术则惰游之户尽归而恋本之心固矣恋本之心固则富庶之道兴矣而贞观开元之盛复矣若此则既徃之失由前将来之虞由后在陛下悠久戒之慎之而已至于主父偃乗七国并吞之后谋分裂而矫推恩管夷吾当诸侯争夺之时先诈力而行寓令皆一时之权术也岂可谓明白四达与日月齐明于圣朝哉臣虽贱庸尚不敢陈王道于帝皇之日况权术乎此臣之所甚羞也故不及详究言之臣伏读圣策又见陛下以为执契则羣下用情躬亲则庶官无党以汉文尚学而衰盛业谓光武课吏职而昧通方以臣思之皆不然也夫委之于下而用其情盖考绩之科废而清浊之流滥也尚儒术而衰盛业盖章句之学兴而经纬之道丧也课吏职而昧通方盖科察之法行而会计之期速也臣请条列而言之夫神农之斵耒耜教耕耨所以垦良田而植嘉谷也然而不能遏稂莠之滋焉其所以遏之者芟夷钱镈之而已唐尧之辟朝廷宅百揆亦所以殖禹舜而种皋陶也又不能遏【`文粹作辨`】共工驩兠之逆焉其所以遏之者放弃殛诛之而已神农不以稂莠而废耒耜之用故能存用器之方唐尧不以四罪进而夺舜禹之任故能终任贤之道若此则陛下之所任顾何如耳岂可谓任之必不可哉至于考绩之课废章句之学兴经纬之道衰会计之期速皆当今之极弊也幸陛下反汉元光武之事臣遽数而终之今国家之所谓兴儒术者岂不以有通经文字之科乎其所谓通经者又不出于覆射数字明义者材至于辨□章条是以中第者岁盈百数而通经之士篾然以是为通经固若是乎至于工文自试者则不过于雕词镂句之材捜摘絶离之学茍或出于此者则公卿可坐致郎署可俯求崇树风声不由殿最连科者进速累捷者位髙拱黙因循者为清流行法莅官者为俗吏以是为儒术又若是乎哉其所谓课吏职者岂不以朝廷有迁次进拔之用乎臣窃观今之备朝选而不由文字者百无一二焉夫施众网而加一禽尚不能得况张一目以罗万品而望其飞者走者大者小者尽出乎其间其可得乎哉以此察羣吏羣吏又可察乎茍或不可察又可任之而絶其私乎哉此所以陛下将执契而叹用情念垂衣而惧不理盖臣所谓课察之道不明也陛下诚能使礼部以两科求士凡自唐礼六典律令及国家制度之书者用至于九经歴代吏能专其一者悉得谓之学士以环贯大义而与道合符者为上第口习文理者次之其诗赋判论以文自试者皆得谓之文士以经纬今古理中是非者为上第藻缋雅丽者次之凡自布衣达于未隶朝省者悉得以两科求士礼部第其髙下归之吏部而宠秩之若此则儒术之道兴而经纬之文盛矣吏部罢书判万言之选设三式以任人一曰校能之式毎岁以朝右崇重者一人与礼部郎校天下羣吏之理最在第一至第三者校定日据其功状而登进之牧宰字人之官藉之为理者则上赏行焉若此则迁次之道明而迟速之分定矣二曰任贤之式毎岁内自仆射至于羣有司之正长外至于亷问节制者各举称朝选者一人外自牧守内至于百执事之立于朝者各举吏郡县者一人因其所举而授任之辨其考绩而赏罚之不举贤为不察举不贤为不精不精与不察之罪同若此保任之法行而贤不肖之位殊矣三曰叙常之式其有业不通于学才不属于文政不登于最行不知于人则限以停年课资之格而役任之若此则敷用之典恒而尺寸之才无所弃矣两科立则羣材遂三式行则庶官当陛下乃执左契以御之惣枢极以正之委庶官如心目之运支体岂支体运而无效于心目乎察羣材如明镜之形美恶岂美恶形而逃隠于明鉴乎然后陛下辟四门使可言之路通明四目以天下之目视达四聪以天下之耳聴不私其言以为好恶端拱岩廊髙居宸极以冕旒自蔽而秋毫必察以黊纩塞耳而声响必闻则彼汉元章句之儒光武督责之术又恶足为陛下言之哉且臣闻之圣人在上人不夭札若臣者生未及壮戴陛下为君仁寿欢康未始有极何忽自苦堕肝胆而言天下之事乎臣以为国家兵兴以来天下之人惨怛悲愁五十年矣自陛下即位之后戴白之老莫不泣血而话开元之政臣恐此辈不及见陛下功成理定之化而先饮恨于穷泉此臣之所以汲汲于心者陛下能不怜察其意乎谨对  

## 文章辨体彚选卷一百八十八

（明）贺复征 编  

○制策四  

贤良方正直言极谏策【`唐皇甫湜`】  

对臣伏见陛下征天下之士亲策于庭求贤思理亦云至矣然臣未知将以为虚策乎将以求其实効乎以为虚策则后之缙绅者观书于太史氏曰天子之忧人如此急贤如此征贤良方正直言极谏之士亲礼而问之斯亦足以为名矣若以得人为务社稷之计为心则不宜待之如是也夫王者其尊【`集作道`】如天其威如神以谀【`集作聘`】问先之以礼貌接之造膝而言虚心以受犹恐惧陨越而不得自尽其所怀况乎坐之阶庭试以文字拳曲俯偻承问而上对乎且天下之事难一二以疏举臣所当言又有非臣下所宜闻知清问所不该【`文粹作说`】又郁而不得发强附之于篇考视者必以为余烦又摈而不得进【`文粹作通矣`】陛下何惜一赐臣容足之地于冕旒之前使得熟数之乎可采则行之无用则罢之何损于明也然臣不敢有望于是谨旁縁圣问粗竭愚瞽傥陛下怜察其志而寛其诛赐之当【`一作异`】日之间而卒其说则覆照之下形气之生孰不甚幸制策曰盖闻昔之令王体上圣之姿御大寜之时犹惧理之未至也求贤以致用犹惧动之不中也咨谏以闻道【`集作过`】矧惟寡昧膺受多福思负荷之重警风波之虞求贤谘谏岂敢怠忽至若穷神知化以盛其徳经纬文武【`集作经文纬武`】以大其业考古会极通教化之原明目达聪周视聴之表斯夙夜之所志也子大夫将何以匡逮【`集作连`】而致之乎此陛下之忧勤如此【`集作切至也`】臣闻尧舜以有天下为已之累而不以位为乐也臣又闻百事之成也必在敬之其失之也必在慢之今陛下念前王之戒而不敢怠忽思为国之经而不忘夙夜求贤咨谏延及微士【`集作贱`】臣有以见尧舜之心矣夫法天地之道以施政顺阴阳之和以育物事无不序动无不时此穷神知化之盛徳也武以止杀禁暴则兵宜戢文以经邦济时则化必行此经武纬文之大业也崇礼而明义好士而尊儒斥魏晋已降衰末之法稽周汉已践【`集作前`】盛明之理【`集作礼`】斯考古会极之方也任贤而勿贰招谏而必行屏近习之邪【`集作纎`】佞进周行之骨鲠斯明目达聪之道也抑臣又闻先王所以不视而明不聴而聪披颈【`集作技斯`】负之明断非僻之绪其道易之也盖左右仆御惟正之供必有知法【`集作足信`】者必有知礼者坐【`集作出`】使足以尽情伪居常足以助聴览左右之臣既如是矣而又曰以公卿大夫讲论正事史书其举官箴其阙以至于百工庶人莫不諌而谤焉济济之士为之股肱赳赳武夫为之爪牙此所以永有天下也今宰相之进见亦有数侍从之臣皆失其职百执事来【`集作奉`】朝请而退而律且有议及乗舆之诛未知为陛下出纳喉舌者为谁乎为陛下爪牙者为谁乎日夕侍起居燕游【`集作游豫`】与之论臣下之是非赏罚之臧否者复何人也股肱不得而接爪牙不足以卫其何献替之有【`三句集作股肱不得而接何疾如之爪牙不得而卫其危甚矣`】美夫亵狎【`集作裔夷`】亏残之微褊【`集作徧`】险之徒皂隶之职岂可使之掌王命握兵柄内膺腹心之寄外当耳目之任乎此贞夫义士所以寒心销志泣愤而不能已者【`文粹作也`】诚能复周之旧典去汉之末祸还谏官史官侍臣之职使之左右前后日延宰辅与论义理有位于朝者咸引而进之温其色以安其意久其对以尽其词可采者必有行犯者无罪王之爪士宜择公卿大臣惣统而分理之则政不足平刑不足措人不足和财不足丰蛮夷戎狄不足臣休征嘉瑞不足致矣又何虑乎视聴之表有所不周乎制策曰自中代以还求理者继作皆意甚砥砺而效难彰明莫不欲还朴厚而浇风常扇莫不欲遵俭约而侈物常贵莫不欲逺小人而巧谀常进莫不欲近庄士而忠直常疎莫不欲勉人于义而亷媿【`集作隅`】常不修莫不欲禁人之为非而抵冒常不息其所谬盭岂无根源者臣闻一日克已复礼天下归仁焉王者之谓也故人不从上之令而从其所行夫上古之君躬率已正轨度其流集作以【`集作信`】恕已及物自诚而明此所以其化如神天下如截也中代已还则异乎此至诚不着而欲任法以防人忠信不行而欲纵身以检物虽砥砺其意而事实不符此所以有其意而无其効也夫欲人之朴厚而不先之以少私寡欲无为至诚所以浇风常扇也欲人之俭约而不率之以卑宫菲食沈珠贵谷所以侈物常贵也欲逺小人而好恱耳之言所以巧谀常进也欲近庄士而恶拂心之虑所以忠直常疏也欲勉人于义而贪浊在位所以亷媿【`集作隅`】常不修也欲禁人为非而法则【`集作制`】不一所以抵冒常不息也则谬盭之本其在兹乎陛下诚能一皆反之其効可立彰明矣制策曰爰自近岁仍敷大泽霜露所坠沾濡必同涤瑕秽以道人心省徭役以丰物力蠲田租以厚农室葺国学以振儒风督废职以补维纲备众官以序贤俊庶继先志臻乎治平而改行者未闻输劳者未艾农者无以免艰食学者无以通微言立事之绩未纪于庶工乏才之叹未辍于终食蠧于法者无不去而法未修明切于政者无不行而政未光大岂丕变其俗道广而难济乎岂不得其门事繁而毎失乎伫闻嘉言无或隠讳者臣以陛下涤瑕秽而改行者未闻政之【`集作言`】不自其本故也夫欲人之改行率徳慎【`集作在`】明赏罚不滥【`集作在`】涤瑕秽也故赏当善罚当恶天下晓然逃恶而趋善赏当功罚当罪天下耸然逺罪而趋功【`集作起功`】则人自为理而上无为矣此尧舜之所以莅【`集作利`】天下也夫赏罚皆【`集作者`】报也赏之失称罚之不当咎孰甚焉伏见兵兴已来开权宜之道行茍且之政台省之官王公之爵溢于国【`集作州`】郡遍于舆台将帅之臣借绯紫而【`集作于`】使令定官位【`集作员`】而奏请名器均【`集作轻`】于土芥操柄擅于爪牙此其所以赏人而人不劝也州县之断狱月以千数连年累纪未闻有一疑狱而上【`集作决`】于朝者未闻有屈人而诉于王【`集作阙`】者岂天下长吏尽如皋陶哉律令格式具而不遵乡县州府各自为制所怒则专杀居常则臆断人过且不知其所避而能自达不其难乎况乎赋役之不恒衣食之不足尚不惧死焉能避罪此其所以罚人而人不沮也赏之不劝罪之不沮欲人改行其或难焉虽涤其瑕秽惠奸贷法而已又何为也伏惟陛下慎用赏赏必当功则天下之善劝矣慎用刑刑必当罪则天下之非沮矣夫择人而任之则僣滥不作富庶而教之【`川文粹作审人而赦之`】则廉耻自生如是则无所改其行无所涤其秽矣又何足忧之哉陛下省徭役而输劳者未艾小惠未遍而有司长吏或壅而未承故也若陛下加惠而俯察之则物力何惧乎不丰劳者何忧乎未艾乎陛下蠲田租以厚农室而人犹艰食者生者犹少而费者犹多故也商乗坚而厌肥工执轻而仰给兵横行而厚禄僧道无为而取资劳苦顿瘁终岁乏絶【`集作矻矻`】滨于死而为农者亦愚且少矣况乎两税不均失变通救弊之法百端横赋随长吏自为之政乎若困工商老释之邪末均【`集作轻`】田野布帛之征税禁【`集作蠲`】横暴之赋减镇防之兵则耕者如云积者如山矣臣请再为陛下精言之夫贱瑰【`集作珍`】竒之货斥雕琢之淫则工商之道自息矣黜异端之学使法不乱而教不烦则老释之流当屏矣且天下所以葸葸【`川文粹作嗷嗷`】然者岂非以兵乎使税之原【`集作厚`】而可行【`集作不可`】蠲徭役者岂非以商乎今昆夷未平边备未可去中夏或虞镇防未可罢若此生【`集无此二字`】就其功则莫若减而练之可也今之将帅胜任而知兵者亦寡矣怙众以固权位行货【`集作贿`】以结恩泽因循卤莽保持富贵而已岂暇教训以时服习其任【`集作事`】乎今若特加申饬使之教阅简拳勇秀出之才斥【`集作去`】屠沽负贩之党则十分之士可省其五矣夫多而无用曷若少而必精乎又比者州府虚张名籍妄求供亿尽没其给以丰其私今若核其名实纠以文法则五行之兵又可省其二矣夫众之虚曷若寡之实乎一则以强兵一则以寛赋若江淮州郡逺冦戍属清平自非具使令备仪注者一切可罢以其轻费代征繇薄【`集作荡`】逋悬然后慎择长吏曲加绥抚无【`集作不`】四三年则【`集作而`】家给而人和则横暴不作赋敛自均至理而升平矣尚何虞于人犹艰食乎陛下葺国学以振儒风而微言尚【`集作犹`】郁者盖其所以【`集作由`】干禄而得仕者以章句记读而不由义理故也若变其法则可以诛【`集作除`】其弊矣陛下督废职以补维纲而立事之绩未纪于庶工者庶工【`二字集作实有司`】之罪也今职备而不举法具而不行諌诤之官溢【`集作备`】员不闻直声弹察之臣塞路未尝直指公卿大夫则侧合茍求【`集作容`】持禄养交为亲戚计迁除领簿籍而已兴利之臣专以聚敛计数【`一有之不移三字`】为务共理之吏专以附上剥下为功习以为常渐以成俗标异而圭角者悔吝旋及和光而淈泥者富贵立须虽陛下焦劳聪明如此之切至理何益矣伏请下明诏为画一之法使居是官理是人职【`集作奉`】是法者必有明绩然后许迁擢考功之殿最无敢阿比而干刑司则能者日进不能者日退而庶工立事之绩将褒扬记述之不暇矣陛下备众官以序贤俊而乏才之叹未辍于终食者犹奉【`集作由奉`】上者迁之太亟居下者刻之太深故也古之取人也拔十得五犹以为多也曲轮直桷各适其用今则不然举于礼部则曰幽昧凡陋而不可采选于吏部则曰声名虚浮而不可用工文者则惧华而不实敦质者则惧朴而寡能冠盖之族则以为因依微贱之人则以为幽险上求之愈切下捜【`集作损`】之弥深夫士何负于有司而乃蹇顿之抑刻之如是哉才能如积郁抑居【`集作在`】下一朝阙辅【`集作将`】相之职卿士【`集无士字`】大夫之官求之不得则曰岳不降神时之乏人于是循环其所已用者逓迁居上者不知格限无闻声绩或一时三【`集作趋`】拜或再岁九【`集作四`】迁是以位髙者能当也【`集作以是为适当然耳`】是仕进之门常阖而天子之官天子之权当途者五六人迭居持之而已以陛下之明圣夫岂不欲国之得人乎以宰相之公忠夫岂不欲人之足用乎盖从来已久因循如是耳伏惟陛下曲【`集作中`】勅朝廷州府令毎岁各举所知于礼部吏部于计偕常选之中访察推择得其人则待以不次之位遇以非常之恩不得其人则必行殿最【`集作罚`】以惩渝【`集作踰`】滥则周之以寜舜之可封坐而致矣乏才之叹何有于圣朝乎陛下谓蠧于法者无不去而法未修明切于政者无不行而政未光大者由有司长吏不得其人也舍人务政虽勤何益臣伏见赦书【`集作令`】节文周备纎悉然空文虚声溢于视聴而实功厚惠未有分寸及于苍生主【`集作圣`】徳不宣王泽不流虽陛下寤寐思理宰相忧勤奉职不可【`集作又何`】为也夫将直其枝必正其根朝廷乃根也州郡乃枝也今朝廷之号令有朝令【`集作出`】而夕改者矣主司之法或有昔【`集作昨`】破而今行者矣伏惟陛下正纲以张万目澄源以清万派则四方大幸矣由是言之非道广而难济事繁而愈失也实承诏将事者之罪耳制策曰周之受田有经制汉之力【`集作田`】有恒数今疆畛相接半为豪家流佣【`集作庸`】无依率是编户本为交易焉得贪【`集作夺`】富以补贫将欲因循是曰【`集作岂`】损多而益寡酌于中道其术如何者臣闻古之道不可变也古之法不必行也夏之桀殷之纣周之幽厉井田法非亡也而天下大乱我太宗玄宗井田法非修也而天下大理夫贞观开元之际不受田而均不名田而赡者朝廷正法令行一人之术【`集作寃`】得以闻一吏之犯得以除由此致也是法之举化之成则田自均人自赡而天下陶然化矣岂待曲吏【`川文粹作防`】而事为【`川文粹作制`】乎其与贞观开元非异时也法茍未行政【`集作人`】茍失职徒易其制处【`集作更`】扰人敛怨而已矣【`集作耳`】制策曰取人惟其行不必文采令官惟其才不必资考然则行非造次而备察才非错综而徧知不必文采为重轻而士可进退不必资考为程凖而吏有条贯适变矫枉渴【`集作合`】于良规者今之取士以文学【`集作字`】记读为法其素履【`集作敦`】实行则无门而知使由文学【`集作字`】而进者徃往犯奸贼【`集作赃`】为枭境此诚甚弊也干元以还版籍斯环而所在游寄莫知所从【`集作从来`】伏请勅天下人士未归者一皆复贯愿留者则令着籍置乡校县学州庠以教训其子弟长育其才志自乡升之县自县升之州自州升之礼部公卿子弟尽育【`集作养长`】于京辇者则使之必由太学然后登有司如是则其幼弱其壮老发言举足云为趋进皆可得而知矣然后叅以才艺试其器用诚取人之急务伏惟陛下裁之宻【`集作若`】资考之【`集作以`】限其章句之庸才资荫之常调者宜仍旧贯【`四字集作而欲得`】贤能之士一皆【`一作宜`】行臣向者之谋从有司长吏之举其赏必行【`集无行字`】其法信焉可已也制策曰何方可以序六气来百祥何施可以寿羣生仁众姓征于前训而行据设于当代而易从勿猥勿并以称朕意者臣闻古者山林薮泽皆有时禁动作之为害【`集无害字`】无差月令则六气以序百祥以来而怀生之愿莫不跻仁寿之域矣今舍此而不务杀胎毁卵伤仁挠和而使诸【`集作奉胡`】夷之法以正月五月九月断天下之屠欲蕃物产而祈福佑斯亦诬【`集作无谓`】矣伏惟陛下动遵月令垂【`集作前`】训可据之文事稽时禁当代易从之道施之而不已执之而有恒则皇帝之美逺想于今日矣谨对  

应贤良方正能直言极谏科策【`刘蕡`】  

策曰朕闻古先哲王之治也玄黙无为端拱思道陶甿心以居简凝日用而不宰厚下以立本推诚而建中繇是天人通阴阳和俗跻仁寿物无疵疠噫盛徳之所臻敻乎其不可及也三代令主质文迭究百伪滋炽风流寖微自汉而降足征益寡朕顾惟昧道祗荷丕构奉若谟训不敢怠荒任贤惕厉宵衣旰食讵追三五之遐轨庶绍祖宗之鸿绪而心有未达行有未孚由中及外阙政斯广是以人不率化气或堙厄灾害竟岁播植愆时国廪罕蓄乏九年之储吏道多端微三载之绩京师诸夏之本也将以观治而豪猾踰检太学明教之源也期于变风而生徒隳业列郡在乎颁条而干禁或未絶百工在乎按度而淫巧或未衰俗恬风靡讹积成蠧其择官济治也聴人以言则枝叶难辨御下以法则耻格不形其阜财发号也生之寡而食之众烦于令而鲜于理思所以究此缪戾致之治平兹心浩然若涉渊氷故前诏有司博延羣彦伫启宿懵冀臻时雍子大夫识古达今明于康济造庭侍问副朕虚懐必当箴主之阙辨政之疵明纲条之致紊稽富庶之所急何施斯革于前弊何泽斯惠于下土何修而治古可近何道而和气克充推之本原著于条对至于夷吾轻重之权孰臻于理严尤底定之策孰叶于时元凯之考课何先叔子之克平何务推此龟鉴择乎中庸期在洽闻朕将亲览  

对曰臣诚不佞有匡国致君之术无位而不得行有犯颜敢谏之心无路而不得达怀愤抑郁思有时而发常欲与庶人议于道商旅谤于市得通上聴一悟主心虽被妖言之罪无所悔焉况逢陛下以至徳嗣兴以大明垂照询求过阙咨访谟猷制诏中外举直言极谏者臣既辱斯举专承大问敢不悉意以言至于上之所忌时之所禁权幸之所讳恶有司之所予夺臣愚不识伏惟陛下少加优容不使圣朝有谠言而受戮者乃天下之幸也臣昧死以对伏惟圣策有思古先之理念玄黙之化将欲通天人以济俗和阴阳以煦物见陛下慕道之深也臣以为哲王之理其则不逺惟陛下致之之道何如耳伏惟圣策有祇荷丕构而不敢荒寜奉若谟训而罔有怠忽见陛下忧劳之至也若夫任贤惕厉宵衣旰食宜黜左右之纎佞进股肱之大臣若夫追踪三五绍复祖宗宜鉴前古之兴亡明当代之成败心有未达以下情塞而不得上通行有未孚以上泽壅而不得下浃欲人之化也在修已以先之欲气之和也在遂性以导之救灾患在致乎精诚广播殖在视乎食力国廪罕蓄本乎冗食尚繁吏道多端本乎选用失当豪猾踰检由中外之法殊生徒隳业由学校之官废列郡干禁由授任非人百工淫巧由制度不立伏惟圣策有择官济治之心阜财发号之叹见陛下教化之本也且进人以行则枝叶安有难别乎防下以礼则耻格安有不行乎念生寡而食众可罢斥惰游念令烦而理鲜要察其行否博延羣彦愿陛下必纳其言造庭侍问则小臣安敢爱死伏惟圣策有求贤箴阙之言审政辨疵之念见陛下谘访之勤也遂小臣屏奸豪之志则弊革于前守陛下念康济之心则惠敷于下邪正之道分则治古可近礼乐之方着则和气克充至若夷吾之法非皇王之权严尤所陈无最上之策元凯之所先不若唐虞之考绩叔子之所务不若重华之无干俱非大徳之中庸未为上圣之龟鉴何足以为陛下道之哉或有以系安危之机兆存亡之变者臣请披沥肝胆为陛下别白而重言之臣前所谓哲王之理其则不逺者在陛下慎思之力行之始终不懈而已臣谨按春秋元者气之始也春者岁之始也春秋以元加于岁以春加于王明王者当奉若天道以谨其始也又举时以终岁举月以终时春秋虽无事必书首月以存时明王者当奉若天道以谨其终也王者动作终始必法于天者以其运行不息也陛下既能勤其始又能谨其终懋而修之勤而行之则可以执契而居简无为而不宰广立本之大业崇建中之盛徳矣又安有三代循环之弊而为百伪滋炽之渐乎臣故曰惟陛下致之之道何如耳臣前谓若夫任贤惕厉宵衣旰食宜黜左右之纎佞进股肱之大臣者实以陛下忧劳之至也臣闻不宜忧而忧者国必衰宜忧而不忧者国必危今陛下不以国家存亡之事社稷安危之策而降于清问臣未知陛下以布衣之不足以定大计邪或万几之勤而圣虑有所未至邪不然何宜忧而不忧者乎臣以为陛下所宜先忧者宫闱将变社稷将危天下将倾海内将乱此四者国家已然之兆故臣谓圣虑宜先及之夫帝业既艰难而成之故不可容易而守之昔太祖肇其基髙祖勤其绩太宗定其业玄宗继其明至于陛下二百有余载矣其间明圣相因扰乱继作未有不委用贤士亲近正人而能绍兴其徽烈者也或一日不念则颠覆大器宗庙之耻万古为恨臣谨按春秋人君之道在体元以居正者昔董仲舒为汉武帝言其略矣其所未尽者臣得为陛下备而论之夫继故必书即位所以正其始也终必书所终之地所以正其终也故为君者所发必正言所履必正道所居必正位所近必正人臣谨按春秋阍弑呉子余祭不书其君春秋讥其疎逺贤士昵近刑人有不君之道矣伏惟陛下思祖宗开国之勤念春秋继故之诚将明法度之端则发正言而履正道将杜簒弑之渐则居正位而近正人逺刀锯之贱亲骨鲠之直辅相得以专其任庶职得以守其官奈何以亵近五六人总天下大政外专陛下之命内窃陛下之权威慑朝廷势倾海内羣臣莫敢指其状天下不得制其心祸稔萧墙奸生帷幄臣恐曹节侯览复生于今日此宫闱将变也臣谨按春秋定公元年春王不言正月者春秋以其先君不得正其终故后君不得正其始故曰定无正也今忠贤无腹心之寄阉寺持废立之权陷先君不得正其终致陛下不得正其始况皇储未建郊祀未修将相之职不归名分之宜不定此社稷之所以将危也臣谨按春秋王子札杀召伯毛伯春秋之义两下相杀不书而此书者重其专王命也且天之所授者在君君之所操者在命操其命而失之者是不君也侵其命而专之者是不臣也君不君臣不臣此天下所以将倾也臣谨按春秋晋赵鞅以晋阳之兵叛入于晋书其归者以其能逐君侧之恶人以安其君故春秋善之今威柄凌夷藩臣跋扈或有不达人臣大节而首乱者以安君为名不究春秋之微而称兵者以逐恶为义则刑政不由乎天子征伐必自于诸侯此海内之所以将乱也又樊哙排闼而雪涕袁盎当车以振词京房发愤以殒身窦武不顾而毕命此皆陛下明知之矣臣谨按春秋晋孤射姑杀阳处父书襄公杀之者以其上漏言也襄公不能固阴重之戒处父所以及戕贼之祸春秋非之夫上漏其情则下不敢尽意上泄其事则下不敢尽言传有造膝诡辞之文易有失身害成之戒今公卿大臣非不能为陛下言之虑陛下必不能用之陛下既忽之而不用必泄其言臣下既言之而不行必婴其祸适足以钳直臣之口重奸臣之威是以欲尽其言则起失身之惧欲尽其意则有害成之忧故徘徊郁塞以俟陛下感悟然后尽其启沃耳陛下何不以聴朝之余时御便殿召当时贤相与旧徳老臣访持变扶危之谋求定倾救乱之术塞阴邪之路屏亵狎之臣制侵凌迫胁之心复门户扫除之役戒其所宜戒忧其所宜忧既不能治于前当治于后既不能正其始当正其终则可以虔奉典谟克承丕构终任贤之効无旰食之忧矣臣前所谓若夫追踪三五绍复祖宗宜鉴前古之兴亡明当时之成败臣闻尧舜之为君而天下之大治者以其能任九官四岳十二牧不失其举不二其业不侵其职居官惟其能左右惟其贤元凯在下虽微必举四凶在朝虽强必诛考其安危明其取舍至秦之二世汉之元成咸欲措国如唐虞致君如尧舜而终败亡者以其不见安危之机不知取舍之道不任大臣不辨奸人不亲忠良不逺谗佞伏惟陛下察唐虞之所以兴而景行于前鉴秦汉之所以亡而戒惧于后陛下毋谓庙堂无贤相庶官无贤士今纪纲未絶典刑犹在人谁不欲自致为王臣致时为太平陛下何忽而不用之邪又有居官非其能左右非其贤其恶如四凶其诈如赵髙其奸如恭显陛下又何惮而不去之邪神器固有归天命固有分祖庙固有灵忠臣固有心陛下其念之哉昔秦之亡也失于强暴汉之亡也失于微弱强暴则贼臣死伤而害上微弱则奸臣窃权而震主伏见敬宗皇帝不虞亡秦之祸不剪其萌伏惟陛下深轸亡汉之忧以杜其渐则祖宗之鸿业可绍三五之遐轨可追矣臣前所谓陛下心有所未达以下情塞而不得上通行有所未孚以上泽壅而不得下浃者且百姓有涂炭之苦陛下无由而知则陛下有子育之心百姓无由而信臣谨按春秋书梁亡不书取者梁自亡也以其思虑昬而耳目塞上出恶政人为冦盗皆不知其所以然自取其灭亡也臣闻国君之所以尊者重其社稷也社稷之所以重者存其百姓也茍百姓之不存则社稷不得固其重茍社稷之不重则国君不得保其尊故治天下不可不知百姓之情夫百姓者陛下之赤子也陛下宜令仁慈者亲育之如母之乳哺焉如师之教导焉故人信于上也敬之如神明爱之如父母今或不然陛下亲其贵幸分曹运署补除卒吏召致宾客因其货赂假其气势大者统藩方小者为牧守居上无清惠之政而有饕餮之害居下无忠诚之节而有奸欺之罪故人之于上也畏之如豺狼恶之如雠敌今海内困穷处处流散饥者不得食寒者不得衣鳏寡孤独者不得存老幼疾病者不得养加以国之权柄专在左右贪臣聚敛以固宠奸吏因縁而弄法寃痛之声上达于九天下流于九泉鬼神怨怒阴阳愆错君门万里而不得告诉士人无所归化百姓无所归命官乱人贫盗贼并起土崩之势忧在旦夕即不幸因之以疾疠继之以凶荒臣恐陈胜呉广不独起于秦赤眉黄巾不独起于汉故臣所以为陛下发愤扼腕痛心泣血尔如此则百姓有涂炭之苦陛下何由而知之陛下有子育之心百姓安得而信之乎致使陛下行有所未孚心有所未达者固其然也臣闻昔汉元帝即位之初更制七十余事其心甚诚其称甚美然而纪纲日紊国祚日衰奸宄日强黎元日困者以其不能择贤明而任之失其操柄也自陛下御宇忧勤兆庶屡降徳音四海之内莫不抗首而长思自喜复生于死亡之中也伏惟陛下慎终如始以塞万方之望诚能掲国权以归其相持兵柄以归其将去贪臣聚敛之政除奸吏因縁之害惟忠贤是近惟正直是用内宠便嬖无所聴焉选清慎之官择仁惠之长敏之以利煦之以和教之以孝慈道之以徳义去耳目之塞通上下之情俾万国欢康兆民苏息则心无不达行无不孚矣臣前所谓欲人之化也在修已以先之者臣闻徳以修已教以导人修以徳则人不劝而自至导以教则人敦行而率从是以君子欲政教必行也故以身先之欲人之从化也故以道御之今陛下先之以身而政未必行御之以道而人未从化岂不以立教之旨未尽其方也夫立教之方在乎君以明制之臣以忠行之君以知人为明臣以匡时为忠知人则任贤而去邪匡时则固本而守法贤不任则重赏不足以劝善邪不去则严刑不足以禁非本不固则民流法不守则政散而欲教之使必至化之使必行不可得也陛下能斥奸邪不私其左右举贤正不遗其疎逺则化浃于朝廷矣爱人以敦本分职而奉法修其身以及其人始于中而成于外则化行于天下矣臣前所谓欲气之和也在遂其性以导之者当纳人于仁寿也欲人之仁寿在乎立制度修教化制度立则财用省财用省则赋敛轻赋敛轻则人富矣教化修则争竞息争竞息则刑罚清刑罚清则人安矣既富矣则仁义兴焉既安矣则寿考至焉仁义之心感于下和平之气应于上故灾害不作休祥荐臻四方底寜万物咸遂矣臣前所谓救灾旱在致乎精诚者臣谨按春秋僖公二年之中三书不雨者以其人君有恤人之志也文公三年之中一书不雨者以其君无悯人之心也故僖公致精诚而旱不害物文公无悯恤而旱则成灾陛下诚能有恤人之心则无成灾之变矣臣前所谓广播殖在视乎食力者臣谨按春秋君人者必时视人之所勤人勤于力则功筑罕人勤于财则贡赋少人勤于食则百事废今财食与人力皆勤矣愿陛下废百事之劳广三时之务则播殖不愆矣臣前所谓国廪罕蓄本乎冗食尚繁者臣谨按春秋臧孙辰告籴于齐春秋讥其国无九年之蓄一年不登而百姓饥臣愿斥逰惰之人以笃其耕食省不急之费以赡其黎元则廪蓄不乏矣臣前所谓吏道多端本乎选用失当者由国家取人不尽其材任人不明其效故也今陛下之用人也求其声而不得其实故人之趋进也务其末而不务其本臣愿核考课之法定选署之制则多端之吏息矣臣前所谓豪猾踰检由中外之法殊者以其官禁不一也臣谨按春秋齐桓公盟诸侯不以日而葵丘之盟特以日者美其能宣明天子之禁率奉王官之法故春秋备而书之夫官者五帝三王之所建也法者髙祖太宗之所制也法宜画一官宜正名今又分外官中官之员立南司北司之局或犯禁于南则亡命于北或正刑于外则破律于中法出多门人无所措又由兵农势异而中外法殊也臣闻古者因井田而制军赋间农事而修武备提封约卒乗之数命将在公卿之列故兵农一致而文武同方可以保乂邦家式遏祸乱暨太宗皇帝肇建邦典亦置府兵台省军卫文武叅掌居间岁则櫜弓力穑将有事则释耒荷戈所以修复古制不废旧物今则不然夏官不知兵籍止于奉朝请六军不知兵事止于养勲阶军容舍中官之政戎律附内臣之职首一戴武弁嫉文吏如仇雠足一蹈军门视农夫如草芥谋不足以剪除凶逆而诈足以抑扬威福勇不足以镇卫社稷而暴足以侵轶里闾覊绁藩臣干凌宰辅隳裂王度汨乱朝经张武夫之威上以制君父假天子之命下以御英豪有藏奸观衅之心无仗节死难之义岂先王经文纬武之旨邪臣愿陛下贯文武之道均兵农之功正贵贱之名一中外之法还军卫之职修省署之官近崇贞观之规逺复成周之制自邦畿以刑于万国始天子以达诸侯则可以制豪猾之强无踰检之患矣臣前所谓生徒隳业由学校之官废者葢以国家贵其禄而贱其能先其身而后其行故庶官乏通经之学诸生无修业之心矣臣前所谓列郡干禁由授任非其人者臣以为刺史之任理乱之根本系焉朝廷之法制在焉权可以抑豪猾恩可以惠孤寡强可以御奸冦政可以移风俗其将校有曽经战阵及功臣子弟各请随宜酬赏如无治人之术者不当任此官则絶干禁之患矣臣前所谓百工淫巧由制度不定者臣请以官位禄秩制其器用车服禁人金银珠玉锦绣雕缕不蓄于私室则无荡心之巧矣臣前所谓辩枝叶者由考言以询行也臣前所谓刑于耻格者由导徳而齐礼也臣前所谓念生寡而食众可罢斥惰逰者已备之于前矣臣前所谓令烦而理鲜要察其行否者臣闻号令者乃理国之具也君审而出之臣奉而行之或亏上者罪在不赦今陛下令烦而理鲜得非持之者有所蔽欺乎臣前所谓愽延羣彦愿陛下必纳其言造庭侍问则小臣不敢爱死者臣闻晁错为汉画削诸侯之策非不知祸之将至也忠臣之心壮夫之节茍利社稷死无悔焉今臣非不知言发而祸应计行而身僇盖所以痛社稷之危哀生人之困岂忍姑息时忌窃陛下一命之宠哉昔龙逢死而起殷比干死而起周韩非死而起汉陈蕃死而起魏今臣之来也有司或不敢荐臣之言陛下又无以察臣之心退必受戮于权臣之手臣幸得从四子逰于地下固臣之愿也所不知杀臣者臣死之后将孰为启之哉至于人主之阙政教之疵革前之弊臣既言之矣若乃流下土之惠修近古之理而致其和平者在陛下行之而已然上之所陈者实以臣亲奉圣问敢不条对虽臣之愚以为未及教化之大端皇王之要道伏惟陛下事天地以教人敬奉宗庙以教人孝养髙年以教人悌长字百姓以教人慈幼调元气以煦育扇太和以仁寿可以逍遥无为垂拱成化至若念陶钧之道在择宰相而任之使权造物之柄念保定之功在择将帅而任之使修阃外之寄念百度之未贞在择庶官而任之使专职业之守念百姓之愁痛在择长吏而任之使明惠育之术自然言足以为天下教行足以为天下法仁足以劝善义足以禁非又何必宵衣旰食劳神惕虑然后以致其理哉  

## 文章辨体彚选卷一百八十九

（明）贺复征 编  

○制策五  

御试制科策【`宋苏轼`】  

皇帝若曰朕承祖宗之大统先帝之休烈深惟寡昧未烛于理志勤道逺治不加进夙兴夜寐于兹三纪朕徳有所未至教有所未孚阙政尚多和气或盭田野虽辟民多亾聊边境虽安兵不得撤利入已浚浮费弥广军冗而未练官冗而未澄庠序比兴礼乐未具户罕可封之俗士忽胥让之节此所以讼未息于虞芮刑未措于成康意在位者不以教化为心治民者多以文法为拘禁防繁多民不知避叙法寛滥吏不知惧累系者众愁叹者多仍岁以来灾异数见六月壬子日食于朔滛雨过节煗气不效江河溃决百川腾溢永思厥咎深切在子变不虚生縁政而起五事之失六沴之作刘向所传吕氏所纪五行何修而得其性四时何行而顺其令非正阳之月伐鼔捄变其合于经乎方盛夏之时论囚报重其考于古乎京师诸夏之根本王教之渊源百工滛巧无禁豪右僭差不度治当先内或曰何以为京师政在擿奸或曰不可挠狱市推寻前世孝文尚老子而天下富殖孝武用儒术而海内虚耗道非有弊治奚不同王政所由形于诗道周公豳诗王业也而系之国风宣王北伐大事也而载之小雅周以冢宰制国用唐以宰相兼度支钱谷大计也兵师大众也何陈平之对谓当责之内史韦贤之言不宜兼于宰相钱货之制轻重之相权命秩之差虚实之相养水旱蓄积之备边陲守御之方圜法有九府之名乐语有五均之义富人强国尊君重朝弭灾致祥改薄从厚此皆前世之急政而当今之要务子大夫其悉意以陈毋悼后害  

臣谨对臣闻天下无事则公卿之言轻于鸿毛天下有事则匹夫之言重于泰山非智有所不能而明有所不察缓急之势异也方其无事也虽齐桓之深信其臣管仲之深得其君以握手丁宁之间将死深悲之言而不能去其区区之三竖及其有事且急也虽唐代宗之庸程元振之用事栁伉之贱且疎而一言以入之不终朝而去其腹心之疾夫言之于无事之世者足以有所改为而常患于不信言之于有事之时者易于见信而常患于不及改为此忠臣志士之所以深悲天下之所以乱亾相寻而世主之所以不悟也今陛下处积安之时乗不拔之势拱手垂裳而天下向风动容变色而海内震恐虽有一事之失常一物之不获固未足以忧陛下也所为亲策贤良之士者以应故事而已岂以臣言为真足以有感于陛下邪虽然君以名求之臣以实应之陛下为是名也臣敢不为是实也伏惟制策有念祖宗先帝大业之重而自处于寡昧以为志勤道逺治不加进臣窃以为陛下即位以来岁歴三纪更于事变审于情伪不为不熟矣而治不加进虽臣亦疑之然以为志勤道逺则虽臣至愚亦未敢以明诏为然也夫志有不勤而道无逺陛下茍知勤矣则天下之事灿然无不毕举又安以访臣为哉今也犹以道逺为叹则是陛下未知勤也臣请言勤之说夫天以日运故健日月以日行故明水以日流故不竭人之四肢以日动故无疾器以日用故不蠧天下者大器也久置而不用则委靡废放日趋于弊而已矣陛下深居法宫之中其忧勤而不息邪臣不得而知也其宴安而无为邪臣不得而知也然所以知道逺之叹由陛下之不勤者诚见陛下以天下之大欲轻赋税则财不足欲威四夷则兵不强欲兴利除害则无其人欲敦世厉俗则无其具大臣不过遵用故事小臣不过谨守簿书上下相安以茍岁月此臣所以妄论陛下之不勤也臣又窃闻之自顷岁以来大臣奏事陛下无所诘问直可之而已臣闻始而大惧以为不信及退而观其效见则臣亦不敢谓不信也何则人君之言与士庶不同言脱于口而四方传之捷于风雨故太祖太宗之世天下皆讽诵其言语以为耸动之具今陛下之所震怒而赐谴者何人也合于圣意诱而进之者何人也所与朝夕论议深言者何人也越次躐等召而问讯之者何人也四者臣皆未之闻焉此臣所以妄论陛下之不勤也臣愿陛下条天下之事其大者有几可用之人有几某事未治某人未用鸡鸣而起曰吾今日为某事用某人他日又曰吾所为某事其事果济矣乎所用某人其人果才矣乎如是孜孜焉不违于心屏去声色放逺善柔亲近贤逹逺览古今凡此者勤之实也而道何逺乎伏惟制策有夙兴夜寐于今三纪徳有所未至教有所未孚阙政尚多和气或盭田野虽辟民多无聊边境虽安兵不得撤利入已浚浮费弥广军冗而未练官冗而未澄庠序比兴礼乐未具户罕可封之俗士忽胥让之节此所以讼未息于虞芮刑未措于成康意在位者不以教化为心治民者多以文法为拘禁防繁多民不知避叙法寛滥吏不知惧累系者众愁叹者多凡此陛下之所忧数十条者臣皆能为陛下歴数而备言之然而未敢为陛下道也何者陛下诚得御臣之术而固执之则向之所忧数十条者皆可以捐之大臣而已不与今陛下区区以向之数十条为已忧者则是陛下未得御臣之术也天下所谓贤者陛下既得而用之矣方其未用也常若有余而其既用也则不足是岂其才之有变乎古之用人者日夜提策之武王用太公其相与问答百余万言今之六韬是也桓公用管仲其相与问答亦百余万言今之管子是也古之人君其所以反复竆究其臣者若此今陛下黙黙而聴其所为则夫向之所忧数十条者无时而举矣古之忠臣其受任也必先自度曰吾能办是矣乎度能办是也则又曰吾君能忘已而任我乎能无以小人间我乎度其能忘已而任我也能无以小人间我也然后受之既已受之矣则以身任天下之责而不辞享天下之利而不愧今也内不度已外不度君而轻受之受之而众不与也则引身而求去陛下又为美辞而遣之加之重禄而慰之夫引身而求退者非果亷节而有让也是邀君以自固也是自明其非我之欲留以逃谤也是不能辨其事而以其患遗后人也陛下奈何聴之臣故曰陛下未得御臣之术也若夫徳有所未至教有所未孚者此实不至也徳之必有以着其徳之之形敎之必有以显其敎之之状徳之之形莫着于轻赋敎之之状莫显于去杀此二者今皆未能焉故曰实不至也夫以选举之重而不取才行官吏之众而不行考课农末之相倾而平籴之法不立贫富之相役而占田之数无限天下之阙政则莫大乎此而和气安得不盭乎田野辟者民之所以富足之道也其所以无聊则吏政之过也然臣闻天下之民常偏聚而不均吴蜀有可畊之人而无其地荆襄有可畊之地而无其人由此观之则田野亦未可谓尽辟也夫以吴蜀荆襄之相形而饥寒之民终不能去狭而就寛者世以为懐土而重迁非也行者无以相群则不能行居者无以相友则不能居若辈徙饥寒之民则无不聴矣边境已安而兵不得撤者有安之名而无安之实也臣欲小言之则自以为愧大言之则世俗以为笑臣请畧言之古之制北狄者未始不通西域今之所以不能通者是夏人为之障也朝廷置灵武于度外几百年矣议者以为絶域异方曽不敢近而况于取之乎然臣以为事势有不可不取者不取灵武则无以通西域西域不通则契丹之强未有艾也然灵武之所以不可取者非以数郡之能抗吾中国吾中国自困而不能举也其所以自困而不能举者以不生不息之财养不耕不战之兵块然如巨人之病膇非不枵然大矣而手足不能以自举欲去是疾也则莫若捐秦以委之使秦人断然如战国之世不待中国之援而中国亦未始有秦者有战国之全利而无战国之患则夏人举矣其便莫如稍徙縁边之民不能战守者于空闲之地而以其地益募兵为屯田屯田之兵稍益则向之戍卒可以稍减使数岁之后縁边之民尽为畊战之夫然后数出兵以苦之要以使之厌战而不能支则折而归吾矣如此而北狄始有可制之渐中国始有息肩之所不然将济师之不暇而又何撤乎所谓利入已浚而浮费弥广者臣窃以为外有不得已之二国内有得已而不已之后宫后宫之费不下一敌国金玉锦绣之工日作而不息朝成夕毁务以相新主帑之吏日夜储其精金良帛而别异之以待仓卒之命其为费岂可胜计哉今不务去此等而欲广求利之门臣知所得之不如所丧也军冗而未练者臣尝论之曰此将不足恃之过也然以其不足恃之故而拥之以多兵不搜去其无用则多兵适所以为败也官冗而未澄者臣尝论之曰此审官吏部与职司无法之过也夫审官吏部是古考绩黜陟之所也而特以日月为断今纵未能复古可畧分其郡县不以逺近为差而以难易为等第其人之所堪而别异之才者常为其难而不才者常为其易及其当迁也难者常速而易者常久然而为此者固有待也使审官吏部与外之职司常相关通而为职司者不惟举有罪察有功而已必使尽第其属吏之所堪以诏审官吏部审官吏部常从内等其任使之难易职司常从外第其人之优劣才者常用不才者常闲则冗官可澄矣庠序兴而礼乐未具者臣盖以为庠序者礼乐既兴之所用非所以兴礼乐也今礼乐鄙野而未完则庠序不知所以为教又何以兴礼乐乎如此而求其可封责其胥让将以息讼而措刑者是却行而求前也夫上之所向者下之所趋也而况从而赏之乎上之所背者下之所去也而况从而罚之乎陛下责在位者不务教化而治民者多拘文法臣不知朝廷所以为赏罚者何也无乃或以教化得罪而多以文法受赏欤夫禁防未至于繁多而民不知避者吏以为市也叙法不为寛滥而吏不知惧者不论其能否而论其久近也累系者众愁叹者多凡以此也伏惟制策有仍岁以来灾异数见乃六月壬子日食于朔淫雨过节煗气不效江河溃决百川腾溢永思厥咎深切在予变不虚生縁政而起此岂非陛下厌闻诸儒牵合之论而欲闻其自然之说乎臣不敢复取洪范传五行志以为对直以意推之夫日食者是阳气不能履险也何谓阳气不能履险臣闻五月二十三分月之二十是为一交交当朔则食交者是行道之险者也然而或食或不食则阳气之有强弱也今有二人并行而犯霜露其疾者必有弱者其不疾者必有强者也道之险一也而阳气之强弱异故夫日之食非食之日而后为食其亏也久矣特遇险而见焉陛下勿以其未食也为无灾而其既食而复也为免咎臣以为未也特出于险耳夫淫雨大水者是阳气融液汗漫而不能收也诸儒或以为阴盛臣请得以理折之夫阳动而外其于人也为嘘嘘之气温然而为湿阴动而内其于人也为噏噏之气冷然而为燥以一人推天地天地可见故春夏者其一嘘也秋冬者其一噏也夏则川泽洋溢冬则水泉收缩此燥湿之效也是故阳气汗漫融液而不能收则常为淫雨大水犹人之嘘而不能吸也今陛下以至仁柔天下兵骄而益厚其赐戎狄桀傲而益加其礼荡然与天下为咻呴温暖之政万事惰壊而终无威刑以坚凝之亦如人之嘘而不能噏此淫雨大水之所由作也天地告戒之意阴阳消复之理殆无以易此矣而制策又有五事之失六沴之作刘向所传吕氏所纪五行何修而得其性四时何行而顺其令非正阳之月伐鼓捄变其合于经乎方盛夏之时论囚报重其考于古乎此陛下所以畏天恐惧求端之过而流入于迂儒之说此皆愚臣之所学于师而不取者也夫五行之相沴本不至于六六沴者起于诸儒欲以六极分配五行于是始以皇极附益而为六夫皇极者五事皆得不极者五事皆失非所以与五事并列而别为一者也是故有眊而又有蒙有极而无福曰五福皆应此亦自知其疎也吕氏之时令则栁宗元之论备矣以为有可行者有不可行者其可行者皆天事也其不可行者皆人事也若夫禜社伐鼔本非有益于捄灾特致其尊阳之意而已书曰乃季秋月朔辰弗集于房瞽奏鼔啬夫驰庶人走由此言之则亦何必正阳之月而后伐鼔捄变如左氏之说乎盛夏报囚先儒固已论之以为仲尼诛齐优之月固君子之所无疑也伏惟圣策有京师诸夏之根本王教之渊源百工淫巧无禁豪右僭差不度此在陛下身率之耳后宫有大练之饰则天下以罗■〈糹九〉为羞大臣有脱粟之节则四方以膏粱为污虽无禁令又何忧乎伏惟制策有治当先内或曰何以为京师政在擿奸或曰不可挠狱市此皆一偏之说不可以不察也夫见其一偏而辄举以为说则天下之说不可以胜举矣自通人而言之则曰治内所以为京师也不挠狱市所以为擿奸也如使不挠狱市而害其为擿奸则夫曹叅者是为逋逃主也伏惟制策有推寻前世深观治迹孝文尚老子而天下冨殖孝武用儒术而海内虚耗道非有弊治奚不同臣窃以为不然孝文之所以为得者是儒术畧用也其所以得而未尽者是用儒之未纯也而其所以为失者是用老也何以言之孝文得贾谊之说然后待大臣有礼御诸侯有术而至于兴礼乐系单于则曰未暇故曰儒术畧用而未纯也若夫用老之失则有之矣始以区区之仁壊三代之肉刑而易之以髠笞髠笞不足以惩中罪则又从而杀之用老之失岂不过甚已哉且夫孝武亦不可谓用儒之主也博延方士而多兴妖祠大兴宫室而甘心逺畧此岂儒者教之今夫有国者徒知狥其名而不考其实见孝文之冨殖而以为老子之功见孝武之虚耗而以为儒者之罪则过矣此唐明皇之所以溺于宴安撤去禁防而为天寳之乱也伏惟制策有王政所由形于诗道周公豳诗王业也而系之国风宣王北伐大事也而载之小雅臣窃闻豳诗言后稷公刘所以致王业之艰难者也其后累世而至文王文王之时则王业既已大成矣而其诗为二南二南之诗犹列于国风而至于豳独何怪乎昔季札观周乐以为大雅曲而有直体小雅思而不贰怨而不言夫曲而有直体者寛而不流也思而不贰怨而不言者狭而不迫也由此观之则大雅小雅之所以异者取其辞之广狭非取其事之大小也伏惟制策有周以冢宰制国用唐以宰相兼度支钱谷大计也兵师大众也何陈平之对谓当责之内史韦贤之言不冝兼于宰相臣以为宰相虽不亲细务至于钱谷兵师固当制其赢虚利害陈平所谓责之内史者特以宰相不当治其簿书多少之数耳昔唐之初以郎官领度支而职事以治及兵兴之后始立使额叅佐既众簿书益繁百弊之源自此而始其后裴延龄皇甫镈皆以剥下媚上至于希世用事以宰相兼之诚得防奸之要而韦贤之议特以其权过重欤故李徳裕以为贱臣不当议令臣常以为有宰相之风矣伏惟制策有钱货之制轻重之相权命秩之差虚实之相养水旱蓄积之备边陲守御之方圜法有九府之名乐语有五均之义此六者亦方今之所当论也昔召穆公曰民患轻则多作重以行之若不堪重则多作轻以行之亦不废重轻可改而重不可废不幸而过宁失于重此制钱货之本意也命者人君之所擅岀于口而无穷秩者民力之所供取于府而有限以无穷养有限此虚实之相养也水旱蓄积之备则莫若复隋唐之义仓边陲守御之方则莫若依秦汉之更卒周官有太府天府泉府玉府内府外府軄内职金职币是谓九府太公之所行以致富古者天子取诸侯之士以为国均则市不二价四民常均是谓五均献王之所致以为法皆所以均民而富国也凡陛下之所以策臣者大畧如此而于其末复策之曰富人强国尊君重朝弥灾致祥改薄从厚此皆前世之急政而当今之要务此臣有以知陛下之圣意以为向之所以策臣者各指其事恐臣不得尽其辞是以复举其大体而槩问焉又恐其不能切至也故又诏之曰悉意以陈而无悼后害臣是以敢复进其狂猖之说夫天下者非君有也天下使君主之耳陛下念祖宗之重思百姓之可畏欲进一人当同天下之所欲进欲退一人当同天下之所欲退今者毎进一人则人相与诽曰是进于某也是某之所欲也毎退一人则又相与诽曰是岀于某也是某之所恶也臣非敢以此为举信也然而致此言者则必有由矣今无知之人相与谤于道曰圣人在上而天下之所以不尽被其泽者便嬖小人附于左右而女谒盛于内也为此言者固妄矣然而天下或以为信者何也徒见諌官御史之言矻矻乎难入以为必有间之者也徒见蜀之美锦越之奇器不由方贡而入于官也如此而向之所谓急政要务者陛下何暇行之臣不胜忿懑谨复列之于末惟陛下寛其万死幸甚幸甚谨对  

拟进士对御试策【`苏轼`】  

右臣准宣命差赴集英殿编排举人试卷窃见陛下始革旧制以策试多士厌闻诗赋无益之语将求山林朴直之论圣徳广大中外欢喜而所试举人不能推原上意皆以得失为虑不敢指陈阙政而阿谀顺旨者又卒据上第陛下之所以求于人至深切矣而下之报上者如此臣窃深悲之夫科场之文风俗所系所收者天下莫不以为法所弃者天下莫不以为戒昔祖宗之朝崇尚辞律则诗赋之工曲尽其巧自嘉佑以来以古文为贵则策论盛行于世而诗赋几至于熄何者利之所在人无不化今始以策取士而士之在甲科者多以谄谀得之天下观望谁敢不然臣恐自今以往相师成风虽直言之科亦无敢以直言进者风俗一变不可复返正人衰微则国随之非复诗赋策论迭兴迭废之比也是以不胜愤懑退而拟进士对御试策一道学术浅陋不能尽知当世之切务直载所闻上将以推广圣言庶有补于万一下将以开示四方使知陛下本不讳恶切直之言风俗虽壊犹可以少救其所撰策谨缮冩投进干冐天威臣无任战恐待罪之至  

问朕徳不类托于士民之上所与待天下之治者惟万方黎献之求详延于廷诹以世务岂特考子大夫之所学且以博朕之所闻盖圣王之御天下也百官得其职万事得其序有所不为为之而无不成有所不革革之而无不服田畴辟沟洫治草木畅茂鸟兽鱼鳖无不得其性其富足以备礼其和足以广乐其治足以致刑子大夫以谓何施而可以臻此方今之弊可谓众矣捄之之术必有本末所施之宜必有先后子大夫之所冝知也生民以来所谓至治必曰唐虞成周之时诗书所称其迹可见以至后世贤明之君忠智之臣相与忧勤以营一代之业虽未尽善要其所以成就亦必有可言者其详着之朕将亲览焉  

对臣伏见陛下发徳音下明诏以天下安危之至计谋及于布衣之士其求之不可谓不切其好之不可谓不笃矣然臣私有所忧者不知陛下有以受之欤礼曰甘受和白受采故臣愿陛下先治其心使虚一而静然后忠言至计可得而入也今臣窃恐陛下先入之言已实其中邪正之党已贰其聴功利之说已动其欲则虽有皋陶益稷之谋亦无自入矣而况于疎逺愚陋者乎此臣之所以大惧也若乃尽言以招过触讳以忘躯则非臣之所恤也圣策曰圣王之御天下也百官得其职万事得其序臣以为陛下未知此也是以颠倒失序如此茍诚知之曷不尊其所闻而行其所知欤百官之所以得其职者岂圣王人人而督责之万事之所以得其序者岂圣王事事而整齐之哉亦因能以任职因职以任事而已官有常守谓之軄施有先后谓之序今陛下使两府大臣侵三司财利之权常平使者乱职司守令之治刑狱旧法不以付有司而取决于执政之意边鄙大虑不以责帅臣而聴计于小吏之口百官可谓失其职矣王者之所宜先者徳也所宜后者刑也所宜先者义也所冝后者利也而陛下易之万事可谓失其序矣然此犹其小者其大者则中书失其政也宰相之职古者所以论道经邦今陛下但使奉行条例司文书而已昔邴吉为丞相萧望之为御史大夫望之言阴阳不和咎在臣等而宣帝以为意轻丞相终身薄之今政事堂忿争相诟流传都邑以为口实使天下何观焉故臣愿陛下首还中书之政则百官之职万事之序以次而得矣圣策曰有所不为为之而无不成有所不革革之而无不服陛下之及此言是天下之福也今日之患正在于未成而为之未服而革之耳夫成事在理不在势服人以诚不以言理之所在以为则成以禁则止以赏则劝以言则信古之人所以鼓舞天下绥之斯来动之斯和者盖循理而已今为政不务循理而欲以人主之势赏罚之威刼而成之夫以斧析薪可谓必克矣然不循其理则斧可缺薪不可破是以不论尊卑不计强弱理之所在则成理所不在则不成可必也今陛下使农民举息与商贾争利岂理也哉而何怪其不成乎礼曰微之显诚之不可掩也如此夫陛下苟诚心乎为民则虽或谤之而人不信苟诚心乎为利则虽自解释而人不服且事有决不可欺者吏受贿枉法人必谓之赃非其有而取之人必谓之盗苟有其实不敢辞其名今青苗有二分之息而不谓之放债取利可乎凡人为善不自誉而人誉之为恶不自毁而人毁之如使为善者必须自言而后信则尧舜周孔亦劳矣今天下以为利陛下以为义天下以为害陛下以为仁天下以为贪陛下以为亷不胜其纷纭也则使二三臣者极其巧辩以解答千万人之口附会经典造为文书以晓告四方之人四方之人岂如婴儿鸟兽而可以小数眩之哉且夫未成而为之则其弊必至于不敢为未服而革之则其弊必至于不敢革盖世有好走马者一为坠伤则终身徒行何者慎重则必成轻发则多败此理之必然也陛下若出于慎重则屡作屡成不惟人信之陛下亦自信而日以勇矣若出于轻发则每举每败不惟人不信陛下亦自不信而日以怯矣文宗始用训注其志岂意其浅也哉而一经大变则忧沮丧气不能复振文宗亦非有失徳徒以好作而寡谋也慎重者始若怯终必勇轻发者始若勇终必怯乃者横山之人未尝一日而忘汉虽五尺之童子知其可取然自庆厯以来莫之敢发者诚未有以善其后也近者边臣不计其后而遽发之一发不中则内帑之费以数百万计而关辅之民困于飞挽者三年而未已虽天下之勇者敢复为之欤为之固不可敢复言之欤由此观之则横山之功是欲速而壊之也近者青苗之政助役之法均输之策并军搜卒之令卒然轻发又甚于前日矣虽陛下不恤人言持之益坚而势穷事碍终亦必变他日虽有良法美政陛下能复自信乎人君之患在于乐因循而重改作今陛下春秋鼎盛天锡勇智此万世一时也而群臣不能济之以慎重养之以敦朴譬如乗轻车驭骏马冐险夜行而仆夫又从后鞭之岂不殆哉臣愿陛下解辔秣马以须东方之明而徐行于九轨之道甚未晩也圣策曰田畴辟沟洫治草木畅茂鸟兽鱼鳖莫不各得其性者此百工有司之事也曽何足以累陛下陛下操其要治其本恭已无为而物莫不尽其理以生以死若夫百工有司之事自宰相不屑为之而况于陛下乎圣策曰其富足以备礼其和足以广乐其治足以致刑何施而可以臻此孔子曰百姓足君孰与不足兎首瓠叶可以行礼扫地而祭可以事天礼之不备非贫之罪也管子曰仓廪实而知礼节臣不知陛下所谓富者富民欤抑富国欤陆贾曰将相和调则士豫附刘向曰众贤和于朝则万物和于野今朝廷可谓不和矣其咎安在陛下不返求其本而欲以力胜之力之不能胜众也久矣古者刀锯在前鼎镬在后而士犹犯之今陛下躬蹈尧舜未尝诛一无罪欲弭众言不过斥逐异议之臣而更用人必不忍行亡秦偶语之禁起东汉党锢之狱多士何畏而不言哉臣恐逐者不已而争者益多烦言交攻愈甚于今日矣欲望致和而广乐岂不疎哉古之求治者将以措刑也今陛下求治则欲致刑此又羣臣误陛下也臣知其说矣是出于荀卿荀卿喜为异论至以人性为恶则其言治世刑重亦冝矣而说者又以为书称唐虞之隆刑故无小而周之盛时群饮者杀臣请有以诘之夏禹之时大辟二百周公之时大辟五百岂可谓周治而禹乱邪秦为法及三族汉除肉刑岂可谓秦治而汉乱邪致之言极也天下幸而未治使一日治安陛下将变今之刑而用其极欤天下几何其不叛也徒闻其语而惧者已众矣臣不意异端邪说惑误陛下至于如此且夫宥过无大刑故无小此用刑之常理也至于今守之岂独唐虞之隆而周之盛时哉所以诛辟饮者意其非独群饮而已如今之法所谓夜聚晓散者使后世不知其详而徒闻其语则凡夜相过者皆执而杀之可乎夫人相与饮酒而辄杀之虽桀纣之暴不至于此而谓周公行之欤圣策曰方今之弊可谓众矣捄之之术必有本末所施之宜必有先后臣请论其本与其所宜先者而陛下择焉方今捄弊之道必先立事立事之本在于知人则所施之宜当先观大臣之知人与否耳古之欲立非常之功者必有知人之明苟无知人之明则循规矩蹈绳墨以求寡过二者皆审于自知而安于才分者也道可以讲习而知徳可以勉强而能惟知人之明不可学必出于天资如萧何之识韩信此岂有法而可传者哉以诸葛孔明之贤而知人之明则其所短是以失之于马谡而孔明亦审于自知是以终身不敢用魏延我仁祖之在位也事无大小一付之于法人无贤不肖一付之于公议事已效而后行人已试而后用终不求非常之功者诚以当时大臣不足以与于知人之明也古之为医者聆音察色洞视五脏则其治疾也有剖胸决脾洗濯胃肾之变苟无其术不敢行其事今无知人之明而欲立非常之功解纵绳墨以慕古人则是未能察脉而欲试华佗之方其异于操刀而杀人者几希矣房管之称刘秩关播之用李元平是也至今以为笑矣陛下观今之大臣为知人欤为不知人欤乃者擢用众才皆其造室握手之人要结审固而后敢用盖以为其人可与戮力同心共致太平曽未安席而交口攻之者如猬毛而起陛下以此验之其不知人也亦审矣幸今天下无事异同之论不过渎乱圣聴而已若边隅有警盗贼窃发俯仰成败呼吸变动而所用之人皆如今日乍合乍散临事解体不可复知则无乃误社稷欤华佗不世出天下未尝废医萧何不世岀天下未尝废治陛下必欲立非常之功请待知人之佐若犹未也则亦诏左右之臣安分守法而已圣策曰生民以来称至治者必曰唐虞成周之世诗书所称其迹可见以至后世贤明之君忠智之臣相与忧勤以营一代之业虽未尽善然要其所成就亦必有可言者其详着之臣以为此不可胜言也其施设之方各随其时而不可知其所可知者必畏天必从众必法祖宗故其言曰戒之戒之天惟显思命不易哉又曰稽于众舍己从人又曰丕显哉文王谟丕承哉武王烈诗书所称大略如此未尝言天命不足畏众言不足从祖宗之法不足用也符坚用王猛而樊世仇滕席寳不悦魏郑公劝太宗以仁义而封伦不信凡今之人欲陛下违众而自用者必以此借口而陛下所谓贤明忠智者岂非意在于此等欤臣愿考二人之所行而求之于今王猛岂尝设官而牟利魏郑公岂尝贷钱而取息欤且其不悦者不过数人固不害天下之信且服也今天下有心者怨有口者谤古之君臣相与忧勤以营一代之业者似不如此古语曰百人之聚未有不公而况天下乎今天下非之而陛下不回臣不知所税驾矣诗曰譬彼舟流不知所届心之忧矣不遑假寐区区之忠惟陛下察之臣谨昧死上对  

## 文章辨体彚选卷一百九十

（明）贺复征 编  

○制策六  

制科策【`宋孔文仲`】  

对臣伏惟陛下下明诏降清问讲求万事之统皆非愚臣之所能及也然臣窃有深忧者陛下求言好善之隆名逺岀百王之上至于用言纳諌之道有未充尽其极尔何者陛下莅祚之初首开转对以延疎逺切直之言召群臣以询安危利害之策者此陛下天资谦恕思得深谋至计以补所未逮也而言之既多聴之既久卒未闻采一事用一画见之天下至于近日四方之人与夫朝廷之上贤卿谊老交章累疏论列时政得失臣考之公议以为虽皋陶周召之谋所以致君福民宁九庙而安万世者公谠不能过此矣而陛下闻之若不闻见之若不见岂其急近论而畧逺虑安小补而损大忠乎此臣所大惧也臣愿陛下首思聴言用諌之意不聴则已聴则博同天下之心不用则已用则兼取逺近之策然后动无遗事举无失计而善政可行太平可议矣臣将论天下事先述此以献臣诚愚闇不知大体惟陛下省纳焉圣策曰在昔明王之治天下仁风翔洽徳泽汪濊四序调于上万物和于下兵革不试刑辟勿用内则儁贤居位以熈于王职外则戎夷向风以修于岁贡建皇极以承天心敛时福以息民庶然后日星雨露鸟兽草木効祥荐祉书之不絶甚尊慕之其何术而臻此欤臣闻天下之术有大小而人君用之有后先先其大而后其小则用力不劳而天下治宜先而后可大而小则用力愈劳而天下乱天下之术其大者能正其始是也其小者不能正其始是也在昔明王之治天下仁翔而徳洽四序调而万物和以至兵偃刑措儁贤修职夷狄纳贡建皇极而天道应敛五福而民气洽吉祥见于上珍符出于下者正始之术行也后世之治天下万事失其序而灾害荐至者正始之术废也陛下追慕古昔治功之美而谘求致之之术臣请遂言正始之说夫天下之道三曰王曰霸曰强国天下之本一曰即位即位者王所以自正也始不以正及其末也虽欲变而正之亦无及矣是故始为强国未有能终之以霸政者也始为霸政未有能终之以王术者也孔子作春秋书元年春王正月公即位夫元年正月者一年一月也而变之曰元与正者欲人君当即位之初体元以居正也元者善之本也正者道之极也人君能于始初清明力行善本而躬履道极此王道所以成也且夫一之以道徳淳之以仁义此王道也行之以仁义杂之以功利此霸道也专用权谋不顾义理此强国之术也及考其见于效也王道行于数千岁之外咏歌畏爱犹深结于民心而不忍去之霸政止能及其身至子孙之世则废熄不讲强国之术民之视上相疾如仇雠伺其有间则相与蹈藉倾覆之矣凡三道者得失之报若白黒然而世主趋王道者少适霸政与强国者多何也葢王道所及甚逺而不能取成于仓卒霸政与强国为敝虽深而能见效于目前人之常情薄逺效而贵速成是所以失趋适之正也汉之文景唐之太宗皆有可致之资又有能致之势而致治安国不能与三代并者失其所适矣伏惟陛下聦睿神武得之于天可谓有能致之资矣日月所被皆在图籍可谓有必致之势矣当承祚践极之始端本清源之日欲王而王欲霸而霸欲强国而强国得失之策系于一举而已譬犹御八骏之马驰九轨之路择而后往则得其正一或不慎以意驰之则宜之燕者或造于楚矣宜往吴者或之于秦矣则夫事物交会之间不可不慎所适如此臣窃观近日朝野之论而考陛下意之所适求之于古不能无疑且天下之所以治者贵义而不贵利也奈何先之以兴利仁人之所以尊者明道而不计功也奈何一之以望功万事所以成就者迟久也奈何期之以迫急四方所以畏爱者岂弟也奈何驱之以威刑荀卿曰国者巨用之则巨小用之则小杨子曰好大而不为大不大矣好髙而不为髙不髙矣此而望仁翔而徳洽四序调而万物和以至兵偃刑措儁贤修职夷狄纳贡建皇极而天道应敛五福而民气洽吉祥见于上贞符岀于下岂不艰哉臣愿陛下旷然大变而行众人之所不能为卓然自致而行前世之所不能到尊尚王道贱畧强霸其尊之也若抱渇而需饮其贱之也若辞阍而即明屏去谀佞亲近忠直数御东序开陈图书讲前代之兴亾论百王之成败以其善行以其恶戒避其所失趋其所得仰而思之以夜而继日也幸而得之辍寐以待旦也有言逆于心必求诸道有言逊于志必求诸非道用其粹而遗其驳操其要而治其烦凡此皆王道之术也而正始之论也陛下深讲而力行之则驯致古昔明王之道如决流抑坠尔何患慕之而未臻乎圣策曰朕承祖宗之业托士民之上眀有所未烛化有所未孚又退托于任大守重艰于负荷思闻谠直之言以辅不逮庶几乎治此见陛下虚心访道至诚恻怛之至意也如臣之愚何足以奉承之而臣尝闻之曰明欲被于万物化欲孚于四方未有不自治心始也夫治心者圣人所以穷理之术也人之有心犹天之有极也是故晦明阴黙之中不足以辨南北以能考而正之者极星是也是非纷杂之间不足以审真伪而能别而分之者心官是也心也者天下之至正也又能养之以正则善恶是非万事之理无不白矣斋戒以持之使其不失清虚以守之使其不乱问以通之谋以发之此治心之始也及其成也不思焉未尝不应于理也不勉焉未尝不合于道也藏之为志气而无不充发之为事业而无不济如权衡设于此而万钧之重铢两之轻无所不辩如盘水设于此而大如天地细如毛髪无所不察此治心之效也心正则明尽明尽则化至此自然之道陛下思闻谠直之言庶几乎治此天下之盛福也臣闻适于耳目之娱而为腹心之害者柔从悦顺也虽芟夷之而常患其有余忤于一日之意而为百世之利者刚方谠直也虽养长而常患其不足古之圣贤屈已执谦和颜逊志加之以劳来之厚助之以劝赏之恩凡以养天下刚方谠直之节使森然列于吾庭为国家庙社之福故夫伏格趋鼎引衣断槛破裂麻制封还诏书如此之类日常有之而不为怪者所以广聪明而来下情也臣愿陛下容忍近臣之献言开纳逺臣之论事置諌诤之任以助闻见补宪肃之官以振纲纪而又力以谦冲假借深养刚方谠直之气如汉髙祖之于周昌晋武帝之于刘毅然后可以得天下谠直之言以辅治道不然犹却行求前徒举以访臣又安补于万一哉圣策曰葢人君即位必求端于天而正诸已惟五事得其常则庶征协其虑有国以来靡敢自肆而和气犹郁大异数见乃元年日蚀三朝洎仲秋地震数路而冀方之广为灾最甚自处于弗徳之致夙寤晨兴思其所以此见陛下畏天饬已恐欢修省之盛徳也臣闻日食地震者阳微阴盛也而或曰日食者厯之常数也臣请辨之一百七十三日有余而为一交然后食此厯家之说也而春秋襄公二十一年之九月十月二十四年之七月八月皆未及一交则食此厯之不合一也二汉之政西京为盛东京为衰大率皆二百余年尔而西京四十五食东京七十四食食之疎密应政之盛衰而然曽无定数此厯之不合二也是日食者非可托于厯其要为阴盛之应也阳浮为天而主于动阴凝为地而本于静宜静而动者阴越其分而拟诸阳阳之于阴君子小人之道也君子道长则阳气发于祥瑞小人道长则阴气见于灾变此天人相与必然之应也易自复之一阳至坤之六阴凡十二卦相往来于一岁之间葢圣人告人以君子小人之道有相更之势贵于早防之也在临则戒之曰八月有凶在泰则戒之曰无平不陂无往不复欲其慎之于八月之前消之于未陂未复之始也陛下欲应变求端谨五事而协庶应消大异而召和气在乎尊阳抑阴尊君子之道抑小人之道而已凡天下之道有故有新有大有小有老有弱有邪有正有讷有辩有躁有静以对而言之在上偏者皆阳而君子之道也在下偏者皆阴而小人之道也上偏欲其过厚下偏欲其常损冝厚而薄之宜损而益之则阴盛阳微君子道消小人道长其敝至于不可扶持此不可不察也若夫旧劳必迁而新策必合大臣依违而小臣执议老成沦伏而弱齿简拔方直疎逺而柔谀亲附辨给者获用而迟蹇者被退鋭进者褒升而黙守者遗落阴盛阳微之变莫着于此矣天地告戒之意不为不审愿陛下思所以应之夫阳不可以不尊阴不可以不抑君子之道不可不进小人之道不可不退不抑不退其萌虽微及其既盛甚可畏也周之衰诸侯僭天子又其衰也大夫僭诸侯又其衰也家臣僭大夫又其衰也夷狄盟中国此阴盛之极也而春秋自此絶笔矣故臣愿陛下早思所以救之圣策曰图讲政务则日至中昃而犹多苟简之习烝进人材则官无虚假而颇乏绩用之美臣闻讲政务而絶苟简在于贵迟久进用人材而底绩用在于练名实易曰圣人久于其道而天下化成夫圣人之材所过者化所存者神而至于论治定功成之业未尝不待之以久何也速则粗粗则所得暴而所及浅久则精精则所收博而所被深此圣人之意也盖夫仁必久安义必久由志必久勤法必久守令必久行官必久任士必久养兵必久练逰神于累岁之外望化于必世之后夫如是则心一而虑精事详而理究徳新而道大化浃而泽流动乎万物之上被乎天地之问又何患苟简之习哉圣人无为不言而海内大治者以能练羣臣核名实也官各守其分谓之名职各治其事谓之实丞弼之臣责之以论道徳和阴阳财计之司责之以通有无足国用諌官责之以直言得失御史责之以弹戢愆违侍从责之以尽规纳诲将帅责之以安边却敌职司责之以一路之政守令责之以一郡一县之治如此举名以责其官按实以督其职而庶绩弗凝者未之有也今夫大臣下兼财计之柄小臣或侵将帅之权侍从言责不得尽其词职司守令不得专其治未见其能无虚假也朝廷设百官于外内皆所以治天下万事非徒为空名以付之也欲立一事重建一官欲治一政重遣一使未见其能底绩用也圣策曰种羗非不懐来也而边候或时驿骚以至临遣辅臣憺明神武臣以为御戎之策决之于素而已夫以边陲之重不责统帅之臣而求希合幸进之小谋金革之机不为持重之筭而聴轻举易动之疎计是以其弊在于茍争小功而忘大忧专趋小利而失大信此猾虏所以敢负懐徕之恩践中国而抗官师亦吾有以致之而已夫敌之未至也制之宜以经逺之策敌之既至也御之宜有应变之术齐景公时燕晋为冦景公患之问于晏婴而婴之所荐者穰苴而穰苴卒能逐冦而安邦唐宪宗时刘辟为梗宪宗患之问于杜黄裳黄裳所荐者髙崇文而崇文卒能擒敌而定蜀陛下冝诏辅弼大臣各荐将才而用之则神武憺于天地之表河湟之外当有解椎髻袭衣冠来献国地者又岂患奔冲之冦不足御乎圣策曰烝民非不爱养也而生业或未完富以至外驰使者布宣惠教臣以为陛下爱民欲其富而不足以富国遣使宣慰教而适足以为弊盖失所以先后之序矣夫事有肇祸而法有起患者不谓事之始法之初也累之至久则弊败积而祸患起此必至之势也臣甞谓陛下深虑后世之患而必为无穷之弊盖在乎富民之道不讲而富国之谋太深也凡赋敛之于民古人贵其损之而不贵其益春秋书宣公初税亩成公作丘甲哀公用田赋以为益之不已则势穷力弊必至于变故孔子详录其事以贻后世之戒臣尝观富国之论不起于丰大之世而多岀于战争之际王者緫制六合所以服民心而重国体者在吾道徳之盛大不系财货之丰盈易之小畜者徳之小也则曰富以其邻在泰与谦则道之大者也皆曰不富以其邻夫左右相比之谓邻人君之于天下中国之于四夷皆邻也人君所以运动天下役使四夷道有余者不假于富徳不足者须富行之陛下固宜法谦泰之有余岂可用小畜之不足是以巨桥虽积而商不能居敖仓虽盈而秦不能守非无财也道徳不建而失天下之心也夫鸟穷则啄兽穷则搏人穷则诈陛下之民可谓穷矣前世所谓无艺极之赋大之山海细之草木其利皆已入于官而行于今矣陛下徐思弛费息用以寛民财而逸民力若大禹卑宫恶服汉文弋绨革舄以泽天下庶几不至大匮而复岀泉以取其息寘使以厚其征而求富民宣恵之名不可得矣易之剥者始于下也其象曰上以厚下安宅所以救剥也陛下取于下悉矣上取下悉则其势既极而其象为剥孟子曰君子用其一缓其二用其二而民有莩用其三而父子离臣惧民心积穷不知所岀渐为离散以至剥落虽有汤禹文武之才无所复施其巧易曰观我生观民也诗曰念我皇祖陟降庭止陛下观天下之势易离难合一危则不可再安上念五圣之业艰难勤苦一欹则不可复正则夫富国之谋适足以深忧未足为陛下利也伏惟发于神断罢法追使以幸天下以福万世此四方裂眦抉目之所共望岂独贱臣之妄言哉圣策曰国用虽节而尚烦于调度兵籍虽众而未精于简稽臣以为国用虽节而调度烦者未得节之之道兵籍虽众而简稽疎者未得简之之本也九州岛土地之产撮粟尺帛之赋陆挽水漕衔柂摩毂日夜合沓以输太仓以古凖今可谓盛矣至于道途之艰任负之疲京师之一金田野之百金也少府之百金民产之万金也夫以万金之费施之于一燕好之中用之于一赐予之内此类可胜计哉地之财有时民之力有限人君之费无穷以有时有限养无穷此调度所以愈増而不已民力所以愈困而不支也古者宫庭之职百二十员汉之文帝明帝给事官者不过二人太祖养兵不过十二万太宗尝谓近臣曰人君当淡然无欲不使嗜好形见于外则奸佞无自入矣凡此皆清心节用之本寛民养物之要不务先理其本而广为调度之求故曰未得节之之道也今夫能省内郡之黥兵而益以土兵然后兵可简也国家北失幽燕西捐灵夏守边捍塞初无百二之要阻是以二邉黥卒特为爪牙不可以废至于方内无事之郡百年不识兵革而例设屯伍坐蠧民力此不可不制也宜依前世府卫之法使民得以口率岀徒而分天下郡为三等上郡五千中郡三千下郡一千而止畨休迭上不过什一则武备修而简稽精矣周公制礼方五百里谓之大国其车千乗为五万五千兵而民不告劳者施之有序制之得术也今之所谓上户者征敛甚厚而其力困所谓下户者佣役不及而其势逸而上户居其一下户居其十是常困其一而逸其十也家有二夫古者皆出一兵今皆逸之而不能用反敛有限之谷帛以给不耕之惰民此岂周公之心哉故曰未得简稽之本也圣策曰寛关梁之禁而商贾靡通臣闻钱者无用之物而圣人贵之者以其能通有用之财也夫以无用而通有用是以贵其通而不贵其积古之所谓通货达财者在乎商贾之职而不在乎上今之关市之征密于布碁均输之吏苛于猛虎商旅易业转于他技而求财货之通难矣圣策曰捐器玩之巧而工弗戒此在陛下约已以率尔陛下约已于上则六宫蒙化于内百官率法于朝百姓承流于下及其久也风俗转移嗜好薄损有其财而无其尊弗敢踰制有其力而非其道不敢败度则虽不捐器而工自戒矣臣又闻之天下技巧华靡之玩未有不始于京师欲治四方先治京师古之道也夫以千里之地四方之俗皆有焉者惟京师也惟其难制之宜甚详周法六卿四郊之内自五家有比长积而上之至卿大夫凡万有八千九百三十六官而后足以致京师之治今京师治民之职大不过京兆尹次不过河南令而求风敦俗朴是以难也惟陛下择之而已圣策曰风俗浮薄根于取士之无本教道之不明而向询台阁之论所执者不一岂无救弊之道焉凡取士之要不过二科曰徳行也文辞也而已臣以为自三代以上可以用徳行由秦汉以下不过用文辞而台阁所以异论者葢不过二者之间此陛下必欲以徳行取天下之士则井田当授也侯国当建也民必家给也官必久任也乡当读法也家当有塾也而后可以求全徳真行致之于位如其未也而独设选举徳行之科是亦无补而已夫先世之吏正故所举者必求仁义孝弟今世之吏邪故所举者不过请托嗜好故曰今日取士不过可以用文辞尔至于敦俗之本教道之法臣愿有献焉盖士节之重轻未尝不与国体之安危相应如根本强弱于下而枝叶荣枯于上也昔周之士贵秦之士贱夫上有屈体下无屈道者贵也舍己所守求合于上者贱也而周秦治乱考此可见葢夫士无守道自重之节人有翾躁不耻之求渐渍成俗恬不为怪未有甚于今日也宜有以矫正其弊使士知自重而人蹈亷耻凡潜徳独行不求闻之君子必深察之而使之常在于必显仰希俯合昧于宠辱之人必深观之而使之常至于不用则天下皆知盛徳之意士节一变敦俗之本教道之法自此致之可也圣策曰刑罚烦重出于设法之多门沿袭之不革而将加恩仁之政使死者少缓必有可行之术焉臣观陛下之意不过欲仿三代之肉刑施之于从坐之死尔是未尽观时制宜之道也古者政敦事朴虽以圣人之知而因革之间犹有未尽者肉刑是也断民之支体使不为完人此非圣人之心而三代用之者因革之理有未尽也且立尸而祭近于渎神俎豆而食近于甚野岂若后世虚神之位金石为器哉肉刑之不可用于今犹之不可尸祭而俎食夫大辟之科至死而不敢怨者法当其罪也傥欲加恩仁之政寛从坐之死则今之律令自有减死一等法舍此不用而断支刖足为骇民惊俗之政未足为可行之术也昔子产欲止伯有之妖必并列子孔之后则夫政虽期于推实而亦贵于慎名使天下不知朝廷恩仁之意而徒传告以断人之足而弃之岂所以为慎名圣策曰予欲兴乎七教兼乎三至以底圣人之道则宜条其先后之次欲明乎六亲尽乎五法以极天下之治则宜叙其始末之要此见陛下博稽古先欲举载籍之所传施之于今以尽圣人之道而尽天下之治也臣请深论天下之道先后之次始末之要而陛下酌焉盖徳与刑并行于天地之间如寒暑相将而未尝离也于是之间必有先后之次上焉者専徳以胜刑若尧舜之无刑成周之措刑是也中焉者假刑以助徳若西汉宣帝任刑名东汉明帝善刑理是也下焉者惟刑而已秦人以刑致乱隋人以刑兆变是也此先后之次不同故治乱之应异也则夫恭老尊齿乐施亲贤好徳恶贪亷俭之七教至礼不辞而天下治至赏不废而天下悦至乐无亲而天下和之三至从而可明其次也抑臣又闻之恐惧寅畏者政之治也骄逸隳惰者政之末也周宣王中兴之盛徳而不慎于后其诗终变为雅唐太宗慈俭英武之主而魏郑公刘洎马周之徒咸諌以为渐不及贞观盖崇髙富贵之势骄逸隳惰之所伺也视其有间则入而不能出矣是以圣哲之君遐观逺虑思之于所不思求之于所不求方其大安也必以危自厉方其大荣也必以辱自惕不使非常之变起于不测而至于不可救也岂非知治道本末之要也欤则夫六亲之等五法之数又从而可推其要也圣策曰仲舒之言班固谓切于当世而可施于今者何策崔实之论范晔谓明于政体而有益于时者何事昔班固载仲舒汉廷之策于史其间讲天下治乱之理可谓详矣举而行之皆足以助治而最可施于今日之策臣以为莫如天道先阳而后阴王政先徳而后刑之论也范晔纪崔实政论数十条于书以为凡所辨论通明政体而言有益于今者则臣以为不足深论者也何者实之大概欲人主不当纯法八世而宜叅以霸政严刑峻法破奸宄之胆以之行于汉桓帝衰替之世可尔安足为陛下深论哉策曰无以为古人陈迹既久而不可举无以为本朝之成法已定而不可改惟其改之而适中举之而得宜不迫不迂归于至当陛下议政法而举适中得宜为言此天下之望也臣安得无辞以致之盖势可以举则举之则不失于陈迹力可以改则改之则不泥于成法此因革之常道也至于未适于中未得其宜而改之则今日之变法犹或可议焉臣读易至革卦言天下之法至于有弊则不可不革也而辞曰元亨利贞悔亾然则革之必至于元亨利贞然后悔可亾尔又曰革而当其悔乃亾然则革之而不当益以招悔也夫革之必至于亨然后可以议革变之必至于当然后可以言变斯圣人之能事易象之精义也思之于冥冥索之于昏昏使尽合道义之中而后革之则出而天下倚之若山岳此之谓革而亨谋之于众多待之以迟久使尽得上下之宜而后变之则一制行而天下望之若云霓此之谓变而当古之为治相与谋谟于庙堂之上至于风移俗易徙善逺罪而天下不知其措置之迹者必亨而后革必当而后变也今则不然一法朝岀而夕已嚣一制暮行而朝或弊斧钺不足以禁谤论窜黜不足以抑烦言其故何邪未决其亨而革之未计其当而变之举而不必适中动而不必得宜也臣愿陛下慎之而已盖夫革而未尽其制则其势必复革而有复则法以轻而不信矣法制数变国家之大病也汉徙甘泉后土之祠自是之后三十年间五徙而天地之兆终不能定故愿陛下慎之则至当之论无过于此矣陛下虑臣之惮言而不必行或茍饰行以自免则诏之曰言之非艰行之惟艰又虑其畏避执事而不尽其悃愊也则又曰悉心以陈亦不惮于改为臣是以敢进其私忧过计之说臣闻天下者大物也是以治之者必得大才苟未得大才而委畀之则天下之政终无时而理矣万钧之鼎天下之至重也而孟贲乌获持之奔走踰越险阻若践平地此无他其力足也使力不足者负之而趋不独折絶筋骨又将隳器败餗而不可救矣易言天下万物之理至详密矣而至于治天下之难治而未尝不归之大才硕徳之人故屯之不宁必待君子之经纶蛊之败壊必待君子之振育旅之分散必待智者之有为否之欲休必俟大人之获吉圣人以为当四卦之时不得四人者治之则愈益其乱而无补于治昔汤之求伊尹也见之耕者髙宗之求傅说也见之岩筑文王之用太公也见之渔钓三士者藏迹至深而三君者能举而用之者以其取之公求之广也唐文宗可谓恭俭慈仁勤于致理之主当是时李徳裕在其庭而不用裴度捐于外而不使乃览贞观政要而叹息又曰吾视开元天寳事则气拂吾膺然则文宗所以忧勤尽心者徒虚器尔伏惟陛下法成汤髙宗文王公聴广取以为法鉴文宗舍本忧末以为戒独观昭旷之道驱驰域外之议不论隐显不间内外不异逺近不殊明晦才之当者取之徳之宜者予之可大者治大可小者治小则天下之才继踵而出凡陛下所举而询于臣者不治而自治矣陛下有为之术何以先此古人有言曰言切直而不用则身危不切直则不可以明道苟求所以明道又避于危身此势之不可并者也说不由道忧也由道而不合非忧也苟求所以由道又希于必合此理之不可兼者也臣学术浅陋言论狂鄙罪当万死无所敢恨幸陛下察焉臣昧死谨对  

## 文章辨体彚选卷一百九十一

（明）贺复征 编  

○制策七  

弘治壬戌科殿试策【`明康海`】  

制曰朕膺天命承祖宗列圣之统以临天下于兹十有五年夙夜兢兢思弘化理非法诸古而不可然尝考之前代继统之君守成称贤莫盛于夏之启商之中宗髙宗周之成康之数君者治绩之美具在方册果何道以致之近世儒为之论谓圣王以求任辅相为先又谓君之圣者以辨君子与小人数君子之致治也其亦有待于是邪且辅相之贤否君子小人之情状未易知也兹欲简贤为辅用君子不惑于小人将安所据邪天下之务固非一端以今日之所急者言之若礼乐若教化若选才课绩征赋之法兵刑之令皆斟酌于古然行之既久不能无弊焉祛其弊而救之欲化行政举如祖宗创制之初比隆前代何施何为而得其道邪子诸生积学明经通于古今之冝其具实以对毋隐言毋泛论朕将采而行之  

臣对臣闻天下有不可易之道而常获于人主有不敢易之心盖天下之事未有舍道而能集者而道固不可易也心之所向道之弘否所关一有所易则所以修于身者必不能实用其力而道之在我知之不眀守之不固甫迁于此或转于彼虽欲勤励以求治而弛张予夺一无所据窥伺媒孽之辈共起而乗之虽有贤人君子立于其朝漫不相信甚者或斥谴罢去不为之所天下之治将焉所赖而成乎惟有以真知道之不可易其心常忧勤惕厉而不敢以一毫茍且轻率之意杂之于中择之必精执之必固使用人取善各有定则贤否莫吾乱而君子小人不相尤既得其人而任之以事则政无不举而法无不振天下治宜无有不成者矣古之人君未有不达于是而能致其治者也亦未有徒达于是其心终有易焉而能以无弊者也洪惟皇帝陛下以至圣之徳抚盈成之运十五年来民安物阜虽尧舜禹汤文武之业亦不过此而策士之诏乃犹惓惓焉以化之不弘治之不洽为念陛下岂诚有未达于是而犹待于问哉臣有以仰窥圣心之于道固有不自易焉者也臣尝谓古今豪杰之士不得所遇虽子思孟轲之流亦且徒尔而臣之庸昧乃际遇若此臣敢有所讳而不言哉臣惟天下之深患在于久安极治而机括所不见者莫为之虞陛下夙夜兢兢思弘化理此固宜也然用于已不若资于人求诸今莫若法乎古古之君心纯乎道未尝敢以为易故其用人行政有非后世之所能及如启当禅授之后继禹之业守之以敬而伯益之用终始无间故道之得于禹者无废坠不举者矣中宗髙宗一切信任陟扈傅说之属而又本以严恭寅畏恭黙思道之心成商之治又岂无所据邪殷之顽民杂于管蔡武庚之手武王之泽未洽也使非悔悟于周公笃信于召奭借有成康继绪不忘之思旌别淑慝之意而礼乐之化岂能如诗书所道哉程頥曰圣人以求任辅相为先欧阳修曰君之圣者以辨君子与小人盖政以人而举人既存则政自无偏陂不举之患而治之在天下者可成也陛下欲求数君致治之绩独可舍此而他务邪亦惟有不敢易之心而已天下之政孰有岀于人主之心者况用人之际又其本原所自之地哉圣制所谓简贤为辅用君子不惑于小人诚灼见其必然而忧勤之心有不能自已者也盖大君为天地之宗子必有大臣为宗子之家相相之职所以辅养君徳而赞成政化天子不可一日无者岂惟夏商周为然皋夔稷契之流虽尧舜之世亦不可无也若其贤与否则必辨之于先而后可任之于后茍辨之不明用之不当则天下之祸反有不可言者矣何者以匹夫之贱而上与天子共事其所为操纵予夺者无一不为天下之所禀受使心术或有不正而学识或有不醇则其所壊非如有司之一节一端而已故必先有不敢易之心然后修之身者无往不实修之身者既实则岀乎我者无乎不正而人之邪正自无所匿于是择其贤者而用之则辅相得矣臣于今日岂以不得为忧特恐所以待之者不至耳臣在草野间闻朝廷用一大臣必极耸动以为谘谋亲信将必有出于恒品之外今一立京师乃或有未然者臣愿陛下为之礼下务得其心而使尽其职凡逺猷大畧不为群议所诎一政一令必与之深言极论而后布则小人虽欲肆其无所忌惮之私以惑吾聴而其情已先觉矣盖小人之情不过趋利避害去其所恶而求其所喜者而已然亦必掩之而不甚露故利之来或逊且谢之害之至或以为所分且蹈之夫辞之不力则得之不固受之不力则去之不决及利害至于必不可已则亟去与取之恐后也方其有所勉而为之也其卒不可掩者已跃然于甘言悦色之间即此试之小人之情可复遁乎既得其情则冝亟去之去之不亟则或为他巧所中而犹未免于有惑随有即觉随觉即去如是而已如是则君子小人不相尤君子小人不相尤则动无所妨而天下之务自无凝滞不举之患矣臣请以圣谕所及数者言之礼乐不可以一日无此万古不易之论然其兴也虽专重其实而亦未尝遂弃其文臣窃见近之所为礼者疎简纵逸虽所谓仪文之末亦未之有所为乐者残缺废壊虽所谓声容之细亦未之备盖不得其本而安于苟且将就之习固如是也苟学校之敎有以振作而兴起之则人心自无不止之欲而其情自无不和之发凡见之宗庙朝廷乡党之际自有以去其疎简纵逸之习而补其残缺废壊之弊将不俟于进退升降而节钟鼓羽钥而和矣礼乐有不兴者乎至夫敎化之所在其机系于人主之心而其应属之天下之广萃英俊之士使之羣逰于学读书穷理且或莫为之变而欲驱天下之愚民使悉归于礼让和乐之域固已难矣莫若先以恭俭忠厚躬行于上不为声色土木货利玩好之所移易而后徐以示于天下天下方以前日之侈纵相安而一旦之所闻见乃如此其心亦必悚然以思冷然以省苟一二大家巨族顿悟而倡改之则人之乐从者众矣选课之法则臣于此有所深惜祖宗之于士养之以道义而信之以赏罚其用也不为之拘而其课之也幽明殿最各为之等故能皆勉于其官而优于其事比者稍有兵荒而纳粟买官之人已满吏部之簿矣虽有才徳滞于所用之期用未及而颠毛已号种种能以壮节自励者曽几人哉况又黜陟之施一惟流品是视苟不本于科甲之选高官重秩未肯轻与则彼无所慕于中者又安有所忌于外哉臣愿严其侥幸觊觎之禁使冗懦不职之徒一一谢去选惟其才而不尽拘流品试之以官而课之以实如苏洵所谓某人亷吏也有某事以知其亷某人能吏也有某事以知其能然后因其最否以加赏罚天下之人望以其才自见者亦将知所变矣征赋之病大抵冗耗过多而司会莫为之省非司会之不省势不得也自京师言之食之仰于江南岁数百万而权势所畜无籍之辈不为国家分寸之益者乃至百千借其空名以耗实费至有水旱饥馑之变则又加倍以取于江南之名臣闻土日窟则陷继之江南之民贫甚则江北可晏然以不顾乎况今边境之扰未甚妥帖前日榆林大同之役马死食匮所费不知几千万而无用之兵又坐食于边山陜之民丁运之法无不备举老幼父子流离移析外患未除而内地已困宁不可为惧耶臣欲去冗耗无用之费而革权门招集之弊息江南之民以固根本边境之扰但以付之良将不用统制之属带挟侥幸之徒以耗军食而又复屯田之实省丁运之苦用固无不足者也兵则先于生养安息之间为之深计使不受役于私门而得给其俯仰奋迅矫烈之气又必常振励之使之无所沮丧今有一级之劳而大家右族诃谴夺去不敢仰视将何所养以自奋乎况夫新旧逃流之兵方以官法逼之复伍釡爨之用俱无可充又其居无亲戚往来之接其心之欲去已甚矣卫所之官又以严刑深计钩取其有彼方有欲去之心而此又逐之使去逐矣而不去岂人情哉欲兵之强而二者特不之详臣所以深虑也用刑之际洞照物情而不为所诳明者皆足为之而法之轻重则有一定之制既得其情必为之断使贵贱无异施豪右寡弱无异决则令之所岀即无不从天下之奸当必随禁而革盖天下皆天子之民刑期于必戮赏期于必得不待命而后知者也豪右之徒有所倚伏得以自脱而寡弱之人骈首就死人之情孰不畏死而不求所以自脱哉此尤陛下之宜置念者也夫数者之务酌之于古而行之于今宜有不可易者而其弊犹若此圣制所谓祛其弊而救之欲化行政举如祖宗创业之初比隆前代者岂有他哉亦取诸人而已孔子曰为政在人启以下数君不过中材之主一得其人且足以为治而况陛下神圣天纵岀于寻常万万者哉然臣于此窃有说焉盖政虽举于有人而身则所以取人之本故孔子有曰取人以身欲得人而不先修乎身是其心之所存轻忽率易不能不累于爱憎之私而用所不当用舍所不当舍者有矣臣愿陛下急于修身以端取人之则然所以修身者又非勉强矫拂之所能致必自君臣父子夫妇昆弟之间以至于动静语黙一事一为之际常加儆畏内省于中果当于理而不悖乎果非其当然之则而狃于外诱乎使天理纯明私欲凈尽则身无有不修而道无有不尽酬酢斟酌自不谬于天下之是非茍用乎人其用必当苟发于政其发必精治功之隆能追配祖宗卓越古昔而有诗书之所不及载者矣彼汉唐宋区区小补之治又恶足论哉然臣又闻治不患于始之不得而难于终之有继伏惟陛下常存不敢易之心以守此不可易之道则国家天下之幸非独臣之幸也臣无任惓惓忠爱之至臣谨对  

正徳辛未殿试策【`杨慎`】  

制曰创业以武守成以文昔人有是说也然兵农一致文武同方其用果有异乎文武之分始于何时兵民之判起于何代尝质诸古矣书称尧曰乃武乃文于舜称文明禹称文命而不及武于汤称圣武而不及文周之谟烈各専其一且三代迭尚而不言武周列四民而兵不与焉何也汉唐宋之英君令主或创业而兼乎文或守成而兼乎武或有未备亦足以善治论者又谓天下安注意相又谓天下虽安忘战则危是治兵之道果与治民者同邪异邪我太祖髙皇帝以圣神文武统一天下建官分籍各有定制列圣相承率循是道百五十年治定功成实由于此然承平既久玩愒乗之学校之法具存而士或失业蠲贷之诏屡下而人多告饥流徙之余化为盗贼以遗朕宵旰之忧今赋税馈运民力竭矣而军食尚未给调发战御兵之力亦劳矣而民患尚未除或者官非其人乎而铨选之制黜陟之典赏罚之令亦未始不加之意也兹欲尽修攘之实谨恬嬉之戒文治举而武功成天下兵民相卫相养于无事之天以保我国家久安长治之业宜何如而可子大夫志于用世方策试之日不暇以微辞隐义为问姑举其切于时者其为朕陈之  

臣对臣闻帝王之御天下也有岀治之全徳有保治之全功文武并用岀治之全徳也兵农相资保治之全功也于并用而见其同方则天下之政岀于一而徳为全徳如日月之在天凡所以照临者胥天之徳也于相资而见其一致则天下之治岀于一而功为全功如手足之在人凡所以持行者皆人之功也由是聨属天下以成其身纲维其道以适于治体统相承而无偏坠不举之患本末具偹而无罅隙可议之疵放之四海而皆凖传之万世而无弊帝王为治之要孰有加于此哉臣自少读帝王之书讲帝王之道窃有志于当世之事然学焉而不敢言言焉而不得达今幸近咫尺之威立方寸之地制策所及者皆是道与是事也臣敢不罄一得之愚以为万分之助乎伏覩圣问首曰创业以武守成以文而又曰文武同方兵农一致果有异乎臣惟三代而上同一道也勘乱则曰武守成则曰文同一民也无事则为农有事则为兵初未始异也在易明两作离文明之象也上九王用岀征有嘉释之者曰刚明及逺威振而刑不滥斯不亦可见文武之同方乎地中有水师师旅之象也而释之者曰伏至险于大顺藏不测于至静盖寓兵于农之意斯不亦可见兵农之一致乎是故一张一弛号为善道刚克柔克协于皇极周公冢宰实兼东征毕公为公亦总司马武夫堪腹心之寄吉甫有文武之称以天保治内而未尝无武以采薇治外而未尝无文文武固未分也自秦不师古专以武勇立国语诗书者有刑斩首级者进爵民勇于战皆忘生好利之人士贱以拘废干戈羽钥之习至汉袭秦制立丞相将军而将相之职异唐宋以来置中书元帅枢宻而军国之权偏此文武之分出于三代之后也成周之制以田赋岀兵一同之田岀戎马四百匹兵车百乗一封之田岀戎马四千匹兵车千乗畿方千里提封万井岀戎马四万匹兵车万乗自五人为伍积而为两为卒自五卒为旅积而为师为军天子之六乡六军诸侯之大国三军次国二军小国一军而降杀有等焉一方有事则命将岀师迨功成献俘将归于朝即守职之吏兵散于野即縁亩之农兵农固未判也至管仲相齐欲速图霸业乃壊周兵于内政分国中以四乡使国中之民为兵鄙野之民为农兵不服耒耜之勤农不识干戈之具以至勾吴之水犀秦昭之鋭士成周之制变易尽矣此兵农之判出于三代之衰也载质之诗书所称古之帝王未有不兼文武之徳均兵农之功者称帝尧者曰乃武乃文四表之被即所谓文丹水之战则所谓武也舜之诛四凶禹之格有苖固可以武功名而亦文明文命之余事也布昭圣武见于伊训然圣谟嘉言谓非文武之全欤文谟武烈称于君陈然整旅伐崇下车访道二者正未始偏废也三代迭尚曰忠曰质曰文而不及武者盖言忠质文则武固在其中必以武言则是秦之所尚而非三代之治周列四民曰士农商贾而兵不与者即臣前所陈寓兵于农之说专以兵言是为后世之制而非成周之旧矣汉唐宋之君如光武之投戈讲艺太宗之身兼将相庶几创业而兼乎文其未备者如汉髙之不事诗书而规模宏逺盖其寛仁大度暗合乎道况能善陆贾文武并用之言乎孝武之封狼居胥宪宗之平淮西西蜀庶几守成而兼乎武其未备者如仁宗之时西夏猖獗而致四十二年之太平盖其深仁厚泽培植国本况能用韩范儒者之将乎陆贾之言曰天下安注意相则在承平时不可不修文徳故曰人君以论相为职又曰将特大有司耳非相比也司马法曰天下虽安忘战必危则在承平时不可不饬武备故曰君子以除戎器戒不虞又曰圣人贵未然之防是知兵以卫民民以给兵治兵乃所以销兵讲武即所以偃武治兵之与治民亦异而同也汉之军制以南北分南军主环卫王宫北军主巡绰京城有骑士有材官与夫西北之车骑东南之楼船临淄之弩手荆楚之剑客皆仰给于县官而不编于齐民识者惜其去古未逺而不能复此汉之治民与治兵异也唐府兵之立其制最善兵散于府将归于朝所以弭祸乱之原二十为兵六十而免而民无久役之劳三时耕稼一时讲武而兵无常聚之患器甲岀于民衣粮岀于民而国无养兵之费治民与治兵同而论者许其为近古良有以也宋之制有三衙四厢诸司緫管钤辖诸将然终宋之世国威不振者殆兵权失之轻而兵民分之过也由是言之文武者其名也兵农者其实也三代而上兵岀于农而文武不得不合三代而下兵判于农而文武不得不分夫苟知文武之所以同则所以治民与兵者不容以异矣洪惟我太祖髙皇帝独禀睿智首出庶物扫开辟所未有之污复帝王所自立之地武功之盛无以加矣整人伦于用夏变夷之余兴文教于拨乱反正之始文徳之隆又何如哉当时之建官也科目则有文举武举官聨则有文班武班部属则有文选武选当时之定籍也常产则有屯田民田户籍则有军籍民籍官署则有州县卫所干刚独断无威柄下移之失犬牙相制无尾大不掉之患有事则共与机密之谋无事则各掌兵民之寄在京有司马以提督军营在外有宪臣以緫制边务臬司有兵备之权县吏専巡捕之职名若分而实则相属职若判而任则相维保治之法盖与三代而符也至若太宗表章经籍而外清朔漠之尘宣宗崇重儒臣而出平汉邸之变列圣相继益懋益敦百五十年来固皆以文致治而庙筭无遗神武不杀伟烈宏功照耀简册寿国脉于箕翼安国势于盘石斯世斯民盖有由之而不知者恭惟皇帝陛下保富有之业思日新之图阅歴熟而见理明涵养深而持志定垂衣拱手而天下向风动颜变色而海内震恐疆场之虞扑之于方炽萧墙之梗消之于未形君子洗心以承休徳小人延颈以望太平而皇心谦冲谓承平既久玩愒随之臣伏读至此有以知陛下出治之全徳保治之全功可因此一念而举矣臣窃以为陛下求治之心甚至而奉行者或有所未至焉夫学校者风俗之首也程颢谓治天下以正风俗得贤才为本使主学校者皆得其人教之之法悉如阳城之在国学胡瑗之在湖学一道徳以明礼义尊经术以定习尚不荒于嬉而毁于随则淳厚之风可臻而士之失业者非所忧矣民者国本所系邵雍谓寛一分则民受一分之赐所以寛之者在朝廷而近民者莫切于守令使为守令者皆得其人养之之法悉如黄霸之在颍川张咏之在益州遵奉诏条宣布徳意不以茧丝先保障不以抚字后催科则殷阜之俗可期而民之告饥者非所忧矣流徙之余聚为盗贼亦由教之无法养之无素故也以人情言之盗贼亦人耳人莫不爱其筋力肌肤也莫不爱其父母妻子也莫不爱其田庐赀产也在上者不以无益之工役苦其筋力不以不中之刑罚残其肌肤不以流离病其父母妻子不以诛求损其田庐赀产则彼之所爱者皆为所有矣不幸而死犹不舍其所爱况舍所爱以蹈必死之地哉今潢池弄兵緑林称号者在在有之赋税之过春支秋粮馈运之弊十室九空农事在所当重也迩者出内帑银二十万两以济西蜀之军储爱民可谓深矣臣愚以为本土之蓄积宜自足用昔人有言兵务精不务多今为将者兵每务多而财馈毎患其寡兵既多则财馈不得不多财馈既多则民力不容以不屈是民以养兵而亦不可反为兵困也调发之伍动以千百战御之功十无二三兵政尤所当急也迩者发京营兵三千骑以平山东之反侧御患可谓切矣臣愚以为本土之壮士宜自可用昔汉击匈奴用六郡良家子盖其熟知险易力卫桑梓比之他方所调发一可当百况京兵一出既有行积居饷之劳亦有居重驭轻之戒固可权其宜于一时而非可继于旬月是兵以卫民而亦不可过为民驱也圣问又谓或者官非其人臣愚以为一代之才自足以周一代之用特患用之不得其道耳用之诚得其道则贪可使也诈可使也况藴徳行而志功名者乎选举之制公矣宁无腐儒而当事局歴济而投散地者乎黜陟之典当矣宁无冗食备员之辈隐贤遗才之叹乎赏罚之令明矣宁无滥竽而受赏戴盆而免罚者乎诚使官各尽其人才各尽其用人人有忘私之忠事事有爱国之诚彻桑土于未阴之时徙积薪于未火之日一郡有警则旁郡切震邻之忧一时有警则先时思噬脐之悔敌至不惧敌去不侮不因人成事而老吾之师不旷日持久而匮吾之财内修外攘之实必曲尽于条教之外文恬武嬉之弊必振起于玩习之余则文徳之敷云行雨施武功之建雷厉风行逺可以复帝王之善治上可以光祖宗之谟烈国家亿万年之歴可以配天地于无穷矣臣愿陛下益崇此徳益保此功存无怠无荒之心为可久可大之道惟万几之暇少留意焉则凡所以策臣者可次第而举矣何暇于多言为哉臣干冐天威不胜战栗之至臣谨对  

嘉靖壬辰殿试策【`林大钦`】  

制曰朕惟人君奉天命以统亿兆而为之主必先之以咸有乐生俾遂其安欲然后庶几尽父母斯民之任为无愧焉夫民之所安者所欲者必首之以衣与食使无衣无食未免有冻馁死亾流离困苦之害夫匪耕则何以取食弗蚕则何以资衣斯二者亦王者之所念而忧者也今也耕者无几而食者众蚕者甚稀而衣者多又加以水旱虫蝗之为灾游惰冗杂之为害边有烟尘内有盗贼无怪乎民受其殃而日甚一日也固本朕不类寡昧所致上不能参调化机下不能作兴治理实忧而且愧焉然时有今昔权有通变不知何道可以致雨旸时若灾害不生百姓足衣足食力乎农而务乎职顺乎道而归乎化子诸士明于理识夫时藴抱于内而有以资我者亦既久矣当直陈所知备述于篇朕亲览焉勿惮勿隐  

臣对臣知识愚昧学术疎浅不足以奉大问窃惟陛下当亨泰之交抚盈成之运天下皆已大治四海皆已无虞而乃拳拳于百姓之未得所为忧是岂非文王视民如伤之心邪甚大美也然臣之所惧者陛下负聦明神智之资秉刚睿明圣之徳举天下之事无足以难其为者而微臣所计议复不能有所补益于万一陛下岂能以其言为未可尽弃而有所取之耶陛下临朝策士凡有几矣异时莫不光扬其名声宠绥其禄秩然未闻天下之人有曰天子某日降某策问某事因某策济某功者是岂策策士之言皆无可适于用者邪抑亦其言或有可适于用而未暇采之邪是臣之所惧也臣方欲为根极政要之说明切时务之论而不敢饰为迂阔空虚无用之文以罔陛下陛下若以其言为可信而不悉去之试以臣之策付之有司责其可行则臣终始之愿毕焉如或言不适用则臣有瞽愚欺天之罪俯伏以待罪谴诚所甘心而不辞也臣伏读圣策有以见陛下拳拳以民生冻馁流离为忧以足民衣食为急此诚至诚恻怛以恵元元之念天下之所愿少须臾无死以待徳化之成者然臣谓陛下诚懐爱民之心而未得足衣食之道诚见百姓冻馁流离之形而未知百姓冻馁流离之实也夫陛下苟诚见夫百姓冻馁流离之实则必思所以富足衣食之道未有人主忍见夫民之冻馁流离而不思所以救援之者未有人主救援夫民之冻馁流离而天下卒坐于冻馁流离而不可救者也今夫匹夫之心可行于一家千乗之心可行于一国何者以一家一国固吾属也曽谓万乗属天下者有救援天下真实恳切之诚而顾不效于天下者哉是臣所未信也臣观陛下临朝凡十九余年于此矣异时劝农蠲租之诏一下天下莫不延颈以望更生然而恵民之言不絶夫口而利民之实惠至今犹未见者臣是以妄论陛下未见斯民冻馁流离之实未得足民衣食之道也臣闻之仁以政行政以诚举王者富民非能家衣而户食也心政具焉而已矣夫有其心而无其政则天下将以我为徒善有其政而无其心则天下将以我为徒法徒法者化滞徒善者恩塞心法兼备此先王所以富足人之大略也臣观史策见三代以后之能富其民者于汉得一人焉曰文帝当秦乱干戈之后当时之民盖日不暇给矣文帝视当时之坐于困寒者盖甚于涂炭也育之以春风沐之以甘雨煦煦然与天下相为休息之政而涂炭者袵席矣故后世称富民者以文帝配成康亦诚有以致之也然而文帝固非纯王者窃王者之似焉犹足以尊称于后世而况夫诚于王者而顾有坐视天下于冻馁流离者哉臣窃谓今日陛下忧民之心不为不切爱民之政不为不行然臣所以敢谓陛下于斯民之冻馁流离而未见其实于足民之衣食而未得其道者窃恐陛下有爱人之仁心而未能如王者之诚怛恳至有爱人之仁政而未能如王者之详悉光明臣是以敢妄论陛下而云云也然臣所望仁政于陛下者非欲尽变天下之俗也非欲复井天下之田也亦曰宜时顺情而为之制而不失先王之意耳臣请因圣策所及而条对之陛下策臣曰夫民匪耕则何以取食弗蚕则何以资衣斯二者亦王者之所念而忧者也今耕者少而食者众蚕者稀而衣者多又加之水旱虫蝗之为灾游惰冗杂之为病边有烟尘内有盗贼何怪乎民受其殃日复甚一日也此见陛下痛念生民之病深揆困乏之本而极思所以拯救之也臣谓民之所以耕蚕稀而日甚其殃者游惰起之也冗杂病之也若夫水旱虫蝗之灾则虽数之所不能无然君人之忧不在焉何者恃吾耕蚕之具素修而无所耗则虽有水旱虫蝗而无所害臣闻有道之国天不能灾地不能阨敌国盗贼不能困以恒职修而本业固仓廪实而备御先也臣闻立国有三计有万世不易之计有终岁应办之计有因时苟且之计万世不易之计者大学所谓生之者众食之者寡为之者疾用之者舒者也故王制三年耕则有一年之积例之则九年当有三年之豫其终岁所入盖足以自给而三年之蓄恒可以豫待不虞者如此所谓天不能灾地不能阨夷狭盗贼不能困臣前所谓王者之政陛下今日所方切求而欲励行之者所谓终岁应办之计者葢生财之道未甚周节财之道未甚尽一歳之入仅足以充一岁之用其平居无事犹未见其甚敝偶有凶荒盗贼之变则未免厚敛重取以至于困败而不能自振若此者盖素备不修因时权设汉唐宋以下治天下之大率而非我陛下之所以奉天理物而深厚国脉者其所谓因时苟且之计者盖平时之用以敛散于民者颇无其度而取民惟畏其不多用财惟畏其不广方其无事百姓已不能自给迨其有变则不可复为之计矣此则制国无纪溃乱不时盖昏乱衰世之政焉臣前所谓起于游惰病于冗杂之弊亦略有同于是陛下今所方欲改辙而易海内之观者臣谓今日游惰之弊有二冗杂之弊有三此天下之所以常坐于困乏而志士至今愤惋而叹息者也其所谓游惰之弊二者一曰游民二曰异端游民众则力本者少异端盛则务农者稀夫民所以乐于游惰者何也盖起于不均不平之横征病于豪强之兼并小民无所利于农也以为逐艺而食犹可以为苟且求生之计且夫均天下之田然后可以责天下之耕今夫里闬之小民剥于污吏豪强者深矣散食于四方者众也大率计今天下之民其有田者一二而无田者常八九也以八九不耕之民坐食一二之粟其势不得不困然而散一二有田之业以为八九自耕之养其势未尝不足议者病游民之众也或有逐商之说然臣以为游民之商本于不得已也而又无所变置而徒为之逐臣惧夫商之不安于商也臣窃谓今日之弊源已深更化者当端其绪而缓理之理而无绪势将驱力农之民而商而又将驱力商之民而盗也天下为盗国不可久其便莫若颁限田之法严兼并之禁而又择循良仁爱恻怛之吏以抚劳之法以定其世业禁以防其奸贪吏以时其安缉游民其时归乎若夫异端者葢本无超俗利世之智而徒窃其减额逃刑之利不工不商不农不士以自便其身且其倡无父无君之教于天下将使流风之未可已焉此其为害甚明故臣不待深辨然臣窃悼俗之方弊也秃首黄冠充斥道路珠宫琼宇照耀云汉此风未艾效慕者众非所以令众庶见也非所以端正风纪之要体也故臣请陛下严异端之禁斥道佛之说敕令此辈悉归之农其有不如令者许有司罪治不赦盖非惟崇力本之风抑且施教化之道此臣拳拳所望于陛下之至意也其所谓冗杂之弊三者一曰冗员二曰冗兵三曰冗费冗员之弊必澄冗兵之弊必汰冗费之弊必省三冗去而财裕矣夫圣人所以制禄以养天下之吏与兵者何也吏有治人之明则食之也兵有敌人之勇则食之也是其食之者以其明且勇也其或有不明不勇者则非耕不得食非蚕不得衣何者无事而禄亦先王之所俭也今天下之吏与兵何如也臣非欲尽天下之吏与兵而不禄之也臣徒见任州县者固有软罢不胜而坐禄者焉隶兵籍者固有老弱不胜而滥食者焉且入赀之途太多任子之官太众简稽之责不严练选之道有亏臣是以欲于此辈一澄且汰焉其所以去冗滥而寛民赐者不少也若夫冗费之弊不能悉举即其大而著者论之后宫之燕赐不可不节也异端之奉不可太过也土木之役不可不裁也陛下端身以率物节已而居俭其于三者固未可议焉然窃见天下之大民物之众九州岛四海之贡尺帛粒米之赋山林川泽之税日夜合萃以输太仓可谓盛矣而国计未甚足以为必有所以耗之者矣且夫上之赋其下者以一而下之所以供夫上者常以十盖道路之耗漕挽之费京师之一金田野之百金也内府之百金民家之万金也以百万民家之资费之于一燕飨一赐子一供玩者何限臣故曰冗费在今日亦有未尽节者盖臣闻之以天下所有之财赋为天下人民之供养未有不足者特其有以冗而费之者则其势将横征极取天下不至于饥寒涷馁大败极弊而不已臣读史记见周文王方其受命之时地方不过百里而四方君长交至于其国其所以燕飨劳来之典不容终无然而当时百姓各足饥寒不病故民诵之诗曰勉勉我王纲纪四方盖庆之也传至于其子孙以八百国之财赋自养一人宜其甚裕而无忧而民反流离困苦至于黄鸟此邦之咏作焉臣于此见君人节已以利人则易为功广费以厚敛则难为力臣是以拳拳以省冗费为陛下告也陛下策臣曰固本朕不类寡昧所致上不能参调化机下不能作兴治理实忧而且愧焉此乃陛下忧勤之言禹汤罪已之辞也然臣谓陛下非徒为是言也须欲励是行也夫君人之言与士庶不同一或不实天下玩之后虽有美意善政人且骇疑不信陛下往年尝有恤农之诏矣然而天下皆以为陛下之虚言何者诚见其言若是马而未见其惠也今陛下复策臣若是焉臣以为亦致忧勤之实而已欲致忧勤之实须速行臣之言然臣前所陈者皆因圣策所及条对要之所以振弊利世之道犹有未尽于此臣请终之夫山泽之利未尽垦则天下固有无田之忧今夫京师以东蔡邓齐鲁之间古称富庶强国三代财赋多出于此汉唐以来名臣贤守其所以兴田利而禆国用者沟洫川浍之迹犹存而今悉为空虚茅苇之地此古人所谓地利犹有遗者而陛下所使守此土者一切苟且应职而无能为任此忧者此北人所以长坐仰给于东南小有凶荒不继辄辗转沟洫而不能自给以生者地利未尽也臣意陛下莫若严其守令重选有力量才干忠诚为国之士使守其地而专一以兴田利为事朝廷寛其禁限聴其便宜而惟以此为田利课则海内当有赵过者出焉不数十年之后则江北之田应与江南类可省江淮数百万之财赋而舒北人饥寒冻馁之急一举而利二焉大恵也陛下能断而行之大勇也或曰非不欲行也如东南异宜何臣请有以析之夫今日所谓空虚荒瘠无用之地者非向时所谓富实而所托赖以兴起之本区乎昔以富实今以荒虚臣诚未喻其说亦曰存夫人尔魏人许下之屯可见矣方枣祗为屯许之画也当时亦诚见其落落难合洎其成也操终赖之省粟数万今天下之大又安知其无能为枣祗者乎臣是以愿陛下以此为田利课则山泽垦臣又闻之山泽不征市梁无禁王者所以通天下大公大同之制也自汉桑弘羊以剥刻之术媚上而征榷之法始详歴代因之而不革大公之制未闻也然臣终以此为后世衰乱苟且之政今朝廷之取民茶有征酒有榷山泽有租鱼盐有课自一草木以上之利莫不悉笼而归之公其取下悉矣夫上取下悉则其势穷夫兽穷则逐人穷则诈今陛下之民将诈矣司国议者非不知其势之不可以久也然而明知其弊而冐之者诚曰国家利权之所在也臣以为利不胜义义苟未安利之何益况又有不利者在乎臣闻之王者所以总制六合而正服民心张大国体者固在道徳之厚薄不问财赋之有无臣观征利之说不岀于丰大之国恒岀于衰乱之世纎纎然与民争利者匹夫之事也万乗而下行匹夫之事则其国辱非丰大之时所尚也陛下何不旷然为人所难思大公之法去衰乱之政令天下之士争言曰惜乎汉唐宋不能舍匹夫之利以利人至我明天子然后能以天子之大体镇服民心焉陛下何苦于此焉不为也臣愿陛下息山林关市之征焉使大圣人所作为过于人万万也若夫悉推富民之术则平籴之法不可不立也常平之仓不可不设也奢侈之禁不可不严也凡若此者史册之载可考陛下可能举而行之成典具在故臣不必深论之也由臣前所陈而言之均田也择吏也去冗也省费也由臣后所陈而言之辟土也薄征也通利也禁奢也田均而业厚吏良而俗阜冗去而蠧除费省而用裕土辟而地广征薄而息寛利通而财流奢禁而富益八政立而制备矣陛下果能行臣之言又何忧于百姓之冻馁流离又何至于有盗贼之警又何患乎不顺夫道而归乎化哉通变宜时之道其或悉备于此然臣以为此数者皆不足为陛下之难所患人主一人不能清虚寡欲以为寛民养物之要则虽有善政美令未暇及行盖崇高富贵之地固易为骄奢淫逸之所是故眀主重内治也故古之贤王遐观逺虑居尊而虑其危处富而惧其溢履满而防其倾诚以定志虑而节逸欲固寅畏而禁诐邪也故尧日兢舜日业禹日孜汤日检臣以为数圣人固得治心之要矣臣尝读汉书见汉武帝之为君方其临轩策士奋志六经也虽三代之英主不能过焉洎其中年多欲一念不能自胜公孙弘桑弘羊张骞卜式文成五利之辈各乗其隙而售之卒使更变纷然天下坐是大患臣是以知人主一心不可使有所嗜好形于外少有沉溺为祸必大故愿陛下静虚恬虑以为清心节欲之本毋以深居无事而好逸豫毋以海宇平清而事逺畧毋以物力丰实而兴土木毋以聦明英断而尚刑名毋以财赋富盛而事奢侈毋羡邪说而惑神仙澄心正极省虑虚涵心澄则日明虑省则日精精眀之运旁烛无疆举天下功业惟吾所建者岂止以富民生足衣食而已哉臣始以治弊治法为陛下告终以虚心寡欲为陛下勉盖非有惊世絶俗之论以警动陛下然直意以为陛下之所以策臣者盖欲闻剀切时病之说故略敢尽其私忧过计之辞衷情所激诚不知其言之犹有所惮亦不知其言之犹有所隐惟陛下寛其狂易谅其朴直而一赐览之天下幸甚臣谨对  

## 文章辨体彚选卷一百九十二

（明）贺复征 编  

○试策  

宋理宗试策【`宋陈成甫`】  

对国势有所恃而重则地势与之俱重国势无所恃而轻则地势与之俱轻势之重者用其国而有余势之轻者保其国而不足愚尝泛观立国之规模矣将有勇怯兵有强弱财有丰匮器有坚朽此势属于国而无常形者也崇冈复岭扃钥严固惊涛怒波舟楫利便此险设于地而有定势者也自古及今同是国也则亦同是地也同是地也则亦同是险也然固有善用其国而无敌于天下者亦有仅保其国而左支右吾之不暇者此无他系于国势之重轻耳夫地势之险易与国而存亾国势之重轻随时而轩轻问其将果勇欤兵果强欤财果丰而器果备欤是之谓国势有所恃而重若然者进可以攻退可以守表里山河惟吾地势之所便耳故曰用其国而有余问其将果怯欤兵果弱欤财果匮而器果乏欤是之谓国势无所恃而轻若然者以战不胜以守不固金城汤池适足为冦敌之资耳故曰保其国而不足感时抚事慨念兴哀盖尝求齐之所以立国者矣始之陵驾方城震薄汉水者此齐也后之困于易水役于函关者亦此齐也岂地势不如昔哉有威公管仲则国势重无威公管仲则国势轻此用国之効所以不同也又甞求晋之所以立国者矣始之伐楚救宋俘曹执卫者此晋也后之分于六卿辱于秦楚者亦此晋也岂地势不如昔哉有文公舅犯则国势重无文公舅犯则国势轻此用国之効又所以不同也大抵地有常形国无定势其有常者在乎择险而知所守其无定者作之则兴委之则衰振之则强玩之则弱而要其所以为兴衰强弱者尤系乎立国之重轻也执事先生据今援古即国势之所宜谨者何先地势之所冝备者孰急发为问目下策末学愚窃谓地势之险易未有不恃国势之重轻以为存亾者也江左之事亦陋矣然其有所恃以立者可不推求其故乎赤壁之役人皆谓吴所以胜魏者黄盖之一炬也殊不知斫案之顷孙权何所激而奋怒宻表之后周瑜何所见而请行则吴之立国必阴有足恃者矣国险民附贤能効用其大势之重若此则赤壁之险非地势之险有所恃而能险也淮淝之役人皆谓晋之所以却秦者朱序之一呼也殊不知别墅之逰安石何所见而不惧渡涧之击牢之何所顾而敢前则晋之立国必阴有足恃者矣指授余闲部陈严整其大势之重若此则淮淝之险非地势之险有所恃而能险也乃若雍丘之屯将无尺兵军无斗粮乃能扼石勒之强而夺之气是国势之所恃以为重者祖逖主之也及夫代以若思则自轻其势而雍丘非晋有矣关中之入君无素谋国无素备乃能捣姚秦之墟而馘其首是国势之所恃以为重者刘裕张之也及夫付以孺子则自轻其势而关中反为赫连所有矣参考而并观之未有国势重而地势不与之俱重亦未有国势轻而地势不与之俱轻者也然则今日亦将为国势广乎抑将为地势广乎愚甞合东南大势观之窃谓全蜀之地天下之头目也东晋不能有而我宋有之荆襄之地天下之要害也孙权不能有而吾宋有之以昔人之所不能有而吾独据其全以扼其险是宜立国之势必有非江左所能及者而今日之弊乃盻盻然疑于弱矣何欤呜呼盍亦即其平日之所恃者观之矣愚不知今日之所恃者何哉果恃吾爪牙之将足以重北门之钥乎何饕帅之纷纷也果恃吾貔虎之士足以重三边之屯乎何虚籍之总总也抑恃吾腐红之粟犀利之器増重大山四维之基乎则又未能财货山积而戈甲霜明也惟其无所恃以为重也故鞑骑再驱而全蜀危庸将一呼而荆襄溃地势之险昔人之所愿而不可得者殆将非吾有矣世之搤腕而谈抵掌而议者未尝不以地势之存亾为虑也愚则曰国势之重轻尤所当虑今日积轻之弊非一日矣端平以来名曰更化而举动之轻甚于前日帅阃之谋始轻于战复轻于和朝廷之令始轻于行复轻于改名器轻于亵赏罚轻于戱为仕者轻庙堂为兵者轻将帅为民者轻其长上此其积轻之势将恐国不足以为国而奚止地势险要之足备哉然则如之何而国势重曰君上有大权则国势重朝廷有公论则国势重天下有君子则国势重以之张国威则将勇而兵强以之裕国计则财丰而器备轻重之机形于内而兴衰强弱之证着于外在吾君一举措间耳独不以家法观之乎我朝廷立国以来重相臣以一事权防専窃也重台諌以司言责防壅蔽也重给舍以主王命防私谒也重监司以察州县防末大也惟其有所恃以为重故强蕃悍然于西陲而屈服于王文正公之一言契丹桀骜于北境而俛首于司马公之一相西川之盗闻张忠定之威声而投戈陜西之兵闻韩忠献之复帅而増气呜呼必有若人者庶乎其足以重吾国矣迩日梅鼎易调台躔改色必有任新责者胶庠诸生懐恤纬之忧久矣故因明问而吐其狂【`沈芬曰原集有试策一种蔓靡之格俨然今日墨裁耳聊存一首以志其体`】  

上舍试策【`王十朋`】  

举国皆儒则儒者之名不闻为吏皆循则吏之名不闻为士皆纯徳野无遗贤则独行逸民之名不闻为子皆孝为臣皆忠则忠臣孝子之名不闻愚甞读浑浑之书而得九官十二牧之为人读灏灏之书而得伊尹伊陟傅说之为人读噩噩之书而得周公闳夭之徒之为人彼皆大儒也当时不称其为儒彼皆治致循良之治也当时不目之曰循吏彼皆为忠为孝也当时不指之曰某为忠臣某为孝子下至于乡党庠序之间不闻其有独行山林草野之间不闻其有逸民自鲁国之人以儒称则儒道衰于周矣自郑相子产楚相孙叔敖以循吏闻则吏治始衰于列国矣自伯夷栁下恵以独行着则天下之士始有尚偏之弊矣自长沮桀溺之徒以逸民而长往则韬光铲采于渔樵之间者多逸民矣自子胥以忠称于吴曽参以孝称于鲁则忠臣孝子稀疎寥絶如参辰之相望矣呜呼士以一行得名于时彼亦何等时邪西汉之有儒林有循吏非西汉之美事盖自髙祖见儒服而慢骂而儒服不振申韩之术行于世而吏治多岀于刑名班固作西京一书表儒林循吏而出之所以伤汉之儒与吏也东汉之有独行逸民非东汉之美事盖自矫激之俗兴士始流为厓异斩絶之行自廉耻之风丧时始贵髙举逺蹈之人范晔作东都一书表独行逸民而出之亦伤士之少纯全时之多独善也李唐之有孝友有忠义非李唐美事盖自髙祖变节于晋阳而唐无忠义之风文皇行亏于闺门之内而唐无孝友之俗秉史笔者表孝友忠义而出之盖伤当时忠孝之难能而仅有为足贵也夫天下皆有则所有者不胜书天下皆无则仅有者斯可书且西汉有商山之四皓非无逸民也有矫世之杨王孙非无独行也而班固不立逸民独行传者盖以当时之士廉退者尚多无贵乎逸民行之全纯者犹众无取乎独行其不以是立传盖不欲使当时有逸民独行之名也东汉有江革申屠蟠之类非不甚孝有李固杜乔之徒非不甚忠而范晔不立忠义孝友之传者盖以当时俗多孝友则孝友不可悉书人多忠义则忠义殆不一传二传之不立盖不欲使当时有孝友忠义之名也若夫居儒林者二十有三人经术渊源者孔安国为之最安国得圣人家传之学非渊源乎在循吏者六人政治忠厚者蜀文翁为之伯文翁兴学校以化民非忠厚乎以独行显者二十有四愚窃有取于范式式以信义行于朋友时人知其可以托死是固本诸贤圣而不为矫激也以隐逸称者十有七愚窃有取于严陵陵髙尚其志卒不为光武用议者谓其得圣人之清是故乐在山林而不盗声名也言言之烈史臣之所以赞颜叚蒸蒸之善栁宗元之所以铭李兴然真卿秀实行非一端而不列于忠义愚独于忠义三十七人之中深喜全节之张巡李兴割股肉以进其亲非名敎之所贵愚独于孝友十人之中深喜义门之李知本若夫四百年之汉三百年之唐洪儒硕学将相名臣皆繇此途出不列于数者之目非为不足列也正以其全徳备行不可列于一端以小之耳且西京儒者莫如扬雄氏讵可列雄于儒林乎东都循吏莫如卓鲁二子讵可列卓鲁于循吏乎李唐忠孝莫如狄仁杰讵可列仁杰于孝友忠义乎推此则知以一行而得名者不如不列于是科之为美史臣去取端有旨哉虽然班史之去取固善矣张汤杜周以残忍深刻著名者也而不列于酷吏则何以衰残刻之风范史之去取固善矣蔡琰失节于胡行非不丑也乃以其文采之故而传诸列女则何以励天下之妇节唐史之去取固善矣裴延龄奸佞之雄者也而不列于奸臣则又非春秋斧钺之诛矣呜呼自古名士多史才少班范诸子皆有良史之才而去取犹未尽当潜徳之幽馨未必尽发已死之奸谀未必尽诛此韩退之所以有人祸天刑之畏也  

## 文章辨体彚选卷一百九十三

（明）贺复征 编  

○进策一  

审势【`宋苏洵`】  

治天下者定所尚所尚一定至于万千年而不变使民之耳目纯于一而子孙有所守易以为治故三代圣人其后世逺者至七八百年夫岂惟其民之不忘其功以至于是盖其子孙得其祖宗之法而为据依可以永久夏之尚忠商之尚质周之尚文视天下之所宜尚而固执之以此而始以此而终不朝文而暮质以自溃乱故圣人者出必先定一代之所尚周之世盖有周公为之制礼而天下遂尚文后世有贾谊者出说汉文帝亦欲先定制度而其说不果用今者天下幸方治安子孙万世帝王之计不可不预定于此时然万世帝王之计当先定所尚使其子孙可以安坐而守其旧至于政弊然后变其小节而其大体卒不可革易故享世长逺而民不茍简今也考之于朝野之间以观国家之所尚者而愚犹有惑也何则天下之势有强弱圣人审其势而应之以权势强矣强甚而不已则折势弱矣弱甚而不已则屈圣人权之而使之甚不至于折与屈者威与惠也夫强甚者威竭而不振弱甚者惠亵而下不以为德故处弱者利用威而处强者利用惠乘强之威以行惠则惠尊乘弱之惠以养威则威发而天下震栗故威与惠者所以裁节天下强弱之势也然而不知强弱之势者有杀人之威而下不惧有生人之惠而下不喜何者威竭而惠亵故也故有天下者必先审知天下之势而后可与言用威惠不先审知其势而徒曰我能用威我能用惠者末也故有强而益之以威弱而益之以惠以至于折与屈者是可悼也譬之人身将欲饮药饵石以养其生必先审观其性之为阴其性之为阳而投之以药石药石之阳而投之阴药石之阴而投之阳故阴不至于涸而阳不至于亢茍不能先审观已之为阴与已之为阳而以阴攻阴以阳攻阳则阴者固死于阴而阳者固死于阳不可救也是以善养身者先审其阴阳而善制天下者先审其强弱以为之谋昔者周有天下诸侯太盛当其盛时大者已有地五百里而畿内反不过千里其势为弱秦有天下散为郡县聚为京师守令无大权柄伸缩进退无不在我其势为强然方其成康在上诸侯无大小莫不臣伏弱之势未见于外及其后世失德而诸侯禽奔兽逃各固其国以相侵攘而其上之人卒不悟区区守姑息之道而望其能以制服强国是谓以弱政济弱势故周之天下卒毙于弱秦至孝公其势固已骎骎焉日趋于强大及其子孙已并天下而亦不悟专任法制以斩挞平民是谓以强政济强势故秦之天下卒毙于强周拘于惠而不知权秦勇于威而不知本二者皆不审天下之势也吾宋制治有县令有郡守有转运使以大系小丝牵绳聨总合于上虽有地在万里外方数千里拥兵百万而天子一呼于殿陛间三尺竖子驰传捧诏召而归之京师则解印趋走惟恐不及如此之势秦之所恃以强之势也势强矣然天下之病常病于弱噫有可强之势如秦而反陷于弱者何也习于惠而怯于威也惠太甚而威不胜也夫其所以习于惠而惠太甚者赏数而加于无功也怯于威而威不胜者刑弛而兵不振也由赏与刑与兵之不得其道是以有弱之实着于外焉何谓弱之实曰官吏旷惰职废不举而败官之罚不加严也多赎数赦不问有罪而典刑之禁不能行也冗兵骄狂负力幸赏而维持姑息之恩不敢节也将帅覆军疋马不返而败军之责不加重也羌戎强盛凌压中国而邀金缯増币帛之耻不为怒也若此类者太弱之实也久而不治则又将有大于此而遂浸微浸消释然而溃以至于不可救止者乘之矣然愚以为弱在于政不在于势是谓以弱政败强势今夫一舆薪之火众人之所惮而不敢犯者也举而投之河则何热之能为是以负强秦之势而溺于弱周之弊而天下不知其强焉者以此也虽然政之弱非若势弱之难治也借如弱周之势必变易其诸侯而后强可能也天下之诸侯固未易变易此又非一日之故也若夫弱政则用威而已矣可以朝改而夕定也夫齐古之强国也而威王又齐之贤王也当其即位委政不治诸侯并侵而人不知其国之为强国也一旦发怒裂万家封即墨大夫召烹阿大夫与常誉阿大夫者而发兵击赵魏赵魏尽走请和而齐国人人震惧不敢饰非者彼诚知其政之弱而能用其威以济其弱也况今以天子之尊藉郡县之势言脱于口而四方响应其所以用威之资固已完具且有天下者患不为焉有为而不可者今诚能一留意于用威一赏罚一号令一举动无不一切出于威严用刑法而不赦有罪力行果断而不牵众人之是非用不测之刑用不测之赏而使天下之人视之如风雨雷电遽然而至截然而下不知其所从发而不可逃遁朝廷如此然后平民益务检慎而奸民猾吏亦常恐恐然惧刑法之及其身而敛其手足不敢輙犯法此之谓强政政强矣为之数年而天下之势可以复强愚故曰乘弱之惠以养威则威发而天下震栗然则以当今之势求所谓万世为帝王而其大体卒不可革易者其尚威而已矣或曰当今之势事诚无便于尚威者然孰知夫万世之间其政之不变而必曰威邪愚应之曰威者君之所恃以为君也一日而无威是无君也久而政弊变其小节而参之以惠使不至若秦之甚可也举而弃之过矣或者又曰王者任德不任刑任刑覇者之事也非所宜言此又非所谓知理者也夫汤武皆王也桓文皆霸也武王乘纣之暴出民于炮烙斩刖之地苟又遂多杀人多刑人以为治则民之心去矣故其治一出于礼义彼汤则不然桀之恶固无以异纣然其刑不若纣暴之甚也而天下之民化其风淫惰不事法度书曰有众率怠弗协而又诸侯昆吾氏首为乱于是诛锄其强梗怠惰不法之人以定纷乱故记曰商人先罚而后赏至于桓文之事则又非皆任刑也桓文用管仲管仲之书好言刑故桓文之治常任刑文公长者其佐狐赵先魏皆不说以刑法其治亦未尝以刑为本而号亦为伯而谓汤非王而文非霸也得乎故用刑不必霸而用德不必王各观其势之何所宜用而已然则今之势何为不可用刑用刑何为不曰王道彼不先审天下之势而欲应天下之务难矣  

审敌【`苏洵`】  

中国内也四裔外也忧在内者本也忧在外者末也夫天下无内忧必有外惧本既固矣盍释其末以息肩乎曰未也古者之忧忧在外今者之忧忧在内释其末可也而愚不识方今之所忧者为末也古者四裔之势大弱则臣小弱则遁大盛则侵小盛则掠吾兵良而食足将贤而士勇则患不在中原如是而曰外忧可也今之契丹姑无望其臣与遁求其志止于侵掠而不可得也契丹骄恣为日久矣岁邀金缯以数十万计曩者幸吾有西羌之变出不逊语以撼中国天子不忍使边民重困于锋镝是以彼日益骄而贿日益増迨今凡数十百万而犹歉然未满其欲视中国如外府然则其势又何止数十百万也夫贿益多则赋敛不得不重赋敛重则民不得不残故虽名为息民而其实爱其死而残其生也名为外忧而其实忧在内也外忧之不去圣人犹且耻之内忧而不为之计愚不知天下之所以久安而无变也古者匈奴之强不过冒顿当暴秦刻剥刘项战夺之后中国溘然矣以今度之彼宜遂入践中原如决大河溃蚁壤然卒不能越其疆以有吾尺寸之地何则中原之强固皆百倍于匈奴虽积衰新造而犹足以制之也五代之际中原无君晋瑭茍一时之利以子行事契丹割幽燕之地以资其强大孺子继立大臣外叛契丹扫境来冦兵不血刃而京师不守天下被其祸契丹自是始有轻中原之心以为可得而取矣及吾宋景德中大举来冦章圣皇帝一战而却之遂与之盟以和夫人之情胜则狃狃则败败则惩惩则胜契丹狃石晋之胜而有景德之败惩景德之败而愚未知其所胜甚可惧也虽然数十年之间能以无大变者何也契丹之谋必曰我百战而胜人人虽屈而我亦劳驰一介入中国以形凌之以势邀之岁得金钱数十百万如此数十岁我益数百千万而中原捐数百千万吾日以富中国日以贫然后足以有为也故边境之上岂无可乘之隙使之来冦大足以夺一郡小亦足以杀掠数千人而彼不以动其心者此其志非小也将以蓄其鋭而伺吾隙以伸其所大欲故不忍以小利而败其逺谋古人有言曰为虺弗摧为虵奈何契丹之势日长炎炎今也柔而养之以冀其卒无大变其亦惑矣且今中国之所以竭生民之力以奉其所欲而犹恐之焉惧一物之不称其意者非谓中国之力不足以支其怒也然以愚度之当今中国虽万无有如石晋可乘之势者契丹之力虽足以犯边然今十数年间吾可以必无犯边之忧何也非畏吾也其志不止犯边也其志不止犯边而力又未足以成其所欲为则其心惟恐吾之一旦絶其好以失吾之厚赂也然而骄傲不肯少屈者何也其意曰邀之而后固也鸷鸟将击必匿其形昔者冒顿欲以攻汉汉使至輙匿其壮士徤马故兵法曰辞卑者进也辞强者退也今匈奴之君臣莫不张形势以夸我此其志不欲战明矣阖闾之入楚也因唐蔡句践之入吴也因齐晋契丹诚欲与吾战耶曩者陜西有元昊之叛河朔有王则之变岭南有智髙之乱此亦可乘之势矣然终以不动则其志之不欲战又明矣吁彼不欲战而我遂不与战则彼既得其志矣兵法曰用其所欲行其所能废其所不能于敌反是今无乃于此异乎且契丹之力既未足以伸其所大欲而夺一郡杀掠数千人之利彼又不以动其心则我勿赂而已勿赂而彼以为辞则对曰尔何功于吾岁欲吾赂吾有战而已赂不可得也虽然天下之人必曰此愚人之计也天下孰不知赂之为害而勿赂之为利顾势不可耳愚以为不然当今外忧之势如汉七国之势昔者髙祖急于灭项籍故举数千里之地以王诸将项籍死天下定而诸将之地因遂不可削当是时非刘氏而王者八国髙祖惧其且为变故大封吴楚齐赵同姓之国以制之既而信越布绾皆诛死而吴楚齐赵之强反无以制当是时诸侯王虽名为臣而其实莫不有帝制之心胶东胶西济南又从而和之于是擅爵人赦死罪戴黄屋刺客公行匕首交于京师罪至彰也势至逼也然当时之人犹且徜徉容与若不足虑月不图岁朝不计夕循循而摩之煦煦而吹之幸而无大变以及于孝景之世有谋臣曰鼌错始议削诸侯地以损其权天下皆曰诸侯必且反错曰固也削亦反不削亦反削之则反疾而祸小不削则反迟而祸大吾惧其不及今反也天下皆曰鼌错愚吁七国之祸期于不免与其发于逺而祸大不若发于近而祸小以小祸易大祸虽三尺童子皆知其当然而其所以不与错者彼皆不知其势将有逺祸与知其势将有逺祸而度已不及见谓可以寄之后人以茍免吾身者也然则错为一身谋则愚而为天下谋则知人君又安可舍天下之谋而用一身之谋哉今者契丹之强不减于七国而天下之人又用当时之议因循维持以至于今方且以为无事而愚以为天下之大计不如勿赂勿赂则变疾而祸小赂之则变迟而祸大畏其疾也不若畏其大乐其迟也不若乐其小天下之势如坐弊船之中骎骎乎将入于深渊不及其尚浅也舍之而求所以自生之道而以濡足为解者是固夫覆溺之道也圣人除患于未萌然后能转祸而为福今也不幸养之以至此而近忧小患又惮而不决则是逺忧大患终不可去也赤壁之战惟周瑜吕蒙以为胜伐吴之役惟羊祜张华以为是然则宏逺深切之谋固不能合庸人之意此鼌错所以为愚也虽然错之谋犹有遗憾何者错知七国必反而不为备反之计山东变起而关内骚动今者匈奴之祸又不若七国之难制七国反中原半为敌国匈奴叛中国以全制其后此又易为谋也然则谋之奈何曰契丹之谋不过三一曰声二曰形三曰实契丹谓中国怯久矣以吾为终不敢与之抗且其心常欲固前好而得厚赂以养其力今也遽絶之彼必曰战而胜不如坐而得赂之为利也华人怯吾可以先声胁之彼将复赂我于是宣言于逺近我将以某日围某所以某日攻某所如此谓之声命边郡休士卒偃旗鼓寂然若不闻其声声既不能动则彼之计将出于形除道翦棘多为疑兵以临吾城如此谓之形深沟固垒清野以待寂然若不见其形形又不能动则技止此矣将遂练兵秣马以出于实实而与之战破之易耳彼之计必先出于声与形而后出于实者出于声与形期我惧而以重赂请和也出于实不得已而与我战以幸一时之胜也夫勇者可以施之于怯不可以施之于知今夫呌呼跳踉以气先者世之所谓善鬬者也虽然蓄全力以待之则未始不胜彼呌呼者声也跳踉者形也无以待之则声与形者亦足以乘人于卒不然徒自弊其力于无用之地是以不能胜也韩许公节度宣武军李师古忌公严整使来告曰吾将假道伐滑公曰尔能越吾界为盗邪有以相待无为虚言滑帅告急公使谓曰吾在此公安无恐或告除道翦棘兵且至矣公曰兵来不除道也师古诈穷迁延以遁愚故曰彼计出于声与形而不能动则技止此矣与之战破之易耳方今匈奴之君有内难新立意其必易与邻国之难伯王之资也且天与不取将受其弊贾谊曰大国之王幼弱未壮汉之所置傅相方握其事数年之后大抵皆冠血气方刚汉之傅相以病而赐罢当是之时而欲为安虽尧舜不能呜呼是七国之势也  

策断上【`苏轼`】  

二方为中国患至深逺也天下谋臣猛将豪杰之士欲有所逞于西北者久矣闻之兵法曰先为不可胜以待敌之可胜向者臣愚以为西北虽有可胜之形而中国未有不可胜之备故窃尝以为可特设一官使独任其责而执政之臣得以专治内事茍天下之弊莫不尽去纪纲修明食足而兵强百姓乐业知爱其君卓然有不可胜之备如此则臣固将备论而极言之夫天下将兴其积必有源天下将亡其发必有门圣人者唯知其门而塞之古之亡天下者四而天子无道不与焉盖有以诸侯强偪而至于亡者周唐是也有以匹夫横行而至于亡者秦是也有以大臣执权而至于亡者汉魏是也有以蛮夷内侵而至于亡者二晋是也使此七代之君皆能逆知其所由亡之门而塞之则至于今可以不废惟其讳亡而不为之备或备之而不得其门故祸发而不救夫天子之势蟠于天下而结于民心者甚厚故其亡也必有大隙焉而日溃之其窥之甚难其取之甚密旷日持久然后可得而间盖非有一日卒然不救之患也是故圣人必于其全盛之时而塞其所由亡之门盖臣以为当今之患外之可畏者西戎北狄而内之可畏者天子之民也西戎北狄不足以为中国之大忧而其动也有以召内之祸内之民实执存亡之权而不能独起其发也必将待外之变先之以戎狄而继之以吾民臣之所谓可畏者在此而已昔者敌国之患起于多求而不供供者有倦而求者无厌以有倦待无厌而能久安于无事天下未尝有也故夫二国之患特有逺近耳而要以必至于战敢问今之所以战者何也其无乃出于仓卒而备于一时乎且夫兵不素定而出于一时当其危疑扰攘之间而吾不能自必则权在敌国权在敌国则吾欲战不能欲休不可进不能战而退不能休则其计将出于求和求和而自我则其所以为媾者必重军旅之后而继之以重媾则国用不足国用不足则加赋于民加赋而不已则凡暴取豪夺之法不得不施天下一动变生无方国之大忧将必在此盖尝闻之用兵有权权之所在其国乃胜是故国无大小兵无强弱有小国弱兵而见畏于天下者权在焉耳千钧之牛制于三尺之童弭耳而下之曽不如狙猿之奋掷于山林此其故何也权在人也我欲则战不欲则守战则天下莫能支守则天下莫能窥昔者秦尝用此矣开关出征以攻诸侯则诸侯莫不愿割地而求和诸侯割地而求和于秦秦人未尝急于割地之利若不得已而后应故诸侯常欲和而秦常欲战如此则权固在秦矣且秦非能强于天下之诸侯秦惟能自必而诸侯不能是以天下百变而卒归于秦诸侯之利固在从横也朝闻陈轸之说而合为从暮闻张仪之计而散为横秦则不然横人之欲为横从人之欲为从皆使其自择而审处之诸侯相顾而终莫能自必则权之在秦不亦宜乎向者寳元庆歴之间河西之役可以见矣其始也不得已而后战其终也逆探其意而与之和又从而厚馈之惟恐其一日复战也如此则贼常欲战而我常欲和贼非能常胜也特持其欲战之形以乘吾欲和之势屡用而屡得志是以中国之大而权不在焉欲天下之安则莫若使权在中国欲权之在中国则莫若先发而后罢示之以不惮形之以好战而后天下之权有所归矣今夫庸人之论则曰勿为祸始古之英雄之君岂其乐祸而好杀唐太宗既平天下而又岁岁出师以从事于外域盖晚而不倦暴露于千里之外亲击髙丽者再焉凡此者皆所以争先而处强也当时羣臣不能深明其意以为敌国无衅而我则发之夫为国者使人备已则权在我而使已备人则权在人当太宗之时边庭震恐以备中国故中国之权重茍不先之则彼或以执其权矣而我又鳃鳃焉恶战而乐罢使敌国知吾之所忌而以是取必于吾如此则虽有天下吾安得而为之唐之衰也惟其厌兵而畏战一有败衂则兢兢焉缩首而去之是故奸臣执其权以要天子及至宪宗奋而不顾虽小挫而不为之沮当此之时天下之权在于朝廷伐之则足以为戚舍之则足以为恩臣故曰先发而后罢则权在我矣  

## 文章辨体彚选卷一百九十四

（明）贺复征 编  

○进策二  

其一自断【`宋苏轼`】  

天下治乱皆有常势是以天下虽乱而圣人以为无难者其应之有术也水旱盗贼人民流离是安之而已也乱臣割据四分五裂是伐之而已也权臣专制擅作威福是诛之而已也四夷交侵边鄙不宁是攘之而已也凡此数者其于害民蠧国为不少矣然其所以为害者有状是故其所以救之者有方也天下之患莫大于不知其然而然不知其然而然者是拱手而待乱也国家无大兵革几百年矣天下有治平之名而无治平之实有可忧之势而无可忧之形此其有未测者也方今天下非有水旱盗贼人民流离之祸而咨嗟怨愤常若不安其生非有乱臣割据四分五裂之忧而休养生息常若不足于用非有权臣专制擅作威福之弊而上下不交民臣不亲非有四夷交侵边鄙不宁之灾而中国皇皇常有外忧此臣所以大惑也今夫医之治病切脉观色聴其声音而知病之所由起曰此寒也此热也或曰此寒热之相抟也及其它无不可为者今且有人恍然而不乐问其所苦且不能自言则其受病有深而不可测者矣其言语饮食起居动作固无以异于常人此庸医之所以为无足忧而扁鹊仓公之所以望而惊也其病之所由起者深则其所以治之者固非卤莽因循茍且之所能去也而天下之士方且掇拾三代之遗文补葺汉唐之故事以为区区之论可以济世不已疎乎方今之势茍不能涤荡振刷而卓然有所立未见其可也臣尝观西汉之衰其君皆非有暴鸷淫虐之行特以怠惰弛废溺于晏安畏期月之劳而忘千载之患是以日趋于亡而不自知也夫君者天也仲尼赞易称天之德曰天行徤君子以自强不息由此观之天之所以刚徤而不屈者以其动而不息也惟其动而不息是以万物杂然各得其职而不乱其光为日月其文为星辰其威为雷霆其泽为雨露皆生于动者也使天而不知动则其块然者将腐壊而不能自持况能以御万物者哉茍天子一日赫然奋其刚明之威使天下明知人主欲有所立则智者愿效其谋勇者乐致其死纵横颠倒无所施而不可茍人主不先自断于中羣臣虽有伊吕稷契无如之何故臣特以人主自断而欲有所立为先而后论所以为立之要云  

其二任人【`苏轼`】  

圣王之治天下使天下之事各当其处而不相乱天下之人各安其分而不相躐然后天子得优游无为而制其上今也不然边境不宁本非中国之大患而每以累朝廷是以徘徊扰攘卒不能有所立今委任而责成使西北不过为未诛之冦则中国固吾之中国而安有不可为哉于此之时臣知天下之不足治也请言当今之势夫天下有二患有立法之弊有任人之失二者疑似而难明此天下之所以乱也当其法之弊也其君必曰吾用某也而天下不治是某不可用也又从而易之不知法之弊而移咎于其人及其用人之失也又从而尤其法法之变未有已也如此则虽至于覆败死亡相继而不悟岂足怪哉昔者汉兴因秦以为治刑法峻急礼义消亡天下荡然恐后世无所执守故贾谊董仲舒咨嗟叹息以立法更制为事后世见二子之论以为圣人治天下凡皆如此是以腐儒小生皆欲妄有所变改以惑世主臣窃以为当今之患虽法令有所未安而天下之所以不大治者失在于任人而非法制之罪也国家法令凡几变矣天下之不大治其咎果安在哉曩者大臣之议患天下之士其进不以道而取之不精也故为之法曰中年而举取旧数之半而复明经之科患天下之吏无功而迁取髙位而不让也故为之法曰当迁者有司以闻而自陈者为有罪此二者其名甚美而其实非大有益也而议者欲以此等致天下之大治臣窃以为过矣夫法之于人犹五声六律之于乐也法之不能无奸犹五声六律之不能无淫乐也先王知其然故存其大畧而付之于人茍不至于害民而不可强去者皆不变也故曰失在任人而已夫有人而不用与用而不行其言行其言而不尽其心其失一也古之兴王二人而已汤以伊尹武王以太公皆捐天下以与之而后伊吕得捐其一身以经营天下君不疑其臣功成而无后患是以知无不言言无不行其所欲用虽其亲爱可也其所欲诛虽其雠隙可也使其心无所顾忌故能尽其才而责其成功及至后世之君始用区区之小数以绳天下之豪杰故虽有国士而莫为之用夫贤人君子之欲有所树立以着不朽于后世者甚于人君顾恐功未及成而有所夺祗以速天下之乱耳鼌错之事断可见矣夫奋不顾一时之祸决然徒欲以身试人主之威者是亦其所挟者不甚大也斯固未足与有为而沈毅果敢之士又必有待而后发茍人主不先自去其不可测而示其可信则彼孰从而发哉庆歴中天子急于求治擢用元老天下日夜望其成功方其深思逺虑而未有所发也虽天子亦迟之至其一旦发愤条天下之利害百未及一二而举朝喧哗以至于逐去曽不旋踵此天下之士所以相戒而不敢深言也居今之势而欲纳天下于至治非大有所矫拂于世俗不可以有成也何者天下独患柔弱而不振怠惰而不肃茍且偷安而不知长久之计臣以为宜如诸葛亮之治蜀王猛之治秦使天下悚然人人不敢饰非务尽其心凡此者皆庸人之所大恶而谗言之所繇兴也是故先主拒关张之间而后孔明得以尽其才苻坚斩樊世逐仇腾黜席寳而后王猛得以毕其功夫天下未尝无二子之才也而人主思治又如此之勤相须甚急而相合甚难者独患君不信其臣而臣不测其君而已矣惟天子一日慨然明告执政之臣所以欲为者使知人主之深知之也而内为之信然后敢有所发于外而不顾不然虽得贤人千万一日百变法天下益不可治岁复一岁而终无以大慰天下之望岂不亦甚可惜哉  

其三破庸人之论【`苏轼`】  

天子与执政之大臣既已相得而无疑可以尽其所懐直已而行道则夫当今之所宜先者莫如破庸人之论以开功名之门而后天下可为也夫治天下譬如治水方其奔冲溃决腾涌漂荡而不可禁止也虽欲尽人力之所至以求杀其尺寸之势而不可得及其既衰且退也骎骎乎若不足以终日故夫善治水者不惟有难杀之忧而又有易衰之患导之有方决之有渐疏其故而纳其新使不至于壅阏腐败而无用嗟夫人知江河之有水患也而以为沼沚之可以无忧是乌知舟楫灌溉之利哉夫天下之未平英雄豪杰之士务以其所长角奔而争利惟恐天下一日无事也是以人人各尽其才虽不肖者亦自淬砺而不至于怠废故其勇者相吞智者相贼使天下不安其生为天下者知夫大乱之本起于智勇之士争利而无厌是故天下既平则削去其具抑逺天下刚徤好名之士而奬用柔懦谨畏之人不过数十年天下靡然无复徃时之喜事也于是能者不自激发而无以见其能不能者益以废弛而无用当是之时人君欲有所为而左右前后皆无足使者是以纲纪日壊而不自知此其为患岂特英雄豪杰之士趦趄而已哉圣人则不然当其久安于逸乐也则以术起之使天下之心翘翘然常喜于为善是故能安而不衰且夫人君之所恃以为天下者天下皆为而已不为夫使天下皆为而已不为者开其利害之端而辨其荣辱之等使之踊跃奔走皆为我役而不自知夫是以坐而收其功也如使天下皆欲不为而得则天子谁与共天下哉今者平治之日久矣天下之患正在此也臣故曰破庸人之论开功名之门而后天下可为也今夫庸人之论有二其上之人务为寛深不测之量而下之士好言中庸之道此二者皆庸人相与议论举先贤之言而猎取其近似者以自解说其无能而已矣夫寛深不测之量古人所以临大事而不乱者以镇世俗之躁盖非以隔絶上下之情养尊而自安也誉之则劝非之则沮闻善则喜见恶则怒此三代圣人之所共也而后之君子必曰誉之不劝非之不沮闻善不喜见恶不怒斯以为不测之量不已过乎夫有劝有沮有喜有怒然后有间而可入有间而可入然后智者得为之谋才者得为之用后之君子务为无间夫天下谁能入之古之所谓中庸者尽万物之理而不过故亦曰皇极夫极尽也后之所谓中庸者循循焉为众人之所能为斯以为中庸矣此孔子孟子之谓乡原也一乡皆称原人焉无所往而不为原人同乎流俗合乎污世曰古之人何为踽踽凉凉生斯世也为斯世也善斯可矣谓其近于中庸而非故曰德之贼也孔子孟子恶乡原之贼夫德也欲得狂者而见之狂者又不可得见欲得獧者而见之曰狂者进取獧者有所不为也今日之患惟不取于狂者獧者皆取于乡原是以若此靡靡不立也若孔子子思之所从受中庸者也孟子子思之所授以中庸者也然皆欲得狂者獧者而与之然则淬砺天下而作其怠惰莫如狂者獧者之贤也臣故曰破庸人之论开功名之门而后天下可为也  

策别厉法禁【`苏轼`】  

昔者圣人制为刑赏知天下之乐乎赏而畏乎刑也是故施其所乐者自下而上民有一介之善不终朝而赏随之是以上之为善者足以知其无有不赏也施其所畏者自上而下公卿大臣有毫发之罪不终朝而罚随之是以下之为不善者亦足以知其无有不罚也诗曰刚亦不吐柔亦不茹夫天下之所谓权豪贵显而难令者此乃圣人之所借以徇天下也舜诛四凶而天下服何也此四族者天下之大族也夫惟圣人为能系天下之大族以服小民之心故其刑罚至于措而不用周之衰也商鞅韩非峻刑酷法以督责天下然所以为得者用法始于贵戚大臣而后及于疎贱故能以其国霸由此观之商鞅韩非之刑非舜之刑而所以用刑者舜之术也后之庸人不深原其本末而猥以舜之用刑之术与商鞅韩非同类而弃之法禁之不行奸宄之不止由此其故也今夫州县之吏受赂以鬻狱其罪至于除名而其官不足以赎则至于婴木索受笞棰此亦天下之至辱也而士大夫或冒行之何者其心有所不服也今夫大吏之为不善非特簿书米盐出入之间也其位愈尊则其所害愈大其权愈重则其下愈不敢言幸而有不畏强御之士出力而排之又幸而不为上下之所抑以遂成其罪则其官之所减者至于罚金盖无几矣夫过恶暴着于天下而罚不伤其毫毛卤莽于公卿之间而纎悉于州县之小吏用法如此宜其天下之不心服也用法而不服其心虽刀锯斧钺犹将有所不避而况木索笞棰哉方今法令至繁观其所以防奸之具一举足且入其中而大吏犯之不至于可畏其故何也天下之议者曰古者之制刑不上大夫大臣不可以法加也嗟夫刑不上大夫者岂曰大夫以上有罪而不刑欤古之人君责其公卿大臣至重而待其士庶人至轻也责之至重故其所以约束之者愈寛待之至轻故其所以堤防之者甚密夫所贵乎大臣者惟其不待约束而后免于罪戾也是故约束愈寛而大臣益以畏法何者其心以为人君之不我疑而不忍欺也茍幸其不疑而轻犯法则固以不容于诛矣故夫大夫以上有罪不从于讯鞫论报如士庶人之法斯以为刑不上大夫而已矣天下之吏自一命以上其莅官临民苟有罪皆书于其所谓歴者而至于馆阁之臣出为郡县者则遂罢去此真圣人之意欲有以重责之也奈何其与士庶人较罪之轻重而又以其爵减耶夫律有罪而得以首免者所以开盗贼小人自新之途而今之卿大夫有罪亦得以首免是以盗贼小人待之欤天下惟无罪也是以罚不可得而加如知其有罪而特免其罚则何以令天下今夫大臣有不法或者既以举之而诏曰勿推此何为者也圣人为天下岂容有此暧昩而不决故曰厉法禁自大臣始则小臣不犯矣  

其二无沮善【`苏轼`】  

昔者先王之为天下必使天下欣欣然常有无穷之心力行不倦而无自弃之意夫惟自弃之人则其为恶也甚毒而不可解是以圣人畏之设为髙位厚禄以待能者使天下皆得踊跃自奋扳援而来惟其才之不逮力之不足是以终不能至于其间而非圣人塞其门絶其涂也夫然故一介之贱士闾阎之匹夫莫不奔走于善至于老死而不知休息此圣人以术驱之也天下茍有甚恶而不可忍也圣人既已絶之则屏之逺方终身不齿此非独不仁也以为既已絶之彼将一旦肆其忿毒以残害吾民是故絶之则不用用之则不絶既已絶之又复用之则是驱之于不善而又假之以其具也无所望而为善无所爱惜而不为恶者天下一人而已矣以无所望之人而责其为善以无所爱惜之人而求其不为恶又付之以人民则天下知其不可也世之贤者何常之有或出于贾竖贱人甚者至于盗贼往往而是而儒生贵族世之所望为君子者或至于放肆不轨小民之所不若圣人知其然是故不逆定于其始进之时而徐观其所试之効使天下无必得之由亦无必不可得之道天下知其不可以必得也然后勉强于功名而不敢侥幸知其不至于必不可得也然后有以自慰其心久而不懈嗟夫圣人之所以鼓舞天下之人日化而不自知者此其为术欤后之为政者则不然与人以必得而絶之以必不可得此其意以为进贤而退不肖然天下之弊莫甚于此今夫制策之及等进士之髙第皆以一日之间而决取终身之富贵此虽一时之文人而未知其临事之能否则其用之不已太遽乎天下有用人而絶之者三州县之吏茍非有大过而不可复用则其它犯法皆可使竭力为善以自赎而今世之法一陷于罪戾则终身不迁使之不自聊赖而疾视其民肆意妄行而无所顾惜此其初未必小人也不幸而陷于其中途穷而无所入则遂以自弃府史贱吏为国者知其不可阙也是故岁久则补以外官以其所从来之卑也而限其所至则其中虽有出羣之才终亦不得齿于士大夫之列夫人出身而仕者将以求贵也贵不可得而至矣则将惟富之求此其势然也如是则虽至于鞭笞僇辱而不足以禁其贪故夫此二者茍不可以遂弃则宜有以少假之也入赀而仕者皆得补郡县之吏彼知其终不得迁亦将逞其一时之欲无所不至夫此诚不可以迁也则是用之之过而已臣故曰絶之则不用用之则不絶此三者之谓也  

其三均戸口【`苏轼`】  

夫中国之地足以食中国之民有余也而民常病于不足何哉地无变迁而民有聚散聚则争于不足之中而散则弃于有余之外是故天下常有遗利而民用不足昔者三代之制度地以居民民各以其夫家之众寡而受田于官一夫而百亩民不可以多得尺寸之地而地亦不可以多得一介之民故其民均而地有余当周之时四海之内地方千里者九而京师居其一有田百同而为九百万夫之地山林陵麓川泽沟渎城郭宫室涂巷三分去一为六百万夫之地又以上中下田三等而通之以再易为率则王畿之内足以食三百万之众以九州岛言之则是二千七百万夫之地也而计之以下农夫一夫之地而食五人则是万有三千五百万人可以仰给于其中当成康刑措之后其民极盛之时九州岛之籍不过千三万四千有余夫地以十倍而民居其一故谷常有余而地力不耗何者均之有术也自井田废而天下之民转徙无常惟其所乐则聚以成市侧肩蹑足以争寻常挈妻负子以分升合虽有丰年而民无余蓄一遇水旱则弱者转于沟壑而强者聚为盗贼地非不足而民非加多也盖亦不得均民之术而已夫民之不均其弊有二上之人贱农而贵末忽故而重新则民不均夫民之为农者莫不重迁其坟墓庐舍桑麻果蔬牛羊耒耜皆为子孙百年之计惟其百工伎艺游手浮食之民然后可以懐轻赀而极其所徃是故上之人贱农而贵末则农民舍其耒耜而游于四方择其所利而居之其弊一也凡人之情怠于久安而谨于新集水旱之后盗贼之余则必省刑罚薄税敛轻力役以懐逋逃之民而其久安而无变者则不肯无故而加恤是故上之人忽故而重新则其民稍稍引去聚于其所重之地以至于众多而不能容其弊二也臣欲去其二弊而开其二利以均斯民昔者圣人之兴作也必因人之情故易为功必因时之势故易为力今欲无故而迁徙安居之民分多而益寡则怨谤之门盗贼之端必起于此未享其利而先被其害臣愚以为民之情莫不懐土而重去惟士大夫出身而仕者狃于迁徙之乐而忘其乡昔汉之制吏二千石皆徙诸陵为今之计可使天下之吏仕至某者皆徙荆襄唐邓许汝陈蔡之间今士大夫无不乐居于此者故恐独往而不能济彼见其侪类等夷之人莫不在焉则其去惟恐后耳此其所谓因人之情夫天下不能岁岁而丰也则必有饥馑流亡之所民方其困急时父子且不能相顾又安知去乡之为戚哉当此之时募其乐徙者而使所过廪之费不甚厚而民乐行此其所谓因时之势然此二者皆授其田贷其耕耘之具而缓其租然后可以固其意夫如是天下之民其庶乎有息肩之渐也  

其四倡勇敢【`苏轼`】  

战以勇为主以气为决天子无皆勇之士而将军无皆勇之士是故致勇有术致勇莫先乎倡倡莫善乎私此二者兵之微权英雄豪杰之士所以阴用而不言于人而人亦莫之识也臣请得以备言之夫倡者何也气之先也有人人之勇怯有三军之勇怯人人而较之则勇怯之相去若莛与楹至于三军之勇怯则一也出于反复之间而差于毫厘之际故其权在将与君人固有暴猛兽而不操兵出入于白刅之中而色不变者有见虺蜴而却走闻钟鼓之声而战栗者是勇怯之不齐至于如此则闾阎之小民争斗戏笑卒然之间而不至于杀人当其发也其心飜然其色勃然若不可以已者虽天下之勇夫无以过之及其退而思其身顾其妻子未始不恻然悔也此非必勇者也气之所乘则夺其性而忘其故故古之善用兵者用其翻然勃然于未悔之间而其不善者沮其翻然勃然之心而开其自悔之意则是不战而先自败也故曰致勇有术致勇莫先乎倡均是人也皆食其食皆任其事天下有急而有一人焉奋而争先而致其死则翻然者众矣弓矢相及剑楯相交胜负之势未有所决而三军之士属目于一夫之先登则勃然者相继矣天下之大可以名刦也三军之众可以气使也谚曰一人善射百夫决拾茍有以发之及其飜然勃然之间而用其锋是之谓倡倡莫善乎私天下之人怯者居其百勇者居其一是勇者难得也捐其妻子弃其身以蹈白刅是勇者难能也以难得之人行难能之事此必有难报之恩者矣天子必有所私之将将军必有所私之士视其勇者而阴厚之人之有异材者虽未有功而其心莫不自异自异而上不异之则缓急不可以望其为倡故凡缓急而肯为倡者必其上之所异也昔汉武帝欲观兵于四夷以逞其无厌之求不爱通侯之赏以招勇士风吿天下以求奋击之人然卒无有应者于是严刑峻法致之死地而聴其以深入赎罪使勉强不得已之人驰骤于死亡之地是故其将降而兵破败而天下几至于不测何者先无所异之人而望其为倡不已难乎私者天下之所恶也然而为已而私之则私不可用为其贤于人而私之则非私无以济盖有无功而可赏有罪而可赦者凡所以媿其心而责其为倡也天下之祸莫大于上作而下不应上作而下不应则上亦将穷而自止方西戎之叛也天子非不欲赫然诛之而将帅之臣谨守封畧外视内顾莫有一人先奋而致命而士卒亦循循焉莫肯尽力不得已而出争先而归故西戎得以肆其猖狂而吾无以应则其势不得不重赂而求和其患起于天子无同忧患之臣而将军无腹心之士西师之休十有余年矣用法益密而进人益难贤者不见异勇者不见私天下务为奉法循令要以如式而止臣不知其缓急将谁为之倡哉  

其五练军实【`苏轼`】  

三代之兵不待择而精其故何也兵出于农有常数而无常人国有事要以一家而备一正卒如斯而已矣是故老者得以养疾病者得以闲为民而役于官者莫不皆其壮子弟故其无事而田猎则未尝发老弱之民兵行而馈粮则未尝食无用之卒使之足轻险隘手易器械聪明足以察旗鼓之节强鋭足以犯死伤之地千乘之众而人人足以自捍故杀人少而成功多费用省而兵卒强盖春秋之时诸侯相并天下百战其经传所见谓之败绩者如城濮鄢陵之役皆不过犯其偏师而猎其游卒敛兵而退未有僵尸百万流血于江河如后世之战者何也民各推其家之壮者以为兵则其势不可得而多杀也及至后世兵民既分兵不得复而为民于是始有老弱之卒夫既已募民而为兵其妻子屋庐既已托于营伍之中而其姓名既已书于官府之籍行不得为商居不得为农而仰给于官至于衰老而无归则其道诚不可以弃去是故无用之卒虽薄其资粮而皆廪之终身凡民之生自二十以上至于衰老四十余年之间勇鋭强力之气足以犯坚冒刅者不过二十余年今廪之终身则是一卒凡二十年无用而食于官也自此而推之养兵十万则是五万人可去也屯兵十年则是五年为无益之费也民者天下之本而财者民之所以生也有兵而不可使战是谓弃财不可使战而驱之战是谓弃民臣观秦汉之后天下何其残败之多耶其弊皆起于分民而为兵兵不得休使老弱不堪之卒拱手而就戮故有以百万之众而见屠于数千之兵者其良将善用不过以为饵委之啖贼嗟夫三代之衰民之无罪而死者其不可胜数矣今天下募兵至多往者陜西之役举籍平民以为兵加之明道寳元之间天下旱蝗以及近岁青齐之饥与河朔之水灾民急而为兵者日以益众举籍而按之近岁以来募兵之多无如今日者然皆老弱不教不能当古之十五而衣食之费百倍于古此甚非所以长久而不变者也凡民之为兵者其类多非良民方其少壮之时博奕饮酒不安于家而后能捐其身至其少衰而气沮盖亦有悔而不可复者矣臣以谓五十已上愿复为民者宜聴自今以往民之愿为兵者皆三十以下则收限以十年而除其籍民三十而为兵十年而复归其精力思虑犹可以养生送死为终身之计使其应募之日心知其不出十年而为十年之计则除其籍而不怨以无用之兵终日坐食之费而为重募则应者必众如此县官长无老弱之兵而民之不任战者不至于无罪而死彼皆知其不过十年而复为平民则自爱其身而重犯法不至于呌呼无赖以自弃于凶人今夫天下之患在于民不知兵故兵常骄悍于民常怯贼盗攻之而不能御戎狄掠之而不能抗今使民得更代而为兵兵得复还而为民则天下之知兵者众而盗贼戎狄将有所忌然犹有言者将以为十年而代故者已去而新者未教则缓急有所不济夫所谓十年而代者岂其举军而并去之有始至者有既久者有将去者有当代者新故杂居而教之则缓急可以无忧矣  

## 文章辨体彚选卷一百九十五

（明）贺复征 编  

○进策三  

君术察情【`宋苏辙`】  

臣闻将求御天下之术必先明于天下之情不先明于天下之情则与无术何异夫天下之术臣固已畧言之矣而又将窃言其情今使天子皆得贤人而任之虽可以无忧乎其为奸然犹有情焉而不可以不知盖臣闻之人有好为名髙者临财推之以让其亲见位去之以让其下进而天子礼焉则以为欢进而不礼焉则虽逼之而不食其禄方为亷耻之节以高天下若是而天子不知焉而豢之以厚利则其心赧然有所不平人有好为厚利者见禄而就之以优其身见利而取之以丰其家良田大产惟其与之则可以致其才如是而天子不知焉而强之以名髙则其心缺然有所不悦人惟无好自胜也好自胜而不少柔之则忿斗而不和人惟无所相恶也有所相恶而不为少避之则事其私怒而不求成功素刚则无折之也素畏则无强之也强之则将不胜而折之则将不振凡此数者皆所以求用其才而不伤其心也然犹非所以驭天下之奸雄盖臣闻之天下之奸雄其为心也甚深而其为迹也甚微将营其东而形之于西将取其右而击之于左古之人有欲得其君之权者不求之其君也优游翱翔而聴其君之所欲为使之得其所欲而油然自放以释天下之权天下之权既去其君而无所归然后徐起而收之故能取其权而其君不之知古之人有为之者李林甫是也夫人既获此权也则思专而有之专而有之则常恐天下之人从而倾之夫人惟能自固其身而后可以谋人自固之不暇而欲谋人也实难故古之权臣常合天下之争天下且相与争而不解则其势无暇及我是故可以久居而不可去古之人有为之者亦李林甫是也世之人君茍无好善之心幸而有好善之心则天下之小人皆将卖之以为奸何者有好善之名而不察为善之实天下之善固有可以谓之恶者天下之恶固有可以谓之善者彼知吾之欲为善也则或先之以善而终之以恶或有指天下之恶而饰之以善古之人有为之者石显是也人之将欲为此衅也将欲建此事也必先得于其君欲成事而君有所不悦则事不可以成故古之奸雄刼之以其所必不能其所必不能者不可为也则将反而从吾之所欲为古之人有为之者骊姬之说献公使之老而避祸是也此数者天下之至情故圣人见其初而求其终闻其声而推其形盖惟能察人于无故之中故天下莫能欺何者无故者必有其故也古者明王在上天下之小人伏而不见夫小人者岂其能无意于天下也举而见其情发而中其病是以愧耻退缩而不敢进臣欲天子明知君子之情以养当世之贤公名卿而深察小人之病以絶其自进之渐此亦天下之至明也  

其二观势【`苏辙`】  

臣闻事有若缓而其变甚急者天下之势是也天下之人幼而习之长而成之相咻而成风相比而成俗纵横颠倒纷纷而不知以自定当此之时其上之人刑之则惧驱之则聴其势若无能为者然及其为变常至于破壊而不可御故夫天子者观天下之势而制其所向以定其所归者也夫天下之人弛而纵之拱手而视其所为则其势无所不至其状如长江大河日夜浑浑趋于下而不能止抵曲则激激而无所泄则咆勃溃乱荡然而四出壊堤防包陵谷汗漫而无所制故善治水者因其所入而导之则其势不至于激怒坌涌而不可收既激矣又能徐徐而泄之则其势不至于破决荡溢而不可止然天下之人而常狎其安流无事之不足畏也而不为去其所激观其激作相蹙溃乱未发之际而以为不至于大惧不能徐泄其怒是以遂至横流于中原而不可卒治昔者天下既安其人皆欲安坐而守之循循以为敦厚黙黙以为忠信忠臣义士之气愤闷而不得发豪俊之士不忍其郁郁之心起而振之而世之士大夫好勇而轻进喜气而不慑者皆乐从而羣和之直言忤世而不顾直行犯君而不忌今之君子累累而从事于此矣然天下犹有所不从其余风故俗犹众而未去相与抗拒而胜负之数未有所定邪正相抟曲直相犯二者溃溃而不知其所终极盖天下之势已少激矣而上之人不从而遂决其壅臣恐天下之贤人不胜其忿而自决之也夫惟天子之尊有所欲为而天下从之今不为决之于上而聴其自决则天下之不同者将悻然而不服而天下之豪俊亦将奋踊不顾而力决之发而不中故大者伤小者死横溃而不可救譬如东汉之士李膺杜密范滂张俭之党慷慨议论本以矫拂世俗之弊而当时之君不为分别天下之邪正以决其气而使天下之士发愤而自决之而天下遂以大乱由此观之则夫英雄之士不可以不少遂其意也是以治水者惟能使之日夜流注而不息则虽有蛟龙鲸鲵之患亦将顺流奔走奋迅悦豫而不暇及于为变茍其潴畜浑乱壅闭而不决则水之百怪皆将悖然放肆求以自快其意而不可御故夫天下亦不可不为少决以顺适其意也  

臣事用重臣【`苏辙`】  

臣闻天下有权臣有重臣二者其迹相近而难明天下之人知恶夫权臣之专而世之重臣亦遂不容于其间夫权臣者天下不可一日而有而重臣者天下不可一日而无也天下徒见其外而不察其中见其皆侵天子之权而不察其所为之不类是以举皆嫉之而无所喜此亦已太过也今夫权臣之所为者重臣之所切齿而重臣之所取者权臣之所不顾也将为权臣耶必将内悦其君之心委曲聴顺而无所违戾外窃其生杀予夺之柄黜陟天下以见已之权而没其君之威惠内能使其君欢爱悦怿无所不顺而安为之上外能使其公卿大夫百官庶吏无所不归命而争为之腹心上爱下顺合而为一然后权臣之势遂成而不可拔至于重臣则不然君有所为不可以必争争之不能而其事有所必不可聴则专行而不顾待其成败之迹着则上之心将释然而自解其在朝廷之中天子为之踧然而有所畏士大夫不敢安肆怠惰于其侧爵禄庆赏已得以议其可否而不求以为已之私惠刀锯斧钺已得以参其轻重而不求以为已之私势要以使天子有所不可必为而羣下有所震惧而已不与其利何者为重臣者不待天下之归已而为权臣者亦无所事天子之畏已也故各因其行事而观其意之所在则天下谁可欺者臣故曰为天下安可一日无重臣也且今使天下而无重臣则朝廷之事惟天子之所为而无所可否虽天子有纳谏之明而百官畏惧战栗无平昔尊重之势谁肯触忌讳冒罪戾而为天下言者惟其小小得失之际乃敢上章讙哗而无所惮至于国之大事安危存亡之所系则将卷舌而去谁敢发而受其祸此人主之所大患也悲夫后世之君徒见天下之权臣出入唯唯以为有礼而不知此乃所以潜溃其国徒见天下之重臣刚毅果敢喜逆其意则以为不逊而不知其有社稷之虑二者淆乱于心而不能辨其邪正是以丧乱相仍而不悟何足伤也昔者卫太子聚兵以诛江充武帝震怒发兵而攻之京师至使丞相太子相与交战不胜而走又使天下极其所徃而剪灭其迹当此之时茍有重臣出身而当之拥护太子以待上意之少解徐发其所蔽而开其所怒则其父子之际尚可得而全也惟无重臣故天下皆知之而不敢言臣愚以为凡为天下宜有以养其重臣之威使天下百官有所畏忌而缓急之间能有所坚忍持重而不可夺者窃观方今四海无变非常之事宜其息而不作然及今日而虑之则可以无异日之患不然者谁能知其果无有也而不为之计哉抑臣闻之今世之弊在于法禁太密一举足不如律令法吏且以为言而不问其意之所属是以虽天子之大臣亦安敢有所为于法律之外以安天下之大事故为天子之计莫若少寛其法使大臣得有所守而不为法之所夺昔申屠嘉为丞相至召天子之幸臣邓通立之堂下而诘责其过是时通几至于死而不救天子知之亦不以为怪而申屠嘉亦卒非汉之权臣由此观之重臣何损于天下哉  

其二守法【`苏辙`】  

臣闻仲尼之称管仲曰夺伯氏骈邑三百饭蔬食没齿无怨言又读蜀志其言诸葛孔明迁李平殛廖立及孔明既死而此二人皆哭泣有至死者臣每读其书至此未尝不嗟叹古人之不可及也夫为天下国家惟刚者能守其法而公者能以刚服天下天下者天下之天下也赏罚之柄予夺之事其出于天子本无敢言者惟其不公故有一人焉受戮而去虽其当罪而亦勃然有不服之心而上之人虽其甚公于此而亦畏其不服而不敢显然明斥其罪故夫天下之不公足以败天下之至刚而天下之不刚亦足以破天下之至公臣尝窃悲唐季五代之乱外有执兵强忿之臣威盖天下而以其力内胁天子天子不敢輙忤其意意有所不悦则其上下不能自保当此之时人主务为安身之政不敢以其刚心而守其公事此其势不得不然耳方今海内治安外无诸侯之虞而内无执政之患然臣切观之于政令刑赏之际常若有所畏而不敢自必者此其故何也夫朝廷之臣无罪而留有罪而黜此为臣之常也故其有罪以为当黜则官必削以为不当黜则无故而置之外地犹为不可今有罪而推之于外反从而増其爵秩是将以为赏耶为刑耶是不可得而知也盖曰姑以镇抚其耿耿之意彼其失为近臣而去也虽赐之千金而犹有所慊然于其心且天下之罪人而皆欲满其所懐则为天子安可以有所刑戮哉然而事之所不平者又非特如此也黜之者一人则必有排而辨之者一人以为黜之者之有所不悦乎其辨之者也而使与之皆黜夫此二人其罪果谁在乎以其言而黜人亦以其言而黜之是为黜者报仇耳是以天下虽无强臣之灾而臣下窃揣天子之心皆有所持而邀之此其弊始于执之不刚而成于守之不公夫朝廷之事臣安得知其有所不公者然窃怪毎有所除吏民间莫不切切口语以为此谁人之亲戚故旧而得之者每有所措置亦莫不以为此谁人之所欲而行之者使上之人凡果如此则宜乎人之受罪而不服而吾亦不敢以加于人也诗云人亦有言柔则茹之刚则吐之唯仲山甫柔亦不茹刚亦不吐不侮鳏寡不畏强御夫人唯能不侮鳏寡也而后能不畏强御臣故曰唯公者能以刚服天下此其势然也且夫古之为君者有所大乐而今世不知也人君之乐非乐夫有天下而乐得与天下去恶而奬善以快吾志今使天下有不义之臣诛之不获又从而尊之尊之不足以为悦而又从而黜其所怨以慰其盛怒此三事者夫岂为君之乐哉盖事有所不可并从而欲不可以皆得今夫人之有所私爱而不公者是亦人之所乐焉耳然其为乐有所害于为君之乐是以不若弃彼而全此也且事之利害有知之而患不可为者有患不知之而知之则可行者今欲洁然无私而行吾法之所至有罪而黜黜而无所姑息使天下皆知赏之为赏罚之为罚此非有所勤苦而难成者而顾患不肯为夫管仲孔明惟其为之而已矣  

其三委兵权【`苏辙`】  

臣闻天下之患无常处也惟见天下之患而去之就其所安而从之则可久而无忧有浅丈夫见其生于东也而尽力于东以忘其西见其起于外也而鋭意于外以忘其中是以祸生于无常而变起于不测莫能救也昔者西汉之祸当文景之世天下莫不以为必起于诸侯之太强也然至武帝之时七国之余日以渐衰天下坦然四顾以为无虞而陵夷至于元成之间朝廷之强臣实制其命而汉以不祀世祖显宗既平天下以为世之所患莫不在乎朝廷之强臣矣而东汉之亡其祸乃起于宦官由此观之则天下之患安在其防之哉人之将死也或病于大劳或病于饮酒天下之人见其死于此也而曰必无劳力与饮酒则是不亦拘而害事哉昔唐季五代之乱果何在也海内之兵各隶其将大者数十万人而小者不下数万抚循鞠养美衣丰食同其甘苦而顺其好恶甚者养以为子而授之以其姓故当是时军旅之士各知其将而不识天子之惠君有所令不从而聴其将而将之所为虽有大奸不义而无所违拒故其乱也奸臣擅命拥兵而不可制而方其不为乱也所攻而必降所守而必固良将劲兵徧于天下其所摧败破灭足以上快天子郁郁之心而外抗敌国窃发之难何者兵安其将而乐为用命也然今世之人遂以其乱为戒而不收其功举天下之兵数百万人而不立素将将兵者无腹心亲爱之兵而士卒亦无附着而欲为之效命者故命将之日士卒不知其何人皆莫敢仰视其面夫莫敢仰视是祸之本也此其为祸非有胁从骈起之殃缓则畏而怨之而有急则无不忍之意此二者用兵之深忌而当今之人盖亦已知之矣然而不敢改者畏唐季五代之祸也而臣窃以为不然天下之事有此利也则必有此害天下之无全利是圣人之所不能如之何也而圣人之所能要在不究其利利未究而变其方使其害未至而事已迁故能享天下之利而不受其害昔唐季五代之法岂不大利于世惟其利已尽而不知变是以其害随之而生故我太祖太宗以为不可以长久而改易其政以便一时之安为将者去其兵权而为兵者使不知将凡此皆所以杜天下之私恩而破其私计其意以为足以变五代豪将之风而非以为后世之可长用也故臣以为当今之世不变其法无以求成功且夫邀天下之大利则必有所犯天下之危欲享大利而顾其全安则事不可成而方今之弊在乎不欲有所摇撼而徒得天下之利不欲有所劳苦而遂致天下之安今夫欲人之成功必先捐兵以与人欲先捐兵以与人则先事于择将择将而得之茍诚知其忠虽捐天下以与之而无忧而况数万之兵哉昔唐之乱其为变者非其所命之将也而皆其盗贼之人所不得已而以为将者故夫将帅岂必尽疑其为奸要以无畏其择之劳而遂以破天下之大利盖天下之患夫岂必在此也  

其四养兵【`苏辙`】  

臣闻天下之勇士可使用兵而不可使主兵天下之智士可使主兵而不可使养兵养兵者君子之事也故用兵难而养兵为尤难何者士气之难伏也举兵而征行三军之士其心在号令而其气在战息兵而为营三军之士其心在垒壁而其气在御陈兵而遇敌三军之士其心在白刃而其气在胜气之所在者毒之所向也故兵在外士气在敌而不在其上不在其上是故抚之而易悦予之而易足诛之而易定动之而易使其上之人御之以勇而驱之以智则百万之众可以无足忧者及夫天下既安三军之士各反其室家美衣甘食优游无为投石超距不足以泄其怒而各求其上之所短当此之时军中之士圜视四顾而始不可忍矣是故久于不用则其意不欲复战久于不使则其意不欲复役夫惟不欲而强使之与之出战则不乐而与之从役则为乱此必然之势也夫古者兵出于农其欲动之尤难然当周之季诸侯之强天下之民日起而操兵齐晋秦楚以其兵车徜徉天下万里而后反而天下之民不敢言病至于后世平居无事常竭天下以养士卒一旦有急当得其力乃反傲睨邀赏不肯即去夫其平时衣食其上有难而起起而斗死有事而役役而尽力此其势宜若愈于三代之农夫矣而当今方病其不然此岂非其养之之过欤臣观天下之兵其数莫如京师之多而士卒之趦趄难制亦莫如京师之甚何者天子在位以仁御兵士不知战而狃于赏令之稍急则瞋目攘臂而言不逊此甚可恶也且京师宗庙禁闱之所在而使不义之徒周环布列于其左右而尚何以为安臣闻养兵而兵骄戾其责在将方今京师之将所任者谁乎匹夫小人以次当迁而为之什百之长此其为名尚未离乎卒伍也而其上之所统独有三太尉推而上之则至于枢密使如此四大臣者非在什伍部曲之间以日夕训练之者也且夫卒未亲附而罚之则不服不服则难用也今使大臣独制其上恩意不交而徳泽不洽上下不相信特以势相从而无以义附者则是未可以法治也使朝廷大臣而曲躬伛偻亲问疾苦如异时出兵行陈之间此则其势有所不给矣古者南北军有监军御史有护军诸校各有军正正丞是以任安胡建之徒忠信守节之士得以出入军中获其欢心而后训之以礼绳之以法有以诛灭而士卒皆服如此而后兵可用也今奈何独使狼戾之人自相临御而天子独以贪暴无知之匹夫为左右之卫哉臣愚以为畧如汉制设为诸校使常处军中既以抚之且渐诛戮其豪横而训之知礼传曰晋悼公知栾纠之能御以知于政也以为戎御使训诸御知义知荀宾之有力而不暴也以为戎右使训勇力之士时使故军中之吏非其近之则不能得其欢心不得其心则虽有法而不能用有法不能用则士不可以劳苦而兵不可以应卒有兵不可以应卒而有将不能以使众此最天下之大患也  

其五用人【`苏辙`】  

臣闻天下惟其有权者可以使人有利者可以得众权者天下之所为去就也利者天下之所为奔走也能是非可否者之谓权能贫富贵贱者之谓利天子者收天下之权而自执之敛天下之利而亲用之者也故天下之人上自公卿大夫之尊而下至于闾阎匹夫之贱府史胥徒僮仆奴妾以次相属而相役至于疲弊劳苦老死而不去缓急可以使之相救危难可以使之相死蹈白刃赴深谷可使用命而不敢辞何者彼利于人者固役于人也千金之家持其赢余以匄贷邻里之贫民薄息缓取而可以豪横于乡党刺客武士为之效死而莫之能制此权利之所致也臣闻天子者执天下之权而擅四海九州岛之利爵禄庆赏金玉钱币此其富非特千金之利也予夺可否刑戮诛灭此其势非特千金之权也古之人君得天下之权利而专之是故所为而成所欲而就谋臣猛将为之尽力有死而无二社稷之臣可使死宗庙郡县之臣可使死封疆文吏可使死其职武吏可使死其兵天下之人其存心积虑皆以为当然是以冦至而不惧难生而无变方其平居无事之际天子衣食而养之以待天下之事故有事而死亦其势然也然当今天下之人食天子之禄被天子之爵衣青紫佩印绶从吏卒纵横赫奕者常徧天下一旦有急皆莫肯死者此甚可怪也徃年广南之乱大吏据城拥兵贼至而莫敢击逃遁奔窜伏于草莽之间以避兵革之祸至使蛮夷之人得以横行于中原人民流离方数千里几为丘墟而无一死战之吏国家每岁收天下之士士之发于饥寒取官而去者动以数百为軰六年之间考足而无过则又为之改爵而増其禄秩幸而有超羣拔类之才则公卿大臣又得荐之于天子而特宠贵之翱翔朝廷之间不出十年可以安坐谈笑而为两制此其为法尚何所负于天下而士大夫终莫肯奋而为之用何也夫明哲之君以其法邀天下今天下之人反以其法邀之故邀在我则奔走者人也邀在人则奔走者我也今世之法夫岂不欲以邀人哉莅官六七考求举者五六人凡此皆备具而无所过失然后为之改爵而増其禄秩夫此岂诚足以邀人哉为法而不足以邀人则人将反以吾法而相邀今之官吏考足而无过且有举者则天子宁有以却之耶是不得不从而予之矣如此则是天子之爵禄非天子之惠而天下之势也士大夫以势取爵禄是以举皆不徳其上凡今天下之权反而入于下而天子之利变而为轻取易得之物矣盖臣闻天下有二弊有法乱之弊有法弊之弊法乱则使人纷纷而无所执法弊则使人牵制而不自得古之圣人法乱则以立法救之而法弊则受之以无法夫无法者非纵横放肆之谓也上之人投弃规矩而使天下无所执以邀其君是之谓无法今夫官吏之法其亦无自举者与考而已使一二大臣得详其才与不才举者具而考足才者与之而不才者置之虽有考不足而举者不具其可与者则亦与之也凡皆务与天下为所不可测使吏无所执吾法以邀我收天子之权利而归之于上如此则议者将以为荡然无法则大吏易以为奸臣闻人惟不为奸也而后任以为大吏茍天下之广而无一二大臣可信者则国非其国矣且自唐季以来世之设法者始皆务以防其大臣盖唐之盛时其所以试天下之士与调天下之选人者皆无一定之法而惟有司之为聴夫是以下不得邀其上而上有以役其下臣故曰惟有权者可以使人有利者可以得众此不可不深察也  

民政设三老【`苏辙`】  

臣闻王道之至于民也其亦深矣贤人君子自洁于上而民不免为小人朝廷之间揖让如礼而民不免为盗贼礼行于上而淫僻邪放之风起于下而不能止此犹未免为王道之未成也王道之本始于民之自喜而成于民之相爱而王者之所以求之于民者其粗始于力田而其精极于孝悌亷耻之际力田者民之最劳而孝弟亷耻者匹夫匹妇之所不悦强所最劳而使之有自喜之心劝所不悦而使之有相爱之意故夫王道之成而及其至于民其亦深矣古者天下之灾水旱相仍而上下不相保此其祸起于民之不自喜于力田天下之乱盗贼放恣兵革不息而民不乐业此其祸起于民之不相爱而弃其孝弟亷耻之节夫自喜则虽有大劳而其事不迁相爱则虽有强狠之心而顾其亲戚之乐以不忍自弃于不义此二者王道之大权也方今天下之人狃于工商之利而不喜于农惟其最愚下之人自知其无能然后安于田畆而不去山林饥饿之民皆有盗跖趦趄之心而闺门之内父子交忿而不知反朝廷之上虽有贤人而其教不逮于下是故士大夫之间莫不以为王道之逺而难成也然臣切观三代之遗文至于诗而以为王道之成有所易而不难者夫人之不喜乎此是未得为此之味也故圣人之为诗道其耕耨播种之勤而述其岁终仓廪丰实妇子喜乐之际以感动其意故曰畟畟良耜俶载南亩播厥百谷实函斯活或来瞻女载筐及筥其饟伊黍其笠伊纠其鏄斯赵以薅荼蓼当此时也民既劳矣故为之言其室家来馌而慰劳之者以勉卒其事而其终章曰荼蓼朽止黍稷茂止获之秷秷积之栗栗其崇如墉其比如栉以开百室百室盈止妇子宁止杀时犉牡有捄其角以似以续续古之人当此之时岁功既毕民之劳者得以与其妇子皆乐于此休息闲暇饮酒食肉以自快于一岁则夫勤者有以自忘其勤尽力者有以轻用其力而狼戾无亲之人有所慕悦而自改其操此非独于诗云尔导之使获其利而教之使知其乐亦如是也且民之性固安于所乐而悦于所利此臣所以为王道之无难者也盖臣闻之诱民之势逺莫如近而近莫如其所与竞今行于朝廷之中而田野之民无迁善之心此岂非其逺而难至者哉明择郡县之吏谨法律之禁刑者布市而顽民不悛夫乡党之民其视郡县之吏自以为非其比肩之人徒能畏其用法而袒背受笞于其前不为之愧此其势可以及民之明罪而不可以及其隠慝此岂非其近而无所与竞者邪惟其里巷亲戚之间幼之所与同戏而壮之所与共事此其所与竞者也臣愚以谓古者郡县有三老啬夫今可使推择民之孝弟无过力田不惰为民之素所服者为之无使治事而使讥诮教诲其民之怠惰而无良者而岁时伏腊郡县颇置礼焉以风天下使慕悦其事使民皆有愧耻勉强不服之心今不从民之所与竞而教之而从其所素畏夫其所素畏者彼不自以为伍而何敢求望其万一故教天下自所与竞者始而王道可以渐至于下矣  

其二使人【`苏辙`】  

臣闻三代之盛时天下之人自匹夫以上莫不务自修洁以求为君子父子相爱兄弟相悦孝弟忠信之美发于士大夫之间而下至于田畆朝夕从事终身而不厌至于战国王道衰息秦人驱其民而纳之于耕耘战斗之中天下翕然而从之南畆之民而皆争为干戈旗鼓之事以首争首以力搏力进则有死于战退则有死于将其患无所不至夫周秦之间其相去不数十百年周之小民皆有好善之心而秦人独喜于战攻虽其死亡而不肯以自存此二者臣窃知其故也夫天下之人不能尽知礼义之美而亦不能奋不自顾以陷于死伤之地其所以能至于此者上之人实使之然也然而闾巷之民刼而从之则可以与之侥幸于一时之功而不可以望其久逺而周秦之风俗皆累世而不变此不可不察其术也盖周之制使天下之士孝弟忠信闻于乡党而达于国人者皆得以登于有司而秦之法使其武徤壮勇能斩捕甲首者得以自复其役上者优之以爵禄而下者皆得役属其邻里天下之人知其利之所在则皆争为之而尚安知其它然周以之兴而秦以之亡天下遂皆尤秦之不能而不知秦之所以使天下者亦无以异于周之所以使天下何者至便之势所以奔走天下万世之所不易也而特论其所以使之者何如焉耳今者天下之患实在于民昏而不知教然臣以谓其罪不在于民而上之所以使之者或未至也且天子之所求于天下者何也天下之人在家欲得其孝而在国欲得其忠兄弟欲其相与为爱而朋友欲其相与为信临财欲其思亷而患难欲其思义此诚天子之所欲于天下者古之圣人所欲而遂求之求之以势而使之自至是以天下争为其所求以求称其意今有人使人为之牧其牛羊将责之以其牛羊之肥则因其肥瘠而制其利害使夫牧者趋其所利而从之则可以不劳而坐得其所欲今求之以牛羊之肥瘠而乃使之尽力于樵苏之事以其薪之多少而制其赏罚之轻重则夫牧人将为牧耶将为樵耶为樵则失牛羊之肥而为牧则无以得赏故其人举皆为樵而无事于牧吾之所欲者牧也而反樵之为得此无足怪也今夫天下之人所以求利于上者果安在哉士大夫为声病剽畧之文而治茍且记问之学曳裾束带俯仰周旋而皆有意于天子之爵禄夫天子之所求于天下者岂在是也然天子之所以求之者唯此而人之所繇以有得者亦唯此是以若此不可知也嗟夫欲求天下忠信孝弟之人而求之于一日之试天下尚谁知忠信孝弟之可喜而一日之试之可耻而不为者诗云无言不酬无徳不报臣以为欲得其所求宜遂以其所欲而求之开之以利而作其怠则天下必有应者今间岁而取天下之才奇人善士固宜有起而入于其中然天下之人不能深明天子之意而以为所为求之者止于其目之所见是以尽力于科举而不知自反于仁义臣欲复古者孝弟之科使州县得以与今之进士同举而皆进使天下之人时获孝弟忠信之利而明知天子之所欲如此则天下宜可渐化以副上之所求然臣非谓孝弟之科必多得天下之贤才而要以使天下知上意之所在而各趋于其利则庶乎不待教而忠信之俗可以渐复此亦周秦之所以使人之术欤  

其三屯田【`苏辙`】  

臣闻近代以来天下之变备矣世之君子随其破败而为之立法补苴缺漏疏剔棼秽其为法亦已尽矣而后世之弊常不为之少息其法既立而旋亡其民暂享其利而不能久因循维持至于今世承百王之弊而独受其责其病最为繁多而古人已行之遗策又莫不尽废而不举是以为国百有余年而不至于治平者由此之故也盖天下之多虞其始自井田之亡田制一败而民事大壊纷纷而不可止其始也兼并之民众而贫民失职贫者无立锥之地而富者连阡陌以势相役收大半之税耕者穷饿而不耕者得食以为不便故从而为之法曰限民名田贵者无过若干而贫者足以自养此董生之法也天下之人兼并而有余则思以为骄奢骄奢之风行于天下则富者至有破其赀畜而贫者处于不若以争为盗而不知厌民皆有为盗之心则为之上者甚危而难安故为之法曰立制而明等使多者不得过而少者无所慕也以平风俗此贾生之法也民之为性丰年则食之而无余饥年则转死于沟壑而莫之救富商大贾乘其不足而责卖之以重其灾因其有余而贱取之以待其弊予夺之柄归于豪民而上不知收粒米狼戾而不为敛藜藿不继而不为发故为之法曰贱而官为籴之以无伤农贵而官为发之以无伤民小饥则发小熟之敛中饥则发中熟之敛大饥则发大熟之敛此李悝之法也古者三代之兵出而为兵入而为农出事大壊纷纷而不可止其始也兼并之民众而贫民失职贫者无立锥之地而富者连阡陌以势相役收大半之税耕者穷饿而不耕者得食以为不便故从而为之法曰限民名田贵者无过若干而贫者足以自养此董生之法也天下之人兼并而有余则思以为骄奢骄奢之风行于天下则富者至有破其赀畜而贫者处于不若以争为盗而不知厌民皆有为盗之心则为之上者甚危而难安故为之法曰立制而明等使多者不得过而少者无所慕也以平风俗此贾生之法也民之为性丰年则食之而无余饥年则转死于沟壑而莫之救富商大贾乘其不足而责卖之以重其灾因其有余而贱取之以待其弊予夺之柄归于豪民而上不知收粒米狼戾而不为敛藜藿不继而不为发故为之法曰贱而官为籴之以无伤农贵而官为发之以无伤民小饥则发小熟之敛中饥则发中熟之敛大饥则发大熟之敛此李悝之法也古者三代之兵出而为兵入而为农出兵临敌则国有资粮之储而兵罢役休则无复养兵之费及至后世海内多故而征伐不息以为害农故特设兵以办天下之武士其始若不伤农者而要其终衣食之奉农亦必受其困故为之法曰不战则耕以自养而耕之闲暇则习为击刺以待冦至此赵充国之法也盖古之遗制其可以施于今者甚多而臣不敢复以为说而此四者皆天下之所共知而不行者也夫知之而不行此其故何欤臣闻事固有可以无术而行者有时异事变无术而不可行者均民以名田齐众以立制是无术而可以直行者也平籴以救灾屯田以寛农是无术而不可行者也古者贤君在上用度足而财不竭损其有余以备民之所不足而不害于岁计今者岁入不足以为出国之经费犹有所不给而何暇及于未然之备古者将严而兵易使其兵安于劬劳故虽使为农而不敢辞今者天下之兵可使执劳者皆不知战而可与战者皆骄而不可使衣食丰溢而筋力疲惫且其平居自处甚倨而安肯为农夫之事乎故屯田平籴之利举世以为不可复者由此之故也盍亦思其术矣臣尝闻之贾人之治产也将欲有为而无以为资者不以其所以谋朝夕之利者为之也盖取诸其不急之处而日蓄之徐徐而为之故其业不伤而事成夫天子之道食租衣税其余之取于民者亦非其正矣茶盐酒铁之类此近世之所设耳夫古之时未尝有此四物者之用也而其为国亦无所乏絶臣愚以为可于其中择取一焉而置之用度之外岁以为平籴之资且其既已置之用度之余则不复有所顾惜而发之也轻发之也轻而后民获其利其与今之所谓常平者亦已大异矣抑尝闻之尝已牧马者不可使之畜豚彘马彘之相去未能几也而犹且不可使今世之兵以为兵募之而欲强之以为农此其不从固无足怪者今欲以兵屯田盖亦告之以将屯田而募焉人固有无田以为农而愿耕者从其愿而使之则虽劳而无怨茍屯田之兵既多而可用则夫不耕而食者可因其死亡而勿复补以待其自衰矣嗟夫古之人其制天下之患其亦已略尽矣而其守法者常至于怠惰而不举是以世之弊常若近起于今者而不求古之遗法而依之以为治可不大悲矣哉  

其四役游民【`苏辙`】  

臣闻三代之时无兵役之忧降及近世有养兵之困而无兴役之患至于今而养兵兴役之事皆不得其当而可为之深忧盖古者兵出于农而役出于民有农则不忧无兵而有民则不忧无役五口之家常有一人之兵而二十岁之男子岁有三日之役故其兵强而费不増役起而人素具虽有大兵大役而不忧事之不集至于兵罢役休而无日夜不息之费其后周衰井田破壊陵夷至于末世天下无复天子之田皆民之所自有天下之民不食天子之田是故独赋其税而不任之以死伤战斗之患天子有养兵之忧而天下无攻守劬劳之民以为大忧故调其财以为养兵之用而天下之役凡其所以转输漕运营建兴筑之事又皆出于民当此之时民之所以供上之令者三曰租曰调曰庸租者地之所当出调者兵之所当费庸者岁之所当役也故使之纳粟于官以为田之租人入布帛以为兵之调岁役其力不役则出其力之所直以为役之庸此三者农夫皆兼为之而游惰末作之民亦不免于庸调运重漕逺天子不知其费而一出于民民岁役二旬而不役者当帛六十尺民亦不至于大苦故隋唐之间有养兵之困而无兴役之患此其为法虽不若三代之兵不待天子之养然天下之役犹有可頼者皆民为之也及其后世又不能守乃始变法而为两税以至于今天下非有田者不可得而使而有田者之役亦不过奔走之用而不与天下之大事天下有大兴筑有大漕运则常患无以为使故广募冗兵以供力役之急不知击刺战陈之法而坐食天子之俸由是国有武备之兵而又有力役之兵此二者其所以奉养之具皆出于农也而四海之游民无尺寸之庸调为农者常使阴出古者游民之所入而天子亦常兼任养兵兴役之大患故夫兵役之弊当今之世可谓极矣臣愚以为天子平日无事而养兵不息此其事出于不得已惟其干戈旗鼓之攻而后可使任其责至于力役之际挽车船筑宫室造城郭此非有死亡陷败之危天下之民诚所当任而不辞不至以累兵革之人以重费天子之廪食然当今之所谓可役者不过曰农也而农已甚困盖常使尽出天下之费矣而工商技巧之民与夫游闲无职之徒常徧天下优游终日而无所役属盖周官之法民之无职事者出夫家之征今可使尽为近世之法皆出庸调之赋庸以养力役之兵而调以助农夫养武备之士而力役之兵可因其老死疾亡遂勿复补而使游民之丁代任其役如期而止以除其庸之所当入而其不役者则亦收其庸不使一日而阙盖圣人之于天下不惟重乎茍亷而无所求唯其能缓天下之所不给而节其太幸则虽有取而不害于为义今者虽能使游民无劳苦嗟叹之声而常使农夫独任其困天下之人皆知为农之不便则相率而事于末末众而农衰则天子之所独任者愈少而不足于用故臣欲收游民之庸调使天下无侥幸茍免之人而且以纾农夫之困茍天下之游民自知不免于庸调之劳其势不耕则无以供亿其上此又可驱而归之于南畆要之十岁之后必将使农夫众多而工商之类渐以衰息如此而后使天下举皆从租庸调之制而去夫所谓两税者而兵役之忧可以稍缓矣  

其五制外兵【`苏辙`】  

臣闻天下有二病好战则财竭而民贫畏战则多辱而无威欲民之无贫则无疾夫无威欲君之无辱则无望乎财之不竭此二患者天下未尝兼有也古之人君各从其所安而处其偏是以不获全享其利而亦未尝兼受其病者昔匈奴之于汉可以见矣文景之世天下治安民至老死不知征役之劳府库盈溢其赋于民者三十而取一可谓至盛矣然而匈奴傲慢侵侮至甚不逊输金缯纳锦绣天子之至辱也而文景不以为意以求全其民至于武帝不忍数世之忿尽天下之鋭而攻之辟地千里斩馘百万匈奴之民死者大半洗除先帝之宿耻而夸大中国之气得志满意无以加矣而内自疲弊中民之家大抵皆破无复千金之戸此二者皆有所就其成功是以有所忍而不顾而智者之论已谓非中国之长筭矣今者中国之弊在于畏战畏战故多辱矣而民又不免于贫无就其利而偏被其害重赋厚敛以为二边之赂国辱而民困盖今世之病已极矣贤人君子竭其智虑以求安其民而常为追呼之所扰天子欲使其泽下布四海而海内常为转输之所困此其弊盖有原矣二边之赂不絶是以天下之赋敛虽知其甚重而不可轻天下之赋敛甚重而不可轻是以天下之民虽知其甚困而不可得而安也故臣于民政之终而特备论其要云盖方今天下之议莫不以为二边之赂不可去也独其勇者则曰宁战而无赂战未必败而赂必至于困乏臣窃以为此古之汉武帝唐太宗坚忍而不顾者足以行之然亦有所犯天下之至危何者吾民之不战久矣用不战之民而待必战之敌窃恐世俗之难之也夫古者霸王之臣因败而成功转祸而为福若反复手之间耳桓公见胁于曹沬欲背其盟管仲因而信之以自结于诸侯桓公袭蔡本以诛少姬之罪管仲因而伐楚责包茅之不入而诸侯大服臣窃韪之方今二邉之赂虽有所不得已而然者然其势偶有似夫战国之际以谋相倾而阴相溃者是故臣欲因而成之以潜破二邉之国古语有之曰将欲取之必固予之昔者晋之取虞越之取吴冒顿之取东胡石勒之取王俊此四者皆其予之之力也夫邻国之患唯其相忌而相伺以不敢相易是以其虑详密而难图今夫中国之不竞亦已久矣彼其相视以为无能为者非一日也然犹未肯释然而无疑夫惟释然而无疑而后其国可取今吾犹有所龃龉于其间彼以吾为犹有不服之心是以君臣相视而未敢懈盖古之英雄能忍一朝之忿而全百世之利臣以为当今之计礼之当加恭待之当加厚使者之往无求以言胜之而其使之来者亦无求以言犯之凡皆务以无逆其心而阴惰其志使之深乐于吾之贿赂而意不在我而吾亦自治于内搜兵■〈扌东〉马择其精鋭而损其数以外见至弱之形而内收至强之实作内政以寓军令凡皆务以自损吾强大之势而见吾衰弱之状使之安然无所顾忌而益以怠傲不过数年彼日以无备而吾日以充实彼犹将以吾为不足与也而有无厌之求彼怠而吾愤彼骄而吾怒及此而与之战此所谓败中之胜而弱中之强者也嗟夫方今之事其势亦有二而已矣能奋一朝之劳而尽力以攻之则其后可以大安而其始也不免有岁月之勤能忍一朝之辱而自损以骄之则其后可以骤胜而其始也不免有岁月之耻此二策者皆足以谋人之国败人之兵而有胜矣而臣窃谓今世之所安者必其予之而骄之者也嗟夫智能攻之则以洗天下之大惭不能攻之则骄之而图其后未有不能攻之又不能骄之而拱手以望其成功者方今每岁委百万之资以予人而不能使人无疑其有不服之心罄竭四海而其终不能以成事特幸其一时之安而欲得其间隙之际以治天下天下安可得而治哉  
