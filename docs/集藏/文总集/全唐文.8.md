---
title: 全唐文 8
index: true
icon: editor
order: 46
category:
  - 集藏
  - 文总集
tag:
  - 董浩 阮元
  - 清
---

## ●卷八百  

☆陆龟蒙（一）  

龟蒙字鲁望，苏州人。举进士一不中，从湖州刺史张搏游，为湖、苏二郡佐。去居松江甫里，自谓江湖散人，或号天随子甫里先生，以高士召不至。李蔚卢携素与善，及当国，召拜左拾遗，诏下日卒。光化中，韦庄表赠右补阙。  

○苔赋（并序）  

江文通尝著《青苔赋》，尽苔之状则有之，惩劝之道，雅未闻也。如此则化下风上之旨废，因复为之，以嗣其声云。  

天地闭，风雨积，门迳秋，莓苔植。离方抱圆，累紫叠碧。始分封於危亭之下，终略地於荒畦之侧。侵竹坞而纵步，占兰畴而盈尺。丽色何似？嘉名孰为？高有瓦松，卑有泽葵。散岩窦者石发，补空田者垣衣。在屋曰昔邪，在药曰陟。质被绿钱之美，香闻艾纳之奇。或{艹潭}或<直Ρ>，或藓或。谅含姿而是类，斯感物以随时。则有卫霍夭姻，金张世族。侯以恩泽拜，馆以形胜筑。壁僭涂椒，阶缘戚玉。床丹徼之象尽，帐苍梧之翠秃。谓爵禄不必仁守，英髦可以力服。行叶四凶，身图五福。一日盈满，中年颠覆。斯苔也，染婕妤之，殆晚偏青。封廷尉之门，经秋更绿。彼失宠以亡家者，鲜不恸哭。则必林塘倚薄，衡泌萧条。茅茨上古，机格南朝。昼偃则书淫画圣，晡归则妇饷儿樵。沟通坏堑，路隔危桥。雨霁而鱼惊沫聚，霜乾则鹤刷翎飘。浪求名而蠖屈，虚卜命而龟焦。窗欹瘿枕，树挂风瓢。山无价买，隐有词招。斯苔也，周内史宿酒壶边，烟<羽皮>思起。屈大夫捣衣砧上，黛点情饶。彼遗形而放志者，能无独谣。谣曰：苔之生兮自若，人有哀兮有乐。哀者贵兮乐者贱，贵者危兮贱者宴。噫哀乐兮何时止，贵贱循环兮而後已。  

○自怜赋（并序）  

余抱病三年於衡泌之下，医甚庸而气益盛，药非良而价倍高。每一把臂一下杵，未尝不解衣辍食而後致也。其为穷且否，亦已至矣。圣人云：“五福六极之数，曰寿、曰富、曰康宁、曰贫、曰疾、曰忧。”既贫且疾，能无忧乎？忧既盈矣，能无伤乎？人既伤矣，能无夺寿乎？是不蒙五福，偏被六极者也。谁其怜之？作《自怜赋》。  

噫！天地兮，何德以生子。付邃古之道兮，惠而行诸。圣人耕，吾亦耕。圣人渔，吾亦渔。圣人穷或过乎是，圣人达曾不依子。既不获筑说莘伊，委身而理天下，又不及箕巢颍许，散发而类鹑居。率幽忧之情抱，将退伏於林庐。谓之积兮，繁其疏搜罗以虚。谓之枵兮，辅其储涵潢乃潴。旁无垠兮上无初，退不足兮进有馀。先寒束缩，後燠敷舒。首蓬隆以半散，肢棘瘠而枯疏。中躁兮炮之蟹，外挠兮冠带之狙。凌兢兮上坂之马，帖捻兮横沙之鱼。行则左人而右杖，卧则夕拥而晨。冒忌者即席奋击，责功者越月纡徐。痿宁忘起，愤亦怀摅。夭难致问，道竟何如。孟子之言得矣，尽信不如无书。虽武成取其二三策而已。又焉知是欤非欤？皋陶，师旷瞽，子则视瞻而言语。却克跛，行父秃，予则趋将而栉沐。幸固陋而或全，岂乖离乎素躅？敢谏鼓不陈，进善旌不理，布衣之说无由自通乎天子。丞相府不开，平津阁不立，布衣之说无由自通乎宰执。苟吾君吾相不闻天下之名言，则苍生何由弛械而去絷。《传》云“垂之空言，不若存之於事业”。《易》曰“未纟井羸其瓶凶”。叹水德之莫及，哀吾材之不试，徒抱影以中泣。一蝎在木兮柯疡叶痿，寒暑三病兮吾宁御衰。服猛鸷兮捕龙螭，吾无力支。大舜禹兮张孔姬，吾其庶几。托斯文之赴诉，冀君子之攸宜。苟家聋户塞之弗寤，老死空山兮已而。  

○春寒赋  

宋玉□梦侍从，赋成酒兰，君王惨忄詹，顾曰春寒。玉少进曰：“大王之国三分，水居其一。大王之宫庭，女子充溢。洪波浮其空，幽忧积其中。不得不雨，不得不风。风横雨斜，天地溟。寒之中人，有异於严冬。其来也低迷，其状也惆怅。理虽辨而词怍，色虽庄而意荡。明灭薰垆，留连绣帐。相逢置酒，则少避颜。独自登楼，则偏凌远望。临窗户，绕池塘，丝轻畏逼，花怯愁当。游蜂为之绝迹，好鸟为之深藏。齐纨失色，越絮腾光。掩抑兮幽襟更远，连牵兮别绪弥长。芳神失职，阴御争强。朝耕犊战，暮箔蚕僵。民病如此，君何勿伤。”襄王於是下席称谢，撤燕戏，省嫔嫱，以黄金为玉寿，然後返驾於高唐。  

○田舍赋  

江上有田，田中有庐。屋以菰蒋，扉以。笆篱楗微，方窦棂疏。檐卑欹而立伛偻，户逼侧而行趑趄。蜗旋顶隆，龟拆旁涂。夕吹入面，朝阳曝肤。左有牛楼，右有鸡居。将行登遮，未起啼驱。宜从野逸，反若囚拘。天随子愀然而吁，复自谏曰：禄以代耕，如无禄欤？无禄无耕，为工商欤？有沮溺之贤，以仕易农乎？有轮扁之道，以仕易工乎？有弦高之义，以仕易商乎？今则不然，能无说焉？盖仕不愧禄而揣政，咸率人以奉己。使农工之洎民，弃其守而趋仕，农之仕堕於力而希岁，工之仕巧於文而幸贵，商之仕射其肥而啖利，所以国靡凶荒之储，家乏完坚之器，人阙有无之备，莫不由是。加以上多而下寡，不胜剥丧之苦，转从盗聚而充炽。呜呼！吾丁此时，何以逭之。将提新书，抱野史，上干天子之有司，如怒蛙之跳梁於风，而自谓登乎龙籍，不其远而？有牛角角，有田棋棋。不值恶岁，未尝孔饥。今则阳亢而骄，苗渴而萎。干穗百粒，获夫涕Д。饣於是，粥於是，信夫鼎铭之我欺。彼为圣人，俭者茅茨，劳者胼胝。顾予懦夫，勤陋何疑。有鳏在下者，举舜之德。毋惟汝谐者，授禹之辞。不举不授，虽圣胡为。乃继而为诗，道不可不若，天不可不乐。谨尔沟塍，利我钱。聊以卒岁，更俟东作。  

○求志赋（并序）  

孔子曰：“吾志在《春秋》。”予以求圣人之志，莫尚乎《春秋》。得文通陆先生所纂之书，伏而诵之，作《求志赋》。  

语称人之所好，必举嗜欲以为志。余之生也，百无一厚者，惟古学庶几乎可媚。呜呼！师道之不存，安能尽识乎疑义。乐夫夫子之《春秋》，病三家之若仇。得啖赵疏凿之与损益，然後知微旨之可求。乃服膺而诵之，见圣人之远猷。长风廓其群翳，赤日临乎大幽。又似车坚马良，善御者涉乎康庄。高帆巨舟，工泛者顺其安流。如鱼之就贯，如茧之获抽。伊尹和齐於五鼎，箕子区分乎九畴。酌大中於万古，伟圣心之独断。宜乎沮齐侯於夹谷，斩正卯於两观。沟公墓以掩废逐，隳私城而防僭乱。用千载之遗法，发一辞而可判。况先生之指归，屹波涛而畔岸。虽戆昧而不开，亦思之而过半。范武子曰：“君子之於《春秋》也，没身而已矣。”吾谓斯言之不诞。  

○微凉赋  

椒梧既谢，屈原增伤。菱先雁败，柳徇蝉荒。日落深宫，十四等皆为丽绝。□愁大泽，九百里尽欲飞扬。暑退未退，宵长未长。傍宝阶以寻冷，当绮疏而荐香。飘飘拂拂，悄悄怅怅。省团扇以摇清，昵瑶琴而泛雅。石稳将卧，筇轻欲把。沈尹见王筠佳咏，不觉书之。谢傅感桓伊哀筝，无端涕下。单栖悟早，共赏情多。应从远壑，定降明河。病树一枝，度日空怀越奏。轻帆十幡，乘秋好唱湘歌。殷浩休谈，杨宠自舞。粉初渍而题媚，尘适消而画古。正在安榴馆里，寂寞饶潘。暂登酸枣台时，凄凉付庾。潜生翠被，暗著金楼。铢铢减癖，斛斛量愁。草元者逐贫无暇，梯附者结客而游。暮雨陵边，有魏主常闻之乐。夕阳池上，有蔡姬曾荡之舟。恨锁疏烟，襟披远水。露桂方澹，风篁或倚。鄂侯之馀冷犹在，江令之宿酲初起。道气全衰，离情遍驶。许玉斧神超碧落，仰接应难。成花君怨别青宫，追伤未已。  

○四灵赋（以“麟凤四灵，王者嘉瑞”为韵）  

於惟圣人，志气如神。百物自化，四灵荐臻。是以鸟兽浸其惠泽，昆虫怀其深仁。福应尢盛，休祥日新。不然，何以灵龟挺出，飞龙来宾。羽族降而集凤鸟，毛群格而畜麒麟。莫不率彼飞走，荷此陶钧。或群或友，是扰是驯。夫其时然後动，动而斯中。叶休明之德，迈川岳之贡。负图腾大河之龙，衔诏引丹穴之凤。介虫称长，将开奥以应期。肉角为二，示有武而不用。原夫契时也其感不一，效灵也其数惟四。为皇极之休徵，作太平之盛事。然後鱼鲔不氵念，知化而鳞萃。禽兽不犭，怀德而麇至。非夫天子睿哲，黎元宁，惠化广被，品物流形，则何能光有九土，克扰四灵。美元功而不宰，仰洪德而惟馨。在郊薮则栖托以自适，闻箫韶则率舞而来庭。且如羲之道昌，龙图有章。姒之功成，龟书呈祥。或驯麒麟，或降凤凰。彼皆一者之或出，未若四者之来王。又若龙斗郑洧，麟伤鲁野。凤有咏何德之衰，龟有灵而梦是假。兴宣父之叹，运未遇焉。叶夏后之祥，道之行也。出处则以待时乎，隐现而允符王者。圣德可大，灵物可嘉。游宫沼兮癸々无惧，鸣苑囿兮锵锵不哗。辽东献豕，又何足数。越裳贡雉，失其所夸。惟明王之理天下也，垂衣恭己，修礼达义。仪形阴阳，昭苏品汇。天不爱道，则乾符应命。地不爱宝，则坤珍表瑞。然後万物可得而宾，四灵可得而致。  

○秋虫赋  

败壁秋立，昆虫夜鸣。虿者角者，旁行却行，一不知其诡状，空太息於繁声。俱沾品汇，共费生成。穴阴阶而负固，抱枯藓以图荣。退无力役，进不争名。体肖翘而易动，音呜咽而难平。深宫泪迸，逆旅魂惊。香残漏永，月昊楼明。谢临川行乐微吟，应侵古调。刘越石登陴坐啸，更袅馀清。唧啧怀谗，凄嘶往诉。缕急如断，弦么欲怒。或自奇而不屈，或相先而并妒。亦有骚客裁录，词人暂赋。已矜床下之光辉，遽笑草间之霜露。悲夫病枕潜移，愁屏屡顾。耿耿宵梦，悠悠远趣。朱云没後，方知直气无前。冯衍归来，始叹高才不遇。  

○杞菊赋（并序）  

天随子宅荒少墙，屋多隙地，著图书所，前後皆树以杞菊。春苗恣肥，日得以采撷之，以供左右杯案。及夏五月，枝叶老硬，气味苦涩，旦暮犹责儿童辈拾掇不已。人或叹曰：“千乘之邑，非无好事之家，日欲击鲜为具以饱君者多矣。君独闭关不出，率空肠贮古圣贤道德言语，何自苦如此？”生笑曰：“我几年来忍饥诵经，岂不知屠沽儿有酒食邪？”退而作《杞菊赋》以自广云。  

惟杞惟菊，偕寒互绿。或颖或苕，烟披雨沐。我衣败绨，我饭脱粟。羞惭齿牙，苟且粱肉。蔓延骈罗，其生实多。尔杞未棘，尔菊未莎。其如予何！其如予何！  

○中酒赋  

书编百氏，病载千名。将有滨於九死，谅无敌於馀酲。窗间落月，枕上残更。意欲问而无问，梦将成而不成。心悄悄，目瞠瞠。爱静中而人且语，愁曙後而鸡已鸣。才遭蔺轹，适别恩情。屈大夫之独醒，应难共语。阮校尉之连醉，不可同行。气缕支绵，神杂色沮。前欢已誓於抛掷，往事空经乎思虑。有馘卓擒伶之伍，我愿先登。有殛狄放杜之君，臣能执御。聿当拔酒树，平曲封，掊仲，碎尧锺。先刊美椽，次削真龙。编虎须者宁教畔去，持蟹螯者不要相逢。欲倚还眠，将词又默。深穷寂寞之境，别有凄凉之域。黄昏细雨，迷途而不到长亭。白昼繁花，失意而初归故国。背枕求稳，牵帏就黑。秋应平子分与，渴是相如传得。感物逾嗟，怀人有恻。谢月镜共王清去，去不乏风流。杜兰香别张硕来，来更无消息。冠缨不御，杯桉空陈。徒歼燕燕之髀，浸费猩猩之唇。牛心表异，熊掌称珍。翦□梦{艹岂}，采泮宫芹。周子之菘向晚，庾郎之韭初春。加以欧川桂蠹，颍谷榆仁。虽驰心於万品，且忘味於兹辰。莫话三年，谁云五斗。从齐奴车骑如水，任阿宁风姿似柳。仙莫得而媒，艳何能而有。麟毫帘近，遮云母不足惊心。琥珀钏将，还玉儿未能回首。或乃强迎宾友，力答笺书。落魄不啻，压伊有馀。プ犹懒整，解散固慵梳。卞七蔚专讽虾蟆，诚堪窃笑。庄周子化为蝴蝶，实是凭虚。客曰虽鲭能珍，微风可折，岂比夫榴花竹叶之味。酃水中山之碧，必能醺骨酡颜，潜销暗释，况前覆乃後车之警，独行为众人之僻。不然吾将受教於圣贤，敢忘乎欢伯。  

○书带草赋  

彼碧者草，云书带名。先儒既没，後代还生。有味非甘，莫共三山芝校。无香可媚，难将九畹兰争。叨词林畔种，在经苑中荣。翠影临波，恐被芙蓉见鄙。贞姿傍砌，愁为芍药相轻。发叶抽英，因天受性。纷稚圭池上之宅，拂仲蔚门前之径。不省教施异术，安得返魂。未尝辄入明廷，何当指佞。几临寒日，幸到青春。莎蕊未传於渔父，蒲茸窃咏於诗人。霜亦曾沾，潘令偏知白Ε。风尝遍起，宋生惟道青。栽培只倚於贤邻，搴撷长忧乎稚戏。出惭无用，舒还有异。当琴操发伯牙山水之情，值儒编动凿齿阳秋之思。敢曰求友，宁忘慕义。吴娃楫上，空羡苔滋。魏主帷中，惟通蕙气。或乃兰荣越徼，薰茂周原。幽搜莫及，兴咏徒存。此则对仲举萧疏之室，处子山摇落之园。不识深宫，岂是曾为帝女。非侵远道，谁言能忆王孙。徒爱其敛疏烟，披晓露，弱可揽结，匀能布。萧萧而不计荣枯，漠漠而何于好恶。金灯照灼，尚惊秦帝之焚。粉蝶留连，真谓羽陵之蠹。尔乃高超篱菊，瑞许阶萤。我则惟亲志士，每聚流萤。岂便离蒿莱於隙地，希杜若於遥汀。倘遇翰林主人之一顾，庶长保於青青。  

○采药赋（并序）  

药白芷也，香草美人，得以比之君子。定情属思，聊为赋云。  

日正融冷，春归饰荒。睹一时之流恨，抚万古之遗香。问人则不屈不宋，说地则非潇非湘。搴其荣烟携而动色，擢其体雪挺而腾光。讽畔牢愁，子云於焉华皓。吟哀时命，曼倩由是摧藏。情思矜年，慵情畏晚。胡绳系晷以难驻，难揭车载春而不返。陋君折杨柳，须为送行。陋君采芙蓉，仍劳赠远。岂如阴晴互出，稚艳相迎，隈回凤喜，怨ツ鸿惊。侍笑者青琴作号，顾谓者碧玉为名。偷襞积，竞萦盈，目斜波而水怯，鬓叠叶而云争。兰在口以时闻，娇如连琐。蕙牵心而不定，飘若悬旌。契叩难申，融怡自许。石能潜遁以求偶，山亦浮来而命侣。誓不为岩阿竹，冉冉孤生。誓不为涧底松，亭亭独处。於是欺皓本，掩缩蕤，房红者自破，蒂缥者谁披。望怀沙之浦，咏遗襟之词。烟分而麝墨犹湿，绮断而龙刀合知。只言长信长门，年年可恨。未必倾城倾国，个个生悲。临阶踯躅以虚徐，当户蔷薇兮绰约。蜂咋叶而先尽，莺是枝而易落。未若北堂公子，树芳草忘忧。南国佳人，佩生香辟恶。露茁烟冶，风条翠谑。不知海傍之期远，不信人间之命薄。休为上计掾，空寻宝钗。聊作侍中郎，且乘金络。别有庐江小吏，蜀郡长卿，或支离而筑恨，或调笑以衷情。不同乎禀簪裾而雾悄，秉礼义以霜明。郑交甫则江边佩解，萼绿华则席上诗成。彼贻神而致问，皆护节而舍贞。竦擢自持，虽陈辞而往诉。迁延却立，终抱恨而难平。泪滴堪穿，肠回好系。虫丝织怨以成段，象酒蠲愁而判剂。江仆射之孤灯向壁，不少凄迷。张记室之少妇当垆，应还细丽。景方骀荡，思已低摧。酒皮於子建为使，花困於灵均作媒。何庶物之相负，痛妍华而未回。莫与心伤，瑶圃从惊鹈。如防胆怯，空屏宜画魁堆。剩欲追寻，徒嗟缅邈。杯形连理而终在，扇样合欢而可学。若遇刘公伯雅，梦亦沉沉。如逢王母少儿，昼还数数。  

○後虱赋（并序）  

余读玉溪生《虱赋》，有就颜避跖之叹，似未知虱，作《後虱赋》以矫之。  

衣缁守白，发华守黑。不为物迁，是有恒德。小人趋时，必变颜色。弃瘠逐腴，乃虱之贼。  

○郁李花赋  

试问花翁，得郁李之春丛，移来砌下，出自山中。长沾涧雨，回洒岩风，曾不得次玉堂而展低艳，承画阁而逞微红。虚在芳菲之数，徒干造化之功。弱植欹危，繁梢襞积。一枝上能万其肤萼，一萼中自参其丹白。且桃以天而以华，芍药为赠兮芙蓉可嘉。谁为翦缃绮，碎明霞，凤葆葱茏於水殿，霓旌掩苒於□车。静倚庭楹，徐飘蕊气。落幽闺怨别之梦，写空谷遗荣之思。初侍东陵圣母，冶态嫣妍。近辞北烛仙人，愁容委坠。嗟其结莓苔之地，抱林麓之姿。蝶善舞而相掠，莺能言而见欺。香怜坠少，蒂恋飘迟。当杯者不顾，守道者应知。请看嵇康高士传，莫信长安轻薄儿。  

○麈尾赋  

谢文靖，桓宣武，王东亭，郄北府，相与叩易论元，驱今驾古。散入神明之赜，中稽道德之祖。理窟未穷，词源渐吐。支上人者，浮图其形。左拥竹杖，右提山铭。於焉就席，引若潜听。俄而啮缺风行，逍遥义立。不足称异，才能企及。公等尽瞩当仁，咸云俯拾。道林乃摄艾衲而精爽，捉犀柄以挥揖。天机发而万目张，大壑流而百川入。於戏！世路欹斜，藏讹掩瑕。阳矜庄而静默，暗奔竞而喧哗。贞襟枳棘，奥旨泥沙。虽然绝代清谈客，置此聊同王谢家。  

○獬チ赋（以“触物知邪，自然灵兽”为韵）  

獬チ出乎唐尧之年，神羊至於我后之前。虽一物异见，实两时皆然。既曰珍祥，亦称绝异。是考其迹，莫问所至。乃审厥生，不知其自。步元墀以龙扰，向彤庭而鹗视。夫其红纤之状，周正之仪，搏风比毳，素丝类皮。人间之所常睹，天下之所备知。盖神羊之末事，羌难得而称奇。及至一人视朝，百辟咸瞩。张罗杞梓，列布琼玉。虽衣冠有貌，槐棘肃。为公卿以是匿，匪神灵而不触。尔羊来思，其仪孔嘉。望表知里，揆瑜识瑕。於是腾双眸而举柱，耸特角而触邪。当之者则立成於犴狱，见之者则固节於邦家。无正不彰，无奸不屈。常在公而为言，匪从已而犯物。百发百中，或受命於神。党无偏，宁奉辞於纶。则知为圣得一以理，人得一以灵。岂比贲羊下潜，空呈怪於季井。商羊上舞，徒表珍於齐庭。日者神直簪笔，风潜衣绣。顺素节以击扬，奉白简而弹奏。指之者豺狼不避，触之者回邪莫漏。彼神羊之信灵，请从古而归兽。  

○幽居赋（并序）  

陆子居全吴东，距长洲故苑一里，阖关不通人事，且欲吟咏情性。曰燕居，则仲尼有之矣。曰卜居，则屈原有之矣。曰闲居，则潘岳有之矣。曰郊居，则沈约有之矣。既抱幽忧之疾，复为低下之居，乃作《幽居赋》。其序云：余少学穷元，早持坚白。其生也悬赘附疣，其材也戴瘿衔瘤。居无养拙之资，出有倦游之叹。初张蓬矢，尝逞志於四方。末佩椒兰，敢违仁於一日。虽家风未泯，而世德将衰。门等韦平，材兼魏邴。激清芬而镇俗，追雅望於图形。荀勖乃天下表仪。裴秀为朝端领袖。朱轮十乘，紫诰千篇。炳若星辰，粲乎竹帛。俯观图牒，谬辱孙谋。五鼎萧条，赐书零落。漆工酒保，几欲沉沦。故栗空桑，屡瞻摧折。刘超刘毅，俱无儋石之储。许迈许询，但有山林之志。思凿坯而遁，聊倚树而吟。师道气於龟肠，扣兵钤於鱼腹。穷年学剑，不遇白猿。隔日伏┲，未擒黄。止则葭墙艾席，行则葛履柴车。仲宣方玩於棋枰，叔夜还眠於锻灶。既以草知晦朔，木让荣枯。因推墨别为三，复悟儒分至八。何晏之言道德，不及王生。郑元之注《春秋》，才同服氏。初陈梗概，渐入精微。探桓范之智囊，掘张凭之理窟。遗其耳目，然後谓之聪明。差若毫厘，焉足言乎大小。加以病惟斗蚁，力止戡蝉。帘帷非翡翠之荣，钟鼓岂爰居所乐。遂求衡泌，聊以栖迟。建一亩之宫，忝称儒者。置十金之产，雅叶中人。晏子以嚣尘可容，曹公以泥水自蔽。罗含宋玉，尝少出於荆蛮。萧相武侯，亦潜居於僻巷。杨德祖家惟弱柳，殷仲文庭只枯槐。冯衍姜辛，繁钦苔碧。复有稻名半夏，药号恒春。长榆亦降星精，修竹乃生云母。潘安馆里，当闻柰素瓜甘。庾信园中，亦话枣酸梨酢。窃观留咏，雅尚清风。今古攸同，圣贤何远。武仲游於沛泽，伊尹耕於有莘。予欲无言，回不愿仕。神交六位，方为卖卜之人。歌动五噫，竟作赁舂之客。况有布纟舀纶帽，尚足朝昏。羽扇貂裘，犹堪寒暑。得以书抽虎仆，射用牛翁。自理茶租，闲被钓褐。经称小品，还下二百签。赋谓名都，略点八十处。下问得犁涂之义，涂听闻诉怒之诗。既已逢原，遂成ゼ翰。非因授简，初拟遗鞭。不能粉饰大猷，且用元黄稗说。贻於好事，希逢得意而传。责以壮夫，甘受子云之笑。赋云：  

泰伯勾吴，通侯旧里，地接虎邱，门连鹤市。比颜巷兮非陋，方赐墙兮犹峙。乐令有名教之乐，必以仁行。庄生乃道家者流，咸从达起。彼既得矣，予何谢焉。欲神游於浩气，法大隐於遗编。鲁仲孙衣止七升之布，栾武子食无一卒之田。贱不容忧，贫惟可贺。冥心而姑务藏疾，卷舌而谁能击堕。争先敢脱乎牛车，自给方营於马磨。噫！秦时亡命，竟作帝师。吁汉末遗臣，皆称王佐。吾焉用此，仆病未能。艺合欢求解忧之力，饵陟厘明攻冷之徵。悲少歌於赵壹，喜长啸於孙登。万古骚人，远追乎橘浦。百金渔事，近出於松陵。非慕偷桃，还怜嗜芰。何惭尺蠖之屈，未损丈夫之志。投簪隐几，聊思夷甫谈元。搦札弹毫耻效文通奏记。夫静者躁之君，名者实之宾。进不参於多士，退宜追乎逸人。颂厥土之三壤，托高风於四邻。才燥湿，稍远嚣尘。以日系时，且复穷於鲁史。穿池种树，正欲类於齐民。室乏崇坛，墉非缩板。因坎[  

VDC]以为洫，藉蒙笼而表限。孟戒无是非之心，阮通能青白之眼。龟床鹿帻，讶招隐兮何迟。橡饭菁羹，笑谋生之太简。是知名安可钓，笔不堪耕。有白凤之才，乃先为赘客。有雕龙之辩，然後为狂生。雄自投而几死，祢流恸而将行。外嬖方施，孟子虚陈乎仁义。中谗既胜，韩非徒恃其纵横。况复支离壹郁，尢陋謇吃，才甚微而寡文，体素羸而多疾。阴铿药铫，披晓幌以皆来。徐邈酒铛，拥寒炉而必出。自然忘物我，混穷通，将大宗师理叶，与握真宰情同。优游塞马，脱落冥鸿。窃慕王，眷恋於良辰美景。深符谢眺，留连於明月清风。得不分奇岸而饰荒台，辍金钱而营佳树。莼丝兮欲萦千里，草带兮初围十步。颓垣抱碧，无非海发山衣。暗座飘香，尽是松肪桂蠹。加以篱边种菊，堂後生萱。覆井之新桐乍引，临窗之旧竹犹存。花妨过帽，柳碍移门。鹿去而云遮绝洞，樵归而水绕孤村。遇境逍遥，就鱼鸟之性乐。开襟散诞，见羲皇之道。尊早濯元泉，屡游庭苑。忧废学而将落，惧无文而不远。豹管闲窥，羊歧忘返。搜束皙之亡缺，补陈农之遗遁。梁世祖府充名画，或得奇踪。任敬子家聚群书，率多异本。何尝仿佛，莫究分毫。徒羡玉杯珠柱之号美，象格犀簪之态高。宁容朴野，不称蓬蒿。怅残编之未构，奚雅具之为劳。况乎栖平芜古木之地，壮被褐拥篇之事。宜其梓合巾箱，藤交饼笥。炊秕稗以为食，剖瓠匏而作器。荷而行，据梧而睡。妖宁胜德，休占贾谊承尘。醉可全真，但舞王戎如意。其间豁尔，此外萧然。姜肱则惟卧一被，江革则还留半毡。望夫子之门墙，仍过数仞。顾先生之履袜，不啻双穿。敢惊时而独行，聊内视而返听。岂可浪发元关，虚摇谭柄。夜将半而谁容，月每旦而谁评。清言不屈，孙刘讵减於中军。善讲无穷，支许那轻於小令。或抽易轴，或扣元端，演精微於简易，消澹泊於危难。澄如止水，若长竿。与牛心者赴敌，持麈尾者登坛。交衡而矛戟初利，顿挫而风霜正寒。兴公雅韵，仲祖旁观。始信何才，当指地於丞相。方知习捷，抗弥天之道安。彼落而无容，且萧条而高寄。兼耳目以咸外，曷邱园之足贲。幸春物之向荣，列天姿而见遗。阴者负而阳者胜，孰谓两仪。瘠者缓而腴者先，奚云一气。真宰难问，洪钧肯留。人间未适，象表何求。纵使陶烟霞而傲睨，骑日月以嬉游。乘刚直上，摄景冥搜。纵横兮四海，飞扬兮十洲。读仙苑之琅书，安能解愠。倾洛公之金醴，几得消忧。不假大招，宁驰别国。悲故乡之何在，望平原之无极（陆乡在平原乃远祖所封之地）。叹钟鼎之沉光，向渔樵而骋力。庚桑有道，犹居畏垒之颠。接舆佯狂，亦取屯栌之食。徐夸下舍，陶爱吾庐。上法於陵之畦圃，旁分建业之村墟。时牵奄，自把渠疏。友乏惠施，莫解连环之义。医无文挚，谁知方寸之虚。存其道而或通，失其居而久旅。才将命兮分坎[  

VDC]，性与时兮甘龃龉。闲游广泽，愿学弋於蒲且。终蹈沧溟，更移家於苎屿。夫动以劳吾身，静以休吾神。苟能推其用舍，自足究乎天人。思任诞於穷檐，何辞井臼。不求容於侧径，何患荆榛。沉冥者朴素之源，毁誉者浮华之辙。蓍名聚雪，仍招死草之讥。琴号落霞，尚被枯桐之说。值圣则幽赞成功，逢贤则雅音攸发。同於德者，大亦宜然。殷宗命相於岩下，周武迎师於渭边。有东山北郭之风，才能养素。无左车右侯之计，未足图全。嗟浩叹而长吟，畏兰凋而蕙歇。清樽方滟於瑶水，宝瑟坐凝於华月。归田少接，犹疑斥追飞。羽猎相逢，可谓无盐唐突。  

○蚕赋（并序）  

苟卿子有《蚕赋》，杨泉亦为之，皆言蚕有功於世，不斥其祸於民也。余激而赋之，极言其不可，能无意乎？诗人硕鼠之剌，於是乎在。  

古民之衣，或羽或皮。无得无丧，其游熙熙。艺麻缉纟卢，官初喜窥。十夺四五，民心乃离。逮蚕之生，茧厚丝美。机杼经纬，龙鸾葩卉。官涎益馋，尽取後已。呜呼！既豢而烹，蚕实病此。伐桑灭蚕，民不冻死。  

○石笔架子赋  

杯可延年，帘能照夜。直为绝代之物，以速连城之价。尔材虽足重，质实无妍。徒亲翰墨，谩费雕镌。到处而人争阁笔，相逢而竟欲投篇。若遇左太冲，犹置门庭之下。如逢陆内史，先焚章句之前。宝跗非邻，金匣不敌。真堪谏诤之士，雅称元灵之客。谢守边城雨细，题处堪称。陶公岭畔云多，吟中合惜。或若君王有命，茧素争新，则以火齐水晶之饰，龙膏象齿之珍，窥临旧牍，襞染生春。卫夫人闷弄彩毫，思量不到。班婕妤笑提丹笔，眄睐无因。若自蕺山，如当榧几。则叨居谈柄之列，辱在文房之里。诚非刻画，几受谴於纤儿。终假磨龙，幸见容於夫子。可以资雪唱，可以助风骚。莫比巾箱之贵，堪齐铁砚之高。吟洞庭之波，秋声敢散。赋瑶池之月，皓色可逃。若有白马潜心，雕龙在口，钩罗不下於三箧，裁翦无惭於八斗。零陵石化，肯後於双飞。元晏书成，愿齐於不朽。  

○复友生论文书  

辱示近年作者论文书二篇，使仆是非得失於其间。仆性虽极顽冥，亦知惴息汗下，见讠互诃之甚难，招怨患之甚易也。况仆少不攻文章，止读古圣人书，诵其言思其道而未得者也。每涵咀义味，独坐日昃，案上有一杯藜羹，如五鼎七牢馈於左右。加之以撞金石万羽也，未尝干有司对问希品第，未尝历王公丐贷饰车马，故无用文处。江湖间不过美泉石则记之，耸节概则传之，触离会则序之，值巾垒则铭之。简散诞放，无所讳避。又安知文之是欤非欤？生过听，德我太甚。苟嘿嘿不应，非朋友切切之义也。故扶病把笔，一二论之。  

曰“我自小读六经，孟轲、杨雄之书，颇有熟者，求文之旨趣规矩，无出於此。”及子史，则曰“子近经，经语古而微。史近书，书语直而浅。”所言“子近经”近何经？“史近书”近何书？书则记言之史也。史近《春秋》，《春秋》则记事之史也。六籍中独诗书易象与鲁春秋经圣人之手耳。《礼》《乐》二记，虽载圣人之法，近出二戴，未能通一纯实，故时有龃龉不安者。盖汉代诸儒争撰而献之，求购金耳。记言记事，参错前後，曰经曰史，未可定其体也。按经解则悉谓之经，区而别之，则《诗》《易》为经，《书》与《春秋》实史耳，学者不当浑而言之。且经解之篇句名出於戴圣耳，王辅嗣因之以《易》为经，杜元凯因之以《春秋》为经。孔子曰：“学诗乎？学礼乎？易之为书也，原始要终。知我以《春秋》，罪我以《春秋》。”未尝称经，称经非圣人之旨也。盖出於周公谥法，经纬天地曰文故也。有经书必有纬书。圣人既作经，亦当作纬。譬犹织也，经而不纬，可成幅乎？纬者且非圣人之书，则经亦後人强名之耳，非圣人之旨明矣。苟以六籍谓之经，习而称之可也。指司马迁、班固之书谓之史，何不思之甚乎？六籍之内，有经有史，何必下及子长孟坚，然後谓之史乎？孔子曰：“吾犹及史之阙文也。”又曰：“质胜文则野，文胜质则史。”又曰：“董狐古之良史也。”此则笔之曲直，体之是非，圣人悉论而辨之矣。岂须班马而後言史哉？以《诗》《易》为经，以《书》《春秋》为史足矣，无待於外也。谓“经语古而皆微”，则《易》曰：“履霜坚冰至。初筮告，再三渎。渎则不告，苦节不可贞”之类，果纯古而微乎？谓“史语直而浅”，则《春秋》书“考仲子之宫，初献六羽，及齐师战於乾时，我师败绩。辛巳有事於太庙，仲子遂卒於陲。壬午犹绎万入去”之类，果纯直而浅乎？经不纯微，史不纯浅，又可见也。言文之不可立论，则曰“《春秋》不当言无使滋蔓。”又曰“《春秋》举军旅会盟，岂非叙事耶？”引《左氏传》语，微左氏叙事，悉谓之《春秋》可乎？《春秋》大典也，举凡例而褒贬之，非周公之法所及者。酌在夫子之心，故游夏不能措一词。若区区於叙事，则鲁国之史官耳，孰谓之《春秋》哉？前所谓“自小读六经颇有熟者，求文之旨趣规矩不出於此，”妄矣。  

又一篇曰：“某文也，某辞也。”文既与辞异，是文优而辞劣耳。《易》之翼曰系辞。系辞曰“齐小大者存乎卦，辨吉凶者存乎辞。故卦有小大，辞有险易。”又曰：“观其彖辞，则思过半矣。《易》之辞非文耶？”《书》载帝庸作歌，皋陶乃赓载歌，又歌五子之歌，皆辞也。《书》之辞非文耶？属辞比事，《春秋》教也。《春秋》之辞非文耶？礼有朝聘之辞，娶夫人之辞；乐有登歌荐之辞；礼乐之辞非文耶？《法言》曰：“往者杨墨塞路，孟子辞而辟之，廓如也。”孟轲之辞非文耶？《太元》曰：“元之辞也，沉以穷乎下，浮以际乎上。”杨雄之辞非文耶？是知文者辞之总，辞者文之用。天之将丧斯文也，天之未丧斯文也，不当称辞。吉人之辞寡，躁人之辞多，不当称文。文辞一也，但所适者有宜耳。何异涂云云哉？又曰“声病之辞非文也。”夫声成文谓之音，五音克谐，然後中律度。故舜典曰：“诗言志，歌永言，声依永，律和声。”声之不和病也，去其病则和，和则动天地，感鬼神，反不得谓之文乎？犹绘事组绣中有精粗耳。太凡辞人之说，不敢避墉垣援肤爪而自矜於堂奥心府也，要在引学者当知是事以明之而已矣。师道不行，後生多泥於所习。有陷而溺者，力能援之可也。如或不同，请观过而後罚。  

○小名录序  

天地万物，杂然而生。圣人居其中，强为之命称。或以义，或以形，或因其自然。天地取其义者也，日月取其形者也，鸟兽因其自然者也。人既列氏赐族矣，得不务佳名而纪之？盖取婴儿三月目能旬，与人喜笑相答，因以名分之。以入生人之籍，贵贱一也。故《传》曰：“子生三月之末，择吉日，翦发为髻，妻以子见於父，执子之手，咳而名之。”夫告宰曰：“某年某日生。”宰告闾史，书为二，其一藏於闾府，其一献於州伯，州伯命藏诸州府。诸侯世子则名而告之庙，为宗主也。天子则告於郊，见於天，明当继父承天也。二十而冠，冠而字之，表其成人也。所谓名以立身，字以表德也。申曰：“名有五，有信有义有象有假有类。以名生为信（若鲁公子有），以德命为义（若文昌武发），以类命为象（若孔子首象尼某），取於物为假（若伯鱼名鲤），取於父为类（若子同与父同生日）。不以国，不以官，不以山川，不以隐疾，不以畜牲，不以器币。周人以讳事神，名终将讳之故也。三代之时，至殷尚质，直以生日名之，太甲、太乙、武丁是也。周以伯仲次之，太伯、仲雍、叔达、季历是也。自周以降，随事而名之，至有黑臀、黑肱之鄙，羊肩、狐毛之异。负刍之贱，御寇之强，杵臼、蘧、髡顽、狂狡、无知、无忌、不寿、不臣，皆名不正而言不顺也。鲁叔孙庄叔之败狄也，以虺豹名其子。晋穆姜以条之役生太子，命之曰仇，其弟生又以千亩之战，命之曰成师。师服曰：“异哉君之名子也，始兆乱矣。”汉灵帝名二子曰史侯、董侯。既立为帝矣，後皆退之为诸侯之应也。如此吉凶悔吝，於是乎皆在。古人生而名之，长而行之，尚存其朴也。末世浮伪日生，幼虽行於闺门，长不达於州里，故又有官名小名之别。苟不因事而载之，则幼之名，没然不闻於後矣。彼吉凶悔吝，何从而知之？今自秦汉以来，编而纪之，至於神仙玉女之名，妇人臧获之字，亦无弃焉。及名涉怪奇，近於图谶者，亦附於内，谓之《小名录》。夫近者详，远者略，势使然也。其间遗落，请俟博闻。  

○笠泽丛书序  

丛书者，丛脞之书也。丛脞犹细碎也，细而不遗，大可知其所容矣。乾符六年春，卧於笠泽之滨，败屋数间，盖蠹书十馀箧。伯男儿才三尺许长，毁齿犹未遍。教以药剂象梧子大小外，研墨Г笔，供纸札而已。体中不堪羸耗，时亦隐几强坐。内壹郁则外扬为声音，歌、诗、赋、颂、铭、记、传、叙，往往杂发。不类不次，浑而载之，得称为丛书。自当谖忧之一物，非敢露世家耳目，故凡所讳，其中略无避焉。  

○送豆卢处士谒丞相序  

龟蒙读扬雄所为书，知《太元》准《易》，《法言》准《论语》。晚得文中子王先生《中说》，又知其书与《法言》相类。道之始塞而终通，子云轨范不足当也。何者？子云仕於西汉末，属莽贤用事。时皆进符命取宠，雄独默默以穷愁著书，病不得免，人希至其门，止一侯巴从之受《太元》《法言》而已。文中子生於隋代，知圣人之道不行，归河汾间，修先王之业。九年而功就，谓之《王氏六经》，门徒弟子有若钜鹿魏公、清河房公、京兆杜公、代郡李公，咸北面称师，受王佐之道。隋亡，文中子没，门人归於唐，尽发文中子所授之道，左右其理。太宗每叹曰：“魏徵教我功业如此，恨不使封德彝见之。”逮今十八圣，举其君必曰太宗，举其相必曰房魏，上下之心耻不及贞观，则生人受赐足矣，岂非文中子之道始塞而终通乎？丈人文中子外诸孙也，诵文中子之书不绝於口，率弟兄耕稼以自给。一旦访龟蒙曰：“吴中兵荒来，人不足犬豕之食，安能遂退藏耶？吾从子相天下矣，吾西而见之。”龟蒙曰：“丈人外族之门人实作良辅，今复家有丞相，必以房魏之道致君中兴。是内外有德於四海也，此行徒东归乎？昔丞相未升甲科时，年才出弱冠，龟蒙幸得参游中，以兄事之，许与胶固，形於咏歌。及丞相为朝钜儒，居侍从之列，龟蒙江湖边叟，病不能起。一耒而耕，一船而渔，有文三十编，有书数千票，未尝干东诸侯，故没没然无一人道著名字。今丞相方筑太平之基，架群材立清庙，丈人承间宴语幽仄。试丞相意，复念以小杜城北秋霖声高中夜对榻有苦吟生耶？”因丈人之行，叙房魏得王佐之道，丞相追贞观之风。小子复言曩日之分，杂而书之，用以为送。  

○送侯道士还太白山序  

侯生尝举进士，名彤，作七言诗甚有态度。不见十年，自云“再贡於有司，艺不中度，辄得黜。龃龉不与世合，去入老子法中作道士，更名云多。居太白山，在雍西南梁州之地。若寒，霜雪恒积。虽夏五六月，赫日在上，群峰若焚，我独皓然，玉竦岩壁。涧壑之木，不数百年不能为材。及其坚良，又不与他等。民乘是气，皆寿而不衰，况养生者耶？吾今南游天台既，将复而老焉。”余曰：夫物命乎天者，人不能有。存乎人者，天不能夺。推其气则谓之一，考其命则有悬绝不类者焉。居恒寒之地而不夭者，吾不信也。居恒燠之地而不寿者，吾不信也。信其命乎天者，人不能有而已矣。《传》曰：“仁者寿”，则恒寒之地，不仁者夭而死矣。恒燠之地，仁者寿而生矣。苟恒寒之地寿其不二者，恒燠之地天其仁者，是寒燠为不祥之气，又何以佐天地之生植乎哉？如此则居寒而寿，居燠而天，吾益不信也。信其存乎人者天不能夺而已矣。或曰：“仁者寿，不仁者亦寿。不仁者天，仁者亦夭。”吾又不知命乎天存乎人，果可信乎未也。无乃自寿自夭自仁自不仁耶，天不能与之，又安能夺耶？信矣！子姑务乎仁，无以山寒自欺，则吾亦信子之寿矣。  

○送小鸡山樵人序  

小鸡山在震泽西，出吴胥门，背朝日行四十里，得野步市曰光福。光福西五里，得土山。山土多石寡，无大林木，率生小栎朴敕，皆薪材，直吴之爨，此为助焉。连延广袤不一，其主为书，画界疆以相授。自冢至麓，凡二百弓。东北倍高而加半焉，余所置多少如此。余家大小之口二十，月费米十斛。饭成理鱼蔌辈，十斛薪然後已。四时宾祭、沐浴浣濯、疾病汤药、糜粥在外，岁入五千束足矣。其掌而供事者曰顾及，小鸡之樵也。乾符六年春弗雨，夏支流将绝，八月暴雨，而巨め可实而行之矣。九月朔，方置薪二百五十於门。召而责之曰：“吾一夏来，撤败屋拔庭草以炊。雨之明日，望尔来矣。何数廉而至晚，得非赭吾山而为汝之利耶？老而欺，如名恶何？”及笑曰：“吾年馀八十矣。元和中，尝从吏部游京师，人言国家用兵，帑金窖粟不足用，当时江南之赋已重矣。迨今盈六十年，赋数倍於前。不足之声闻於天下，得非专地者之欺甚乎？吾有丈夫子五人，诸孙亦有丁壮者。自盗兴以来，百役皆在，亡无所容。又水旱更害吾稼，未即死，不忍见儿孙寒馁之色。虽尽售小鸡之木，不足以濡吾家，况一二买名为偷乎？今子一炀灶不给而责吾之深，吾将欲移其责於天下之守，则吾死不恨矣。”余叹之曰：“汝之言信也，然不当发於余。汝姑归。”与之酒。继之以歌云：  

长其船兮利其斧，输予薪兮勿予侮。田子登兮谷予庾，突晨烟兮蓬缕缕。窗有明兮编有古，饱而安兮惟编是伍。时不用兮吾无汝抚。  

## ●卷八百一  

☆陆龟蒙（二）  

○记稻鼠  

乾符己亥岁，震泽之东曰吴兴，自三月不雨，至於七月。当时污坳沮洳者埃尘勃，棹楫支派者入，屦无所污。农民转远流渐稻本，昼夜如乳赤子，欠欠然救渴不暇，仅得葩坼穗结，十无一二焉。无何，群鼠夜出，啮而僵之，信宿食殆尽。虽庐守版击，殴而骇之，不能胜。若官督尸责，不食者有刑，当是而赋索愈急，棘械束榜木肌体者无壮老。吾闻之於礼曰：“迎猫为食田鼠也”，是礼缺而不行久矣。田鼠知之後欤？物有时而暴欤？政有贪而废欤？《国语》曰：“吴稻蟹不遗种”，岂吴之土，鼠与蟹更伺其事而效其力，歼其民欤？且魏风以硕鼠刺重敛，硕鼠斥其君也。有鼠之名，无鼠之实。诗人犹曰“逝将去汝，适彼乐土”，况乎上捃其财，下其食，率一民而当二鼠，不流浪转徙聚而为盗何哉？春秋虫彖生大有年皆书，是圣人於丰凶不隐之验也。余学《春秋》，又亲蒙其灾，於是乎记。  

○记锦裾  

侍御史赵郡李君，好事之士也。因予话上元瓦官寺有陈後主羊车一轮，天后武氏罗裾佛幡皆组绣奇妙。李君乃出古锦裾一幅示余，长四尺，下广上狭，下阔六寸，上减下三寸半，皆周尺如直。其前则左有鹤二十，势若飞起，率曲折一胫，口中衔莩[B20C]。背有一鹦鹉，耸肩舒尾，数与鹤相等。二禽大小不类，而隔以花卉。均布无馀地，界道四向，五色间杂。道上累细钿点缀，其中微□琐结，互以相带，有若霞残虹，流烟堕雾。春草夹径，远山截空。坏墙古苔，石泓秋水。印丹浸漏，粉蝶涂染。ㄌ环佩，云隐涯岸。浓澹霏拂，霭抑冥密。始如不可辨别，及谛视之，条斩绝，分画一一有去处。非绣非绘，缜致柔美，又不可状也。里用绘彩，下制线尚如旧，两旁皆解散。盖拆灭零落，仅存此故耳。纵非齐梁物，亦不下三百年矣。昔时之工如此妙耶，曳其裾者复何人焉。因笔之为辞，继於锦谱之後，俾善诗者赋之。  

○哀茹笔工文  

天与之肱，力何绵绵。耕不能耒，渔不能船。载筠束毫，既胜且便。昼夜今古，惟毫是镌。爰有茹夫，工之良者。责其精粗，在价高下。缺义互，尚不能舍。旬濡数锋，月秃一把。编如蚕，汝实助也。我书奇奇，浑元未衰。惟汝是赖，如何已而。有兔千万，拔毛止皮。散涩钝，缗觚狱辞。圆而不流，而不欹。在握方染，亦茹之为。斫轮运斤，传之者谁？毫健身殒，吾宁不悲。  

○告白蛇文  

田庐西北偏，有古邱焉。高可四望，余将升之，以眺远舒郁。农民遮言曰：“不可。是邱有蛇，巨如井缶而白，忤之能为崇，不利人多矣，宜无往。”余取酒沃其邱告之曰：“物之生而白者，犬鸡牛马而已。其馀则老而後白，狼狐兔鹿鸟雀燕雉龟蛇之类是已。人老而毛皓白，耗毛昏倒，不能记子孙名字，形朽神溃，以至於此。物老而鳞毫羽甲尽白，白而後有灵，非一圣贤存乎上，德光被於下，则不为之出，出必人奉之以献，不敢隐匿，惟蛇不在瑞典。虽然，神而且灵尚矣。故汉之兴，神姥谓之白帝子。得非天命，志怪者必曰自然。多穴老坟，大木。要野盘肩缸酒之享，作小儿女子寒暑瞢眩，淫巫倚之，弹丝瞑目，歌舞其妖，怛骇其惑，考鼓用币，僭冒其上。岁时奔走，畏在人後。疾病不治，饥寒不辞，悉尔辈为之也。古者铸鼎象物，使民知神奸。若之奸，吾知之矣，况旅吾之地，由我进退。蛰以时出，无越昆虫之职，无杂鬼神之事。吾宫居，若野处，各有分齐，固不相害。然斩翳通巅，为暇日凭藉之所，则不当与人争也。如不用吾言，吾当吁天霆，断裂首尾焉。吾诚不移，无易尔为。”  

○汉三高士赞  

△前汉一人  

王霸仲儒，清节是履。有息躬耕，黄头历齿。故人令狐，奉书遣子。从以车徒，入耀闾里。既往霸卧，日昃不起。其妻讯之，以息愧耻。君遁世荣，抗节不仕。子亲耒耜，固其宜矣。我实信道，曷足惭彼。霸乃忻然，恬澹如水。夫高妇贤，可谓具美。  

△後汉二人  

挚先生恂，伯陵之孙。学通五经，居於渭滨。弟子累百，马融服勤。以子妻之，师而益亲，融为大儒，恂乃知人。和帝之世，公卿以闻。季直才器，宜当辅臣。公车就徵，礼备元。守道不至，终为逸民。  

外黄申屠，少负名节。义女执仇，令欲论杀。蟠以同县，陈情上谳。廷尉宥之，旌彼孝烈。博通群书，复善谭说。汉德日衰，政实务末。隐於砀山，遂与世绝。献帝即位，徵为三公。邈若不应，冥冥一鸿。时人贤之，重者蔡邕。明哲终始，嗟乎子龙。  

○怪松图赞（并序）  

有道人自天台来，示予《怪松图》，披之甚骇人目。根盘於岩穴之内，轮Τ侧而上，身大数围，而高不四五尺。岢然，蹙缩然。干不暇枝，枝不暇叶，有若龙挛虎跛壮士囚缚之状。道人曰：“是何物怪如是耶？子能辨之乎？”予曰：“草木之生，安有怪耶？苟肥瘠得於中，寒暑均於外，不为物所凌折，未有不挺而茂者也，况松柏乎？今不幸出於岩穴之内脞脆者，则然之牙伏死其下矣，何自奋之能为？是松也，虽稚气初拆，而正性不辱。及其壮也，力与石斗。乘阳之威，怒已之轧，拔而将升，卒不胜其压。拥勇郁遏，坌愤激讦，然後大鬼彰於形质，天下指之为怪木。吁！岂异人乎哉？天之赋才之盛者，蚤不得用於世，则伏而不舒。薰蒸沉酣，日进其道。摧挤势夺，卒不胜其厄。号呼呶，发越赴诉，然後大奇出於文彩，天下指之为怪民。呜乎！木病而後怪，不怪不能图其真。文病而後奇，不奇不能骇於俗。非始不幸而终幸者耶？”道人曰“然。为我赞之。”赞曰：  

松生荫隘，岩狱穴械。病乎不怪，卒以为怪。拥肿支离，神羞鬼疑。道人咨嗟，笔传其奇。或怪乎形，或奇於辞。自为怪魁，是以赞之。  

○砚铭  

噫先生，隐唐馀。甘杞菊，老樵渔。是器宝，实相予。为散人，出丛书。  

○马当山铭  

言天下之险者，在山曰太行，在水曰吕梁。合二险而为一，吾又闻乎马当。彼之为险也，屹於大江之旁。怪石凭怒，跳波发狂。日黯风助，摧牙折樯。血和蛟涎，骨横鱼吭。幸而脱死，神魂飞扬。殊不知坚轮蹄者，夷乎太行。仗忠信者，通乎吕梁。便舟楫者，行乎马当。合是三险而为一，未敌小人方寸之包藏。外若脂韦，中如剑。蹈藉必死，钩必伤。在古已极，於今益昌。敬篆岩石，俾民勿忘。  

○两观铭  

两观雉门，虽僭天子，圣人在朝，奸佞诛死。奸首掷地，奸血如水。政不得乱，国是以理。下及千祀，浇风四起。内荏外贤，举世称美。赫奕皇都，象魏天倚。岂无奸邪，佩玉蕊蕊。圣人弗生，两观如砥。以石辞，著乎阙里。  

○书铭  

太古之时，何尝有欺。逮乎结绳，民始相疑。画卦造书，圣人之为。图载文字，厥功弗知。惟简惟牍，断竹析木。累必充廷，负必折轴。韦编一绝，错乱名目。浸务轻省，捣剥谷。胶缀番番，恣其所便。虫篆更隶，形模易宣。上下今古，卷舒蝉联。薰曝蠹郁，疵乎不坚。又取珉石，琢磨雕镌。由简牍下，其存四迁。玺印章号，殷勤识焉。其巧益甚，其讹益繁。盟契质要，朝成夕反。诰誓制令，尾违首言。笺檄奏报，离方就圆。录注传记，鬼仇美怜。铭诔碑表，虚功妄贤。歌咏赋颂，多思谄权。在简版者，埋没烂坏，无遗一编。副以谷，其留最延。错谬颠倒，ζ蒙弗删。在珉石者，固宠纳赂，唯辞是妍。凿既毕，名声泯然。尧舜之道，以人为传。有死必继，流乎亿年。宜斥诈伪，焚烧弃捐。复以太古，结绳之前。  

○陋巷铭  

鲁国千乘，岂无康逵。传载陋巷，以颜居之。鄙委侧僻，枢桑覆茨。簟瓢屡空，其乐怡怡。圣人之言，终日不违。赞易独入，云颜庶几。门直大道，堂如飞。梁肉在御，狼贪豕肥。陋巷相去，不其远而。我实狂狷，蓬蒿所宜。勒於柴荆，贤哉是思。  

○卜肆铭  

蜀严之托蓍龟也，以忠孝仁义。後来之托蓍龟也，以俞佞险讠皮。美之使怡愉，怛之使骇畏。小人惟恶是嗜，惟祸是避，惟福是觊，惟瞽言是媚，曾不究得失之所自，故幽赞之蓍，前列之龟，乃化为庸妄之器。呜乎成都，吾不知古为市之地，况君平之卜肆耶？强为之铭，以刻其意。  

○象耕鸟耘辨  

世谓舜之在下也，田於历山。象为之耕，鸟为之耘，圣德感召也如是。余曰：斯异术也，何圣德欤？孔子叙书，於舜曰“哲文明”，圣德止於是而足矣，何感召之云云乎？然象耕鸟耘之说，吾得於农家。请试辨之。吾观耕者行端而徐，起发欲深。兽之形魁者无出於象，行必端，履必深。法其端深，故曰象耕。耘者去莠，举手务疾而畏晚。鸟之啄食，务疾而畏夺。法其疾畏，故曰鸟耘。试禹之绩，大成而後荐之於天。其为端且深，非得於象耕乎？去四凶恐害於政，其为疾且畏，非得於鸟耘乎？不然，则雷泽之渔，河滨之陶，无一感召何也？岂圣德有时而不德耶？孟子曰：“尧舜与人同耳。”而好事者张以就其怪，怪非圣人之意也。吾病其书之异端，<区支>之使合於道。人其从我乎？虽不从，吾亦不能变其说。  

○杂说  

先儒曰：“瞽瞍憎舜，使涂廪浚井，於觞酒，欲从而杀之。舜谋於二女，二女教之以鸟工龙工药浴注豕，而後免矣。夫势之重，壮夫不能不畏。位之尊，圣人不得不敬。况舜婿於天子，顽へ戾者独不畏之，又从而杀之耶？且尧之妻二女帅九子观舜之德，舜反受教於女子，其术怪且如此，是不教人以孝道，教人以术免也。固尧使勖之，非观德也，何足以天下付？  

邰侯姜女之生子也，始弃之，命之曰弃。宋芮司徒之生女也，始弃之，亦命之曰弃。邰弃为稷官，蒸民赖之。宋弃美而生佐，几移於宋国，名之同也奚伤。舜重瞳子，项羽亦重瞳子。形之类也奚病，择其道如何耳。  

季札以乐卜，赵孟以诗卜，襄仲归父以言卜，子游子夏以威仪卜，沈尹戍以政卜，孔成子以礼卜。其应也如响，无他图，在精诚而已。不精诚者不能自卜，况吉凶他人乎？  

《传》曰：“武王罢朝而袜系绝，顾左右，无可使结者。”卫褚师呼声子结袜而登席，汉廷尉为王生结袜，袜之有带，其来尚矣，今独亡之。呜乎！古之制亡者十九，奚袜带之足云。  

柳下惠之妻诔其夫，门人不能窜一字。吕不韦作《春秋》，秦人不敢损一字。德与刑如何哉？  

○祀灶解  

灶坏，炀者请新之。既成，又请择吉日以祀。告之曰：“灶在祀典，闻之旧矣。《祭法》曰：‘王为群姓六七祀，其一曰灶。’达於庶人，庶人立一祀，或立户，或立灶。饮食之事，先自火化以来，生民赖之，祀之可也。”说者曰：“其神居人间，伺察小过，作谴告者。”又曰：“灶鬼以时录人功过，上白於天。当祀之以祈福祥。”此仅出汉武帝时方士之言耳。行之惑也。苟行君子之道，养老而慈幼，寒同而饱均，丧有哀，祭有敬，不忘礼而约己，不忘乐以和心，室ウ不欺，屋漏不愧，虽岁不一祀，灶其诬我乎？苟为小人之道，尽反君子之行，父子兄弟夫妇，人执一爨，以自糊口，专利以饰诈，崇奸而树非，虽一岁百祀，灶其私我乎？天至高，灶至下，帝至尊严，鬼至幽仄。果能欺而告之，是不忠也。听而受之，是不明也。下不忠，上不明，又果何以为天帝乎？  

○大儒评  

世以孟轲氏、荀卿子为大儒，观其书不悖孔子之道，非儒而何？然李斯尝学於荀卿，入秦干始皇帝，并天下，用为左丞相。一旦诱诸生，聚而坑之。复下禁曰：“天下敢有藏百家语，诣守尉烧之。偶语诗书者弃市。”昔孔子之於弟子也，自仲由冉求以下，皆言其可使之才。及其仁，则曰“不知也。”斯闻孔子之道於荀卿，位至丞相，是行其道得其志者也，反焚灭诗书，坑杀儒士，为不仁也甚矣。不知不仁，孰谓况贤？知而传之以道，是昧观德也。虽斯具五刑，而况得称大儒乎？吾以为不如孟轲。  

○说凤尾诺  

或问予曰：“凤尾诺为何等物？图耶书耶？”对曰：“予之所闻，自晋讫於梁陈以来，藩邸之书，凡封子弟为王，则开府辟僚属，取当时士有学行才藻者中是选。其所下书，东宫则曰‘令’，上书则曰‘笺’，诸王下书则曰‘教’，上书则曰‘启’，应和文章则曰应令、应教，下其制一等故也。其事行则曰‘诺’，犹汉天子肯臣下之奏曰‘可’也。凤尾则所诺笺之文也。纟卒纟祭然，衤离然。织与绘莫的知，既肯其行，必有褒异之辞。若今之批答。”案晋元帝为琅琊王时，帝美其才，令通习外事，常使批凤尾诺。南齐江夏王锋，高帝第十二子，甚怜之，年五岁，使学凤尾诺，下笔便工，帝大悦，以玉麒麟赐之。馀未见其出。凤尾笺当番薄缕轻，其制作想精妙靡丽，而非牢固者也。殆将五百年，必不能保而存之。好事者或云识，妄矣。且《传》云：“仲尼在鲁与陈，有问缶羊苦矢者，皆知之。及修《春秋》，则远者略，近者详。故曰立於定哀，而指隐桓之日远矣。”盖圣人作大典，不可不慎，则前所传亦妄矣。予学圣人之文者，求其诚而已矣，又安可诈测数百年前事，自以为贤哉？君子慎所传无易。  

○蟹志  

蟹，水族之微者。其为虫也有籍，见於《礼》经，载於《国语》，扬雄《太元经》辞《晋春秋》《劝学》等篇。考於易象为介类，与鳖刚其外者，皆乾之属也。周公所谓旁行者欤？参於药录食疏，蔓延乎小说，其智则未闻也。惟左氏纪其为灾，子□讥其躁，以为郭索後蚓而已。蟹始窟於沮洳中，秋冬交必大出，江东人云：“稻之登也，率执一穗以朝其魁，然後从其所之。蚤夜沸，指江而奔。渔者纬萧承其流而障之，曰‘蟹断’，断其江之道焉尔。然後扳援越轶，Т而去者十六七。既入於江，则形质寝大於旧。自江复趋於海，如江之状，渔者又断而求之。其越轶Т去者又加多焉。既入於海，形质益大，海人亦异其称谓矣。”呜乎！穗而朝其魁，不近於义耶？舍沮洳而之江海，自微而务著，不近於智耶？今之学者，始得百家小说，而不知孟轲荀杨氏之道。或知之，又不汲汲於圣人之言，求大中之要，何也？百家小说，沮洳也。孟轲荀杨氏，圣人之渎也。六籍者，圣人之海也。苟不能舍沮洳而求渎，由渎而至於海，是人之智反出水虫下，能不悲夫？吾是以志夫蟹。  

○禽暴  

冬十月，予视获於甫里，旱苗离离，年无以扌耆。幽伤盈怀，夜不能寐。往往声类暴雨而疾至者，一夕凡数四。明日讯其，曰：“凫也。其曹蔽天而下盖田，所当之禾，必竭穗而後去。”曰：“得无弋罗者捕而耗之耶？”对曰：“江之南不能弋罗，常药而得之，庳斯涂杖，丛植於陂，一中千万，胶而不飞。是药也，出於长沙豫章之涯。行贾货错，岁售於射鸟儿。盗兴已来，蒙冲塞江，其谁敢商？是药既绝，群凫恣翔，幸不充乎口腹，反侵人之稻梁。”予曰：“噫！失驭之民，化而为盗。关梁急征，商不得行。使江湖小禽，亦肆其暴，以害民食。古圣人<区支>害物之民出乎四裔，矧害民之物乎？俾生灵之众，死乎盗，死乎饥，吾不知安用驭者为！”  

○蠹化  

橘之蠹，大如小指。首负特角，身蹙蹙然，类蝤蛴而青。翳叶仰啮，如饥蚕之速，不相上下。人或枨触之，辄奋角而怒，气色桀骜。一旦视之，凝然弗食弗动。明日复往，则蜕为蝴蝶矣。力力拘拘，其翎未舒。黑苍，分朱间黄。腹填而椭，纤且长。如醉方寤，羸枝不扬。又明日往，则倚薄风露，攀缘草树，耸空翅轻，瞥然而去。或隐蕙隙，或留篁端。翩旋轩虚曳纷拂，甚可爱也。须臾，犯蝥网而胶之，引丝环缠，牢若桎梏。人虽甚怜，不可解而纵矣。噫！秀其外，类有文也。嘿基中，类有德也。不朋而游，类洁也。无嗜而食，类廉也。向使前不知为橘之蠹，後不见触蝥之网，人谓之钧天帝居而来，今复还矣。天下大橘也，名位大羽化也，封略大蕙篁也。苟灭德忘公，崇浮饰傲，荣其外而枯其内，害其本而窒其源，得不为大蝥网而胶之乎？观吾之蠹化者，可以惕惕。  

○寒泉子对秦惠王  

寒泉子见秦惠王曰：“客有自赵来，以约从连横事说大王者为谁？”惠王曰：“东周人苏秦也。”寒泉子曰：“书十上王弗听，有之乎？”曰“然！”，“其道如何？王耶霸耶？曰黜其霸以齐王乎？曰不然，则何上书之烦而用之疏乎？”惠王曰：“醯鸡不能混雷霆，婴儿不能抗乌获者，响与力悬殊故也。苏子诚辨矣，安能以三寸舌谋山东诸侯，使西面朝秦者乎？寡人非不知不破一领甲不折一只矢之为利也，顾犹捕风耳。诸侯不可一，非一朝也。齐桓晋文之霸也，始若胶附，终若冰拆。岂连鸡俱不能止於栖而已哉？寡人塞耳，义弗闻也。”寒泉子曰：“不然。夫齐荆三晋之人，病於兵久矣。方城之金，十九为兵，一为铫。董泽之蒲，十九为干，一为箕卷。父子兄弟之血，前後溅野草，齐魂为燕氛，赵骨化魏土。凄痛之声，入金石，出弦匏，闻之者悄戚酸屑，泣不自禁。一旦有人谓曰，朝与秦连横，暮得帖帖安卧。秦亦厌战，虽鼓牙颊未能吞诸侯，秦休而强，吾亦奋而勇矣。设有辨口，安能反覆乎？大王不用秦，诏一武士尺铁断其颈，无令车轮辗关下土，使关东诸侯闻其言，合从散横东向以背秦，大王出则夺气，入则包羞。及其殆也，披土地以奉仇国，独不念秦仲之业艰难乎？春秋祀事，何面目见宗庙？”惠王卒弗用，寒泉子耕於鄙。赵即封苏季子为武安君，六国果拒秦，秦闭关十五年。  

○冶家子言  

武王既伐殷，悬纣首。有泣於白旗之下者，有司责之。其人曰：“吾冶家孙也。数十年间，载易其范矣。今又将易之，不知其所业，故泣。吾祖始铸田器，岁东作必大售。殷赋重，秉耒耜者一发不敢起，吾父易之为工器。属宫室台榭侈，其售益倍。民凋力穷，土木中辍，吾易之为兵器。会诸侯伐殷，师旅战阵兴，其售又倍前也。今周用钺斩独夫，四海将奉文理，吾之业必坏，吾亡无日矣。”武王闻之惧，於是包干戈，劝农事。冶家子复祖之旧。  

○奔蜂对  

晋悼公见奔蜂属土於墉，负桑虫而之，若有言者，不胜其疑也，即召师旷以诘其事。旷对曰：“奔蜂无子，负虫而祝之。祝之不怠，故其形随之而化也。”公骇其说，旷因从而理之曰：“伊蜂也，欲虫肖己之速，是故祝之诚。夫诚之感物，虽千品万形之殊，未有不从而应之者也。诚之不达，感之不应，虽体质外均，而其心化为他类矣。吾愿以人事明之。在昔尧欲天下之治，祝舜以禅之。舜恐天下未治，祝禹以禅之。传之诚，故三姓之天下，化为一家之治也。是则尧舜非不能化其子，盖将传其祝於至公也。臣又敢以晋国事直启王心，冀王之速悟。日者曲沃桓叔恤民务德，有国之人被其祝，无几而化之。虽晨风郁林，鱼龙趋潭，不是过也。逮乎献公，纳士之谗，逐群公子，伐丽戎而嬖其女，使太子将东山之师，凉离，显以义绝，谗言卒行，见新城之酷。二公子继踵而奔亡。当是时，惧献公之毒，不啻虎狼之磨牙也。此则父化为虎狼矣。既而使兵伐蒲，又加兵於屈，视其子之居，不啻寇戎之所聚也。此则子化为寇戎矣。文公在外十九年，贤士五人之为辅。公蚤夜而祝之，故异体化为一身也。及夫齐桓妻以宗女，楚成待以诸侯，送之於秦，卒以得立。此则化於他国，不能化於父子。闻诸献公，未尝诚而祝之也。是知善祝而他类化者，奔蜂也。不祝而己子离者，献公也。君子谓公之智不如蜂，蜂犹能蕃其类。今君先有晋国，宜乎上保宗庙之基，下近百代之资，择而可化而化之，无俾奔蜂逞术於君王。”悼公曰：“小问而大获，孤之幸也。孤其念焉。”乃立其子彪为太子，而使田苏为傅。  

○招野龙对  

昔豢龙氏求龙之嗜欲，幸而中焉，得二龙而饮食之。龙之於人固异类，以其若己之性也，故席其宫沼，百川四溟之不足游。甘其饮食，洪流大鲸之不足味。施施然，扰扰然，其爱弗去。一旦值野龙，奋然而招之曰：“尔奚为者，茫洋乎天地之间，寒而蛰，阳而升，能无劳乎？诚能从吾居而晏安乎？”野龙矫首而笑之曰：“若何龊龊乎如是耶？赋吾之形，冠角而被鳞。赋吾之德，泉潜而天飞。赋吾之灵，嘘云而乘风。赋吾之职，抑骄而泽枯。观乎无极之外，息乎大荒之墟。穷端倪而尽变化，其乐不至耶？今尔苟容於蹄涔之间，惟泥沙之是拘，惟蛭寅之与徒。牵乎嗜好以希饮食之馀，是同吾之形，异吾之乐者也。狎於人，其利者扼其喉。其肉，可以立待。吾方哀而援之以手，又何诱吾纳之陷井耶？尔不免矣。”野龙行未几，果为夏后氏之醢。  

○耒耜经（并序）  

耒耜者，古圣人之作也。自乃粒以来至於今，生民赖之。有天下国家者，去此无有也。饱食安坐，曾不求命称之义，非扬子所谓如禽兽者耶？余在田野间，一日呼耕，就而数其目，恍若登农黄之庭，受播种之法。淳风泠泠，耸竖毛。然後知圣人之旨趣，朴乎其深哉。孔子谓“吾不如老农”，信也。因书为《耒耜经》，以备遗忘，且无愧於食。  

经曰：“耒耜，农书之言也，民之习通谓之犁。冶金而为之者，曰犁，曰犁璧。斫木而为之者，曰犁底，曰压，曰策额，曰犁箭，曰犁辕，曰犁梢，曰犁评，曰犁建，曰犁。木与金凡十有一事，耕之土曰垡，垡犹块也，起其垡者也，覆其垡者璧也。草之生，必布於垡，不覆之，则无以绝其本根。故卧而居下，璧偃而居上。表上利，璧形下圆。负者曰底，底初实於中，工谓之鳖肉。底之次曰压，背有二孔，系於压之两旁。之次曰策额，言其可以其璧也。皆然相戴，自策额达於犁底，纵而贯之曰箭。前如呈而つ者曰辕，後如柄而乔者曰梢。辕有越加箭，可弛张焉。辕之上又有如槽形，亦如箭焉，刻为级，前高而後卑，所以进退曰评。进之则箭下入土也浅，以其上下类激射，故曰箭。以其浅深类可否，故曰评。评之上，曲而衡之者曰建。建，犍也。所以尼其辕与评。无是，则二物跃而出，箭不能止。横於辕之前末曰，言可转也。左右系，以乎轭也。辕之後末曰梢，中在手所执以耕者也。辕取车之胸，梢取舟之尾，止乎此乎。长一尺四寸，广六寸。璧广长皆尺，微椭。底长四尺，广四寸。评底过压二尺，策减压四寸，广狭与底同。箭高三尺，评尺有三寸。增评尺七焉，建惟称绝，辕修九尺，梢得其半。辕至梢中间掩四尺，犁之终始丈有二。耕而後有爬，渠疏之义也，散垡去芟者焉。爬而後有历焉，有碌碡焉。自爬至历皆有齿，碌碡觚棱而已，咸以木为之，坚而重者良，江东之田器尽於是，《耒耜经》终焉。  

○书李贺小传後  

玉溪生传李贺，字长吉。常时旦日出游，从小奚奴，骑巨驴，背一古破锦囊，遇有所得，即书投囊中，暮归足成其文。余为儿时，在溧阳，闻白头书佐言：孟东野贞元中以前秀才家贫受溧阳尉，溧阳昔为平陵县，南五里有投金濑，濑南八里许，道东有故平陵城，周千馀步，基趾坡也，裁高三四尺，而草木势甚盛，率多大栎，合数十抱，丛┠蒙翳，如坞如洞。地洼下积水沮洳，深处可活鱼鳖辈。大抵幽邃岑寂，气候古澹可喜，除里民樵罩外无入者。东野得之忘归，或比日，或间日，乘驴领小吏，经蓦投金渚一往。至则荫大栎，隐岩┠，坐於积水之傍，苦吟到日西而还。尔後衮衮去，曹务多弛废。令季操卞急，不佳东野之为，立白上府，请以假尉代东野，分其俸以给之，东野竟以穷去。吾闻淫畋渔者谓之暴天物，天物既不可暴，又可抉レ刻削露其情状乎？使自萌卵至於槁死，不能隐伏，天能不致罚耶？长吉夭，东野穷，玉溪生官不挂朝籍而死，正坐是哉！正坐是哉！  

○野庙碑  

碑者，悲也，古者悬而窆，用木。後人书之，以表其功德。因留之不忍去，碑之名由是而得。自秦汉以降，生而有功德政事者亦碑之，而又易之以石，失其称矣。余之碑野庙也，非有功德政事可纪，直悲夫竭其力，以奉无名之土木而已矣。瓯粤间好事鬼，山椒水滨多淫祀。其庙貌有雄而毅黝而硕者，则曰将军。有温而愿哲而少者，则曰某郎。有媪而尊严者，则曰姥。有妇而容艳者，则曰姑。其居处则敞之以庭室，峻之以陛级。左右老木，攒植森拱。茑萝翳於上，枭鹗室其间。车马徒隶，丛杂怪状，农作之怖之，走畏恐後。大者椎牛，次者击豕，小不下犬鸡鱼菽之荐。牲酒之奠，缺於家可也，缺於神不可也。一日懈怠，祸亦随作。耋孺畜牧，栗栗然疾病死丧，不曰适丁其时耶，而自惑其生，悉归之於神。虽然，若以古言之则戾，以今言之，则庶乎神之不足过也。何者？岂不以生能御大灾捍大患，其死也则血食於生人，无名之土木，不当与御灾捍患者为比，是戾於古也明矣。今之雄毅而硕者有之，温愿而少者有之，升阶级，坐堂筵，耳弦匏，口粱肉，载车马，拥徒隶者，皆是也。解民之悬，清民之瞎，未尝贮於胸中。民之当奉者一日懈怠，则发悍吏，肆淫刑，<区支>之以就事。较神之祸福，孰为轻重哉？平居无事，指为贤良。一旦有天下之忧，当报国之日，则忄匡挠脆怯，颠踬窜踣，乞为囚虏之不暇。此乃缨弁言语之土木耳，又何责其真土木耶？故曰以今言之，则庶乎神之不足过也。既而为诗，以乱其末。  

土木其形，窃吾民之酒牲，固无以名。土木其智，窃吾君之禄位，宜如何可议。禄位颀颀，酒牲甚微。神之飨也，孰云其非。视吾之碑，知斯文之可悲。  

○管城侯传  

毛元锐字文锋，宣城人。（缺）於东墅而生昴宿，一名旄头，遂姓毛氏。世居兔园，少昊时，因少暴农之稼，为爽鸠氏所擒，诛之以为乾豆。其族有窜於江南者，居於宣城溧阳山中，宗族豪甚。元锐之世，二代祖聿，因秦始皇时遣大将军蒙恬南征吴楚，疑其有三窟之计，恃狡而不从，使前锋围而尽执其族，择其首领酋健者縻缚之，献於麾下。大将军问聿之能，曰善编录简册，自有文字已来，注记略无遗漏。大将军奇之，因命为掾，掌管记。及凯旋，闻於上，为筑城而居其族，遂以文翰著名。其子士载，汉时佐太史公修史，有劲直之称。天子因览前代史，嘉其述美恶不隐，文简而事备，拜左右史，以积劳累功封管城侯。子孙世修厥职，能业其官。累代袭爵不绝，皆与名贤硕德如张伯英、卫伯玉、索幼安、锺元常、韦仲将、王逸少、王子猷并为执友。历宋齐以来，朝廷益以为重。锐之曾大父如椽，与王为神契之交。大父如华，与江文通、纪少瑜有彩毫镂管之惠，皆文章之会友也。锐为人颖悟俊利，其方也如凿，其圆也如规，其得用也称志，则默默而作，随心应手。有如风雨之声者，有如鸾鹤回翔之势，龙蛇奔走之状者。能为文多记，不倦濡染，光祖德也。起家校书郎直馆，迁中书令，袭爵管城侯。圣朝庶政修（缺）易元光同被诏常侍御案，遂与石虚中楮知白为相须之友。帝以六合晏安，志在坟典，因诏元锐专典修撰。元锐久蒙委用，心力以殚。至於疲极，书札粗疏，惧不称旨，遂恳上疏告老。上览之嘉叹曰：“所谓达士，知止足矣。”优诏可之曰：“壮则驱驰，老则休息。载书方册，有德可观。卿仰止前哲，宜加厚礼。可工部尚书致仕就国。”光优贤之道也。仍以其子嗣职焉。  

史臣曰：管城毛氏之先，盖昴宿之精，取笔头之名以为氏，以与姬姓毛伯郑之後毛氏不同族也。其子孙则盛於毛伯之後，其器用则遍及日月所烛之地也。自天子至於庶士，无不重之者。朝廷及天下公府曹署，随其大小，皆处右职，功德显著，宗族蕃昌云。  

○甫里先生传  

甫里先生者，不知何许人也，人见其耕於甫里，故云。先生性野逸无羁检，好读古圣人书。探六籍，识大义，就中乐《春秋》，抉レ微旨。见有文中子王仲淹所为书，云“三传作而《春秋》散”，深以为然。贞元中，韩晋公尝著《春秋通例》，刻之於石，竟以是学为己任，而颠倒漫漶，翳塞无一通者。殆将百年，人不敢指斥疵。先生恐疑误後学，乃著书摭而辨之。  

先生平居以文章自怡，虽幽忧疾痛中，落然无旬日生计，未尝暂辍。点窜涂抹者，纸札相压，投於箱箧中，历年不能净。写一本，或为好事者取去，後於他人家见，亦不复谓己作矣。少攻歌诗，欲与造物者争柄。遇事辄变化，不一其体裁。始则凌轹波涛，穿穴险固，囚锁怪异，破碎阵敌，卒造平淡而後已。好洁，几格窗户砚席，翦然无尘埃。得一书详熟，然後於方册。值本即校，不以再三为限。朱黄二毫，未尝一日去於手。所藏虽少，咸精实正定，可传借人。书有编简断坏者缉之，文字缪误者刊之。乐闻人为学，讲评通论不倦。有无赖者，毁折糅汗，或藏去不返，先生蹙然自咎。  

先生贫而不言利。问之，对曰：“利者，商也，人既士矣，奈何乱四人之业乎？且仲尼孟轲氏之所不许。”先生之居，有池数亩，有屋三十楹，有田畸十万步，有牛不减四十蹄，有耕夫百馀指。而田下，暑雨一昼夜，则与江通，无别己田他田也。先生由是苦饥，仓无升斗蓄积，乃躬负畚锸，率耕夫以为具。由是岁波虽狂，不能跳吾防、溺吾稼也。或讥刺之，先生曰：“尧舜霉瘠，大禹胝胼。彼非圣人耶？吾一布衣耳，不勤劬，何以为妻子之天乎？且与其蚤虱名器雀鼠仓庾者何如哉？”先生嗜茶Η，置小园於顾渚山下，岁入茶租十许簿为瓯羲之费。自为《品第书》一篇，继《茶经》《茶诀》之後。南阳张又新尝为《水说》，凡七等，其二曰“惠山寺石泉”，其三曰“虎邱寺石井”，其六曰“吴松江”，是三水距先生远不百里，高僧逸人时致之，以助其好。先生始以喜酒得疾，血败气索者二年，而後能起。有客至，亦洁樽置觯，但不复引满向口耳。性不喜与俗人交，虽诣门不得见也。不置车马，不务庆吊。内外姻党，伏腊丧祭，未尝及时往。或寒暑得中，体佳无事时，则乘小舟，设蓬席，赍一束书茶灶笔床钓具棹船郎而已。所诣小不会意，径还不留，虽水禽决起山鹿骇走之不若也。人谓之江湖散人，先生乃著《江湖散人传》而歌咏之。由是浑毁誉不能入利口者，亦不复致意。先生性狷急，遇事发作，辄不含忍。寻复悔之，屡改不能已。先生无大过，亦无出入人事，不传姓名，世无有得之者。岂涪翁渔父江上丈人之流者乎？  

○祭梁鸿墓文（并序）  

梁伯鸾墓在吴西门金昌亭下几一里。余过之，作文而吊，以酒为奠。其辞曰：  

先生为五噫之歌，汉天子闻而病之，南走乎大江之波，客皋氏之宇下，志沉潜而靡他。白吴粲以举臼，夫人之勤亦多。不怀志於将没，适乎道而无颇。比要离之烈魄，冢虽夷而不磨。嗟余後先生千祀，聊奉奠而来过。俯灌地而仰语，顾先生之谓何。心褊性诞，客他人之宇下不得。故筑垣而自翰，身病妻弱。白吴氏之粲不得，故力耕而自获。所以法先生之义者，庶五噫之可作。  

○登高文  

金行告穷，日御初九。桐阴雨压乎泥沙，菊气风扬乎户牖。寒无以衣，病不得酒。茫洋於心，噎け在口。稚子拱而进曰：“古往滔滔，人生实劳。或暇或逸，以嬉以遨。兹辰甚良，足啸吾曹。趋山选台，席饵樽醪。既可逭乎灾眚，亦聊释乎郁陶。齐谐之流载此，世所谓夫登高者也。尝有意乎？”予曰“吁！稚子之知，止於是耳，曾不探乎奥旨。吾数亩之间，门常昼关。学无端倪，宛若循环。时孤笑以独愤，乐正直而非险艰。为书摭之，与善治顽。有行同而迹类者，尚愤疾乎声颜。一骥在坂，百驽在闲。传嘶振秣，侮病挤孱。仲尼登东山而小鲁，况肆远目而务周旋者哉？阳专奥邃，假窃名器。有土有人，前呵後骑。佞舌咿哑，所向上下。镗威介私，放荡侈哆。如此者又欲见耶？崇闳大居，粉涂朱。脊会螭屹，扉环兽铺。轮鲜蹄骄，羽翼成徒。绣碧其内，丝篁彼姝。主张何人，庸儿贾夫。如此者又欲见耶？缨弁外饰，悔咎中积。简弃信行，附比凶德。仁泽乾枯，义路填塞。权之所憎，始厚终斥。权之所怜，昨骂今惜。反掌背面，天辽海隔。如此者又欲见耶？国金铸兵，赤子聚盗。煞人无惭，罪人何躁。造化不象，名称同暴。以隳墙垣，不填堂奥。生灵几何，过半减耗。残存伶俜，输挽犒劳。羸豪偏陂，役使颠倒。乡殴吏笞，不舍童耄。如此者又欲见耶？古所谓登高能赋者，赋物之姿，惨戚在下，吾宁忍欺。尔以灾眚可逭，郁陶可披，我中时病，言开怒随。我感物悴，遐瞻迩噫。是使灾眚弥炽，郁陶愈悲。唯尔教我，百无一宜。我谷未实，我蔬未肥。弗视农圃，吾将曷归。无重我悔，吾方愦愦。”稚子不乐，惴缩而退。  

## ●卷八百二  

☆刘邺  

邺字汉藩，刑部侍郎三复子咸通初擢左拾遗，召充翰林学士，赐进士第，累迁户部侍郎学士承旨。懿宗立，以本官领诸道盐铁转运使同平章事判度支，转中书侍郎兼吏部尚书。僖宗立，再迁左仆射，出为淮南节度使。徙凤翔，以疾辞，还拜左仆射。黄巢犯阙，被害。  

○乞赠恤李德裕疏  

故崖州司户参军李德裕，其父吉甫，元和中以直道明诚，高居相位，中外咸理，︳谟有功。德裕以伟望宏才，继登台衮。险夷不易，劲正无群。禀周勃重厚之姿，慕杨秉忠贞之节。顷以微累，窜於遐荒。既迫衰残，竟归冥寞。其子煜，坐贬象州邱山县尉。去年遇陛下有惟新之命，覃作解之恩，移授郴州郴县尉，今已殁於贬所。傥德裕犹有亲援，可期振扬，微臣固不敢上论，以招浮议。今骨肉将尽，生涯已空。皆伤戟之门，遽作荆榛之地。骨肉未归於茔兆，一男又殁於湘江。特乞圣明，俯垂哀愍，俾还遗骨，兼赐赠官。上宏录旧之仁，下激徇公之节。  

☆苗绅  

绅，咸通初官司勋员外郎。  

○韦丹象赞  

炯炯韦公，仪形山立。岳峙争峻，陂澄莫挹。霜鹤下云，彩鸾孤集。始帅锺陵，家饶户给。枭鲸之後，干戈遽戢。蠢尔蛮陬，辄窥铜柱。交趾失守，天威震怒。岭隅之东，俾之节度。士饱而歌，民安如故。上嘉元勋，爰用作相。诏旨绸缪，三四陈让。莫允其祈，犹劳将将。凤池之畔，麟台之上。伫见徵还，无劳审象。  

○韦宙象赞  

天秉仁杰，萃为国桢。岳则降神，公膺炳灵。往在元和，镇钤洪井。作民父母，为国藩屏。兴利除害，民若已并。惟昔高门，实锺馀庆。追逾四纪，犹传歌咏。长养成就，如初踵顶。奕奕武阳，遗象肃庄。其度金玉，其安凤凰。永永耿光，慰此一方。  

○正言上人碑铭  

橐元化兮风□是资，倏复像教兮爰生我师。元化调兮风□霁，像教设兮师云逝。诱迷助化，出心有时。既生灭之无碍，其又何悲。刊金刻石门弟子，舍筏忘筌其在此。  

☆独孤霖  

霖，咸通中官司勋员外郎，出为宣州刺史。  

○抚王开府仪同三司守司空制  

门下尚德尊贤，与亲亲而并建。崇阶显位，表授受以为庸。斯所以宪章尧心，损益周家。自家刑国，徇公绝私。率是而行，可谢前古。抚王，生知孝弟，夙禀惠和。发曹植之春华，词刊枝叶。体河间之秋实，学洞根元。况律度自持，韦弦相顾。不斯须以忘善，不造次以违仁。固可以命於典谟，先其简策。驭贵式登於极品，承荣允饯於上公。敬而戒之，无忝我高祖太宗之丕训，可开府仪同三司司空。依前百官例给俸料，兼令所司择日。备礼册命，主者施行。  

○七月十一日玉晨观别修功德叹道文  

若乃喻指未通，昧三光於黄道。斋心不动，披众妙於元关。岁计方悟其有馀，物理孰知其天庇。今属金行御气，张宿司辰，告朔是先，迎秋方始，女道士某等奉为皇帝铺陈法要，启迪真筌。伏以雨润大田，云垂多稼，书称舞羽，诗咏戢戈。凡当比屋之封，尽沐薰弦之乐。  

○九月一日玉晨观别修功德叹道文  

原夫襄城迷往，明牧童之可求。函谷知来，显至人之所得。固以冥执有，恍惚非无，独见且乖，多歧复爽。道之远也，庸可量哉，今属鸿雁宾秋，饩羊司朔。女道士某等奉为皇帝存诚香火，冥恳□天，希用专精，默谐祷望。伏愿灾消中夏，稔稼穑以盈箱。兵息南溟，铸戈而益柱。然後五行皆序，四维毕张。歌我舜风，复此周道。  

○书宣州叠嶂楼  

郡地四出皆卑，即阜以垣，故於楼为易，而赋名必著。其当正据扉，亦雄户竞侈。由是缭步逾千，方目相瞪，则壮邦丽廨之勋，慊在第一。繁丝机罗，错卉障锦，春以融。独峰揉云，双波屹风，夏以澄。晓黛频入，夕蟾娟来，秋以扬。云并半空，冰偏一岸，冬以明。此概举尔，缕不尽也。然而月话方狎，竹醉始酣，则防城健卒筹三而还警绪至。越筵走榻，汇呼族噪，虽黄度展和，不能不怃而攵。响之历举四美，悉估而倍之，不足赎矣。予春至逮秋，偶步池北，得小亭之直上，居然最胜。因命植栋斗梁，出城屋之脊。周方数间，小亭如初，而中与诸楼相差者，自为一地。其上则朗出高际，平与空等。响所谓越噪者，不复游虑。则其四美不俟说而闻，不假到而见。非闻非见，其然也。始闻始见，其向之未必然也。且闻且见，而今之所以然也。向既举，今不可默。夫北望条风清暑之流，皆偏擅攸戡，莫全厥美。或能伸左臂，或睇右目，或独全正面。总而有诸，则我无许。斯又不闻不见，而以其然为然矣。郡以溪山著名，而蹊小负，则叠嶂之命为宜。至於兰干榻道，沙子门户等，咸有曲旨，成於新致，举之则缕，将烦於，故抑之，而中地亦晦而不彰。咸通十二年十二月辛亥，宣州刺史独孤霖书。  

○玉晨观祈雨叹道文  

盖闻天下者君，宏道在圣。天既不违於有作，道当冥助於无为。今属夏景将临，春阳已亢。女道士某等奉为皇帝虔修法事，恭启至诚。庶将悯雨之心，冀解忧人之念。伏愿油□散布，膏泽远流。来观离毕之祥，已睹斯仓之兆。覃此馀庆，洽於可封。  

○玉晨观祈雨叹道文  

茂多稼者惟雨，司甘泽者在天。永惟法道之言，宜叶忧人之旨。今属旱苗方瘁，膏润不沾。女道士某等奉为皇帝依教发诚，循仪启愿，冀由衷恳，仰达上元。遂使触石未周，遽闻泛洒。随风而远，俄睹{滂}{沱}。大田既咏於丰年，庶品咸康於乐业。  

○白帝祠祈雨文  

维年月日，谨以清酌之奠，敢昭荐於公孙帝之灵。帝以雄杰之度，遇□雷之屯，思翼中夏，遂荒南土。览江山之积，总威武以镇卫。高筑雉堞，遂城於兹。凭秋方肃杀之名，厄硖口崩腾之险。邦人敬仰，永饰宫。水旱之灾，每岁祈祷而斯应，福及黎庶。今大火已流，商风始至。时方旱，稼穑如燔。敢以精诚，用祈明哲。庶滂沱大{注}，匪夕而朝。酬报之盛，冀填瑶席。  

☆沈光  

光，吴兴人，第进士。韦岫在闽，辟为从事。  

○李白酒楼记  

有唐咸通辛巳岁正月壬午，吴兴沈光过任城，题李白酒楼。夫触强者缅而不发，乘险者帖茶而不进，溃毒者隐忍而不能就其针砭，搏猛者持疑而不能尽其胆勇。而复视其强者弱之，险者夷之，毒者甘之，猛者柔之，信乎酒之作於人也如是。翰林李公太白，聪明才韵，至今为天下唱首。业术匡救，天必赋之矣。致其君如古帝王，进其臣如古药石，挥直刃以血其邪者，推义毂以辇其正者，岂凭酒而作也？凭酒而作者，强非真勇。太白既以峭讦矫时之状，不得大用，流斥齐鲁。眼明耳聪，恐贻颠踣，故狎弄杯觞，沈溺曲蘖。耳一淫雅，目混黑白。或酒醒神健，视听锐发，振笔著纸，乃以聪明移於月露风□，使之娟洁飞动。移於草木禽鱼，使之妍茂骞掷。移於边情闺思，使之壮气激人，离情溢目。移於幽岩邃谷，使之辽历物外，爽人精魄。移於车马弓矢，悲愤酣歌，使之驰骋决发，如睨幽并。而失意放怀，尽见穷通焉。呜呼！太白触文之强，乘文之险，溃文之毒，搏文之猛而作，狎弄杯觞，沈溺麴蘖，是真筑其聪，翳其明，醒则移於赋咏。宜乎醉而生，醉而死。余徐思之，使太白疏其聪，决其明，移於行事，强犯时忌，其不得醉而死生也。当时骨鲠忠赤，递有其人，收其逸才，萃於太白。至於齐鲁，结构凌□者有限。独斯楼也，广不逾数席，瓦缺椽蠹，虽樵儿牧竖，过亦指之曰：“李白常醉於此矣。”  

☆崔雄  

雄，咸通中官刺史。  

○新修龙兴观记  

兹观隳圮，绵历岁时。垣墉扉户，倾危溃败，十无一二。荒榛蔓草，扶疏蔽绝。唯天尊殿略存，雄仰躅真宗，佩受元有年矣。昨到郡莅事三日，谒先师庙，朝紫微宫，回车抵观，荒凉拥秽，不可以前。乃命铲荆棘，辟坏门，芟夷蕴崇，披蒙塞，景移方就一径。及殿，启伏礼真圣，周环步榻，仅不容足。虽仙像俨罗，其为鸟鼠攻毁，残秽不堪具纪。於戏！有以见澹泊无为之教也。我国家老氏之枝叶，况又元宗皇帝金真居於殿内，凡曰臣下，得不展敬？乃亟工度木，构新替坏，率皆完葺。筑坛植柏，森列左右，不十旬而功就。於是虹梁鸳瓦，粉绘丹ぬ，焕乎炳奕。周匝垣宇，真丹台碧洞神仙之宅，恍若上清之灵圃也。凡一畚土，一酌水，率皆微俸薄禄。佣功物价，靡敢亏於时直。然後命道侣，分掌启闭，修洒扫，撞钟击磬，以时醮奠。而城隅跬步，瞰郭倚山，下临巨川，东注溟渤，青山白日，目极烟树，实一郡之胜概矣。将来好事君子，得不继其阙欤？  

☆李密思  

密思，咸通时官巴陵县令。  

○湘君庙记  

洞庭山，盖神仙洞府之一也。以其洞府之庭，故以是称。湖名因山，自上古而然矣。昔人有立湘君祠於此山，因复谓之君山。其庙宇为秦皇毁废，後亦久无构葺者。是山去郡郭二十里而近，人未尝敢居其中。按《图经》，此山不受秽恶，无猛兽。愚以为海有圆峤蓬岛之类，人可望而不可至。兹山垤坳波心，□水四周，人可至而不可居，宁非圆峤蓬岛之亚欤？固为神灵之所凭依宜矣。旧俗邦人祷水旱，尝於此山。且患庙貌靡存，无展敬之所者久矣。密思以咸通二年，谬宰巴陵。其年六月，因时雨不降，遂洁斋躬祷於山。将涉，逆波触舟，众以为不可渡，乃皆请止。予谓骄阳害稼，虑困吾民，岂可偷安哉？因命速棹去岸。俄而长飚东来，委波顺送，帆席半挂，已及山址。於是祷拜既毕，舣棹将归。则赫日掩光，元□四集。向者东风爰息，西风又兴。舟子皆拥棹闲笑，倏至邑步。及县署，则甘泽溥降，一夕而涨陂溢塍。里巷欢呼，相以为贺。众尢异者，自卯及申，一往一复，转风徇意，如用迎送。则知非至神无以动阴阳，非至诚无以感灵应。昭昭显验，诚可嘉之。密思由是默度於心，将建祠宇。会有阻而逾年未克。及我使君濮阳公之来也，抚此疲氓，一振仁风。俾俗安物泰，於是得以为请。因蒙敦勉之，遂成兹宇。其堂室图塑，皆洁而无华，约而且备。不悖於俗，不役於民。袭千古之遗迹，葺一时之坠典。人皆悦矣，神必据之。所期福我黎元，寿我疆土。疫疠灾荒，绝於境内。雪霜风雨，咸顺其时。永久无疆，愿显莫忘。此非独纪建庙之微绩，且欲旌神灵之有徵，带砺山河，唯兹乎不泯。有唐咸通四年癸未五月十八日己卯，朝请郎岳州巴陵县令李密思撰。  

☆刘骧  

骧，咸通时人。  

○袁州城隍庙记  

有天下，有祠祀。有郡邑，有城隍。虽遍天下尚其神，而未有的标名氏者，多因土地以立。惟袁古之城壁，按《汉书》，“高帝六年春，大将军灌婴所筑。”先未有郡，是古宜春县城。隋开皇十一年置宜春郡，大业三年改为袁州，因山名也。移县於州东五里，古今得以灌将军称祀焉。非贤侯，安能移建其庙，饰崇其礼乎？夫如是，所以报其固护城池，而福及生人也。俾其甲马安而士卒和，司局宁而官僚泰，千里之内，樵童牧竖，农夫织妇，识君臣少长之礼。名儒秀士，时时间出。灾不作，人不夭伤。此乃郡政所致，亦由神之冥化也。  

大中十二年，潭广宣洪，士马纷扰，得以恣其杀戮，脍人心肝。贫富相易，父子不相保，人不聊生。是岁州之小卒蚁聚，欲学攵四地兴剽劫之心，而机泄，有忠者密告奸宄之事实伏法。袁之人获脱虎口之难，莫不由神明之阴惠也。大中十四年，太守鲁郡颜公遐福理斯郡。公文章独步，致身高科。自辞天阙，恭播皇猷。洎今未逾二载，百谷丰，万汇苏，而疆理无事。凡有艰厄，未尝不以心度，更易而访落之。今则郡城丕变，风化斯新。公因谒神，退谓人曰：“神之所止，不宜湫隘。可以高张栋宇，使拜奠虔其神乐之位，祷报严其樽俎之所。”公之敬神心，如将军在焉。乃指踪於都押衙李汾等，授规模於梓匠，取宏壮於曩昔。汾乃目其地势，采其形胜，徙旧庙之东三十步之外，以咸通二年十月二十四日，构斯堂宇。环廊厨院，厅庑寝殿，亘雄虹之长梁，结棼撩以相接。丹楹森布，彩栌叠施。绳墨之工，雅合其度，实明神栖止迁革之得地也。公理俗政静，商贾厚其利，愿投金帛以新之。军吏安其职，咸请同力以成之。此皆众心之所欲也。未周星而斧斤圬墁彩缋告毕，盖公之指委监莅得人矣。我公仁泽广被，何止於活凋瘵，抚兆民，而修创制置之迹多矣！不劳民，不费公，而千载规制存焉。骧奉命，辄敢撰列其功，而不愧於词拙，所以纪其建立年月而已。骧敢献神言，惟神聪明正直，我公致力於神，神宜飨公之德。有唐二百四十五祀壬午夏六月三日记。  

☆高骈  

骈字千里，幽州人，南平郡王崇文孙。自神策都虞候累拜秦州刺史。咸通中擢安南都护，迁检校工部尚书，授静海军节度，再徙交州。僖宗立，为剑南西川节度，徙荆南。乾符四年进检校司空，封燕国公。讨王仙芝，授镇海军节度使诸道兵马都统江淮盐铁转运等使。以功进检校司徒。徙淮南，又进检校太尉同平章事。後用妖人吕用之言，纵黄巢陷两京，僖宗乃以王铎崔安代骈兵柄，加骈侍中，封渤海郡王。光启初，李カ僭号，受カ伪命。三年，蔡贼孙儒兵过淮口，骈使毕师铎御之。师铎与高邮镇将张神剑郑汉璋等反攻扬州，杀之。  

○请筑罗城表  

臣闻仗钺拥旄，显受专征之寄。殿邦守土，必尊共理之规。冀励节以输忠，须兴利而除害。伏以臣当道山河虽，城垒未宁。秦张仪收蜀之时，已曾版筑。隋杨秀守藩之日，亦更增修。坚牢虽壮於一隅，周匝不过於八里。自咸通十年以後，两遭蛮寇攻围。数万户人，填咽共处。池泉皆竭，热气相蒸。其苦可哀，斯弊可恤。臣前年赴任之日，才过剑门，料蛮贼奔逃，不敢回顾。先遣走马入府，放出城内户人，莫不欢呼，称见苏息。臣今欲与民防患，为国远图，广筑罗城，以示雄阃。将谋永逸，岂惮暂劳。臣深受国恩，实思忠荩。傥允所奏，乞宣付宰臣佥议，  

○筑罗城成表  

西川境邑，南诏比邻。频遭蛮蜒之侵凌，益以墙垣之湫隘。寇来而士庶投窜，只有子城。围合而闾井焚烧，更无遗堵。且百万众类，多少人家，萃集子城，可知危敝。井泉既竭，沟池亦乾。人气相蒸，死生共处。官僚暴露，老幼饥凄。但言牢城，未敢出战。货财而岂能般辇，商旅而空怀怨嗟。兼是戎兵，同行剽劫。贼路不能控扼，军营罕习干戈。遂使黎，枉遭涂炭。臣初到统押，便与经营。平夷镇之堤防，焉能跋涉。大渡河之把截，谁敢过从。然须更议远图，以防後患。严设武备，广筑罗城。雄壮三川，保安千载。使寇孽遮围而不遍，军戎隈倚而无疑。旋奉诏书，令臣参酌。许兴版筑，冀盛藩维。遂乃相度地形，揣摩物力，不思费耗，只系安危。趣十县之人丁，抽八州之将校，分其地界，授以城基。运土囊而子来，持石杵而□集。大兴畚锸，广修资粮。五千堵之周回，川中捍敌。百万人之筑起，空里巍峨。日居月诸，功成事立。金汤既设，铁瓮如坚。控地道之莫能，徒云入寇。纵□梯之强立，无计登陴。白露屋之凌空，跻攀莫及。青城山之对峙，形势不如。拥门之扃锁坚牢，曲角之规模周密。壕深莫跨，壁峻难攻。外边睥睨之崇高，内面栏杆而固护。兽头帖出，雁翅排成。覆瓦烟青，砖苔碧。纵蛮再至，无计重图。此皆仗陛下之睿谋，使微臣之创制。鬼神扶助，社稷庇庥。臣限以守镇，不获奔诣阙廷，无任踊跃屏营之至，谨画图差副使中散大夫内谒赐紫金鱼袋杨德章、节度判官朝议郎检校尚书兵部郎兼御史中丞赐紫金鱼袋裴岘等奉进以闻。  

○请开本州海路表  

人牵财利，石陷衡津。才登一去之舟，便作九泉之计。今若稍加疏凿，以导往来，货殖贸迁，华戎利涉。  

○请勒回长武州河东兵士赴剑南奏  

奉敕抽发长武州河东等道兵士赴剑南行营者。伏以西川新军旧军差到已众，况蛮小鬼，必可枝梧。今以道路崎岖，馆驿穷困。更有军顿，立见流移。所谓望一处完全，而百处俱破。且兵不在众，而在於和。其左右神策长武镇州河东所抽甲马兵士，人数不少，况备办军食，费损尢多。又缘三道藩镇，尽扼羌戎，边鄙未宁，望不差发。如已在道路，并请降敕勒回。  

○回云南牒  

我大唐圣皇帝德配二仪，光齐两曜，仁沾动植，圣役神龙。煦万国若青天，养兆民同赤子。东邻弱水，西届流沙，北通阴山，南抵铜柱，莫不贡琛而纳赆，航海而梯山。请混车书，愿为臣妾。是知卑微萤耀，不敢并於太阳。龌龊蹄涔，焉能踵於神骥。且自九彝八狄，七戎六蛮，虽居要荒，尽尊中国。纵外夷骄倨，岂中国等伦。且以蠓蚋之飞腾，不离沟渎。欲追鸾凤之羽翼，拟接霄。□南顷者求合六诏，并为一藩，与开道途，得接邛蜀。赐书习读，降使交欢。礼待情深，招延意厚。传周公之礼乐，习孔子之诗书。片言既知，大恩合报。复穷兵再犯朗宁，重陷交。两俘邛蜀，一劫黔巫。城池皆为灰烬，士庶尽为幽冤。转恣胸襟，罔知悛革。吞越之旧地，围相如之故城。凌犯不休，贪残转甚。昔交都护，不闲理兵。朗宁元戎，未解诛寇。受以侵欺，容其残暴。某比者亲征海裔，克复龙编。驾三千之师，剿十万之寇。南定县全军陷没，如乾镇匹马不回。罗和一空，嘉宁俱尽。赞卫酋迁斩首，骑将麻光亮亡躯。李善龙面缚军前，张诠生擒阵上。沈白衣殁命之众，如赤日消冰。杀朱弩亻去苴之军，若红炉焰雪。诺眉就戮，思缙自裁。董译龙之凄惶，范昵些之窘沮。江桥则尽底焚烧，采筏则从头覆没。波封瓦解，扶耶大隳。容易诛锄，若高原之纵燎。等闲扑灭，如顺阪之走丸。收复城池，扫殄妖孽。仗睿谋之果断，资神术而追擒。掩韩信灭赵之功，吞乐毅定齐之策。其於胜负，诏国同知。昨日来镇西川，移徙汾水。仗节单车，大开城门。放出人物，固无疑阻。直拟诛锄，前诏王遣张栋成等扬言和好，身才入境，兵已继来。侵欺大国，荧惑元戎。戮仆之仪，须依古典，已军令处置。诏国前後俘获约十万人，今独送杜骧妻，言是没落。杜骧守职，本在安南。城陷驱行，故非没落。星霜半代，桎梏几年。李氏偷生，空令返国。杜骧早殁，不得还乡。今则训练蕃兵，指挥汉将。铁衣十万，甲马五千。邕交合从，黔蜀齐进。昔时汉相，有七擒七纵之功。今日唐臣，蕴百战百胜之术。勋名须立，国史永书。且杜骧官衔，李瑶门地，不是亲近，但王室疏宗，天枝远派而已。李氏并诏国木夹，并差人押领进送朝廷。是故牒。  

☆张途  

途，咸通三年官歙州司马。  

○祁门县新修阊门溪记  

县西南一十三里，溪名阊门，有山对耸而近，因以名焉。水自叠嶂积石而下，通於鄱阳，合於大江。其济人利物，不为不至矣。其奔流激注，巨石兀，腾沸汹涌，氵氵爵圆折，凡六七十里。舟航胜载，不计轻重。篙工楫师，不计勇弱。其或济者，若星驰矢逝，脱或蹉趺，必溺湾旋中，俄顷没迹矣。邑之编籍民五千四百馀户，其疆境亦不为小。山多而田少，水清而地沃。山且植茗，高下无遗土。千里之内，业於茶者七八矣。由是给衣食，供赋役，悉恃此祁之茗。色黄而香，贾客咸议，愈於诸方。每岁二三月，赍银缗缯素求市，将货他郡者，摩肩接迹而至。虽然，其欲广市多载，不果遂也。或乘负，或肩荷，或小辙而陆也如此。纵有多市，将泛大川，必先以轻舟寡载，就其巨サ，盖是阊门之险。元和初，县令路君常患之。闻於太守故光禄大夫范卿，因修作斯处。其後商旅知不履阊门，果竟至籍户。繇是为之泰，其来已五十五载矣。元和咸通，伏腊相远。阊门始废之时，功未甚至，犹利於人且久。长庆中，县令王迅曾略见旧址，盖茶务委州县，贵邀商贾而已。今则颖川陈甘节为祁门，一年而政成。孜孜求闾里之患，果得阊门溪焉。乃速诣，目击险状，吁可畏也。必期改险阻为安流，回激湍为澄碧。乃录其始制之实，闻於太守清和崔公，自请以俸钱及茶羡利充市木石之用。因召土客商人船户接助夫使咸适其愿，无差役之患，无箕敛之弊，公悦而从之。自咸通元年夏六月修，至三年春二月毕，穴盘石为柱础，叠巨木为横梁。其高一丈六尺，长四十丈，阔二十尺。堰之左，俯崇山作派为深渠，导溢流回注於乾溪。既高且广，与往制不相侔矣。石叠木，溯流安逝。一带傍去，滔滔无滞。驯鸥戏鱼，随波沈浮。不独贾客巨艘，居民业舟，往复无阻。自春徂秋，亦足以劝六乡之人业於茗者，专勤是谋，衣食之源，不虑不忧。夫如是，有以见清河公求理诚至。苟非良邑长，不可以佐理，颖川君临事必专。苟非贤太守，不可以立事。其作用坚固，永久与山川齐。途寓於郡下，尝游兹邑，颇熟本末，因得以记。咸通三年秋七月十八日，歙州司马张途述。  

☆宇文瓒  

瓒，咸通四年官中书舍人，知制诰，  

○贬萧亻放蕲州刺史敕  

朕体至公以御极，推至理以临人，举必任才，黜皆由过。二者之命，吾何敢私？中散大夫守左散骑常侍权知礼部贡举上柱国赐紫金鱼袋萧亻放，早以艺文，荐升华显，清贞不磷，介洁无徒。居多正直之容，动有休嘉之称。近者擢司贡籍，期尽精研。既紊官常，颇兴物论。经询大义，去留或致其纷。榜挂先场，进退备闻其差互。且昧泉鱼之察，徒怀冰孽之忧。岂可上列貂蝉，复延骑省？俾分郡牧，用示朝章。勿谓非恩，深宜自励。可守蕲州刺史，散官勋赐如故。仍驰驿赴任。  

☆杜去疾  

去疾，咸通时人。  

○大唐故过少府墓志铭（并序）  

公讳讷，字含章，泽州高平人也。曾祖讳庭，大父讳迁，先考讳冥。公志坚松竹，气禀山河。践（阙三字）踪差颜闵之行。十年闭户，命果从人，以大中十二年明经擢第。当守选时，潜修拔萃，虚窗弄笔，研几自愧於雕虫。予夺在心，可否讵由乎甲乙。於咸通四年授棣州蒲台县尉。以博厚御物，清白奉公，执友同寮，罔不仰止。仕优则学，前恳尚怪。秩满辞亲，方希再捷。岂期神理何负，歼我良人。如可赎兮，人百其命。以咸通六年夏四月廿六日，寝疾终於蒲台县之官舍。（阙一字）子春秋卅有九。夫人清河张氏，恨无男嗣。幼女三人，苫庐不施，苴杖序位。噫！蓼莪永诀，俱切痛天。风悲む帷，月照空室。茕茕在疚，仰诉元穹。声聚秋□，泪滴成血。乃议远日，龟以告从。即以其年冬十一月八日，奉其裳帷归窆於青州永固原就先茔，礼也。铭曰：  

惜乎勤勤兮罔不精研，名宦俱就兮寿胡不延。风悲□兮星游川，孀妻幼女兮号诉穹天。遗命薄葬兮窆节从古，勒石徵志兮依土封埏。永愿明虚兮保宁幽宅，不遐有害兮於万斯年。  

☆郑就  

就，咸通朝历官司勋司封员外郎。  

○宋州重修五驿记  

戊子岁，大彭戍卒有在南方者，一旦众哗於营，刃杀主将，不待朝廷命，卷而归。既至所止，即共树小吏，以张大凶。天子震怒，徵诸侯师以讨之。常时挟刃为盗，匿蔽榛莽者，咸来附离，叶拒王师。而睢阳最与贼近，忽剽攘不徇志，必纵火大，传置尺椽，尽为馀烬。时陇西公以重望镇，诸方徵师，悉出其地，供亿大费，不烦朝廷，而又戒严垒门，贼马首不敢西向。我季父貂蝉适守睢阳，大军<去页>其所，资粮馈饷，且靡阙一毫。明年九月，贼平，我公念雁池洎会亭五邮，前为贼炽焰所涤，况沿河旁午，岂可使厦屋不修。乃劂材孱工，未数月而毕。其创匠轮奂，为客馆之甲。君子以为非我陇西公大才，不能当剧贼，非我季父称事，不能新邮亭。宜乎砻石刻文，声其美绩。就久奉陇西公命，牢让不免。其叙事也。质而直，微而简，俾後之为政者，识我季父之多能。咸通庚寅年秋七月记。  

☆崔彦昭  

彦昭字思文，清河人，第进士，历辟使府。咸通中累进户部侍郎河阳节度使，徙河东。僖宗立，授兵部侍郎诸道盐铁转运使同中书门下平章事，拜尚书右仆射太子太傅。  

○请禁占留商人换牒奏  

当司应收管江淮诸道州府咸通八年已前两税榷酒，及昔支米价，并二十文除陌诸色属省钱，准旧例，逐年商人投状便换。自南蛮用兵已来，置供军使，当司在诸州府场监钱，犹有商人便换，赍省司便换文牒至本州府请领，皆被诸州称准供军使指挥占留。以此商人疑惑，乃至当司支用不充。乞下诸道州府场监院，依限送纳，及给还商人，不得托称占留。  

☆林慎思  

慎思字虔中，长乐人，咸通中进士，复中宏词科。历校书郎水部郎中万年县令。黄巢入长安，迫以伪官，不屈，骂贼死。  

○伸蒙子序  

予沽名未售，退栖槐里，著《儒范》七篇，辞艰理僻，不为时人所知。复研精覃思，一旦斋沐祷心灵，是宵梦有异焉。明日名蓍祝之，得蒙ⅶⅱ之观。ⅳⅱ曰：“伸蒙入观，通明之象也。”因感而有所述焉，自号伸蒙子。尝与二三子辨论兴亡，敷陈古今也。或引事以明理，或ゼ才以润辞。录近万言，编成上中下三卷。上卷《槐里辩》三篇，象三才叙天地人之事。中卷《泽国纪》三篇，象三人叙君臣人之事。下卷《时喻》二篇，象二教叙文武之事焉。予所学周公仲尼之道，所言尧舜禹汤文武之行事也。如有用我者，吾言其施，吾学其行乎？昔扬雄谓“後世有扬子□，当知吾太元”，安知後世不有林虔中者出？吾言迂乎哉？大唐咸通六年二月四日，长乐林慎思虔中自序。  

○续孟子序  

孟子书先自其徒记言而著，予所以复著者，盖以孟子久行教化，言不在其徒尽矣，故演作《续孟》。  

☆卢虔  

虔，宣武军节度使宏正子。登进士第，为括州刺史，终秘书监。  

○刘隐真像赞  

至灵之精，大道之渊。其朴靡散，其神则全。嗟夫世人，嗜欲驰役。故使元昭，莫留瞬息。惟师恬泊，万虑泯泯。岂有一物，能奸至真。伊厥形气，尚资蜕舍。胡为神人，土偶为者。  

○刘隐真塑像赞  

返一无迹，神之又神。遗此塑像，非先生之真。不存此身，出有入无，莫与之神。  

☆沈知言  

知言，太和咸通间人。  

○通元秘录序  

夫人立身之本，以道德修术固益肌体为先。少年之盛，岂顾後衰。况人禀三才之贵，圆首方足，悉符天地之形，不可以自轻失也。知言角之年，栖心於道。昔太和初，於苕之上，遇道士马自然，示余秘诀，兼元通如意丸五解之法。知言顾惭幽陋，罔测元机。时於其间人寰，采补延生，往往得其一二。洎咸通五年春，之淮南，有故友荥阳郑公，示余神丹诸家秘要，皆是济世治疗人间一切诸疾延驻之门，并制伏五金八石，点变造化，辟除寒暑，绝粒休粮。或箭镞入肉，取不去者，不限年月深远，点摩丹药，其镞自出。有造化之神功，在三卷之内。好道後学，览之必莹心骇目。其於伏火金石灵丹，备在卷中。知言辄编次之，勒成上中下三卷，号曰《通元秘术》，以奉好尚君子养生之本。将贻同志，幸勿轻传耳。  

## ●卷八百三  

☆李奚  

奚字景望，江夏人。大中十三年进士，累迁吏部郎中，拜翰林学士中书舍人。黄巢之乱，走河阳，入拜户部侍郎，迁礼部尚书。景福二年同中书门下平章事。崔昭纬素疾奚，讽刘崇鲁裂其麻，左授太子少傅。乾宁初复相，罢为太子少师。李茂贞拥兵犯阙，杀之都亭驿。赠司徒，谥曰文。  

○授吏部侍郎徐彦若御史中丞制  

敕。御史中丞以独坐为称，岂特崇贵之而已。昔韦仁约是其官僚耳，犹以雕鹗自许，不肯狎公卿，激扬清风，振骇良吏，况长其属者，可忽慢哉？兵戈以来，纪纲废坏，永惟提举，未易其人。执政上言云：“具官徐彦若，掌司宪台，甚著声绩。而自转迁称速，愤郁犹多，使之复为，必或愈於前日。且其祖在天后朝为大理，有正直详平之声。于公积庆，因成相门。而彦若克嗣其家，端庄自立，践历华贯，声闻蔼然。俾持准绳，无以易者。”是用辍天官之贰，再尊任之。尔其砥砺厥心，无忝所举。可依前件。  

○授王搏兵部员外郎兼侍御史知杂事等制  

敕。持纪纲以贰於中司，书言动以归于太史。二者亦重矣，而躁竞者徒利于转迁，嚣薄者止贪于清近。问以职业，则杳如物外。遂使南台无典章可采，东观无注记可求。坏法旷官，莫斯为甚。某官王搏等，并以科籍，早登朝列。而宪署以搏茂族英才，尝杂事於亚相，皆言其所蕴蓄，未尽施设。请复兼柱下进省曹以用之。丞相以尼大臣令子，日禀训於名父，皆言其所闻见，妙得规模。请引之朕前，委直笔以观之。是用同奖擢，无所疑焉。尔其厉乃冰霜，谨乃毫简，勿循往例，以正时风。可依前件。  

○授李毂河南府参军充集贤校理制  

敕。李毂，书府皆以丞相为大学士，盖理化之本在焉。而集贤尝鄙仙殿之称，时之论者亦以为尢重。今大学士谓尔毂儒学贤相之後，以进士擢科。今典籍散亡，编简残缺，毂绍儒学之业，实进士之名，傥能讨筹质正，请使校群书焉。予嘉而听之，参军府庭，则序官然耳。河南京兆，大何足论。噫！苟能副大学士之委，谏官御史，岂吝汝迁。可依前件。  

○授吴敬存左监门卫将军张景球虢州司马兼中丞等制  

敕。吴敬存等，各以才能效其忠节，或诱谕军帅，捍蜂蚁之师徒。或善葺都门，壮凤凰之城阙。嘉绩既著，赏典宜及。将军职於禁旅，司马兼於宪丞。可谓宠荣，足以耀於流辈矣。可依前件。  

○授尚汝贞涪州刺史朱塘恩州刺史婺州刺史蒋瑰检校仆射等制  

敕。朕思报功臣以郡事，念远人以司牧。惟是二者，寤寐疚怀。具官尚汝贞，在先皇帝时，扈銮驾功高，建隼布政，非时见代，可为愍然。具官朱塘，将兵之材，号为严肃。劳绩声著，罢免岁深。惟涪与恩，远郡之沃饶者也。资人以优尔，亦资尔以救人。且以元武之尊，夏官之长，各从官叙，以宠荣之。具官蒋瑰，婺人言有政化，恳乞增秩。端右之命，以徇其请。各坚尔志，无或变渝。可依前件。  

○授康君立等诸州刺史制  

敕。康君立等。夫文吏以儒术自进，而牧人养物，固其所也，而论者犹或嘉之。而尔等各以军功达於郡政，可谓难矣。然武有七德，而安人和众在焉。得非皆达其义耶？深惟劝能之方，遂允为真之请。可依前件。  

○授朱诞等诸州刺史制  

敕。朱诞等并干镆奇锋，崆峒劲气。或忠臣荐达，播于文武之间。或军功著明，迥出辈流之右。升迁委用，无所偏颇。各竭尔才，以称吾意。可依前件。  

○授摄泽潞副使詹承<广冀>检校尚书充职岭南东道供军判官李谷检校郎中岭南东道节度判官郑商郎中赐绯制  

敕。詹承<广冀>等：上党南越，俱名镇也。俯戎馈运，皆重职也。以承<广冀>等并以才业，达於帅臣。正位加官，各从所请。可依前件。  

○授杨诏岭南东道节度供军判官张荐节度判官杨郜支使制  

敕。杨诏等，幕吏之选，委之将帅尚矣。况元勋大臣，而付以岭表之重者哉！诏等或以本官任职，或加绣衣白笔之号，皆从其请。噫！以南越之雄富，类东阁之招延。尔等岂直陟金阶蹑珠履而已！勉赞策画，无惑杯觞。报恩酬知，於是乎在。可依前件。  

○授虞岫常州别驾温罗濠州长史制  

敕。虞岫等。凡别驾长史，务简俸优。故在京百司，诸侯留邸，所以劝勤事之吏，砥奉职之劳。今以命尔等，即循例也。可依前件。  

○授卢蟾富平县令郭武宁县令李嗣业曲沃县令冯珙山阴县令等制  

敕。卢蟾等。十年兵戈，兆人流散。朕延执政与百执事，问所以聚人之方，皆慎选令长而已。夫畿赤之富平，可谓大邑。而洪之武宁，绛之曲沃。越之山阴，亦皆著名者也。尔蟾等或称华胄，或曰才人。华胄以礼让为本，才人以政术为宗。而珙尝於佛寺有迁明皇真像避贼火之功，可谓忠敬矣。以尔四人为县，庶可聚吾人乎？勉端（缺）能以称其用。可依前件。  

○授沈正言南郑县令李登赵县令杨守节永乐县令等制  

敕。宣尼荐弟子之能，曰由也果，於从政乎何有？朕惩兵革之後，念疲瘵之人，富而教之，令长为急。具官沈正言等，或纳图籍於书府，或称劳绩於本官，皆不因依，明自论列，执政详验，功状昭然，皆可谓果矣。夫南郑亚赤，永乐次畿，及晋之赵城，皆名邑也。俾尔各为之宰，冀乎有成。呜呼！无或果於自谋，而殆於从政。可依前件。  

○授刘廷温华原县令邱景元分水县令制  

敕。华原甸服之重，分水吴境之清。宰宇（疑）至于属僚，不可轻往。以廷温在官有绩，罢退稍久，景元候表奏，举其才能，资次命之（疑缺）各勤于职。可依前件。  

○授李昌纬岐山县令王群白石县令杜荛曾口县令等制  

敕。昌纬等。宣宗皇帝命明法史删刑书为统类十编，尽去繁词，而独著元结县令箴其间。是於养人之官，殷勤深切矣。岐山右辅之名邑，固所重也，而壁之白石，邑之曾口，委以养人之任，岂以僻陋而轻哉？以昌纬等勋臣所荐，迹其勤效，咸可宠嘉。用尔大小等众，俾其并为令长。噫！风俗虽异，户口虽殊，苟无忽于元箴，则皆可副吾旨矣。可依前件。  

○授张端陵丞李顼虹县主簿裴升新井县尉等制  

敕。张等或园陵摄官，属籍吉士。宗正以其事迹，贡表荐扬。裴等各以去任在官劳绩，深自论列，情有可依。丞簿陵邑，各从资序。可依前件。  

○授宋郁广都尉黄去惑临安县尉主簿颜温凤翔文学等制  

敕。太宗文皇帝论学书骨力，只是政化根源。朕既达微言，则思观真迹。又欲广书籍之府，以正是非。存忠烈之家，以励风俗。三者皆吾梦想也。而宋郁等进献论列，有以副焉。丞簿文学，用酬其意。可依前件。  

○授通议大夫行内侍省张建方起复本官制  

敕。张建方。古之孝子，有为祖母而行服三年者。虽有异於礼经，而见称於史笔。系尔至性，过绝常流。欲追昔贤，信为高行。然自东西汉以後，南北朝以来，大臣夺情，固已多矣。盖以代更文质，事有变通。若皆徇私怀，则谁当王事？况尔职业至重，委藉方深，宜达奉上之规，用叶得中之理。从我晓谕，是合章程。可依前件。  

○授吴承赞朝散大夫内侍省内寺伯判内给事制  

敕。吴承赞早负器能，累更职任。清贞自立，正直不回。加以温故知新，钩深知远。雅好六经之旨，旁求百氏之言。以此为官，何官不理。以此为事，何事不行。是用称之清曹，委以重务。俾其稍展扶摇之翰，用彰干镆之锋。无自晦藏，副我精选。可依前件。  

○授孙孟宣朝请大夫内侍省内谒者监等制  

敕。孙孟宣等并廉正操心，温茂成器。自领职务，皆著能名。无纤瑕可指於群伦，有嘉绩可书於史氏。声誉既洽，阶秩宜迁。噫！尔有高才，我有高位。更宜升进，勿自缄藏。可依前件。  

○授阁门使李全绩中大夫行内侍省内谒者监等制  

敕。李全绩等。夫荣参禁署，光总内朝。赞文武俾不失威仪，导君臣令无所壅隔。永言斯任，谅在得人。以全绩等行洁心贞，神清气爽，加以洞达名法，明解典章，不以富贵骄人，不以才能傲物。居然重器，迥出常流。自领职司，并彰殊效。是用不移所任，加以官荣。无忘操持，更俟迁擢。可依前件。  

○授杨鲁潜内侍省内府局令制  

敕。杨鲁潜。万方兵革之时，所难者道路。九府困乏之日，所切者贡输。而鲁潜不顾艰危，任当使命。俾其琛赆得至，赏锡粗行。嘉尔勤劳，合为迁转。可依前件。  

○授内官刘继明王思齐骁卫将军加阶制  

敕。朕每思中兴，深念庶政。至於近密之任，尢资忠谠之臣。凡所擢居，莫非精选。具官刘继明等，并介洁自持，而器能相比，各於职掌，并著声名。论功考绩之时，既无差异，加宠进阶之日，岂可偏私。勉务殊荣，更期超擢。可依前件。  

○授内官韩坤范等加恩制  

敕。荣居近密，任总重难。君上之恩渥则殊，而人臣之敬忌尢切。其有端静无失，进退可称。而复以干能，彰於官业。名随位进，行与才兼。不有异迁，何示奖劝。宣徽小马坊使某，矩操心，温润成器。刚而不暴，柔而不回。宣徽含光某，本於诚明，文以礼乐。止而不滞，行而不流。起复宣徽南院副使某，明见事情，智通微妙。光而不耀，晦而不幽。皆调金玉之声，并秀松筠之色。至於绩效，实为著明。呜呼！守职奉公，尔既尽其节矣，崇阶厚禄，吾岂元刂於印哉！可依前件。  

○授内官韩龟范加官制  

敕。龟范代济功勋，志怀忠烈。部领琛赆，贡奉阙庭。逾玉垒之艰，越铜梁之险。绩效斯异，爵赏宜加。况奉职可谓岁深，处众独闻位下。不有升陟，何谓劝能？可依前件。  

○授内官董全等除诸司副使制  

敕。董全等。副贰之重，其来尚矣。虽古之列国小侯，继好一使，犹尊命介，以应事机，况我大朝命官。而中禁分职，贵惟密迩，务极繁难。若不优以崇班，何以责其所任。以尔等并怀忠亮，盛蕴器能。名节不变于风霜，勤劳仍彰於岁月。况今方驰鸿霈，合为升迁，示以新恩，雅符故事。可依前件。  

○授许州节度使王蕴母赵氏进封楚国太夫人制  

敕。古之为将，言有老母而三载三北者，朕每读其书而非之。夫为将者皆然，则何以同在三之义，励士众之心，而逃无勇非孝之讥哉？苟如斯，亦其母之未贤尔。忠武军节度使王蕴，方荣色养，既孝而忠，委以节旄，遂称名将。贾勇而力过投石，临阵而义不闻金。得非其母赵氏贤以善训邪？岂特筑朱序之城，宁陈婴之族而已。尝锡以郡夫人之号，今蕴功业益进，爵位益隆，宜加大国之封，以助南陔之庆。可依前件。  

○伸理罚俸状  

臣准西台牒及金部称，奉六月二十七日敕，内园院郝景全事奏状内讼字音与庙讳同，奉敕罚臣一季俸者。右。臣官位至卑，得蒙罚俸，屈与不屈不合有，以事至分明，别关理体。若便隐默，恐负圣时。愿陛下宽其罪戾，使得尽言。臣前奏状称，“准敕因事告事旁讼他人，”是咸通十一年十月十三日敕语。臣状中具有“准敕”字，非臣自撰辞句。臣谨按礼不讳嫌名，又按职制律，诸犯庙讳嫌名不坐。注云：“谓若禹与雨。”《疏》云：“谓声同而字异。”注疏重复，至易分晓。伏惟睿文英武明德至仁大圣广孝皇帝陛下明过帝尧，孝逾大舜，岂自发制敕，而不避讳哉？故是审量礼律，以为无妨耳。即引陛下敕文而言，不敢擅有移改。不谓内园使有此论奏也，臣之罚俸，实为小屈，然今者非敢诉此罚俸也，实以从来制敕及百官奏表，曾有避嫌名例。而因臣致罚，即旧章自此有援引敕格者，亦须委曲回避，便成讹弊。臣今已罚俸，不合上闻。臣闻赵充国为将，不嫌伐一时事，以为汉家後法。魏徵为相，不存形迹，以致贞观太平。臣虽未及将相，忝为陛下持宪之臣，岂可为论俸为嫌，而使国家敕命有误也？且顺宗庙讳，万国仪刑，诚不可同於小事。愿陛下留意察纳，别下明敕。使自後章奏，遵礼律处分，则天下幸甚。  

○敬鬼神议  

古人言敬鬼神之礼，有祷祠祭祀，皆所以立不刊之典。而教人孝悌，非谓能为祸福而求益，则何以言祈福欤？若然者，则必知鬼神之所在矣。不然，则何以知其益耶？且书称帝尧命重黎绝地天通，无有降格，以言天神不降於地，地人不奸於天。各有其所，自然不扰也。左氏传称大禹铸鼎象物，使人知神奸，莫能逢魑魅魍魉。此亦言捍御僻邪也。今据史记列尧先禹後，年代甚明。若既使重黎能绝地天通，则人神已不降格矣。夏禹何所加益而铸鼎耶？若禹非妄作，实欲知神奸，则是重黎不能绝天地之通矣。研斯二说，将为妄则列之经史，以为实则甚相悖，今不知鬼神尚在域中耶，为前圣所遏绝而不通也。有无之间，果未可详辨，以为果有耶，则宣尼固当语神，而不拒子路问事也。以为果无耶，则丕山黔隧之逢，不列於史策，阮千里著论亦无复也。自此以往，或谓之有，或谓之无，竟无定止。有无尚未知，而君子敬之，岂足求益耶？然道固若是矣。道斯在，岂必徼福而後为哉？若徼福而後为，则是内怀诈伪曲谄之心，非不愧乎屋漏也。今江东委巷之礼祠夏禹，蜀人则祀先主与武侯。祈祝徼福，昧亦甚矣。且夏之後桀奔南巢，蜀之後主面缚於成都。苟有神禹先生武侯之灵，何不救也？岂有未能救其骨肉子孙而爱他人乎？推而考之，则鬼神未必能专为利害也。设令能害盈福谦，飨于克诚，亦惟德所动。吉凶由人而已，岂变化所为哉？《易》曰：“小人不见利不劝，不威不惩。”若以鬼神未能福人而无敬，是不见利不劝也。未能祸人而无惧，是不威不惩也。可以君子而同于小人乎？是故敬而无失，匪有他也。禁淫祀，励疏怠，匪求益也。苟有前圣之典籍在，则祷祠祈福，亦设教论道而已。故君子敬顺而勿疑。  

○设险议  

《易》称“王公设险，以守其国。”夫为国之卫，恃於山川邱陵郛郭沟池，自古而然也。左氏传，司马侯对晋主以九州之险，而不以一姓恃险为殆，此欲其夕惕战栗而进德也。说者不知言左氏与大《易》相反，而曰非设险。或曰：孟子称地利不如人和。夫和不设险，以为周备也。何以言之，昔周室肇基后稷，业隆昌发，玉璜佐命，而宝龟卜七百之祀。师逾孟津，诸侯不谋而至。遂雷风飑，殷墟圮裂。乃定鼎郏辱阝，迁都洛食。聿修祖宗之业，非弃德也。而无险阻以自固，遂使晋文作霸，召天子於河阳。楚庄问鼎之失，足以为镜矣。向使周设秦之险，秦法周之德，则七百之期，可以保强大。万叶之制，可以无栋挠也。且譬之御者焉，（阙二十一字）今犹任商周之德业，述商周之仁义，然後阻江汉以险，使夷狄宾，因岳镇以险，使诸侯顺。凭关梁以险，使近甸安。张四维以险，使百官众。断刑罚以险，使盗贼止。求明察以险，使奸伪白。险之时用大矣哉！斯所以来远镇迩，戢兵解甲，而守终胶固也。谨议。  

○改恭太子谥议  

鲁僖公五年，晋杀其太子申生。先圣之书，恶用谗也。是时国中请谥，不亦过乎？诗曰：“温温恭人，惟德之基。”亦曰“温恭朝夕，执事有恪。”皆极言也。是故子服景伯戒其徒曰：“陷而入於恭，闵马父笑之，为周恭王能庇其昭穆之阙而为恭。”楚王能知其过而曰恭。先王恭亦不敢自专，称曰自古在昔，由是知恭固不易名也。今观申生之事，未有得其称者。夫祸机将发，子舆之谋。狐突之谏，明而知之。既不肯用，至於将死之日，复不能以六日之状自明，而曰“君安骊姬，君非姬氏居不安食不饱，我辞姬必有罪，是我伤公之心也。”乃受赐而死。嘻！越哉其过也。献公虽ウ昧好听谗，非中心知之而犹好之也。以晋国之地方千里，财用之给，士女之众，求聘妃后，岂无越於骊姬者哉？然而独任者专宠诸姬莫夺者，得非希意钓情，机巧甚密，以伤君心使然耶？如此则必以姬之行为善，以姬之言为实。安而任之，渐至作乱。史苏所谓甘受逞而不知，至夫事状明著，奸诈漏泄，知其不善，显其不实，如醉而醒，如寐而觉，震电凭怒，执而戮之，必使然刚决矣，复安有伤心至於不安居饱食哉？设令既戮之，复思其仪质而怊怅者，则亦念其欺罔忿恨矣。谓恐伤心，无乃谬欤？且申生将使献公达嘉声于亿载，镇令誉於千古，甚于安其居饱其食也。失令名于後裔，贻谗言於孙谋，甚於居不安食不饱也。推此大义，伤心犹不害，况於无伤，而遽至死耶？遂使长恶不惩，谮二公子，岂曰能庇其昭穆之阙乎？沉迷不返，人谏而拒，岂曰能知过乎？亲不能庇，非执事有恪也。过不能知，非为德之基也。此乃凝滞不通之论，谓之恭君，亦已过矣。谥法曰“壅遏不通曰幽。”如申生者真是也。稽之典法，改谥曰“幽太子”，使夫後代知所以事君父之道，必左右辅弼。使不陷令名於简册之中，不独虚死其身，偷安尊者於日夕而已。  

○泗州重修鼓角楼记  

烈而悲者角之声，ん而壮者鼓之声。烈与悲似义，ん与壮似勇。夫军以义集，以勇进，故军城例楼鼓角于正门，以严暮警夜。二物用固均，然凡发语虽先鼓，及奏而角先鸣者，盖欲勇生於义云。泗城据汴淮奔会处，汴迅以射，淮广而吞。拧势雄重，翕张气象。故其出人物义且勇，与鼓角之声相叶。虽商贩四冲，舷击柁交，而气不衰杂。  

防御使刘公，郡人也。其义勇智杰，拔于万众间。始为郡诸将，黄巢陷关，徐以西讨急，务在广兵力，按旧属郡名取泗，泗称未奉诏不服，徐师因大至。公为都马步司转司衙，皆总兵柄，捍守连年，徐竟解围而去。已而上欲久安徐泗，卒以泗属徐。会有新防御使昧军机，意泗人含愤，复激令背徐不属。公执诏争不得，众因大呼逐防御使，扶公坐。公不得已，诏亦因命公。徐帅太尉钜鹿王感公於已绝他心，曲折惟天子命，相得盖欢甚于故焉。公既挈防御印，登城四面望，皆拒战後火烬馀，或石抛所倾。方围急，城中又坏屋给薪，并是屋庐少全者。乃锐意自鞠斗场上佐院稍稍营葺，且谓鼓角楼者，军门眉首，宜特华壮。楼及左右鼓棚新者二十七间，益揭其柱危其槛以激响。日沉宵寒，听吹击者，疑岸浦泉窟，龙吟鼍作时时相应和。  

既而郡众列观，欲咨文人纪绩。或揖众而进曰：“公之功行甚多，非止此楼门。左右臂出廊及都厢等院，凡二百馀间，悉公重修。又修孔子庙佛祠道宫观文武吏舍灵山神宇，凡数百千间。又劝里人益构其居，荒毁更新，郁郁如春发寒槎。又增武器库旗槊千竿，锤百柄，甲装三百、剑千环、箭六万羽、弓弦角千。凡营制悉以家私财佐用。又教属县树桑柳枣榆，至二万本。纵脱无名役，除律敕外擅立条，归之简切。用是人益附亲，逋窜自返万三千户。朝客中贵人往来饔饩饯迎如完盛时，防获淮浙等贡上钱贯数百万。此其大略。公所以能若是者，由诚者公具侍下恳为尊中丞郡太君得拜封爵邑，连表乞归侍，其诚切动人如此，所以能坚奉明天子，以首出其政耶。由此言之，岂一楼而已乎？且公用孝资忠，用义发勇，其壮烈声又岂鼓角足配乎？安可但记一楼而遗他事乎？”众曰：“然则何如而可？”进谭者曰：“吾闻古人以玉况德，以器铭功。岂玉足况，器足铭耶，盖借玉为喻因器而尽铭他善。今傥告文人，请借鼓角以况公心，而因记楼尽述公之功行可乎？”咸曰“善”。  

然健于笔者得不能写，是当缓以俟之。积月而史官尚书司封郎中李奚自淮楚趋阙驿泗，于是郡从事张信与同僚及将吏等，磨石濡笔，且以众志白于公，请奚为记，奚不敢辞，即所闻实书于石。於戏！楼以中和五年二月二十八日成，以其年九月三十日书。  

○反五等六代论  

魏曹元首《六代论》称“夏殷周与人共治，历世数十，秦王独制，二世而亡”，亦言“周氏陵夷侵弱”，大抵非秦废五等之爵，置郡县之官，至晋陆士衡著《五等论》，陈八代秦汉兴亡之由。言“五等之制，始於黄唐，郡县之治，创自秦汉。”以为“周制万邦思治，群后图身。及承微积弊，王室遂卑。犹保名位，祚垂後嗣。秦弃道任术，颠沛之衅，实由孤立。”夫百世非可悬御，善制不能无弊，侵弱愈於殄祀，土崩痛於陵夷。欲权其多福，取其小祸，总二家之旨，皆是五等而非郡县，徒苟救於疾颠，而未免於陵夷也。譬犹医者，苟欲救人之死，而不能愈其病苦，岂谓知经脉药石之本，决存亡祸福之机乎？且陵夷土崩，二患俱免者，敢无通论哉？但二家不能知耳，故皆引五等之长，说郡县之短。元首则言五等藩卫，引春秋勤王之事以为证，欲使秦人割裂州国，分王子弟，使土有常君，人有定主。士衡又谓五等之国为已土，众皆我人，人安我受其利，国伤家婴其病，故为己思治。郡县之长，进趋之情锐，安人之誉迟，是以侵百姓以利已，损实事以养名，故为利图物。以为诸侯享食茅土，万国受世及，则南面之君，各务其治。九服之人，知有定主。此皆不知之说也。  

夫春秋之时，诸侯擅相攘伐。苟欲求霸，则以正王室为事，故曰求诸侯莫如勤王。外虽诈忠以邀名，内实包藏祸心以图神器。此老子所谓将欲弱之必固强之也，岂所以为藩卫哉？所谓为已思治者，诚忧其国伤其家病而致治矣。且若国不富兵不强，则未出於伤病也。若富国强兵，疆陵弱，众暴寡，蹙而为九，并而为七，是岂非古制耶？故知虽少其力犹益也，比身臂则不同矣。夫身手者，大小常定也。诸侯之土，变易者也。向使臂指能变而为大小，於身又乌可得而使耶？是知五等之制，不计於大小强弱，皆得擅权独断，自有卿相，恣之则不逊，削之则怨，陵夷逆节，固必有矣。且士衡云：“势足者反疾，土狭者逆迟。”夫土狭既不免逆，岂过正境土者之灾耶？假令小制七国，则反有迟速者之小异耳。岂知郡县之主，权弱势轻，跨有千里，负阻山峤，奸谋未毕，而身已迁代。然而强兵练甲，足以御四夷之患人徒租税，足以满家国之急，则未必无土崩之事。而秦汉俱败，岂由此耶？元首又徵秦之败於委政赵高，诛夷宗族，西汉则王氏擅朝，排摈宗室，後汉则阉竖执衡，孤立於上。此乃灭君亲臣强之殃，而非郡县之失也。设有侯伯之国，则亦助乱而已，焉足赖哉？由是观之，五等与郡县，其利害相去远矣。向使早觉悟，废五等世及之法，立郡县可制上之符，以矫周枉，威灵不假於臣下。及刑戮强兵耶（疑）则必修文武之业，设霸王之术。设业固则帝位危矣，虽各安其国，置天子於何地？岂可以为思治哉？  

今郡县或侵百姓，损实事，然而升降黜陟，在於一人。比之侯伯，固不为大患也。又且奉京师之法，禀宰辅之威，虽职官迁转不一，而法已定矣。五等者，世及相承，擅更法令。如鲁作邱甲，晋立六军，郑铸刑书，如此者实繁。天下所以安上之国土，非爱事身与子孙也。安与不安，在於立教化，正法令。国虽一姓，而法已万变，岂所以为知有定主哉？由是知曹陆之论，所谓藩卫者，乃篡逆之萌也；思治者，乃祸乱之萌也；定主者，乃不定也。夫如是，则焉有不为患也？昔汉有吴楚七国之患，元首乃惩之於高祖封建，地过古制。引贾谊之言，欲众建诸侯，而少其力，使海内若身之使臂，臂之使指，则下无背叛之心，上无诛伐之事。士衡亦谓汉大启侯王，境土逾溢，以七国为过正之灾。若然者，则班固《汉书》赞言周制千八百国，《戴记》分天下为九州二百一十国，则千八百九十国也。公侯百里，伯七十里，子男五十里，其为褊小已极矣。其卒也强，不一一於骨肉以惩秦失，去其弊政，用其上策，如此则可历世长远，而支派强大矣。岂有周室陵迟嬴氏土崩之衅乎？  

○广废庄论（并序）  

王坦之作《废庄论》一篇，非庄周之书欲废之，其旨意固佳矣，而文理未甚工也。且氏言其坏名教，颓风俗，而未能屈其辞，折其辨，是直诟之而已。庄周复生，肯伏之乎？其终篇又同其均彼我之说，斯鲁卫也。然则庄生之书，古今皆知其说诡於圣人，而未有能破之者。何哉？则圣人果非，而庄周果是矣。既庄生云非，圣人云是，是何为不能胜非哉？余甚憎之，或有曲为之说，使两合於六经者，或有称名实学与元奥不同，欲两存者，皆妄也。故荀卿曰：“天下无二道，圣人无两心”，则异术必宜废矣。余既悟荀卿言，嘉王生之用心，而怜其未尽，故为广之云。  

世多以庄子为元奥，吾独以为粗见理而未尽耳。汪洋七万馀言，然撮其大旨，举类而证，其得失可见矣。且观其体虚无，而不知虚无之妙也。研几於天命，而未及天命之源也。乐言因任，而未知因任之本也。穷极性情，而未尽性情之变也。何以知之？夫虚无用之心也，必凭於有者也。有之得行也，必存於虚也。是以有无相资，而後功立。独贵无贱有，固已疏矣。且所谓无者，特未明也。惠子以其言之无用，而应之曰：“知无用，始可与言用矣。今夫地，非不广且大也，人之所用容足耳。侧足而垫之至黄泉，人尚有用乎？”此言假四旁之无用也，以自喻其虚。辞则敏矣，然无用之说有三，不可混而同一。有虚无之无用者，有有馀之无用者，有不可用之无用者。虚无之无用者，则老子埏填凿户之说，其用在所无也。有馀之无用者，则侧足之喻，其用必假於馀也。不可用之无用者，苗之莠粟之秕也。今庄之坏法乱伦，是秕莠之无用矣，而自同於有馀之无用，不亦谬乎？此所谓体虚无而未知虚无之妙也。称屠牛而善刀，牧羊而鞭其後，指穷於为薪，皆在生得纳养之和寿矣。故讥灭裂卤莽者，责衽席之上，设食之间，而不知灭者。然而卫灵公石椁之铭，修短必有天数矣，岂在鞭与不鞭，养与不养哉？其理自乖舛，此所谓研几於天命乃未及天命之源也。夫因任者，因群才可任而任之耳，而庄生欲天下而不理。曰闻在宥天下，不闻理天下也。天地固有常矣，日月固有明矣，星辰固有列矣，树木固有立矣，禽兽固有群矣。以为上古至德，同於无知。其德不离，同乎无欲，是谓素朴，而人性得矣。自悬仁义礼乐，而人好知，争归於利也。斯甚不然。夫天地日月树木禽兽，不假理者也，人则假理者也。人生必有欲，有欲之心，发於自然，欲不能无求，求不能无争，争不能无乱，故圣人立仁以和之，陈义以禁之。而反以为害之者，则今戎狄之相劫杀，鱼鳖之相食，孰行仁义礼乐於戎狄鱼鳖之间哉？含气之类，莫灵於人。物有知也，有欲也，而人反无之。何如？且果无知也，果无欲也，则凡是非好恶，分别贤不肖，宜皆起於人也。而称厉之人夜半生子，遽然取火而视之，汲汲然恐其似己者，言人皆欲好善而恶恶，故可放之而自理也。夫厉之有是心也，岂非圣人之分别驱动使之然乎？安可放之耶？如曰天机非由於圣人，则人固自有知有欲矣，仁义礼乐何罪哉？此所谓乐言因任而未知因任之本也。自生人以来，莫不有争上好胜之心。未为之法，则争归於义。先王知其然也，故高为之法训而峻为之行，而人竞学之，亦是争胜已而争胜之循道也。犹火之燎上也，因为之灶以炀之，水之趋下也，因凿之沟以注之。是亦燎注之得宜也。燎与注者得宜，则无焚溺之忧矣。争与上者循理，则无暴乱之祸矣。由知其本而顺理之也。然则无灶焉，火固自燎矣。无沟焉，水固自流矣。将坏灶以绝燎，毁沟以息注，势必不可也，徒使燎与流者失宜耳。无贤圣焉，人固有所希慕矣。不尚贤，殚圣法，削曾史之行，以绝人之好慕，果不可绝，徒使所慕所好在於非理耳。由不知其本而逆施之，庄生徒知好高慕上之离其本，而不知好慕之心发於天机。欲绝圣贤，使天下各止其知，安其分而无所慕，何异於毁沟坏灶，以止水火者乎？其术一何迂！此所谓穷极性情而未尽性情之变也。用是以观，彼於虚无焉，天命焉，因任焉，性情焉，讠尧々然道之，而无一洞明者，不知元奥者固如是乎，故曰粗见理而未尽者也。虽根源老氏，而诡圣败法尢深，王生欲废之宜哉！  

或曰：“庄子皆寄言尔，以名实按之，不亦疏乎？”夫寄言者，若大鹏斥、肩吾连叔、□将鸿、渔父盗跖，求其理者不可责以事也。诫惠子以嗜鼠，曹商以舐痔，违其趋者可谓之忿也。如是吾岂不炼哉？若理之所塞，趋之所壅，则托以寄言而免也。至於称至人得酿气之守，潜行万物而不空，得道者挈天地骑列星，外死生而色若孺子者，公为虚诞，无足诘焉。  

○蔡袭传  

蔡袭者，自言裨将也，不详其氏族源胄。至袭居北部振武军，学击剑，沉勇好奇谋。功名初无知者，尝任气与人斗而毙之。时故司空刘沔以右仆射为振武节度使，闻之，收袭系狱，将杖杀之，经宿而死者复苏，故袭得免死，谪役。数年，沔移镇河东。武宗初，匈奴犯边，诏沔河东及诸道兵出征。袭闻边方有事，将因之以立功。乃逃其所务来叩沔曰：“往君免袭之死，是明公屈法申恩，而袭之大幸也。今天兵有伐於北虏，窃愿施犬马之劳於军前，上得以酬君之恩，下乞以自补其恶，死生毕矣。”沔闻而壮义之，命厕诸卒。官军至大宁，闻匈奴已入振武界。时大和公主在蕃多年，又闻振武欲夺公主，沔恐公主为振武所得，盖已功。筹策未知所出，诸将吏莫能谋。袭乃请诈为捕逃者，至匈奴营动摇，令入河东界。沔深然其计，遂遣袭往。袭至匈奴所，扬言云：“振武镇守欲杀汝曹，河东刘仆射是招抚使。若不移，必为振武所害。”匈奴有得此语者，遽归宁武，遂移部曲次于屈。越城西已在河东界，去官军犹二百馀里。袭归告，沔欲奏，恐诏问，须生口为据，袭又获生口十二人，马十五匹，主帅乃具事上闻。自後屡有诏，令夺公主。沔患匈奴卫帐远，欲其近又不能。袭遂请以赀粮入蕃招引，沔从之。袭至蕃中见公主，公主流涕告以北蕃破亡，疾饥孤危告，袭对曰：“圣明在上，公主何不与单于议，同入奏以困急耶？”公主曰：“此已曾议。单于为我去必不还，事已不谐矣。”言毕，袭请对单于。谒者高达于曰：“单于自离本国，复中路，不宜与使相见。有故但可与蕃相论之。”袭遂见蕃相。相曰：“吾病饥窜亡，唐不我恤。今日唐使来，幸得无可怀。”袭对曰：“为不知单于消息捕得匈奴十二人诘问，方知在唐界外数月。河东刘仆射令以赀粮一十橐驰寄公主单于宰相，兼遣诏命。如能南下，则所匮竭，易相助也。今部落甚远，安知旱歉如此？”蕃相曰：“人不能晓公法，昨者饥莩不得已有所犯干，今日汝必以此故来诱杀我。”遂推袭出帐，令步卒以弓弩围绕，曰：“不露情，必当射杀。”袭曰：“国家实命招恤，如信即往，疑盍走诸蕃，後悔亦无及矣。今虐我何益？”蕃相曰：“我若徒走诸蕃，亦何悔？”袭曰：“单于大蕃，与唐为亲，有舅甥之恩。辅车之势，破亡宜归唐，反入诸小蕃，若为小蕃所蔑，安得不悔？”蕃相乃曰：“我今归唐，但恐汝主误我。汝若真招徕，当为我重誓约。”袭曰：“凡作誓者，急则万端，袭之为誓异于是。”遂引手蕃相前，请断左手腕以为誓，颜色不动，辞令甚壮，蕃相不许。曰：“且为我劈心出血，後自饮之，亦足为信。”袭乃于心上出血，置器中而誓曰：“我若误汝，入唐境而携贰心，天必殛诛，烹醢分劈。”言毕，饮尽器中血，匈奴乃信。遂移帐至□州北塞谷山东，与官军相距六十里。後又诈称弋猎，侵掠振武，不利引归。袭在虏庭多日，恐不得归，乃诳单于相云：“更于□朔州为蕃国取赀粮。”因遂得归，具告沔以诱得匈奴近塞，兼匈奴新创振武，还兵劳瘁，又以唐家招徕，不设备，若夺公主，必宜乘时疾往。沔许诺，命将校石雄王峰等与袭皆至单于帐，合围大破之。袭突入帐中，挟公主于马上，出十数步，恐官军不知误伤，乃呼曰：“此乃公主也。”石雄闻，以步卒三十人夺之归。公主至河东，悉数其事于刘沔，又尝书袭名于尺素中，许以上闻。又言于监军吕义忠曰：“无蔡袭，吾不生还矣。”其知如此。公主既归京师，沔加司空，石雄授天德军防御使。唯袭非大君所知，主帅不为奏。公主亦竟不能为言，功业筹策，遂а而不显。而河东绝灭匈奴，至今边尘宴清者，本袭运筹之力也。  

会昌二年，刘稹据上党反，杨弁於大原乘间拒命见获。四年，上党平。今上大中四年，南山党羌反。自会昌二年及今征伐，袭并有勋绩，其功皆录在河东簿书。惟破匈奴为首功，而为人所掩耳。至今部曲将校，无不称其智勇。李奚曰：甚矣！功名之见沉也，一至於是。然古人尝称位可排而名不可夺矣。由蔡袭以言之，其可夺耶？其不可耶？始余于京洛间，闻说者多称刘石有破虏之功，及至太原，闻蔡袭，方知为举代之惑也。悲夫！功业卓然，尚可掩抑，况才艺耶？余念其勤而无益，故详足其事为传云。  

## ●卷八百四  

☆刘允章  

允章字蕴中，赠礼部尚书乃曾孙。举进士，累官翰林学士承旨礼部侍郎。咸通中出为鄂州观察使检校工部尚书东都留守。黄巢犯洛阳，伪命，废於家。  

○直谏书  

救国贱臣前翰林院学士刘允章谨冒死上谏皇帝陛下。臣闻太直者必孤，太清者必死。昔晁错劝削诸侯之地，以蒙不幸之诛。商鞅除不轨之臣，而受无辜之戮。今并臣三人矣。守忠怀信，口不宣心，则刎颈刳肠，向阙廷而死者，并臣是也。救国策从千里而来，欲以肝脑上污天庭，欲以死尸下救黎庶。臣死之後，不见圣代清平，故留贱臣以谏明主。今短书一封，不入长策，伏蒙不收，所以仰天捶胸，放声大哭。杀身则易，谏主则难。以易死之臣，劝难谏之主。伏见陛下初登九五，颁下诸州，开直谏门，言者无罪，四方雷震，百里奔驰至阙廷者，愿陛下致平之业矣。陛下既不用其策，不舍其过，或鞭挞市朝，囚禁园苑，深埋沟壑者，不知其数。乞食道路者，不记其名。夫输忠献策之臣，匍匐阙廷者，岂敢欺陛下乎？大臣爱位而不敢言，小臣畏死而不敢谏，忘生请死之罪，往往冒死天庭者，知陛下觉悟也。伏闻枢密之事要在纤人，以宰臣为度外之官，以御史为不速之任，冤者不得伸，君子所以深藏，小人所以深乱。自古帝王，以御史为耳目，以宰相为股肱。股肱废则不能用，耳目蔽则不能视。今陛下废股肱，蔽耳目，塞谏诤，罪忠良，欲令四海不言，万方钳口，可不畏也？臣恐千秋万岁，说陛下不圣，笑陛下不明，臣所以急也。当今天下求进之臣，智者不肯自言不肖，愚者不肯自言不贤，故使贤愚混杂，善恶同群。真智真愚，何所分别。取之则善恶进，舍之则贤愚退。何不使至愚在野，至贤入仕。今天下食禄之家，凡有八入，臣请为陛下数之。节度使奏改，一入也。用钱买官，二入也。诸色功优，三入也。从武入文，四入也。虚衔入仕，五入也。改伪为真，六入也。媚道求进，七入也。无功受赏，八入也。国有九破，陛下知之乎？终年聚兵，一破也。蛮夷炽兴，二破也。权豪奢僭，三破也。大将不朝，四破也。广造佛寺，五破也。赂贿公行，六破也。长吏残暴，七破也。赋役不等，八破也。食禄人多，输税人少，九破也。臣闻自古帝王，终日劝农，犹恐其饥，终日劝桑，犹恐其寒。此辈不农不桑，坐食天下。欲使天下之人尽为将士矣，举国之人尽为僧尼矣，举国之人尽为劫贼矣。欲使谁人蚕桑乎？今天下苍生，凡有八苦，陛下知之乎？官吏苛刻，一苦也。私债徵夺，二苦也。赋税繁多，三苦也。所由乞敛，四苦也。替逃人差科，五苦也。冤不得理，屈不得伸，六苦也。冻无衣，饥无食，七苦也。病不得医，死不得葬，八苦也。仍有五去，势力侵夺，一去也。奸吏隐欺，二去也。破丁作兵，三去也。降人为客，四去也。避役出家，五去也。人有五去而无一归，有八苦而无一乐，国有九破而无一成，官有八入而无一出，凡有三十馀条，上古以来，未之有也。天下百姓，哀号于道路，逃窜于山泽。夫妻不相活，父子不相救。百姓有冤，诉于州县。州县不理，诉子宰相。宰相不理，诉于陛下。陛下不理，何以归哉？伏见蛮寇欺侵，神道诳惑。我国家作亡命之渠魁，为逋逃之窟穴。徵兵五年，今日诛之，何见之晚也。臣闻却以（疑）未终销兵于当时，本无养兵，日为乱臣张本也。今不除其乱本，而除其乱苗，士卒荡尽于中原，玉帛多亡于道路。岭外仍令节度四面讨除，苍生嗷嗷，何负陛下？令行此讨罚，以为上策，臣恐今年除一承嗣，明年又生一承嗣，天下征战，未有了期，则祸难起于腹心，蜂虿生于手足。陛下左右，无人敢言，但知润色美词，悦情畅志而已，岂知千里零落，万里凋残者哉？今国家狼戾如此，天下知之，陛下独不知之。天下不敢言，臣独言之。万死一生，臣死一介之命，救万人之命，臣今虽死，犹胜于生。臣献策千条，未蒙一问，羁孤贫病，流落风尘，眷恋朝廷，而不能去。傥陛下览臣愚见，知臣愚忠，则理乱斯须，存亡瞬息，太平之日，昭然目前。必也陛下不以万国为心，不以百姓为本，臣当幸归沧海，葬江鱼之腹，不忍见国难危，臣之愿毕矣。臣恳擗不胜痛切感惧之至。  

☆王景风  

景风，咸通中官吏部侍郎，後谪守漳浦。  

○前魏太尉邓公祠堂赞（并序）  

公讳艾，字士年，南阳人也。仕魏为征西将军，平（阙）又加太尉。仆每览魏志及公列传，未尝不抚卷沉吟，移日惆怅。公生不逢汤武之运，徒怀伊吕之才。功成见诛，深可愤然。晋武践祚，钦公高名，追录前勋，修纪後祀。我太宗之征薛举于安定也，爰整武将，亲董六师。公持以神兵，寤寐斯见。介胄森爽，请先启行。太宗为之动容，将士於焉感奋。同心协力，除剪凶残。军牙彗张，冠盖星飞。烈风拔木，迅雷破山。果得金鼓来陈，一战而胜。帝念於灵，遂立祠山，封建坛宇。春秋奠享，号曰明公。其居也，一峰，嵯峨数仞。南临太谷，则吐纳风烟。北带长泾，则川原四望。萧条草木，如闻错错之声，香霭云烟，似对堂堂之气。雄容壮观，凛然如生。士庶荐福，昭然必验。大哉公也！自非道贯乾坤，精通宇宙者，其孰能之？此关内河东副元帅司徒兼中书令汾阳郡王总戎出镇，翰国於兹，仰公休风，躬亲致祭，且叹公抱恨，刊石竖碑，垂名志传，示德华夷。岂惟一代之臣，独称魏将，抑亦千载之下，更作唐神。景风不才，敢为赞曰：  

山亭亭兮川谷灵，草木错错兮介胄声。坛宇肃肃兮感人情，吁嗟太尉兮盍再生。  

☆崔琪  

琪，咸通朝官明州刺史。  

○心镜大师碑  

释氏之宗也，得了悟真机，则旷创不碍。自释迦去世，至曹溪已降，指心传心，祖系绵续，不分万派，不坠本枝，故得之者则迥超觉路，坐越三界。大师之道契，万派之一流也。大师讳藏奂，俗姓泊氏，苏州华亭人也。母方娠及诞，常闻异香，则知兜率降祥，来从百亿创。幼怀贞悫，长契元奥。松风水月，未足比其清华。仙露明珠，讵能方其朗润。故以智通无累，神测未形。超六尘而迥出，只千古而无对。为儿时常堕井，有神人接持而出。岁出家，师事道旷禅师。弱冠诣中岳受具戒。母念其远，思之辄泣，因一目不视。及归省母，即日而明。母丧，哀毁庐墓，徵瑞备显。由是名称翕然，归敬者众。因欲茅诛木，与御燥湿。遽感财施充积，堂庑乃崇。院侧有湖，湖有妖神。渔人祷之，必丰其获。罾量交翳，腥膻四起。大师诣其祠而戒之，鳞介遂绝。後挈瓶屦，以历湖山，灵境异迹，游览将毕，复诣五泄山，遇虚默大师，一言辩折，旨契符会，噫！显晦之道，日月之所照也。圣教其能脱诸？故会昌大中，衰而复盛。惟大师居之，莹不能惑。所谓焚之不热，溺之不濡者也。  

洎周洛再构长寿寺，敕度大师居焉。时内典焚毁，梵煨烬。手缉散落，实为大藏。故南海节度杨公典姑苏日，请大师归于故林，以建精舍。大中十二年，分宁宰任景求舍宅为禅院，迎大师居之。剡寇裘甫，率徒二千，执兵昼入。大师冥心宴坐，神色无挠。盗众皆悸慑叩礼，逡巡而退。寇平，郡中奏请改禅院为栖心寺，以旌大师之德。凡一动止，禅者毕集。环堂拥塌，堵立□会。大师学识泉涌，指鉴岐分。诘难排疑之众，攻坚索隐之士，皆立褰苦雾，坐泮坚冰。一言入神，永破沉惑。以咸通七年秋八月三日，现疾告终，享年七十七，僧葛五十七。先是命香水剃谓弟子曰：“吾七日在矣。”及期而灭。门人童弟，号擗泣血，乃窆於天童岩。弟子培坟艺树，三载不闲。忽一日，异香凝空，远近郁烈。弟子相谓曰：“昔奉大师遗嘱，‘令三载之後，当焚我身。’今三载矣，异香其启我心乎？”乃定厥议，揭龛发塔，再睹灵相，俨若平生。以其年八月三日，礼法茶毗於天童岩下。祥风瑞云，竟日隐现。获舍利数千颗，红翠交辉，白光上贯。十三年，弟子戒休，赍舍利述行状，诣阙请谥。奉敕褒诔，谥曰“心镜”，塔曰“寿相”。  

呜呼！菩萨之变通也，出显入幽，示现无极，其可究乎？大师自童孺距耆耋，陈言措行，皆贻感应。复以证前生行业，知示灭之日时，苟非位跻十地，根超十品，孰能造於是乎？在长寿寺时，谓众僧曰：“昔四明天童山僧昙粹，乃吾之前生，有坟塔存焉。”相去辽远，人有疑者。及追验事实，皆如其言。景求将迓大师也，人或难之。对曰：“治宅之始，有异僧令大其门，二十年之後，当有圣者居之。”比大师至止，二十一年矣，初大师将离姑苏，为徒众留拥，乃以棕拂与之曰：“吾弗在此矣，尔何疑焉？”及大师潜行，众方谕其深意。又令寺之西北隅，可为五百墩以镇之。众曰：“力何可及？”大师曰：“不然。作一墩，种柏五株，即五柏墩也。”凡微言奥旨，皆此类也。至若辟元关，谕生死，宏数至赜，不可备论。咸通十五年，琪命四明郡，戒休以其迹徵余之文，遂直书其事，以旌厥德。铭曰：  

空王设谕，烦恼无涯。唯大师心，照尽尘沙。大师降灵，吴之华亭。方娠载诞，厥闻惟馨。童蒙堕井，神扶以宁。母思目眇，归省而明。渔人祷神，其获丰盈。一戒祠宇，施え莫婴。像教中亏，贝叶斯隳。手集三乘，遗文可披。识羊祜环，知仲尼命。正色兵威，寄词谭柄。我来作牧，空企音尘。琢兹真石，庶乎不泯。  

☆杨知新  

知新，咸通中乡贡进士。  

○福田寺三门记  

夫立有为之绩，即无为也。始於毫，旋汇成大。因从性起，入法空海，荡荡而称焉，莫曰构梵利，贮像生敬。巍巍如星中月，发辉晦吝，且教西腾出镇。中国自姬姓垂代，迄今圣朝，颇变星纪。经历戡涤瑕缁，更弥取锻清流。甚者默奉禁仪，如农夫之望岁。暨乎我上践极，鸿扬西化，天下炽焉。且福田寺者，梁天监年中之建号。比虽暂坠前踪，今从後迹。有洛山离尘禅大师之门人性常，早传禅印，致远深旨。目睹壳，攵异浮荣。斗薮尘机，得获三昧。寒灰毳缕，不味馨羞。善引三车，昏徒尽悟。发创台榭，似箭从弦。悟即色而空，达有作而无作。於弱兹寺造长廊三十馀间，又建弥勒院，未经重序，朱轩素壁，周回夺目。布邑沸腾，艾稚咸讶。阖寺僧徒，与檀越话议。殿廊既成，三门未立。谁能为哉？若弗斯人。荏苒甲子，同辞启白，师纳来心，顷刻之间，千里早应。车骑争至，缯纨上服，异器名珍，将投起阜。遂俾市材础，择良工骤其绩。可分二秋，工人告毕。峨峨然且门辟三道，梵典彰然，劫终如来，以御邪。今饰殊常，即师之新意。檐缀珠网，笼雁拱之联飞。瓦作翠鸳，接清风之迅翼。丹楹刻桷，藻间扉。地琉璃，四垂金铎。挂风筝而动韵，禀律吕与天籁之齐音。鸣铎钅从，响振非非之想。且德化遐分，状秋天之朗。人思仰，岂异大鉴之化行。夙夜缵扬，声走寰瀛之外。遂邑之信士，迨乎前续。想岁更，寒暑迁迭，若弗缮录，湮没其由。今尽庀略，使深於代。厥有徒众僧之佳号及一境檀那师，今咸列姓氏於虹梁之上。知新学劣辞荒，确乎不拔。利之不利，俟时而进。有命为文，乃持笔书之，将刻於石。咸通壬午之三年九月十有一日记。  

☆鱼孟威  

孟威，咸通中官桂阳刺史。  

○桂州重修灵渠记  

灵渠乃海阳山水一派也，谓之漓水焉。旧说，秦命史禄吞越峤而首凿之，汉命马援征徵侧而继疏之。所用导三江，贯五岭，济师徒，引馈运，推俎豆以化猿饮，演坟典以移舌。蕃禹贡，荡尧化也，则所系实大矣。年代浸远，堤防尽坏。江流且溃，渠道遂浅。潺潺然不绝如带，以至舳舻经过，皆同荡。虽篙工楫师，骈臂束立，瞪眙而已，何能为焉。虽仰索挽肩排，以图寸进，或王命急宣，军储速赴，必徵十数户，乃能济一艘。因使樵苏不暇采，农圃不暇，靡间昼夜，毕遭罗捕，鲜不吁天胥怨，冒险遁去矣。是则古因斯渠，以按蛮夷，今因斯渠，翻劳华夏，识者莫不痛之。洎乎宝历初，给事中李公渤廉车至此，备知宿弊，重为疏引，仍增旧迹，以利行舟。遂铧其堤以扼旁流，斗其门以级真注，且使溯沿不复稽涩，李公真谓亲规养民也。然当时主役吏，不能协公心。尚或杂束┠为偃，间散木为门，不历多年，又闻湮圯，于今亦三纪馀焉。桂人复苦，已恨终无可柰何矣。况近岁来蛮寇犹梗，王师未罢，或宣谕旁午，晦暝不辍。或屯戌交还，星火为期。役夫牵制之劳，行者稽留之困，又积倍于李公前时。转使桂人肤革羸腊，手足胼胝，且逃且死，无所诉怨，殆十七八矣。  

咸通九年，余自黔南移镇于此，舣棹岭首，备观其事。试询左右曰：“向时何不疏凿版筑，而使艰阻如是耶？”则末校刘君素前曰：“远事固不可指明，近事又非不知。修渠必去民病，然其柰迩来屡以迎送轩，供亿师顿，名募补卒，犒赍征夫，帑藏且殚，闾井亦蠹。故无以兴疏凿版筑也。”余固为父慈于子，孰有子病，而为家贫，不求医救子，是知长吏所当子民也。今民涂炭若是，又何缘帑藏且殚而无暇救之。须是约公费，积刀布，召丁壮，导壅塞，以平民病也。因召君素：“若能主张乎？”君素唯之，遂领其事。凡用五万三千馀工，费钱五百三十馀万。固不敢侵征赋，必竭其府库也。不敢役穷人，必伤其和气也。皆招求美财，标求善价，以佣愿者。自九年兴工，至十年告毕，其铧堤悉用巨石堆积，延至四十里，切禁其杂束┠也。其斗门悉用坚木排竖，至十八里，切禁其间散财也。浚决碛砾，控引汪洋。防厄既定，渠遂汹涌。虽百斛大舸，一夫可涉。繇是科徭顿息，来往无滞，不使复有胥怨者。  

噫！草木无情也，荣落限于春秋，然犹春则华，秋则实，以利於人焉。而人称万物之灵，擅百岁之寿，安可不利於人哉？况余无大勋业，而窃据宠禄，宜孜孜力补尸素，岂令草木反鄙于余哉？於是闻害必削，见益必树，盖为此耳。时上闻其兴役，远降诏书，猥赐嘉奖。然人臣受国恩，恶则罪耳，为善乃常事，亦犹子孝亲，讵可夸乎？况余审其所为，未必无愧矣，又何敢当诏书之美也。今所自记重修，非为名也，且要叙民之艰苦，实由斯渠。冀後之居者不阙其修，行者不毁其修，长利民而已矣。时咸通十一年四月十五日，谨记，  

☆蒋凝  

凝字仲山，咸通中进士。  

○坏宅得书赋（以“壁中得之，传诸子孙”为韵）  

孔氏之居，中藏古书。当霸鲁壤隳之日，见亡秦焚灭之馀。卜数仞为缭垣，时之潜矣。定四科于竹简，世以传诸。当其汉偃兵戈，鲁修宫掖，将穷下国之侈，遂去前贤之籍。并吞一亩，方取地以崇居。摧折两楹，遂得书于暗壁。悲夫其宅也，人亡道穷，削迹于中。瓦毁而作阶缺裂，尘飞而环堵空。鲤也必趋之庭，将为辇路。仲由未入之室，欲创离宫。其书也，藏书废久，坑儒之後。虫侵而鸟迹微亏，土蚀而韦编欲朽。虞夏不刊之典，出彼圬墁。殷周将丧之文，存于培娄。于是升彼堂矣，弃诸简焉。信遗址兮必取，宁古文兮何传。将卜楼台，榛芜而屹若。俄闻金石，扣寂寞以铿然。王乃凝思潜听，追踪辍作。存其宅兮不坏，知其书兮可学。悔隳古而荣今，庶立礼而成乐。门庭犹在，存圣者之规模。虫篆难详，是古人之质朴。倚伏相推，于焉有之。不广其居，则斯文永堕。不闻其乐，则往迹全隳。信乎君子所居，亦废兴而有数。圣人大道，当用舍而随时。今皇家修典坟，崇阃阈，开儒馆以待士，设文教以济国。千秋万岁，知此道之无穷。四海九州，信将来之有得。  

○望思台赋  

路入湖邑，台名望思。几里而□瞻累土，千春而草没馀基。仙掌一峰，远指江充之事。黄河九曲，旁吞武帝之悲。昔者汉祚方隆，皇纲失理，因巫蛊之事作，有谗邪之祸起。宫中既得其桐人，臣下皆疑于太子。龙楼获谤，方储副以难明。凤阁无恩，遂出奔而至死。保傅徒尔，园陵在哉。千秋感悟，万乘伤摧。齐诛子纠以无道，晋杀申生而可哀。于是凭大野，筑高台，目极心存，知继体之何在。天长地久，庶招魂之一来。缅彼沉冤，登兹极望。英灵无仿佛精魂，邱陇有萧条情状。见舜井以咨嗟，念嬴博而恻怆。烟昏日惨，全非望月之中。鹤唳鸾惊，不在通天之上。ゃや峥嵘，何裨死生。非唯灭天性，害人情，抑亦伤国体，败家声。临百尺以凝眸，终天曷睹。向九重而含恨，何世能平。虽然事出妖讹，奸生结构，宜北阙之听君命，奚东宫之有私斗。子臧在侧，斯人比郑叔何如。商洛非遥，此事亦芝翁不救。往昔于今，陵高谷深。游鹿而征人举首，悲君而逋客伤心。曰子曰臣，可念兹而诫励。为君为父，宜到此以沉吟。且王者为域中之大，太子为天下之本。何周公之不法，而秦相之可损。吾欲碑戾园望苑，使有国有家，鉴此台而不远。  

☆张象  

象，咸通时人。  

○唐故朝议郎守徐州功曹参军上柱国刘公墓志铭  

公讳仕亻甫，字元同，彭城人也。祖讳光奇，开府知内侍省事。父讳英闰，特进。太夫人杨氏，妻张氏，先终。公有二女，长适田氏，次适张氏。二男，曰寿郎，先逝。次曰齐宴，年十二。公气含清韵，独异贞姿。业广艺深，事皆天假。孤标状高松之拔众林，朗质若秋蟾之悬碧落。温若克己，节俭修身。顺协於家，忠贞于国。公宝历二年六月五日奏授出身，累参选序，数授令丞。後任徐州功曹参军，公纪纲一郡，掾理六联。清贫而吏靡忍欺，单步而人怀其惠。操心政理，美誉溢彰。枳棘非鸾凤之所栖，百里岂大贤之所任。公性亲元奥，志慕□霞。朝披黄老之书，暮览南华之要。喧嚣每厌，蝉蜕归元。身既离於俗尘，名定著于紫府。公咸通七年十二月一日，终于辅兴里，春秋八十矣。八年正月二十五日，葬于长安县龙首乡祁村。呜呼！寒暑忽侵，缠绵数载。针药无瘳，百龄斯泯。嗟夫！盛衰生死，实可痛哉。乃为铭曰：  

波澜不息，逝水潺孱。浩浩悲风，摧枝何遄。千年永诀，一往无还。  

☆孔纬  

纬字化文，礼部尚书孙。第进士，累迁户部侍郎。擢御史中丞，三迁吏部侍郎，改太常卿。从僖宗幸蜀，以刑部尚书判户部，改太子少保。帝次陈仓，诏拜御史大夫。时群臣避盗，纬独奔赴行在，进拜兵部侍郎同中书门下平章事，从驾还。昭宗立，进司空兼国子祭酒，加司徒，封鲁国公，进兼太保。出为荆南节度使，再贬均州刺史。召为吏部尚书，以司空门下侍郎复辅政。卒赠太尉。  

○请助修孔子庙奏  

文宣王祠庙，经兵火焚毁，有司释奠无所。请内外文臣各於本官料钱上，每一缗抽十文，助修国学。  

☆关图  

图，荆州人。  

○巨灵擘太华赋（以“神力所作，开山导河”为韵）  

太华崔嵬，伊巨灵兮其壮哉。挺高掌以遐举，劈孤峰而洞开。功侔造化，势越风雷。划千仞之岩峦，屹从地裂。决九河之波浪，杳自天来。昔者混茫，是生磅礴。惟神无关，配天有作。念彼流之未通，顾兹山之可。将以辟迢递，正崭凿，惬心而再定川原，应手而别开林壑。灵意将伸，雄棱益振。蓄怒，注情嶙峋。谓钓鳌不足以骇人，鞭石不足以骋神。指挥而叠嶂知改，盼睐而三峰可新。然後攘臂效能，端身任力。扪苍霭以天半，折翠微于月侧。若百神将萃而潜助，二仪欲判而未息。岚光两向，犹连松柏之声。黛影中开，已断□霞之色。岂不以形幽默，拓迹巍峨，致用而扶持天地，程功而变化山河。分积翠於空中，千年轧汉。启通津于指下，万里腾波。豁丹崖於天阻，呀峭壁而相距。势且异於两伤，力自宏于一举。截仙子幽栖之洞，壮王者建都之所。盖以神开寿域，灵固人寰。廓峻极于倏忽，标削成而险难。越大禹之理水，小愚公之移山。竹箭波中，路竟深于遵达。莲花峰外，迹终寄于跻攀。是知事冠杳冥，理归玄奥。石有时而分裂，水有时而疏导。信乎宰物者之使然，非人情之所到。  

☆陈  

，咸通时人。  

○彭州新置唐昌县建德草市歇马亭镇并天王院等记  

圣上以南夷不虔，边尘岔起，俟旦授执政意，俾择要郡以良能而牧之，遂命御史中丞渤海吴公行曾持节出刺雅安。公松筠植心，金石励志。雅安实边之冲，东入险隘，应援由此。公至止一顾，屹如巨防。当危疑之秋，瞬息无事。郡人以考秩将满，预怀去思。接武陈诚，愿借绥抚。丞相陇西公以公功业昭著，飞章上闻。请充节度参谋兼诸军行营副都知兵马使东路行营都知兵马使，仍兼知黎州及巡边制署。公遂于大渡河创置一桥，亘五百尺。自干戈未宁，士马旁午，馈运往复，商旅经过，曾无覆溺之忧，永绝滞留之患。至今行者，见必归恩。异迹奇谋，繁难具纪。由是复于犍为，雅之南千里县道，烽堡相躅，早夕军食，俟於犍为。公智出事先，机生料外。风波助意，舟楫如飞。是得阖境无虞，诸军饫饱，实公之功也。复由是天子以彭门名都而偿其重勋。公轫车之日，即究风俗。民之忧苦，已明其重轻。事之兴废，已熟其利病。从便革弊，幽显惬心。郡内既肃，施及支邑。以唐昌县中界接导江郫城，东西绵远，不啻两舍。虽有村落，僻在荒塘。昔置邮亭，废毁将久。遂使行役者野食而泉饮，贸易者星往而烛归。夺公行，投告我所。深沟雨涨，古陌桥摧。跬步难逾，艰苦宁述。况输役责限，徵敛有程。而欲罪其稽逋者乎？公恻然凝想，即日计成，遂陈于连帅，于其心而置草市。因其乡名，便以建德为号。自此四来者旋踵而迓近，中望者举目而知归。老幼携挈，倏忽而至。万家欢笑，共事修营，不旬日而告就。今则百货咸集，蠢类莫遗。旗亭旅舍，翼张鳞次。榆杨相接，桑麻渐繁。如此牧人，可谓移风易俗矣。昔武侯以蜀脞脆，故令邻邑翊日而市。意在习其筋力而俟之征徭。又每及上春，以蠢为名，因定日而有知所往。公亦约之以期而候之，其日商旅辇货至者数万。珍纤之玩悉有，受用之具毕陈。想人之心，岂待询问而知其欢悦也。复以路由诸部，叠迹轮蹄，徘徊一息，无税驾之所，遂以俸钱建长亭。崇轩邃室，外厩内厨，帷簿精新，器物充足。则往来者非止昼食，而卜夜可矣。人既繁会，俗已丰饶。又置一镇，抽武士三十人而御之。亦立廨署，早暮巡警。盗将窜迹，人遂高眠。不感晨鸡，无闻夜犬。皆云康泰，不可比俦。又兹地会昌之前，有佛寺数所。因废而未兴，乡闾求福，无处礼敬。像设之仪莫识，钟罄之声不闻。僻野深郊，转为聋俗。复置灵岩报恩院，修北方天王及侍从。奇工妙饰，相好无双。高墉环舍，门庑揭立。又度僧主持，行道无有虚日。斯人也，非只丰足，而永逃夭枉之患。得不纪其盛迹，而垂於无穷者哉？且人之忧乐，俗之凋敝，岂系之时，而实俟于哲人上才也。  

噫！公之为政，以已之欲而思人欲，以已之恶而思人恶，是连牧三郡，而皆勋绩绝伦。若非秉心端庄，求理无替，则奚能动远迩瞻听而俟者乎？且昔之此民，往复百里。饥不得续食，寒不得易衣。今之出户，而所阙皆足，市之功其可量乎？昔之此民，村防遥远，萧索人稀，盗贼织路，行者恐畏。今之出户，歌笑自若，醉饱群归，镇之功其可量乎？昔之此民，首罪无所，求福奚门。今之出户，有依归之僧，睹庄严之像，院之功其可量乎？昔之行者，戴星乘轺，亭午未憩，馆谷何投，饥旅宁济。今之朱门大启，来往如归，乏马疲人，顿忘其敝，馆舍之功其可量乎？公创一意而庶类皆安，推深诚而万人咸福。是知元造之旨，不独幸蜀之三郡。即应重委大柄，为国之元臣，使天下皆幸也。早岁谬以文字为公之知，偶因薄游，获睹盛制。舆人颂美，异口同词。直叙见闻，敢愧芜浅。咸通十年五月十五日记。  

☆石侔  

侔官和州防御行官。  

○诉刺史崔雍状  

刺史崔雍称，贼庞勋初创乌江县，雍令步奏官二人探知，雍犹不信，二人并被枷扭。续差人探，见贼已去州十里。贼寻逼州城，崔雍与贼头吴约于鼓角楼上饮酒，许与贼州。又认军事判官李谯为亲弟，表状驱使官张立为男，只乞二人并身，其馀将士，一任处置。便令押衙李词等各脱下衣甲，防虞官健束手被斩者八百馀人。行官石琼脱衣甲稍迟，便被崔雍遣贼处斩。其崔雍所有料钱并家口累，差人押送往采石，今在润州。岂有将一千人兵士之命，赎拔已之身？不惟辜其神明，亦生负圣主。兼科配军州官吏修葺城池，妄称出料钱修城者。  

☆范摅  

摅自号五□溪人。  

○□友议序  

近代何自然《续笑林》，刘梦得撰《嘉话录》，或偶为编次，论者称美。余少游秦吴楚宋，有名山水者，无不弛驾踌躇，遂兴长往之迹。每逢寒素之士，作清苦之吟，或樽酒和酬，稍蠲於远思矣。谚云：街谈巷议，倏有裨於王化。野老之言，圣人采择。孔子聚万国风谣，以成其《春秋》也。江海不细流，故能为之大。摅昔藉众多，因所闻记，虽未近於邱坟，岂可昭于雅量。或以篇翰嘲谑，率尔成文，亦非尽取华丽，因事录焉，是曰《□友议》。倘论交会友，庶希于一述乎？  

☆冯元德  

元德，咸通时乡贡进士。  

○後魏洛州刺史侍中兼太师昌黎冯王新庙碑  

王讳熙，字晋国，冀州长乐人也。伯祖讳跋，建国北燕，传位于昭成皇帝讳宏，即王之烈祖也。魏太武帝灭北燕，徙其家属于代，王以帝者子孙，遂交婚于魏室。魏文成帝纳王妹为后，即文明太后是也。王尚博陵长公主，以敦慎博爱，历事三朝，累拜冠军将军侍中中书监太傅太师之任，进爵昌黎王。及魏孝文帝即位，前後取王三女，其二为后，一为昭仪。文明太后临朝，王以师傅之重，宠极禁壶，内不自安，求外任为洛州刺史，侍中太师如故。洛阳经永嘉大乱之後，宫寺毁废，王为政仁恕，而酷信释教，凡出俸禄，於诸州镇建佛图精舍，合七十二处。今之庙地，旧建北邙寺，乃其一也。今佛图基址尚存，其寺碑文，中书侍郎贾元寿所制。孝文每登寺读碑，嘉叹不已。後徵归代，遇疾而薨。属迁居洛京，遽诏有司为办丧事。公主先薨，命开其墓，并二柩俱向伊洛，皇太子赴代迎吊。将葬，赠假黄钺侍中督十州诸军事大司马太尉冀州刺史，加黄屋左纛，备九锡，前後羽葆鼓吹。有司谥曰“武”，孝文为撰志铭，服亲临墓所。以前魏书备载其事，但不言封树之处，及庙立之由。庙与墓当不相远也。其庙岂州人思王之德，众所建乎？不然，寺沙门所置也，至今为洛北之望祀。年代浸远，虽牲牢日享，而室壁多ㄨ。大中六年六月，洛之豪族孟州长史焦宗美，特舍家财，大新厥宇。兵卫俨列，庙貌益崇。愚别墅寄温谷川，东走十里，直王之庙，每见远近里社，坎鼓啾管以趋之。及问王之名位爵邑，皆失其传。乃乘暇谒拜，碑版堙灭，莫识何从。退寻家谍，考于魏史，是知即愚之十二代祖也。伏念甘棠勿翦，邵德实思。若非绩化深洽民心，即何能五百年之後，而血祀不绝乎？恐盛烈沉懿，无复彰明。不敢多文，遂斫石重纪。  

☆崔鹏  

鹏，咸通时人。（谨案：此记从《姑苏志》采出，文内载筑塔在咸通困敦岁，是岁戊子，为咸通九年。新唐书文艺传、崔元翰名鹏，以字行。德宗时知制诰，年已七十馀。咸通戊子上距德宗贞元末，凡六十馀年，当别是一人。）  

○吴县邓蔚山光福讲寺舍利塔记  

式观元始，眇觌元风。夏巢冬穴之时，茹毛饮血之世，一寒一暑，一阴一阳，其道虽分，万汇犹塞。逮乎伏羲氏之王天下也，始画八卦，造书契，由是文籍生焉。然後历尧舜至周孔，由是释像兴焉。及乎东被大汉，尢加崇饰。按牟子云：“佛生天竺，假形王家。”即其生也。又云：“拂衣双树，脱屣金沙”。即其灭也。然虽示生灭之相，讵加恍惚之道，何异经巨海者，终年不见其涯，测虞渊者，毕世不知其底。吾以此观之，佛理不可尽也。若夫舍利者，即金人之遗骨。坚刚不坏，变化自然。西天敬之，立为塔庙。昔育王见而不信，吴王修以效虔。迤逦南移，年代颇久。大哉寂灭之理，岂一鲁男子以探其好焉。余素不留心，略为叙事。故经云：“若能起塔供养，皆获福田。”此乃圣教所谈，事岂虚缪。固知为善者天报以福，为非者天报以殃。虽则元妙难求，而实精专可验。  

光福寺者，即梁九真太守顾氏之家山也。士有恶嫌尘网，种植善根，遂舍林泉，建兹佛刹。立寺之始，其由此焉。斯地之银阙移来，洪波驾出，碧岫孤耸，青天下临。（阙二字）洞庭势控吴苑，上正斗牛之宿，旁连太伯之墟。何必鳌负蓬莱，蛇蟠昆阆。歇樵翁於片石，卧禅子於幽林。草树丽而攒花，杉萝深而蔽日。长松古柏，缘情无尘世之机。远岫平湖，举目入画屏之色。其僧侣相谓曰：“此之灵境，爰有上方。可以建立亭台，而庄严庙塔。”既而不日不月，其功就焉。斯塔也，梁大同之中建矣，唐会昌之末毁焉。兴废之由，是其一也。然则基址虽在，而乃烟萝以荒。於时咸通年，困敦岁，天子明睿，四方清平，野人入朝，贤士出世。而我吴郡（阙四字）鸾凤异态，龙武殊姿，啸傲谁同，孤高自得。尘埃难染白璧之光，霜雪徒侵碧松之色。严陵卧日，国乏贤良，郑均闲时，位齐卿相。鱼肠之剑，利断鲸鲲。龙颔之珠，光浮日月。烧金屑玉，闲邀蓬岛之仙。钧月歌风，隐笑武陵之客。公不惟优游儒籍，然亦探奥释门。故儒则素王间生，於释乃金人谪下。则知人情难及，智用全殊。每登山而踌蹰，因惊塔之荒毁，是斯塔之将兴也，一则合天中后圣德遐被，慈心溥施，行是日之尧风，徵当时之汉梦。於是三宝起迹，十方归心。布金园，图像花界。今者又尘清域外，镜朗天衢。金柯开鳌背之花，宝位乾银河之浪。玉潢丹甑，坐分瑞应之符。樵子渔翁，眠唱太平之曲。尔乃遇公道穷生灭，心达苦空。信尘创之迷途，悟法门之了性。追我家之旧迹，再葺连华。护我佛之真身，重修宝塔。然後增基表刹，草开林。剪荆棘而□平，列松杉而洞出。时维三月，节属九春。莺吟风而千般，草垂岩而万种。建金棺而心动，罗宝盖而□阴。缁徒共瞻，士俗咸悦。芙蓉座上，飘三界之异香。エ卜园中，润诸天之法雨。是时也，祥□结彩，氛氲於行道之坛。慧日澄华，照耀于然灯之位。公乃睹相生善，至诚感神。遂发善心，爰命工者。於是依凭气象，结构规模。初标覆篑之踪，渐著凌□之势。亦有飞阁周绕，回廊接连。石工呈奇巧之才，梓匠设雕镂之妙。壮观而龙蹲虎踞，巍峨而仙掌莲峰。绣柱而星攒，雕梁而虹指。掩映而初蜃吐，が层而欲鹏飞。不逾一年，局就工毕。斯状也，险体千仞，高标七层，疑凌霄上。又若神助，上穿星汉，下压□根。岂剑阁之能齐，比炉峰而尚峻。鹤归天而一驻，云收霁而半开。发郢客之诗情，壮吴宫之地势。金轮缥缈，亚日月以高明。雁像参差，拂而若动。伟哉塔之美也，其功杳莫继焉。  

至若游人访景，淑女寻春，入幽径而攀萝，步晴崖而拾翠。巢鸟映叶，岚烟惹衣。苔铺石而霜斑，花映峰而绮合。高瞻，千家之台榭龟文。回瞰林峦，四面之波涛练色。至乃金飚届节，银露催寒。何用悲秋，正堪凭槛。天朗而□霞弄锦，风高而松┠张琴，蒹葭之浦上渔歌，蒲蓼之汀边雁影。叠浪裁古人之素，群山斗少妇之眉。开谢客之愁襟，抒休公之佳咏。松间疏磬，伴高鸟而飞来。湖上轻烟，映孤帆而掠去。斯塔也，非公不能建矣。斯景也，非公不能创焉。时有勾当僧道居文瓒崇建寺，皆以高空皎月，深保佑奇松，挂衣锡而□闲，卧烟霞而鹤瘦。真宗真理，金言积於情田。无垢无尘，玉莲生於净土。且小人识比求剑，材非利锥。焚香虽效其不回，璧角常惭於未达。辛苦十载，每思蚊梦之由。搏跃九衢，颇有龙门之志。曾劳闭户，何啻仲舒之三年。谁念无家，更甚相如之四壁。惟公不捐质孱词陋，命作斯文。操觚长吟，永日忘辍。何以著公休美，大播芳风。词曰：  

皇堂之世，运变千秋。产公之（阙一字）当代风流。荆摄之气，金张之俦。但乐风月，不干王侯。英明少年，卓荦公子。傲贵忘荣，时人鹗视。洞（阙二字）黄，春风不起。金谷花开，玉堂携妓。南山积石，东海扬波。纪公之德，未足为多。  

## ●卷八百五  

☆高墉  

墉，咸通时布衣。  

○龙华寺堵波塔铭（并序）  

天性本聪敏，执心谦冲，推善让人，曾不自伐，事乡曲乃乡曲钦承，理家道而家道笃睦者，厥有周文王毛公苗裔国国崇之昆季也。仁孝并举，义让克修。虽古高柴田真，难可将比焉。祖立职辕门，妙闲弓矢。正直在已，匡救邦家。吾君赏其勋劳，延及後嗣。父敬承先祀，相绍无差。上令下从，罔坠基绪。《书》曰：“功加於时，德垂後裔。”斯之谓欤？暇日昆季议曰：“阿翁遗意，保厥孙谋。”衣食粗充，心思上报。既而上下协睦，同望胜因。乃召匠选石，施功琢削。磨砻既就，崇堵波。是日功终，立於营所。其地则北视横山，南邻毕陌。东西逾远，故号洪川。意望将此胜因，资及七代先灵，并亡兄姊妹等。愿神识不昧，得睹真容。弥勒佛前，亲承圣旨。现存孙息眷属等，福乐无穷。寿等青山，福同沧海。愿法界众生，普沾此福。乃为铭曰：  

天虽高兮，尺寸可知。地虽厚兮，里数可期。海水深兮，毛氵帝记之。大地广兮，微尘无遗。乌兔交兮，四时有尽。立堵兮，福布无涯。  

☆裴  

，咸通中为静海军节度高骈掌书记，加侍御史内供奉。後官成都节度副使，加御史大夫。  

○天威径新凿海派碑  

巨浸无涯，接天茫茫。狂飙卷蹙，骇浪屹起。若流堆而走雪岫，瞬息万里。皑皑然纵天英之神威，亦不能抑遏其势。长鲸忧其蹭蹬，巨鳌困其摆阖。水族之伟者尚不得安，况横越之舳舻，焉能利涉耶？即摧樯裂帆，覆溺而不可拯，有之乎。今天威径者，自东汉马伏波欲剪二徵，将图交趾，煎熬馈运，间阔沧溟，乃凿石穿山，远避海路。及施功用，死役者不啻万辈，竟不遂其志。多为霆震山之巨石，自巅而咽之。伏波无术不能禁，乃甘其息。自唐皇有三都护，其旧迹俱没。欲继其事，遂命叠燎沃醯。力殚物耗，踵前功而不就。又各殒数千夫，积骸於迳之畔。迩者无有敢议其事者。  

自仆射渤海公剪荡蛮夷，跨逾沧涨，削平交趾，克复郡城。错磨殳，驻罩卒伍。然运粟走食，尚阻洪涛。召术徵谋，未阅长策。渤海公曰：“我再有丹徼，重阐皇风。聚兵安人，须便於事。”遂命摄长吏林讽湖南军都将余存古等，部领本将兵士并水手等一千馀人，往天威径而疏凿之。渤海公谕之曰：“天道助顺，神力扶直。今凿海派，用拯生灵。苟不徇私。何难之有？前时都护，乃犒师不至，持法不坚。博约营私，人须怠惰。今我则不然，只要济其王事耳。”讽等遂唯而去。自咸通九年四月五日起手，操持锹锸，丰备资粮，锐斧刚錾，刊山琢石。是石坚而顽，盘而厚，并手揭折，丛力镌槌。逾月之间，似欲开济。但中间两处，值巨石崭崭焉，缭亘数丈，劲硬如铁，势不可减。凿下刃卷，斧施柄折。役者相顾，气沮手柔，莫能施其巧矣。至五月二十六日当昼，忽狂□兴，怒风作，窥林若瞑，视掌如瞽。俄有轰雷磷电，自励石之所，大震数百里。役者皆股栗胆动，掩聪蔽视。移时而四境方<门郭>，众奔验视，其艰难之石，倏而碎矣。或有磊磊者，落落者，约人而不能举，俱为雷之攫，掷於两峰耳。又共西坚确之石，至六月十一日後，大震如初。霆雷之赫怒迅烈，复愈於东之所震者。众复验之，是日以磨泯若有所失，旁之盘也者亦碎裂数十丈。又其西复值巨石，亦不可措手。工人息攻，皆仰恃穹昊，意有所待。复兴□，雷又大震。巨石乃隳裂，有泉迸出，味如甘醴。此乃乾坤拯助，造化扶持。回换艰难，一瞬夷坦。皆渤海公心无私契，精贯上元，使列缺之与丰隆，矜神功而夸妙用。风□接助，增益勋庸。感应如斯，古无俦匹。遂使决泄一派，接引两湖。中间合流，无纤阻窒。经过卒校，梯溟涨而不艰危。趱运仓储，棹舟航而无覆没。凡涉交趾履险之处，昔如履冰。宋洞沙之铧觜，耕其沦涟。女沤湾之石头，涌其沸腾。大蒙神之山脚，蹴其汹涌。舟人所历，毛自寒。今则安流坦途，不复经斯险矣。  

於戏！渤海之公之功绩，与凿汴渠开桂岭，可等肩而济其寰区耳。讽与存古，勤洁奉公。精专办事，指麾之外。更能审曲面势，伐山徵材，结构高亭，创修别馆。泉驱来而走碧，桥架险以横虹。神室雷祠，道堂僧署，无不克备，皆能显宏。至其年九月十五日毕工，讽存古等坚请刻石纪次，以示旷代。渤海公从之，因命於掌记，直书其事。谬当秉笔，不敢退让。铭曰：  

天地汗漫，人力微茫。渡危走食，冒险驾航。脱免者稀，倾沈是当。我公振策，励山凿石。功施艰难，霆助震激。泄海成派，泛舟不窄。渤海坦夷，得饷我师。天道开泰，神威秉持。  

☆陈庶  

庶，扬州人，工画花鸟。  

○闻韶赋（以“宣父在齐，三月忘味”为韵）  

韶则尽美，听何可忘。况至德之斯过，聆奇音之孔扬。天纵多能，信以嘉乎击拊。神资博学，知具美於典章。用而不匮，乐亦无荒。若充乎四门之术，不离乎数仞之墙。验则足徵，用之可贵。圣者妙而合道，志者仰而自慰。悦五音而肆直，孰谓其聋。致六府之和平，自忘於味。省风而八风叶畅，观德而九德昭宣。季子惭游於鲁地，穆公徒飨於钧天。曷若睹率舞，聆薰弦，变态固已，周流自然。可以深骨髓而期富寿，岂徒资视听而娱圣贤。至若清磬虚徐，朱弦疏越，鼗鼓以之迭奏，笙镛於焉间发，以感阴阳於宇宙，耀光明於日月，自表虞德之不衰，岂效文王之既殁。是知武也未善，<音>也有惭。均化归於二八，让德明乎再三。所以其道不穷，厥见斯在。验率舞於百兽，想同和於四海。如其乐正，非关自卫而来。傥俟风移，有异从周而改。不极，杳杳作迷。俄将复矣，抑又扬兮。梦周公而不见，想圣德而思齐。闻斯行诸，厥不逾矩。感心骇耳，视何其睹。悠然而往，三叹如在夫寥天。倏尔而旋，万籁已吟於九土。讵忘味於三月，谅永怀於千古。幸赋韶乐之遗音，美哉尼父。  

○蠡山庙状  

范大夫庙在龙阳县之赤山，山接沅江县，东有湖，古名赤山，春夏水绕之。一□天宝六载，巡使萧子宝改山与神同名，今民庶惮其灵，罔敢呼者。庙後倚高山，前临湖水。山即峰峦叠叠，观如队羊。水即淼漠□梦章华之洞泽。其庙古与禅林台同为一院，乃有长松巨竹，豫章杂树，烟霞郁茂。旁有渚名南浦，居人列墙而住，径帆往来，无不凑者。向南二里馀，有巨石数十，逼临湖水。大者状如宫室，如舟航系於湾岛，名曰石碑。石畔有潭，秋冬不乾，号横潭池。夏日洪涛汹涌，鱼龙之所会。沿崖有路通行，上有垂藤古木，鸟兽所居。崖岸数里，远望如霞。西望隔湖平田数百亩，中有古城，俗呼涌城。林木森耸，每春水泛溢，岚翠湖光，气祠宇。按《郡记》云：“即楚附庸君城也。”庙北去太湖五里馀，有上垅连山脚而截湖如堤防，上有一柱，冬居垅上，春夏迥在水中，名系马柱。庙无碑记，相传神以光宅二年临北境，时见乘石牛巡山择地，至第三冈曰覆盆冈。上有豫章，盘根数丈，垂枝下埽其地，神於此置庙。或云：贞观以来，曾蒙国祭禅林台，有殿宇佛事，悉皆开元中建立。咸通十一年二月，前使塞中丞施金帛建庙院。  

☆韦昭度  

昭度字正纪，京兆人，咸通八年登第，乾符中累迁中书舍人。从僖宗幸蜀，拜户部侍郎。中和二年以本官同平章事兼吏部尚书，授司空，迁太保兼侍中。昭宗立，守中书令，封岐国公。王建攻陈敬於成都，诏拜行营招抚使，还为东都留守。景福二年以司徒门下侍郎复为平章事，进太傅。後为王行瑜所害，赠太尉。  

○元中观瑞石贺表  

伏以萑蒲啸聚，车马省方，天灾流行，国家代有。陛下成汤罪已之诏，徵王者有征之师。顾彼凶娇艳，即当殄灭。清平既彰於嘉兆，幽赞爰睹於秘文。赤雀衔书，贶岂同於天上。元龟负卦，庆难比於平灾。况因宗室斋醮之辰，仍有祥光跳踯之瑞。其为感现，可谓丁宁。  

○又贺瑞石表  

伏自翠华南指，黄道西分。山行则六凤翔轩，水渡则双龙负楫。剑飞峭壁，芝秀行宫。祥文泛木於湘川，丽日交辉於蜀国。盖由圣神所，谦抑不居，遂令感动元穹，发挥厚土。青羊故里，精思盘石之臣。白马新踪，默启灵砖之篆。仙家秘密，景祚延洪。周旋六字之中，契合千年之运。魏代之始营宫庙，玉玺效祥。舜朝之流眄庭除，金车迥出。方於贻（疑）难断斯文。  

○请复李克用官爵表  

赏功罚否，前圣之令猷。含垢匿瑕，百王之垂训。是以雷解而羲文象德，网开而汤化归仁。用彼怀柔，式存彝范。上自轩农之代，下臻文武之朝，罔不允洽宽宏，以流霈泽。况国家当德祖守成之日，宪宗致理之时。车轨一同，桑麻万里。烛龙外野，悉在梯航。火鼠穷郊，咸归正朔。然犹王承宗拥兵镇冀，诏范希朝讨之。仍岁无功，卒行赦宥。而又朱滔以幽州之众，结田悦李纳王武俊之强，遣马燧等征之不克，旋又宽之。以累圣之典谟睿哲，大朝之纪律文明，非不欲厉彼风驱，快其电扫。然且考春秋之义，稽楚郑之文，或退而许平，或服而更舍。存於旧史，载彼新书。李克用代漠强宗，阴山贵允。呼吸而风□作气，指挥而草木成形。仰天指心，誓献秩訾之首。伏殴血，屡亲都护之营。所谓勇多上人，自匪穷来归我。及陛下圣考懿宗皇帝之朝，彭门失守，亲驱锐卒，首建殊功。而先帝即位之初，渚宫大扰，复提义旅，克静妖氛。其後封豕长蛇，荐食上国。继以子朝之乱，皆因重耳之盟。保大朝之宗祧，垂中兴於简册。盖圣主之御天下也，有勋可书，有绩可载。宥过不忘於十代，念功岂止於一时。天高听卑，请事斯语。且四海之内，创犹殷。九贡之邦，纲条未理。昨者遽起岐之众，寻已退还。又徵燕蓟之师，倏闻内变。出於饷馈失职，资绝供。致此投戈，是乖借箸。盖下计之未熟，非圣谋之不臧。傥宸断重新，天机间出。录兹诚款，散彼师徒。虚其旧念之怀，待以如初之礼。臣等所议，实在於斯。抑又闻往者汉将赵充国，欲因边境衰弱，出兵击之。是时魏相上书，尽陈利害。且曰：“恃国家之大，矜人物之众，欲见威於敌者，谓之骄兵。兵骄者灭，非但人事，乃天道也。”又曰：“臣不知此兵何名者也。兵出无名，事乃不成。”汉宣纳之，竟罢其伐。伏惟皇帝陛下鉴往古用师之难，采列圣迁善之美。恩加区宇，信及豚鱼，则臣等不胜恳愿。况今汴魏犹难，幽定方困。纵遣之调发，岂能集事？虚行号令，徒召寇仇。将以剿人，非惟辱国。且黠戛斯举勤王之众，推效命之诚，未能虏骑独攻，所望汉兵同力。令兹数镇，奔命不遑。难致济师，恐又生事。谕其渐当暑热，非处戎旃，悉力颁沾，遣还蕃部。重荣陈五郡之卒，益谨关防。王珙振两河之雄，更严旗鼓。然後奖其上表，哀以自陈。录彼前劳，责之後效。徵神爵之往典，还日逐之故封。谕其已斥王恭，不使更疑晋帝。凡百臣子，实切乃诚。其克用在身官爵，并请却还，仍依前编入属籍。  

☆韦蟾  

蟾字隐，下杜人，大中中进士。徐商辟掌书记，咸通十四年官御史中丞。终上书左丞。  

○请禁托故请假奏  

应诸州刺史除授正衙，辞谢后托故陈牒请假，实为容易。自今後如实有故为众所知者，三日外不在陈牒之限。应内外除官，入京合便谢。如有犯条章，颇乖礼敬。自今已後，望准故事。如未朝谢，须俟於都亭驿。如违，台司勘当申奏。  

☆郎肃  

肃，咸通中官大理司直卢龙节度卫前兵马使。  

○甘泉普济禅寺灵塔记  

故甘泉禅院大师讳晓方，苏州常熟县人。师事五泄山灵默大师，慈悲以济物，勇猛以化人。横身塞河决之波，举手正山冈之势。碎裂魔网，高张法□，得岸抛舟，不师文字，上天烧尾，别创风雷，方岳公侯，连城守宰，偃风渴道。靡不皈依，百草滋甘露之芽，三兽极浅源之渡。皇哉巍乎，则置院之碑详矣。咸通十一年三月十日，迁神於此山，报龄七十七，僧夏五十八。门人法顺等，肇建灵龛於院西南百步盘龙山首焉。咸通十二年岁次辛卯闰八月，卢龙节度卫前兵马使前朝议郎试大理司直中山郎肃记。  

☆柏虔冉  

虔冉，咸通时官抚州兵曹参军。  

○新创千金陂记  

抚州刺史渤海李公，一日无事，理舟汝水。溯流而上，顾视原野而叹曰：“焉有沃壤如此，而不富於民耶？”有田户邹棱，跪而拜曰：“棱临川之小民，老於农者。请以利害计於使君，愿申其说。”公曰“然”。因得尽搜故事，得华陂旧基焉。棱曰：“华陂始於上元。在大历中，有若颜鲁公，亦建土塍陂，寻亦废塞。在贞元中，有若戴公，置冷泉陂，其迹寻荒。在太和中，有若杜公，修置不成。咸通五年七年，有若皇甫公，有若锺离公，相承八十馀年，皆仪图其地，卒不能就。”公曰：“不然。吾试为汝成之。”於是究其源，度其地，鸠其工，谕其民，民咸乐之。九年八月，凿冷泉故基，自文昌桥直抵南洲铺上口，凡九百七十馀丈，接汝江，皆沙砾排窒，微有其趾。於是畚锸既备，并其工而开凿。乃浚其洫，乃高其Й。土与江口平，尽出其沙与积壤。萦束盘委，望之若带焉。过报恩寺，趋文昌桥，下透陇亩而分其沟塍，绮错鳞差，二十馀派。陂偃五所，以节水势。公又於其上横截汝江，置千金陂，南北百二十五丈。斩木为ㄅ，叠薪为氵翠，间以巨石而络之。江水小长，陂则蹙其水丈馀，而入於冷泉之新渠。奔流贯激，通舟楫之利，利於穷民。走文昌桥北，沿流三十馀里，灌注原田，新旧共百有馀顷。自兹田无荒者，民悉力而开耕，尔後又不可胜纪其顷亩矣。先是荒废陂水不入，仰天雨积潦而溉之。苟旱不雨，苗则尽稿。是临汝长宁长乐三乡之民，固无望秋成，而输王之税，不减他户。穷民焦号，无所控诉。至有鬻妻佣女，其苦甚矣。呜呼！不有天意将大拯於抚民，则公曷莅於临汝耶？曷成於千金陂耶？民咸聚而谣曰：“公ヘ景城，民苏南皮。南皮斗门，厥绩今存。在昔河流，西走燕魏。民困堤防，日忧理水。舟楫壅遏，为弊仍岁。公作斗门，分水之势。亦不役民，荷公之制。”又曰：“公作千金，抚民惠深。陂水沈沈，乐乎人心。我田不荒，我苗如林。忧公之去，谁其嗣音。”十年夏，新陂成，公召郡从事及宾客，载酒张乐，观陂以落之。由是军民无少长，ム公之德，赖公之惠，因录其绩，闻於廉使。请诣阙借留，引寇恂故事，而声闻朝廷，为上郡之政首。迨十一年夏，公秩将满，惧公之去，惜公美绩，恐汩於後，录事参军卫宗卿临川令陆Κ都押衙李庄都虞候吴敦实子纠候让勾覆王赞洎州县胥吏等，群进众拜於庭曰：“公之利临川，其绩彰彰，厥功懋哉。而千金之创，特异於古。虽汝南何敞开铜阳以利物，邵侯断洪流以溉田，无以过也。不刊於石，则抚人何所仰其德哉？”众有议曰：“军ヘ柏虔冉，早践文场，善属词笔，宜勒其事。”虔冉才非博古，学昧通经，而缪为宾吏，纂我公之懿德，岂能备乎？辞不获免，因操笔缕事，志於贞石，愧无文饰。咸通十一年岁在庚寅六月壬午朔廿八日己酉记。  

☆王武陵  

武陵字晦伯，咸通时官仓部员外郎。  

○宿惠山寺诗序  

戊辰秋八月，吴郡朱遐景自秦还吴，南次无锡，命予及故人窦丹列会於惠山之精舍。是时山林始秋，高兴在目，凉风白□，起予坐隅。逍遥於松桧之下，偃息於盘谷之上。仰视□岭，俯瞰寒影。夕阳西归，皓月东出。群动皆息，视身如空。玄言妙论，以极穷奥。丹列有遁世之志，遐景有尘外之心。予亦乐天知命，怡怡契合，视富贵如浮□，一歌一咏，以纾情性。夫良辰嘉会，古人所惜。序述不作，是阙文也。山水之下，景物秀茂。赋诗导意，以纪方外之游。  

☆吴畦  

畦，山阴人。第进士，官谏议大夫，以谏讨河东出为润州刺史。  

○唐赠左散骑常侍汝南韩公神道碑  

长河北控，太行东隅，粤有奥壤，厥为全魏。其中土宜耕，俗最淳。孝子忠臣，义夫节妇，触类可观，比屋可封。地势自然，物理斯在。是以代有将军称义兵，控北敌之咽喉，扼南燕之襟带。岁月巩固，朝野赖之。至於命帅临戎，非贤则德。或失其统驭，则祸必起於萧墙。昔庐江公承袭一方，子孙三世。逮及衰季，始堕弓裘。四人切弱（一作溺）苦之音，六郡当举赢之患。乃督三军之众，千万同心（阙五字）英雄应选（阙五字）佥命我公雄仁蕴长者之誉，德负不孤之闻。语其力则五丁比肩，较其艺则三杰齐价。秉磊落大度，挺昂藏伟才。河山之精，貔貅之勇，表率魏邦，沥恳魏人。天道照临，宸衷慰悦。轺使麇至，军务克谐。金貂之峻秩负来，乌府之崇资不逾。期月爰登魏博节度，至三台之重。公感叹弥殷，遥驻（一作驰）罔极之诚，骤冀追崇之宠。天子乃嘉其大孝，锡以珥貂，用副孝思，式赞幽壤。公既获拜嘉命，念哀荣无常，若不即以刊之贞石，无以阐将门之业，无以传旷古之名。因授以宾徒，俾详其事，ム吴畦序焉。  

公讳国昌，世系汝南人也。其先与周同姓姬氏，其後苗裔事晋，得姓於韩，故曰韩武子。武子《世本》云：“万生Т伯，Т伯生伯简，伯简生子舆，子舆生献。”後四十世有韩厥，从封为韩氏。厥孙於景公三年，屠岸贾将作乱，诛灵公之贼赵盾。赵盾亡死矣，欲诛其子赵朔，韩厥止之，告贾，贾不听。厥告赵朔。朔曰：“子必不能绝其事。”贾诛赵，厥称疾不出，卒全其孤，《春秋》书之。至於秦晋会盟，楚汉袭服，绰有勋烈，荦然功庸。迄於我唐，不绝流派。公累代魏将，剖分符节。曾祖魏博节度押衙，祖朝魏博节度押衙兼临清镇遏都知兵马使检校国子祭酒兼侍御史，烈考魏博节度押衙充都知兵马使检校国子祭酒兼御史中丞。公之为人也，天假树忠，神符抗节。好谋而断，知几而明。约言有常，敏行无玷。以孝弟成其性，以文武全其才。少即承祖宗之馀芳，长最好孙吴术。读黄石书，指力争为末烬，笑气吞为细事。尝慕摄衣决胜，坐筹出奇。军中少年，靡不取则。时值王室为难，边疆举烽。公乃拔自偏裨，擢於列藩。寻击贼有功，乃行赏酬庸，论功载笔。是时洋溢懋绩，充塞宇宙。心服军旅，名垂竹帛。藩翰可期，芳讯继临，密诏垂下。公倜傥成癖，优游素深。时虽料敌摧坚，不废吟风啸月。执坚守胄，锐气难夺。自思“今若终天力绝，不顾骨骸後时。愿乞陪臣，不越吾土。”遂脱辐谢病，挂冠养高。绅有闻，物论称平。寻以牵复旧位，脱履王畿。监止於方镇，懋绩崇荣，其孰能宗欤？公始及裨副，载分剧职。入奉训齐之令，出扬整肃之权。推公而直若引绳，行已而平若止水。言不好弄，服不好华。卷舒自得於时宜，喜怒不形於颜色。崇善触邪，柯叶不遗。紫髯最冠於群公，青眼靡遗於众卒。蔼若闻望，喧然令图。公非独王事有作，复乃闺门立程。棱棱而廷训惟严，察察而乡义尤峻。先教之以仁义，後导之以诗书。谕雍容礼让之节，示恻隐慈爱之心。驰骋田猎，杂服诡辞。趋若仇雠，屏如蝎螫。肆我武勇，平成以赖。适方一箭发而号猿猱，三尺举而吼龙虎。矛盾山立，旌旗血融。言其壮则扛鼎拔山，顾其勇则冯河逐日。七十城而应敌下，四十万而乘时坑。此乃用武之克捷，行师无不利者。若以瞻□望气，一否一臧，辨成败之机宜，鉴吉凶之休咎。则武非文而不备，文非武而不扬。实共济而相恤，无殊涂而别踪。矧予才立名业，（阙一字）仗弓剑者也。予之身甘为不肖孜孜以未坠之绪力（阙一字）於命子者，其庶几乎？议者乃赧赧绝词，唯唯而退。今（阙九字）仆射果自（阙四字）德（阙）公昔之（阙一字）习非偶然哉？  

武宗莅祚初年，逆贼拒命，天讨荐加，常从庐江公以剿叛。庐江公异公英勇，以前冲统众弦道系将累日。公度其军势，相以人心，虽机上之可期，若在彀中耳。谓庐江公曰：“魏师以久不振旅，时无恒心。今乃越境而出，若非肃齐，则冲败莫制。若悦豫其情，则前驱不踵。公请审其向背，妙以机谋。督馈饷之心，敦战伐之道。在爪牙者，却骈罗於後，如市人者，皆跨列於前。自然表里相应，宽猛得中。此勇之大势也。”（一作故可系时时必偃其干戈翘下阙）庐江乃俞良策，卒成大功。镇山东壮武之声，擅日下勤王之效，莫不由此。言无谬欤？公虽初心不求朝拜，藩府所奖，符竹为先，遂迁摄贝州刺史兼本管效奏御史中丞。公既解戎韬，俄从郡政。三尺之纲条不紊，四知之敬慎惟敷。疮疲既起於沈滞，劳逸复均於疴痒。虽黄霸行教，龚遂立诚，求之北方，孰以优劣？公忽不自怿，曰：“久从军中，心无逸（阙一字）冒马劳金疮之绩，窃蹈忠履信之名。稼穑少知，艰危历试。不冒荣於好爵，不伐（阙二字）殊劳，避授钺於他邦，止建侯於我土。今齿发迈，桑榆足悲。胡可尚存碌碌劳劳，不知闲居适志？”遂乃命纳轼，终贲林野。文言曰：“知进退存亡而不失其正者，其惟圣人乎？”以大中六年七月十二日，寝疾薨於魏州元城县德教里之私第，享年六十有六。以大中八年二月二十五日，殡於当州莘县修善乡依仁里。至咸通二年六月二十六日，赠左散骑常侍。夫人清河张氏，同时月日赠清河郡太君。有子三人。长曰君雄，魏博节度观察处置等使检校尚书右仆射兼御史大夫。仲曰靖，魏博节度押衙兼部从检校太子宾客兼侍御史。季曰楚，魏博节度押衙兼刀斧将检校太子宾客兼监察御史。噫！公以德符阴骘，庆延子孙，世居封赠之尊，荫极人臣之贵。建碑道左，显褒冥途，畦序说为铭。铭曰：  

堂堂圣朝，烈烈文明。仁以配德，德以延英。社稷康人，将帅惟精。钦我魏疆，为河为方。厥赋以上，厥土惟良。异物既产，贤臣复彰。扰以六韬，峻以五常。弧矢不干，忠孝为光。少齿得志，励节勤王。扼腕不断，沥胆可尝。虬龙屈盘，雕鹗翱翔。平寇计高，伐叛名扬。运筹毳帐，决胜沙场。功业有勋，朝廷议勤。加以羽纛，陟以亲军。赐以好爵，固以藩身。得路我土，保祀我。貔貅旧统，畏敬无垠。符竹尝剖，惠爱犹存。训子文行，果极名臣。罔极知报，帝命爰臻。锡以峻职，饰以王纶。褒荣令嫡，激励愚へ。褒崇既尊，典礼斯陈。昭彼懿德，勒自贞珉。  

## ●卷八百六  

☆蔡词立  

词立，咸通十三年官虔州孔目。  

○虔州孔目院食堂记  

京百司至於天下郡府，有曹署者，则有公厨，亦惟食为谋，所以因食而集，评议公事者也。繇是凡在厥位，得不遵礼法举职司，事有疑，狱有冤，化未治，弊未去，有善未彰，有恶未除，皆得以议之，然後可以闻於太守矣。冀乎小庇生灵，以酬寸禄，岂可食饱而退，群居偶语而已。况虔居江岭，地扼咽喉，有兵车之繁，赋役之重。苟一物为害，则万姓何辜。一纲不提，则七邑何守。同舍诸公，得无属意焉？小子承乏，每惭尸素，志求短拙，忧心忘餐。或有公事之稽留，狱讼之冤滞，六曹之臧否，百姓之惨舒，农桑之失时，乡闾之蠹弊，闻见所未及，才智所未臻，希会馔以言之，共裨风化。院食堂旧基圮陋，咸通七年夏，前太守陇西公，遇时之丰，伺农之隙，因革廨署，爰立兹堂。环之高楼，翼之虚楹，有风月之景，花木之阴。无燥湿之虞，垫陷之虑。聚於此者，得无愧焉。处广厦，宜念巢居露寝者。食兼味，宜念糊口甑尘者。夏清凉，宜念曝日而耕者。冬温燠，宜念卒岁无衣者。苟用心如是，则日食万钱，无以为愧，岂惟公膳哉？自创建之後，於今七年，未有纪述，深以为缺。小子伏役之暇，好读书为文，虽顾不才，聊用直录。咸通十三年五月三日记。  

☆侯圭  

圭，僖宗时人。  

○割鸿沟赋（以“割土开城，去存深迹”为韵）  

龙争虎斗兮，万象交奔。镞尽兵穷兮，白日犹昏。潜豹略而久困，割鸿沟而两存。临屹屹之重关，平分海抽。指遥遥之一水，画断乾坤。秦之末世也，鹿走中原，人殃下土。天垂不定之气，代作分争之主。皆欲呵叱群类，鞭笞万宇。或功侔擘岳，埽氛以将清。或力并触山，缺穹昊而未补。争驰羽檄，欲定□雷。共假长山之隔阔，请如横汉以昭回。劈六合以中裂，割八而半开。於是对戢雄棱，俱停执驭。盟高岸以斜指，约中流而内据。霜戈雪刃，拥□阵以东归。火帜虹旗，扶日轮而西去。险隘瓜剖，沉深带横。两曜而宁休晕蚀，重宵而未落枪。晋魏周韩，出地表而共宗函谷。燕齐楚越，彻天涯而尽属彭城。池暂弥坚，人烟渐隔。疮痍讵息於馀略，兵甲俄循於旧迹。孤军外锁，截南北於千城。万马重来，并华夷於一掷。由是霾阴再合，霆霹交侵。强者功浅，弱者机深。空欲限沟洫之迢递，闭关河之阻寻。分地理而不分天理，割波心而不割人心。及夫垓下之剑不还，江上之师莫遏，始知风阁之难处，徒想鸿沟之独割。至今京索之原，古津空阔。  

○东山观音院记  

广明初，梓州浮图祠大小共十二。慧义居其北，兜率当其南，牛头据其西，正观距其东。上临绝壁，下瞰长江。青霭属天，纤尘莫及。岩险峭孤标势盛，诸寺让焉。自仪凤元年置，本号清居，寻改真观。凡一百六十七年，会昌中，例从毁废。大中时，内大德僧知元，与工部李侍郎同议兴复。功业未就，属蛮獠猖狂，将犯西蜀。有三藏僧洪照，召诸寺僧智海等，於旧基置降魔坛，号曰无能。节度使尚书独孤公因给牒，置院利人，信施氵存至，飞木挽石，僦徒募工，树立新规，因循旧迹。制未周岁而及半，创观音像堂三间，南边佛舍五间，山头大阁三层七间，房廊厨库门庑十五间。皆尽雕饰之妙，宏壮之丽。瞻仰崇峻，依归者万计。旧传传砖十三层，岁久倾欹，忽遇风雷，迟明却正，时以龙神扶掖之异，今馀其址。又有石龛四五，兼鬼子母，下临方泉。里巷以高之飨，祈祷者众，颇有灵异。故李公溪石前身之说，诗碑尚在。洪照姓郑氏，虢州卢氏人。幼诣清凉金阙寺镜公处出家，竹林寺用公处具戒。壮岁就兴善寺则公处受灌顶五部大法，明五天梵字。太和七年游蜀，初住绵州大安寺。洎返初服，再从剃落。因隶绵州开元寺，置上方转轮经藏。十年秋，川主尚书韦公请居慧义般舟院，因得重新正观焉。常以真言祛邪逐祟，咒水治病救人，不可胜数。咸通十三年夏六月，委化於般舟旧座。寿七十八，腊五十五。建方坟於东山。梓州诸寺山院陈迹，慧义则有庾开府王子安李北海赵蕤处士碑，牛头则有闾邱博士均严员外碑，南禅院应天院则有李员外商隐净光彻大碑，圆梵寺兜率寺则有崔相国杨相国记，灵泉院法社龛则有王校书鲁记，皆雄词健笔，抉异挑奇，相继驰名於诸夏矣。惟正观旧无纪述，照公门人从文，清标正直，勤苦修持，承袭岩栖，宗依明教，亦得其三密心印。乘间录精宇之兴废，先师之行业，靡刂县崖五尺请书。圭辞不获命，书曰：“旧真观寺，今观音院。元始其意，照成其志，文终其事。辛丑岁正月二十七日丙子刻。”  

☆崔  

，咸通朝谏议大夫。  

○论令狐氵高及第疏  

伏见新及第进士令狐氵高，是河中节度使检校司空同中书门下平章事令狐男，旧名寿，改名氵高。窃闻项年，暂曾罢举，自父当重位，而权在一门。求请者诡党风趋，妄动者邪朋□集。每岁春闱登第，在朝清列除官，事望虽出於，取舍悉由於氵高。喧然如市，傍若无人，威振寰中，势倾天下。及去年罢相出镇，其日令狐氵高於礼部纳卷。伏以举人文卷，皆须十月已前送纳，岂可父身尚居枢务，男私挟其解名，干挠主司，侮弄文法？若宰相子弟总合应举，即不合继绝数年。如宰相子弟不合应举，即何预有文解？公然轻易，隐蔽圣聪。将陛下朝廷，为氵高家事。伏恐奸欺得路，孤直杜门。非惟取笑士流，抑亦大伤风教。伏请下御史台子细推勘纳卷及取解月日闻奏。臣职当谏署，分合上闻。  

☆潘稠  

稠，僖宗朝亳州刺史，昭宗乾宁四年加金紫光禄大夫检校工部尚书。  

○请移真源县就太清宫奏  

自大寇犯阙之後，群凶诛殄已来，大小寇逆，前後一十八度欲犯太清宫。或迷失道途，或龙神示见，终挫凶计，宫城晏然。所庇护居人，不知其数。请移真源县就宫安置。  

☆张魏宾  

魏宾，咸通时乡进士。  

○唐故太原郡王处士墓志铭（并序）  

太爰兴，木德启姬周之运。灵王少海，缑岭表登仙之庆。故王之命氏，始乎太子晋。晋生龟，袭封於太原，今为郡人也。廿四代祖褒，仕晋为大将军，以孝敬动天，粲兮国史，流祚万世。忠贞显隆，轩冕官常。有国皆有，不复备列於斯志。君讳仲建，字彦初，即将军之远派也。曾祖迨皇考坤，咸以博识著称，委簪缨有羁縻之患，故遁俗不仕。府君乃坤之次子矣。幼而廉慎，长而刚毅。伟其貌而孝於家，睦乎宗而洁诸已。讷言敏行，金穴山藏。用舍无遗，鹑驷一致。诚明谅直，清简洽闻。涵颖锐於锋，极逍遥於大道。武齐乐伯，剑敌庄周。纵雄辨而ㄍ谷潜暄，摅丽藻而绮霞争秀。志高气远，观象紫微。当豹隐之馀芳，应处士之嘉号。非公而孰能与於此哉。识者以为怀宝不耀，至信自彰，探老氏之希夷，固全真於物外者也。方欲炼形羽化，漱液丹霄，存神於罔象之中，抱一於杳冥之内，将宣平生之大节，岂料寻师未遂，步水俄侵。贾生之鸟遽延，排寝之搏膺斯及。呜呼！春秋六十，以疾不间，终於河梁之别业。公娶清河张氏，乃班孟之名家，胎训之清誉，蘩继代中馈，祖祢之母仪耳。故能有子一人焉，曰知教，实令嗣也。自龆季岁，所好所慕，已脱落常态。及成童，伯仲以孝经授，见末章有裂骨之痛，亲属以为曾闵之匹。俾专就养，克扶竭力之仁。捧药问安，式展因心之孝。衔酸茹恨，泣血穹苍。擗地扪心，几将灭性於庐次。悲夫！继夫人安氏，淑顺闺阃，亦尽敬姜之礼。知教乃抑情敛涕，罄彼称家。克己励精，冀终大事。以其年岁在乙酉十月己酉朔廿二日庚午，至孝由是坐踊无时，徒跣备先王之制，列仪，自三城护府君之神座，归葬於河阳县丰平乡赵村之北原，附大茔。启先夫人之旧窆，合於斯，礼也。尚念锺岩圯毁，江摧颓，历数有期，堙灭无纪，请编是诔於泉圹。魏宾尝游馆谷，窃觌徽音。直笔其辞，用旌孝子之慕孺。乃作铭云：  

王氏盛业，姬周奕世。降及仙才，浮邱以济。元伟孝弟，仕晋文帝。义烈汪洋，忠贞昭晰。以至於公，克扬嘉裔。猗与府君，以大其先。嗟嗟夫人，柔顺其贤。孝子号天，哀亲弃捐。感灵陶鹤，相彼何阡。峰峦{山累}岿，气魄联绵。尹默之悲凉奚及，陆机之雅赋依然。桧柏秋月，春松暮烟。庶山川之不易，В志诔於他年。  

☆张□  

□字景之，一字瑞卿。咸通朝官起居郎，历兴元少尹。  

○论令狐氵高不宜为左拾遗疏  

臣伏见今月十五日敕，除长安县尉集贤校理令狐氵高充左拾遗者，氵高顷籍父威，不修子道，干权黩货，有口皆知。据其舆论之所咨嗟，宜於霜宪之所破碎。岂可令捧近日月，飞翔□天。此则有罪而反荣，是乃无辜而可警也。伏惟陛下以献文继代，孝德承祧，临天下以至明，示天下以至信，有善必劝，有恶必惩，分别昭彰，使人不惑也。今氵高为谏官，是恶人得位，善人必疑矣。陛下何以执信行令，使万方从化乎？氵高麻衣如雪，干弄末光。穿缘穴鼠之墉，以欺其父。出入吞舟之网，不畏於人。至於朝廷命官，公然请托。不封殿最，无取贤愚，但拥富赀，即为高第。遂使尧官三载，黜陟有系於金钱。孔教四科，取舍或由於声色。且令狐进用李琢，首乱南方，赃罪流闻，远近昭著，使天下兵戈徵敛，未有已时，而南安举城，化为凝血矣，陛下每临朝听政，语及南安事，或至掩泣，未尝离心，上欲收复土疆，次欲诫励臣下，琢顷以典郡赃秽，廷臣曾有论封，令狐比竟用之，由氵高有纳贿故也。李琢之罪，既正刑书，则举以致戎者，是谁之故，此乃目前可验，天下皆知。臣岂苟缘爱憎，妄有论列！氵高为人子，陷父为恶，岂堪鸣玉曳组，为陛下谏臣乎？陛下必欲推宁僭之恩，以宠於氵高，岂不念南方赤子，流离死亡？岂不念州郡徵敛，生人受弊？岂不念蔡袭酷没？岂不念国计空虚？凡此数条，尽氵高之由也。臣顷事先朝，任太常博士，以氵高专恣威福，势倾朝廷，大中十三年五月二十三日，已进密疏，直启九重。先帝且务苞含，微臣亦蒙全宥。幸得要领，获事圣朝。臣今若顾惜微疆，寝而不奏，是臣不以事先帝之心事陛下也。生则罪重，死有馀辜。但获上闻圣聪，一悟睿旨。虽当鼎镬，亦所甘心。伏望改授氵高一官，以息群议。  

○复论令狐氵高疏  

臣一昨以令狐氵高负议圣朝，脱身疏网，因缘僭禄，抗奏上论。伏自疏奏以来，二十馀日，未奉明诏，异议喧然。臣孤立自持，当此大位忽异，恐事生不测，先及臣身。则一去帝城，千里吞恨，将来拜疏，何略闻知。臣今再上闻者，但以势不可默也。氵高之取钱，岂令臣见？臣只以贪僭之誉，布在人间，惟受传闻，即有论列。先朝献疏，已具指陈。还缘此子，窃父威权，为过不少。而外人言论，上闻於天。所以先帝不加责於微臣，以言之无罪。不然，令狐氵高外倚家门之权，内连郑颢之宠，臣寻粉碎於先朝矣，今日岂得全生，更为陛下明言乎？令狐氵高为先帝权柄大臣，独擅恩泽，职当调护国本，︳谟皇家。陛下序属天宗，躬为长子，先帝亲观龋上，自睹温文。大中十年十月八日敕：“右谏议大夫豆卢籍刑部郎中李邺，并以本官充夔王已下侍读。”此令狐氵高交连帝戚，位冠鼎臣，端坐中书，作何行李。陛下受天照命，群臣定策。宫禁之事，则臣不知。但欲册夔王，便可知臣节。况滥举李琢，致其毒流生人。使先帝贻厥之谋，不及陛下。好生之德，未免忧勤。只合辞荣乞骸，席藁请罚，何颜更令不孝之子，滥求官荣？事体既乖，人情实愤。李琢本无吏道，惟有贪名。氵高既身挫人言，琢官实由贿得。拔自群小，分符交州。琢果大肆凶残，处置杜存诚父子，取怨溪洞，阖境乱离。其坐罪贬官，犹专为掩覆，依前要用，更与寿州。萧仿驳议既行，李琢罪状转验。琢不自澄省，指斥王廷，按狱司穷，重重贬削。分务未久，又除宋州。直至罢相权，琢始废居东格。无私宰物，当如是乎？若令狐以琢一时敏辨，以有公才用琢，如或不知，在未为有过。岂李琢前僭未塞，後恶乃张，知是罪人，横身庇护，则之举吏，自与心违。氵高之取钱，何须眼见？众口纷纭，号为白衣宰相。朝廷设进士之科，本求才彦，镇其浮滥，属自宰臣。陛下御极之初，大臣仪刑百辟，岂为言出镇，氵高便策名？放榜宣麻，相去二十三日。既公然进状，请试春官。氵高则元在京都，不经举进，明言拔解，傍若无人。氵高为宰臣之子，不患无位，且合简身慎行，以成父业。有何急切，如此攫，使天下孤寒，人人怨叹。谓之无解及第，实则有耳未闻。不惧人言，一至於此。臣若悉书氵高过，方罄南山之竹，恐未尽也。臣家惟有童稚，更无兄弟。自伤侧足单居，但思引领获罪。令狐身荣上相，位冠通侯，十年桃李之阴，两叶公台之贵，煦能生物，怒可移山。臣子岂无常人之情，有何苦切，频将单脆微蔑之身，与强家立怨立敌，自取倾危也。直以曾将氵高事，上闻先朝。氵高出网罗，偶逋清宪。更欲玷黩皇化，参侍玉墀。人怀怨心，而敢指斥，是欲以大中威福，复行之於舜日也。独臣将经是事，岂得逡巡！止可碎身权豪之门，不可负陛下设官分职，况有秕政，亦何阻直言。以其前章，犹未明切。闻氵高党欲谋害臣，恐不及继言，便至贬降。臣又思令狐负先帝之事，陛下不知，误我圣明。由臣忄匡怯，今再得指陈氵高事，启达聪明。臣於妻子官业，已无爱惜矣。用舍之宜，一俟圣裁。  

☆周钤  

钤，懿宗时以诗赋著名，累举进士不第。  

○南郊享寿星赋  

玉露初降，金风正秋。有寿星之发彩，出离方而若浮。太史於是奏时令，赞天休，谓三光之丕显，盖万乘之勤修。天子乃命有司，灌郁鬯，登灵坛以蒇事，敬南极而延望。当其气凝雾寝，烟消霞旷，循大象之昭回，见孤光之寥亮。月来岁往，常居赤帝之前。目击心祈，空仰碧霄之上。所欲精诚斯感，潜交。瞩神灵兮心驰箕斗，奠椒奖兮酌满陶匏。事异乞言，殊养老於东序。祭惟合礼，同祀月於西郊。时也阴阳正位，昼夜平分。思荐祉於人寿，遂大享乎天文。则知秩天宗，用郊祀。斯祭也，象在角亢，坛当戊己。月皎皎而清汉波流，夜萧萧而白榆风起。斋心既洁，蘩之荐已申。寿域先开，龟鹤之年可俟。祀事既，道之南，恍惚兮光临俎豆，依稀兮气动烟岚。由是见星躔之不爽，知君德之相参。彼牛女迢递以增思，参商隐见而差失。处圆灵兮徒分炳焕，於敬授兮未为贞吉。曷若我冠众星而称老，当三秋而迥出。既有补於乾坤，讵废书於时日。是宜执牺象，展鸡彝，召冯相而司历，命祝史以陈辞。如此则所谓一人有庆，而兆民赖之。  

☆欧阳比  

比，咸通十年进士。  

○野人献日赋（以“和悦日光，情意君宇”为韵）  

昔宋有野人，负日之暄兮献君。不知天下流光，以所见为未见。不信人间委照，以所闻为未闻。当其爱景稍融，农民乍悦，谓国内无有，谓山前自别，恐若木之光遽失，虑扶桑之影将灭，於是耒耜潜弃，耘Θ暂辍，指天路而贡诚，适君门兮效节。红轮在上，无欺皎尔之心。赤羽相随，可验昭然之说。乃曰“臣生於陇之畔，长於陇之旁。朝播其谷，暮植其桑。丝不得上体，粟不得充肠。以藿为食，以蓑为裳。体冻乎雪，骨寒乎霜。因取适於中野，遂潜舒於太阳。煦不厌，暄不忘。而恐率土之尊，未识民间之乐。一氓之贱，敢私天外之光。所以贡其所知，陈其所睹。愿日之彩致於君之馆，愿日之辉及於君之宇。南亩而曾无寸泽，犹悦於身。东方而幸有馀明，敢忘於主。”主乃悯其甚朴，嘉其至诚，一则警於骄逸，一则念及黎氓。安知万室豪家，更有追欢之意。六宫长夜，仍多纵乐之情。嗟夫！人各有生，生而有异。尔岂不以种植为业，逋租为事，上或逼於狼政，下或临於虎吏。汲汲为心，营营为意。遂使朝光不辨，谁知劳者之情，暖景为祥，忍夺生民之利。乃知贵之逸者有之，何稼穑而能知。贱之至者不一，则阳和而岂失。彼徒见其夕入，而因忘其晓出，三尺之童子犹嗤，何以日而献日（不见和字官韵）。  

☆张乔  

乔，池州人，咸通中进士。黄巢之乱，隐九华山。  

○对燕弓矢舞判  

〈燕师国子以弓矢舞，乐师巡列，将挞之曰氏了诏瞽师来{自幸}。〉  

燕训恭俭，乐协咏歌。君子以之侑食，先王所以布政。师彼国子，舞於公庭。始合於文，执羽而在列。终奏以武，睹弓矢之斯张。进退疾徐，取六律以成节。屈伸俯仰，宣八风以克谐。始协伯夔之教，自得周官之典。氏了诏瞽，既诉者之有词。乐师巡列，何朴作之妄罚。於此观礼，宜其缓刑。  

☆沈畋  

畋，懿宗朝官知制诰。  

○赠同昌公主卫国公主制  

门下。死生有命，虽著於格言，夭横难明，岂由於定数。每念肃雍之德，载经悲怆之怀。疏土易名，用申彝典。故同昌公主，生知孝敬，天锡聪明。桃李凝华，芝兰蕴秀。克奉公宫之训，宁烦女史之箴。洎结庆秦楼，传芳鲁馆。蘩洁净，环铿锵。不矜帝子之尊，尽执家人之礼。谓乎积善，享彼修龄。惊电逝以霜摧，致珠沉而玉折。粉田芜没，金榜凄凉。荒沁水之林园，寝平阳之箫鼓。哀情靡极，缛礼宜加。启卫国之山河，择周公之谥号。式崇徽教，用慰营魂。可赠卫国公主，兼赐谥曰文懿。仍令所司择日册命，主者施行。  

☆邵朗  

朗，懿宗时人。  

○兜率寺记  

盖闻三皇之时，人本敦朴，各守性命，保其冲和，全厥天年，化穷则已。降及唐虞之代，嗜欲犹淳，家给人足，不相侵伐，君君臣臣，各理其职而已。海内平一，刑措罔施。足而驰者安於山，鳞而潜者乐於水，羽而飞者保於林。胎夭不伤，耆耋得死。苟无祸害之衅，奚假振拔之门哉？殷周已还，战国萌动。弦弧矢，炼甲铸兵。乃有强凌弱，众暴寡。由是争斗之患生，杀伐之祸兴矣。虽老氏垂清净之化，仲尼用礼乐之教，莫能救也。而苦海波涌，爱河风腾。害源弗祛，心垢弥悖。重围匝於三蜀，毒焰延於四生。乘时荡涤，建设航筏。汲引沉溺者，惟佛世尊。於是标六度之宝训，转无上之法轮。作迷途之指南，为黑夜之明炬。处浊世者，何能济哉。但为三惑牵缠，六趣沦陷。顿而悟者，万无一焉。粤有我东晋左散骑常侍辅国大将军太傅胡安定公得之矣。公讳凤，字世鸾。才推国英，德票人瑞。出蕃入辅，兴事建功。焯乎图书，焕在南史。其激俗尢异，立迹惟能者，可得而言之。於戏胡公，辞荣不让於二疏，知足式於元老。压伐冰之贵，攀定水之宗。悟万法皆空，叹浮生若幻。以晋义熙二年正月，舍所居为和安寺焉。尊像端严，塔庙宏丽。由氵制而左，香刹之盛，莫之偕也。夫人九江郡太守吕公凯之女也，柔明淑，姻族推高。配德宜家，义谐琴瑟。发无上愿，舍不住赀。亦於是日，同舍西庄，置五福寺焉。殿宇严整，高卑得宜。迭经废兴，更名灵曜寺。其五福旧额，则移於县郭之东山立寺焉。和安门接三衢，途通百越，法众□集，供具日臻。长夏讲筵，无时暂辍。灯然积代之明，福赞无疆之休。故得族茂干枝，化沾来叶。後嗣蕃衍，不可胜言。或以廉秀登科，或以勋劳筮仕。剖符列郡，遵问绢之清风。鸣弦化人，效驯雉之素履。其在空门持律行者二人，二十三代孙圣寿寺僧令宣，和安寺僧清瑗，并童出家，弱冠受具，以为百亿三昧，无非度门。调伏身心，梵行精密。调伏心为定慧，调伏身为律仪。护持第一，如优波离。受佛付嘱，比大迦叶。行标法侣，玉洁缁林。宗孙栖遁□壑者凡数十门，皆琴书自娱，泉石为玩。与夫父兄首下位者，不亦高乎？二律公洎枝孙辈凡若千人，聚而叹曰：“我二十三代祖太傅公舍宅置寺，绵历岁时。当武宗皇帝御宇之五年，以释教陵迟，缁徒冗杂，非一荡涤，无清化源。初下明诏，沙汰僧尼。寻降敕旨，毁废寺宇。则和安灵曜，并随而废焉。旧用碑铭，一皆碎弃。千载之後，莫详其由。安不可纪於坚珉，扬其往烈？”洎宣宗皇帝即统祚六年，以三教并行，殊途一致，有裨大化，幽赞王猷。重降德音，再许置寺。国朝大理卿温公彰莅郡之日，特表奏论，恩赐禅月之额。有上首大德正白，修大乘业，得无畏轮，行化未周，喜舍鳞积，营构堂殿，不月而成。尔後寻复寺名，其士庶助成功德者，名秩姓字，者别有标录，此不更书。今所叙述，但彰厥初立寺之由焉。朗谢秩鄞江，寓居兰渚寺，幸不以匪才，见托书事。牢让数四，坚请如初。释耒挥毫，但惭荒拙。铭曰：  

美胡公，山岳降灵，爰挺人英。出镇蕃屏，入辅王廷，德弥馨兮。（其一）美胡公，爵贵禄优，知雄守柔。能舍难舍，居成宝楼，名不朽兮。（其二）美胡公，桃夭ナ实，有坚其室。同捐别墅，圆明佛日。爰聚尼众，栖禅靖谧，置灵曜兮。（其三）美胡公，盛德显融，令始罄终。美宅名园，郁为梵宫。亿万子孙，福寿永隆，祚不穷兮。（其四）  

☆李伉  

伉，咸通朝官吏部郎中。  

○对举方正者判  

〈京兆尹举方正，所举者辟雅拜，有司以诡众虚矫奏请左迁。〉  

四方取则，西夏为枢。九流待问，东台是急。若举不失德，实人所具瞻。而肃穆清规，崇严丹陛。登清光於霄汉，不违颜於咫尺。则当进退礼容，孰闻辟雅拜。既无观於叔氏，亦何取於邹人。有司上闻，攸资伏念。傥使广成不远，应无北面之尊。绮季或存，未屈南山之老。试可乃已，谁不谓然。  

○五龙堂记  

在天莫如龙。龙之德，佐天地，养万物，百谷赖以生，四海所共尊者也。社祭土，稷祈谷，国之重典也。既立坛以享其神矣，则龙之灵，翔风洒雨，泽枯稿，滋稼穑，可不严奠酹之所哉？余受命牧明人，四月戾止，六月大旱。俾吏具香酒，敬祈於五龙之神。有蜥蜴状者，跃入杯中饮酒，复出缘器上顾吏，久之跳踯而去？吏未返，雨已大注。由是生植茂遂，阖邑丰衍。思所以崇祀事答神休者，乃建宇爽垲，依方塑像，以时荐飨，谓之五龙祠堂云。时咸通六年季秋之末也。  

## ●卷八百七  

☆司空图（一）  

图字表圣，河中虞乡人。咸通十年进士，乾宁中累迁户部侍郎，乞还山。昭宗在华阴，徵拜兵部侍郎，不赴。朱全忠篡国，召为礼部尚书，不起。闻哀帝弑，不食卒。年七十二。  

○题山赋  

茧吾以群嬉兮，乃恣狎於林壑。窘世路之榛榛兮，匪兹焉而何托。仰基矩之惟旧兮，岂孱眇之彼度。矧崭纡而还农兮，亦靡劳於浚凿。壮神工之骋奇兮，树一峰而中擢。<齿彦>鳌鼻而嘘空兮，涌佛螺而旁络。阜交於艮隅兮，俯川塍而黼错。跻遗堞以仰眩兮，汹瀑巅而电薄。腴卉木以骈昌兮，蔼葩屏而麝幄。滋彩纟卒以纷翔兮，玩韶鲜而戏濯。睹群物之遂性兮，澹吾躬而斯乐。笑殊道以狗强兮，喜夸鹏而蠖。虽穴处而志扬兮，邈轩肆於宏廓。借家国之未忘兮，鄙荣伸而陋约。贞明而自勖兮，行与息而靡怍。  

○春愁赋  

芳滟滟兮翠绵绵，泥晨霞兮泊晚烟。郁情条以凝睇，袅愁绪以伤年。群企胥悦，幽栖自怜。胜事而何人忘返，赏心而与我相捐。当其玉律惊，春香风拂曙，晴阳小苑之道，绀霭青门之树，绣毂相追，金羁并骛。携艳冶以争出，指狭邪而共趣。贪壮岁之娱游，惜繁华之易度。岂知低摧上国，寂寞良辰。林幽莺啭，院古苔新。暗想歌钟之会，出随车马之尘。落日归卧，悬琴叹频。孤枕役故园之梦，一宵惊白首之人。江枫暮兮江水渌，荡羁魂兮劳远目。倚兰棹兮雨霏霏，历洲兮衣馥馥。千古兮此时此地，愍输忠而见逐。边鸿下兮边草生，拥玉帐兮滞龙城。折柳厌河梁之赠，落梅传戌笛之声。万里兮此时此日，叹积雪之徒征。莫不惨澹伤神，回环萦虑。念郢阙以回首，忆帝乡之归路。虽阳和之暗攻，自眇默而谁诉。於是情驰天末，黛敛闺中。徘徊暖榭，徙靡芳丛。燕泥滴滴而檐坏，蛛网迷迷而帐空。怜笙罢兴，挑锦停功。怨韶光之虚掷，与长夜而还同。若斯者，固纷尔多状，浩然莫穷。彼人情之贸迁，繁植物之荣悴。何深衷之委郁，谢圜煦於天地。萦心夜焚，凝魄朝醉。同垢衣之莫浣，岂萱枝之可慰。愿昭畅於春台，雪胸襟之滞义。  

○共命鸟赋（并序）  

西方之鸟，有名共命者，连腹异者，而爱憎同一。伺其寐，得毒卉，乃饵之。既而药作，果皆毙。吾痛其愚，因为之赋，且以自警。赋曰：  

彼翼而飞，罔憎其类。彼虫而螫，罔害於己。惟斯鸟者，宜禀乎义。首尾虽殊，腹背匪异。均休共患，宁忽宁己。致彼无猜，衔堇以饵。厥谋虽良，厥祸孰避。枭鸱竞笑，凤凰愕视。躬虽俱毙，我则忘类。人固有之，是尢可畏。或竞或否，情状靡穷。我同而异，钩其外，胶致其中。痈囊已溃，赤舌靡缝。缓如（阙二字）迅如骇蜂。附强迎意，掩鬼自容。忘其不校，寝以顽凶。若兹党类，彼实孔多。一胜一负，终婴祸罗。乘危逞怨，积世不磨。孰救其殆，药以至和。怪虽厉鸟，勿伐庭柯。尔不此病，国如之何。  

○情赋（并序）  

愚尝赋《春情》数百言，状其思媚。自谓摭众骚之遗，恨遭乱而失。今独忆其间三十五字，存於濯缨之东楹云。  

暖融溶兮傍曲塘，扶兰心兮牵藕肠。雨丝丝兮幂暗芳，阻佳期兮日难忘。情烟绵兮悄自伤。  

○上谯公书  

再拜。愚伏以布衣犯将相之威者，近皆笑率指愚为狂。是轻薄子不能以恢然之量待今贤杰也。相公得不念之耶？某迹拘世累，而业久於山。援古勘今，思有所发者。盖窃惟近朝据重位，而勇蹈功名之利。耻天下有遗才，直吾相国也。又敢求吾相之心，所以未忍弃生民之望者，固非濡濡於富贵。岂不以时持大柄，事或阻心，且後弛张，俾无遗恨於不朽耶。愚以是窃，有以企天下之福矣。虽在於至愚，犹有轻虑。诚以相公既当有得贤之盛，将尢有惜夫自持。既尝独决机权，将尢以事不足问。则党附之贤或兴，而专美之道可隘耳。请陈其说，夫用人固得矣，亦在知失之不足。盖为明，则伪者惩而实者劝，且无伤於爱士。处事也固济矣。又知谋之不必自我出为知，则听日广而神不劳，且无伤於好谋。是道也，盖贤哲用之而不竭，相公得之而不疑。坦怀至公，自无愧古。然後文尚制科之选，武先西北之虞（前年已上书蜀相）。抑简诞以捐空，峻规程而括实，则病应适时之宜尽矣。此皆相公夙自践於沉实，而小子虽吃悸，不能面发，愿激扬於片时耳。非为挟利之资也，抑自古钓奇而售迹者。既多以分蹇，动无所合。且实必俟临机，方见其万一。非敢率易，并渎尊威。干犯之诛，则不复自同轻薄子以为疑惧。俟命再拜。  

○与台丞书  

中丞阁下：某昔者常从其友於郡邑之鄙。其邻叟有善艺卉木者，或从之鬻於都下，未尝不亟售而返。人谓之曰：“里市所货，皆资生之所阙，尚有提之汲汲而不克售者。今叟晨往暮归，未尝少滞其所鬻。何哉？”叟曰：“鬻植之道，虽本於天时，亦且诊於人情耳。盖视其人夸，其居侈，则所玩者，必欲朝炫其葩，夕味其实矣。彼或以劲正自处，所植必慕贤良。吾皆揣之，各炫其所欲，焉有曝滞之患哉？”今阁下前为小宗伯，实振惟公之举，庶不孤吾道矣。况宪府僚属，系本朝之轻重，是尢宜於慎择也。会昌中，杜牧之为补阙，陪贺客於孔氏之门，独敛板而前，言御史丞风威，在取人之得失，乃荐邢群焉。今有邢贲者，乃群之犹子，雅志贞独，且以名节自任。其所任其所为，亦足观其所志。愚以是辄有里叟之说，盖待吾宪丞不薄矣。且自古推心，苟不望报於其人，则未有不坚於著效者。愚所任不私而已，苟谓言者之轻而舍诸，亦非敢以为耻。又有王驾者，勋休之後，於诗颇工，於道颇固。但其所知，方在显清之地，不敢越境以输其珍耳。所与论诗一首，亦辄缄献。其他当俟阁下操人柄救时艰，而后敢以志英豪之事业者，达於执事，庶不驱之仇敌也。再拜。  

○贻王进士书  

辱示制述，甚非所宜。敢不以所说陈於左右哉？楚宋交怨，而使在其间。宋人有得玉於其境者，遇楚使适至，夸示之。楚人谋沮其玉，请先誉於宋国。既献，宋果怒曰：“玉产於吾土，而价张於吾仇，是欺我也。”不果售。今吾守道固穷，且窃文学之誉，是邪竞沽虚者之所仇嫉者。吾子之才固奇矣，乃以所质置於吾怀，是玉者未适於市，而噪者已盈於门矣。必曰不投知於司空氏，必曰不受知於司空氏，则虽吾子之奇，必足速得志於时矣。舍是无他术也。所贶益腆，不敢发柙。幸详其意，勿冒时之所忌。  

○与李生论诗书  

文之难而诗尢难，古今之喻多矣。愚以为辨味而後可以言诗也。江岭之南，凡足资於适口者，若醯非不酸也，止於酸而已。若鹾非不咸也，止於咸而已。中华之人所以充饥而遽辍者，知其咸酸之外，醇美者有所乏耳。彼江岭之人，习之而不辨也宜哉。诗贯六义，则讽谕抑扬，氵亭蓄渊雅，皆在其中矣。然直致所得，以格自奇。前辈诸集，亦不专工於此，矧其下者耶？王右丞、韦苏州，澄澹精致，格在其中，岂妨於道学哉？贾阆仙诚有警句，然视其全篇，意思殊馁。大抵附於蹇涩，方可致才。亦为体之不备也，矧其下者哉？噫！近而不浮，远而不尽，然後可以言韵外之致耳。愚窃尝自负，既久而愈觉缺然。然得於早春，则有“草嫩侵沙长，冰轻著雨销”。又“人家寒食月。花影午时天”。（上句云“隔谷见鸡犬，山苗接楚田”）又“雨微吟足思，花落梦无そ”。又“夜短猿悲减，风和鹊喜灵。”得於山中，则有“坡暖冬生笋，松凉夏健人。”又“川明虹照雨，树密乌冲人”。得於江南，则有“日带潮声晚，烟和楚色秋”。（一作“戌鼓和潮暗，船灯照岛幽”。本集同）又“曲塘春尽雨，方响夜深船”。得於塞上，则有”马色经寒惨，雕声带晚饥。”得於丧乱，则有“骅骝思故第，婴鹉失佳人”。又“鲸鲵人海涸，魑魅棘林幽”。得於道官，则有“棋声花院闭，幡影石坛高”。得於夏景，则有“地凉清鹤梦，林静肃僧仪”。得於佛寺，则有“松日明金像，苔龛响木鱼”。又“解吟僧亦俗，爱舞鹤终卑”。得於郊园，则有“暖景鸡声美，微风蝶影繁”。又“远陂春草渗，犹有水禽飞”。（上句云“绿树连村暗，黄花入麦稀”）得於乐府，则有“晚妆留拜月，春睡更生香”。得於寂寥，则有“孤萤出荒池，落叶穿破屋”。得於惬适，则有“客来当意惬，花发遇歌成”。虽庶几不滨於浅涸，亦未废作者之讥诃也。七言云：“逃难人多分隙地，放生鹿大出寒林。”又“得剑乍如添健仆，亡书久似忆良朋”。又“孤屿池痕春涨满，小栏花韵午晴初”。又“五更惆怅回孤枕，犹自残灯照落花”。（上句云“故国春归未有涯，小楼栏槛别人家”）又“殷勤元旦日，欹午又明年”。（上句云“甲子今重数，生涯只自怜”）皆不拘於一概也。盖绝句之作，本於诣极。此外千变万状，不知所以神而自神也。岂容易哉？足下之诗，时辈固有难色。傥复以全美为上，即知味外之旨矣。勉旃。司空表圣再拜。  

○与王驾评诗书  

足下。末伎之工，虽蒙誉於贤哲，未足自信，必俟推於其类，而后神跃而色扬。今之贽艺者反是，若即医而靳其病也，惟恐彼之善察，药之我攻耳。以是率人以谩，莫能自振。痛哉！且工之尢者，莫若工於文章。其能不死於诗者，比他伎尢寡。岂可容易较量哉？国初主上好文雅，风流特盛。沈宋始兴之後，杰出於江宁，宏肆於李杜极矣。左丞苏州，趣味澄，若清风之出岫。大历十数公，抑又其次焉。力而气孱，乃都市豪估耳。刘公梦得、杨公巨源，亦各有胜会。阆仙东野、刘得仁辈，时得佳致，亦足涤烦。厥後所闻，逾褊浅矣。然河汾蟠郁之气，宜继有人。今王生者，寓居其间，浸渍益久，五言所得，长於思与境偕，乃诗家之所尚者。则前所谓必推於其类，岂止神跃色扬哉！经乱索居，得其所录，尚累百篇，其勤亦至矣。吾适又自编一鸣集，且云撑霆裂月︱，作者之肝脾，亦当吾言之无怍也（一本有道之不疑四字）。  

○与惠生书  

足下。某赘於天地之间，三十三年矣。及览古之贤豪事迹，惭企不暇。则又环顾尘蔑，自知不足为天下之赘也。噫！岂非才不足而自强耶？虽然，丈夫志业，引之犹恐自。诚不敢以此为惮，故文之外，往探治乱之本。俟知我者，纵其狂愚，以成万一之效。壮心未决，俯仰人郡。今遇先生，俾仆得以尽论，愿修讨源，然後次第及於济时之机也。唐虞之风，三代非不敝也，赖圣人先其极，而变之不滞耳。秦汉而下，时风益浇。视之而不知其弊，矫之而不知其变。文质莫辨，法制失中。侮儒必止，沈儒必削，则士大夫虽有自负雅道者，既不足以振之，而又激时之怨耳。汉魏之际，其弊荩极。惩马融胡广之流，故李膺质而峻。诫何晏桓范之俗，则王衍简而清。矫之而不和，滞之而不顾。始以类聚相扇，终以浮党见嫉，而至家国皆瘁而不寤也。悲夫！故愚以为今欲应时之病，即莫若尚通，不必叛道而攻利也。隘则驱之以仇己。树政之基，莫若尚法，不必任察而嗜刑也，弛则怠之以陷入。舍此二者，伊周不能为当今之治。苟在位者有问于愚，必先存质以究实，镇浮而劝用。使天下知有所竟，而不自窘以罪时焉。噫！有必不能辨之於言者，有之矣，未有无其心无其言，可以垂名於不朽者。且一家之治，我是而未必皆行也。一国之政，我公而未必皆行也。就其间量可为而为之，当有以及於物，不可为而不为，亦足以见其心。必曰俟时而後济其仁，盖无心之论。夫百人并迫於水火，可皆救之，斯为幸矣。不可皆救，则将竭力救其一二耶？亦将高拱以视之耶？幸先生以质於时贤，审其有心，然後可为编次第之说。再拜。  

○复陈君後书  

吾既以疑经为後述矣，今年夏，陈君果复致累百言，且援谷梁之说，欲以质吾。吾熟视其书，率意而答之。足下复所云云，非不知也，且夫谓之求，则固当偕受其讥矣。虽然，舅姑之疾且馁，苟力不能制其悍妇，则必羸其声，哀求於一饭，岂忍诮之乎？吾本朝之臣耳，岂敢诲其苞茅不贡之渐耶？于载之下，必有知言者。不多谭。  

○与极浦书  

戴容州云：“诗家之景，如蓝田日暖，良玉生烟，可望而不可置於眉睫之前也。”象外之象，景外之景，岂容易可谈哉？然题纪之作，目击可图，体势自别，不可废也。愚近作《虞乡县楼》及《伯梯》二篇，诚非平生所得者。然“官路好禽声，轩车驻晚程。”即虞乡入境可见也。又“南楼山最秀，北路邑偏清”。假令作者复生，亦当以著题见许。其《柏梯》之作，大抵亦然。浦公试为我一过县城，少留寺阁，足知其不怍也，岂徒雪月之间哉？《伫归山後》“看花满眼泪，回首汉公卿。人意共春风（上二句杨庶子），哀多如更闻”，下至於“塞广雪无穷”之句，可得而评也。郑杂事不罪章指，亦望呈达，知非子狂笔。  

○答孙邰书  

孙君足下，所贶累幅，皆厚责於我，是足下勤於吾道，必欲起而振之也，何以克当。虽然，始於退者，皆曰“吾之必诚也”。今愚独以为不诚自讼，亦诚在其中矣，幸足下详其旨。古之山林者，必能简於情累，而後可久。今吾少也，忿然不能自胜於胸中，及不诚而退者，然亦穷而不摇，寻而不进者。盖审已熟，虽进亦不足於救时耳。彼一饭之施，或请济於其邻，虽童子不可以空器绐之也。矧当艰否之运，吾君吾相，方以爵秩来天下之贤达，将与之共拯，其可沽虚而自集耶？且自古贤达用舍之际，当俟至公物情，而後天意可见。虽宰执大臣之推心，亦不能察天下拒我之意也。况足下一布衣，其可独私於我哉？《书》曰：“龟从蓍从”，则人亦不违天矣。足下所示，勤勤於此，而取舍之间，果致失坠，是非有物亦欲沮之耶？始吾自视固缺薄，今又益疑其不可妄进。且持危之术，制变之机，非鲰懦之所克辨也。愚虽不佞，亦为士夫独任其耻者久矣，其可老而冒之耶？韩史部激李桂州之不行，责阳道州无勇，虽致二贤适自困，亦何救於大患哉？其所为者，或奋而不顾，匹夫匹妇，亦可为之，孟子所谓非不能也。足下粹於通义耳，其间亦未尽於仆者，勿多谭。再拜。  

○题柳柳州集後序  

金之精粗，考其声，皆可辨也，岂清於磬而浑於钟哉？然则作者为文为诗，才格亦可见，岂当善於彼而不善於此耶？愚观文人之为诗，诗人之为文，始皆系其所尚，既专则搜研愈至，故能其工於不朽。亦犹力巨而斗者，所持之器各异，而皆能济胜，以为敌也。愚尝览韩吏部歌诗累百首，其驱驾气势，若掀雷抉电，奔腾於天地之间，物状奇变，不得不鼓舞而徇其呼吸也。其次皇甫祠部文集，所作亦为遒逸。非无意於深密，盖或未遑耳。今於华下方得柳诗，味其深搜之致，亦深远矣。俾其穷而克寿，抗精极思，则固非琐琐者轻可拟议其优劣。又尝睹杜子美《祭太尉房公文》、李太白《佛寺碑赞》，宏拔清厉，乃其歌诗也。张曲江五言沈郁，亦其文笔也。岂相伤哉？噫！彼之学者褊浅，片词只句，不能自辨，已侧目相诋訾矣。痛哉！因题柳集之末，庶俾後之诠评者，罔惑偏说，以盖其全工。  

○中条王官谷序  

知非子雅嗜奇，以为文墨之伎，不足曝其名也。盖欲揣机穷变，角功利於古豪。及遭乱窜伏，又故无有忧天下而访於我者，曷以自见平生之志哉？因捃拾诗笔，残缺无几。乃以中条别业一鸣以目其前集，庶警子孙耳。其述先大夫所著家牒照乘传，及补亡舅（名权，四岁能讽诵其舅水轮陈君赋，十六著刘氏洞史二十卷）。赞祖彭城公中兴事，并愚自撰密史，皆别编次云。有唐光启三年，泗水司空氏中条王官谷濯缨亭记。  

○送草书僧归楚越  

伧荒之俗，尢恶伎於文墨者。华民流寓而至，则遽发其橐，焚弃札牍之累以快。既自容矣，又仇沮继至者，若不胜其怨。噫！是华舌夷心，而又甚之者矣。洎天下将乱，则虽吾里，其风亦变。果伧荒之流民亦多矣，倘或未化，亦其益孤，不能自振。苟闻志於吾伎，则必跃而游之，矧踵门而勤请者耶？光僧生於东越，虽幼落於佛，而学无不至。故逸迹遒劲之外，亦恣为歌诗，以导江湖沉郁之气，是佛首而儒其业者也。虽孟荀复生，岂拒之哉？今系名内殿，且为归荣，足以光於远矣。永嘉西岑，康乐胜游之最。是行也，为我以论诗一篇，题於绝壁。  

○书屏记  

人之格状或峻，其心必劲。心之劲，则视其笔迹，亦足见其人矣。历代入书品者八十一人，贤杰多在其间，不可诬也。国初欧虞之後，继有名公。元和长庆间，先大夫初以诗师友兵部卢公载从事於商於，因题纪唱和，乃以书受知於裴公休，辟ヘ锺陵。及徵拜侍御史，退居中条，时李忻州戎亦以草隶著称。为计吏在满，因辍所宝徐公浩真迹一屏以为贶。凡四十二幅，八体皆备。所题多《文选》五言诗，其“朔风动秋草，边马有归心”，十数字或草或隶，尢为精绝。或缀小简於其下。记云：“怒猊抉石，渴骥奔泉，可以视碧落矣”。先公清旦披玩，殆废寝食。常属诫云：“正长诗英，吏部笔力，逸气相资，奇功无迹。儒家之宝，莫逾此屏也。但二者皆美，神物所窥，必当夺璧於中流，飞於烈火也。殆非子孙之所可存耳。”庚子岁遇乱，自虞邑居负之置於王城别业。丙辰春正月，陕军复入，则前後所藏及佛道图记，共七千四百卷，与是屏皆为灰烬。痛哉！今旅寓华下，於进士姚ダ所居，获览书品及徐公评论，因感愤追述，贻信後学。且冀精於赏览者，必将继有诠次。光化二年八月三日，泗水司空图衔涕撰录。谨记。  

○休休亭记  

休，休也，美也，既休而且美在焉。司空氏王官谷休休亭，本濯缨也。濯缨为陕军所焚，愚窜避逾纪。天复癸亥岁，蒲稔人安，既归葺於坏垣之中。构不盈丈，然遽更其名者，非以为奇，盖量其材，一宜休也。揣其分，二宜休也。且耄而聩，三宜休也。而又少而惰，长而率，老而迂，是三者，皆非救时之用，又宜休也。尚虑多难，不能自信，既而昼寝，遇二僧，其名皆上方刻石者也。其一曰顽，谓吾曰：“吾尝为汝之师也。汝昔矫於道，锐而不固，为利欲之所拘，幸悟而悔，将复从我於是耳。且汝虽退，亦尝为匪人之所嫉，宜以耐辱自警，庶保其终始。与靖节醉吟第其品级於千载之下，复何求哉？”因为耐辱居士歌，题於亭之东北楹。自开成丁巳岁七月，距今以是岁是月作是歌，亦乐天作传之年，六十七矣。休休乎，且又殁而可以自任者，不增愧负於国家矣。复何求哉？天复癸亥秋七月二十七日，耐辱居士司空图记。  

○山居记  

中条就蒲津东顾，距虞乡才百里。亦犹人之秀发，必见於眉宇之间。故五峰然为其冠珥，是溪蔚然涵其浓英之气。左右函洛，乃涤烦清赏之境。会昌中，诏毁佛宫，因为我有谷之名，本以王官废垒在其侧。今司空氏易之为祯陵溪，亦曰祯贻云。愚以家世储善之，集於厥躬，乃像刻大悲，新构於西北隅，其亭曰“证因”。证因之右，其亭曰“拟纶”，志其所著也。拟纶之左，其亭曰“修史”，勖其所职也。西南之亭曰“濯缨”，濯缨之窗旦鸣，皆有所警。堂曰“三诏之堂”，室曰“九之室”，皓其壁以模玉川於其间，备列国朝至行清节文学英特之士，庶存耸激耳。其上方之亭曰“览昭”，悬瀑之亭曰“莹心”，皆归於释氏，以栖其徒。愚虽不佞，犹幸处於乡里，不侵不侮，处於山林。物无天伐，亦足少庇子孙。且讵知他日复睹容访陈迹者，非今兹誓愿之证哉？久於斯石，庶几不昧。有唐光启三年丁未岁记。  

○纪恩门王公凝遗事  

上四年春，以大河南王公治状宜陟，诏假礼部尚书按察宣歙池三郡。既即治，未涉时，吏化民悦，昼亡可为。冬十月，贼始自同安分济入屠至德（在池州）。公遣将孟琢，疾以兵助守池州。州亦有备，贼少却。会其党继至，言扣璧，实欲转袭南陵。公揣之如其计，命樊俦进扼其阳路。俦固自彭门分，公察其健决而易敌，诫之邀险，无得轻进。俦固去。会谍者言寇少将遁，气欲生沮之。麾兵不顾，既而越险。贼遽至，军遂委而逸，间二日驰归，以败告。公数其违命，立斩以徇。诸将在南陵闻之者皆股栗，以死缀贼，故青弋江得恣为备。青弋在江东，南陵也，人心不摇矣。公前命宁国兵遮截之，生得其踏白数十骑，乃并山引退。四月，凶渠复大入，而都纪王涓亦自采石赴援。公宴劳加礼，且谕之曰：“盗匿情诈，吾尽得之矣。今席胜而骄，谓吾城不劳而可缀。则攘臂而来，前无丝之碍矣。若知吾坚壁待之，其势自衄。将军第按甲稔威，以伺其隙，慎勿与之骤战也。”涓意锐，自州城日趋四舍，至南陵。未曾食而战，遽死之。明日，中贵人自领败卒，尚四五千，伤痛之声，与尘埃相杂而至。江南雅自怯，独幸北军以为固。及闻涓败，相顾失色。赖公前策涓不足恃，拒守益严。又城中水乏，而泉自跃出，人心益牢，竟免攻围之患。既逾月，中贵人阻挠无去意，卒横不能禁。公以书让之曰：“吏之捕蝗者，既不克胜，而且俯食於民，是率暴以济灾也。今将军纂天下精兵，挫於狂寇，而又恣之，俾民不得治其生业，何以称主上所以待将军之意哉？”中贵人词诎趋发，其亲吏入里舍，<区支>夺民马。公乘门望之，麾左右立提置杖杀，军愕贻不敢留。自後日夕抚循，常若寇复至者。其储畜缮完之利，到今赖焉。噫！公始以杰德峻望，为时耸服。而特恢济之心，人莫能见。虽不能致其道，以和平天下，然捍境蔽邻，不涸得赋，亦足济庸而塞根耳。愚尝袭迹门下，受知特异。敢次见闻，以开史氏之听。  

○太原王公同州修堰记  

洛自西北趣大河，盖同源於积石，伏而乃发，离而复合耳。故其流皆浑而悍，暴而难制。然左辅土田，赖之为膏壤。堰虽劳，不可废也。而又振泥加厚，水势益抑。去故治之，治之勤日倍也。大中末，州南堰坏，久不能复。比岁旱蝗，关畿尢困。咸通五年，太原王公自中书舍人出牧是邦，思所以利人者，无易於此。乃省公用，节私费，僦徒赋役，躬亲率属，得健吏於班，授以成规。亦既集事，而中作雨甚。川壑会流，雷风蹴南而鼓之，益肆狂啮。虽有力者，坚百仞之阜，亘为其防，亦不能御，势明矣。必俟至诚克敷，旁资感效耳。公晨往河Й，跪陈牢醴。既而阴□溃散，功倍人悦。翌日堰乃成，水折而光，皆若导而徙。令邑里交贺，合乐以迓之。流闻京师，中外以为国庆。时国家兵役屡与，漕鞔已绝。故自淮汴至於河潼之交，百敖皆刳，人无所仰视之者。虽已鼎食，亦若衔馁而返。农饥卒怠，何以振其威力哉？关中不涸之辙，必本是堰。公果成之，以明大计。虽旋亦决败，而功绪足遗後人矣。七年秋，愚自满获展贽见之礼，出次近垌，备得其事，因著於篇，以彰勤济之志云。  

○泽州灵泉院记  

严饬祠宇，非欲侈於自奉也。盖不崇不侈，无以耸动群品，俾坚响善之心耳。况帝梦可徵，华缘已熟，山川神祗，罔不荐款。故自京邑以及遐裔，胜概相望，皆奠厥居。中条发於蒲，趋於艮，杰出而为太行，则天坛不得不冠盖华嵩，争日观也。其北川壑会流，盘郁粹，自高平西顾，以至灵泉极矣。泉之为灵，非惟利物，亦当滋润所及，不育毒螫也。其院东向显豁，亘为大川，端门洞辟，正与旭日相迓。岂梵书所谓震旦者，此其证哉？且有为无为，於我不碍。弛之则若涸其中，用之则必滂其外。皆克固其源，乃能动而必济也。今禅宿洪密长老，俗姓刘氏，本儒家子。早诣石霜，契其大旨。烦而不挠，简而必周。初自清凉历览至是山，乃创林栖之所。遇太尉李公驻军高平，首资葺构。远近道俗，莫不归响。今蒲芮陇西左揆，常因题纪，亦备赞扬，则密公之道益光矣。凡制经楼斋堂共一百馀间，又塑罗汉洁刻之相，以渐化服。而後日集方丈，敷演上乘。自江汉北渡，以至魏晋之交，其俗坚悍难诱，今则悉为佛人矣。且善教童孺者，虽指摘其书，而必以言反覆晓谕，当自释然。若典教积於前，笞挞骇於侧，彼将窜匿之不暇，讵肯说而从命哉？律刑书也，经诰誓也，禅乃诱劝之宗，先驯其性而後入人者耳。故其道至隐，其功至博，不可废也。常念畜役之外，以逮佣隶。虽豢养至丰，莫不苦於受制。殊不知羁鞅之劳，或能避免，而方寸之内，不形不声。牙孽牢萌，诧其力者，愈不能争。以此沦陷死生之域，绵创不能自脱，其苦何如哉？噫！苟非三世之尊，夷山斡海，六祖亲授，捩其钳钛，长老继作，磨昏抉，则彼爨膏镬而勇於自浴者，虽糜烂其身，犹未悔也。今乃聚其徒，侈其居，永为一檀施之会，且俾其福慧皆殖。然则密公之积，焉可抑没哉？耐辱居士病且死，不忍其门人慧依慧海之勤请也，直纪所行，惟以漏略为愧云。天二年岁次乙丑七月望日记。  

## ●卷八百八  

☆司空图（二）  

○华夷图记  

辨於微而能制之者，势也。审乎要而能备之者，险也。势所以决用奇之智，险所以济经久之谋。虽英豪复生，亦毋以易此论也。愚中外家世究天人之际，而不肖者更（阙）文自喜，不能屈已以救时。他日虽苟行，亦不可屈己，失之机矣。苟危极而变，当寄之後生者耳。煨烬所残，尚存贾仆射耽方域之志，披图校验，成败可知。以是恳恳未能默已，千载之下，必有知吾言不昧者。司空氏寮鹤亭记。  

○移两神  

夏满不雨，民前後走神所，刳羊豕而跪乞者凡三，而後得请。民大喜，且将报祀，愚独以为惑。何者？天以神乳育百苗谷，必时既丰，然後民相率以劳神之勤，於是而祀焉。今始吝其施，以愁疲民，是神怠天之职也。必希民之求而遂应，是神玩天之权也。既应而俾民输怨於天，归惠於己，是神攘天之德也。推怨何以为义？利腥膻之馈，何以为仁？怠天下之事，何以为敬？蔑是数者，何以为神？假曰非吾所得颛，然知民之情，而不时请於上，是亦徒偶於位？此愚所以惑也。噫！天不可终谩，民不可久侮。窃为神危之，柰何！  

○障车文  

自古事冠人伦，世绵凤纪。庭列鼎钟，家传践履。江左雄张，山东阔视。王则七世侍中，杨则四人太尉。虽荣开国承家，未若因官命氏。儿郎伟峨使主，炳灵标秀。应瑞生贤，虹腾照庑，鹏运摩天。雕彩泫甘，缀齿牙而含咀。颠龙倒凤，荣肺腑而盘旋。千般事岂劳借箸，万里程可在著鞭。不学吕望竿头，钓他将相。不作李膺船子，诈道神仙。夫人班浚发，金缕延长。令仪淑德，玉秀兰芳。轩冕则不饶沂水，官婚则别是晋阳。两家好合，千载辉光。儿郎伟且子细思量，内外端相。事事相亲，头头相当。某甲郎不夸才韵，小娘子何暇调妆。甚福德也，甚康强也。二女则牙牙学语，五男则雁雁成行。自然绣画，总解文章。叔手子已为卿相，敲门来尽是丞郎。荣连九族更千箱，见却你儿女婚稼，特地显庆高堂。儿郎伟童童遂愿，一一夸张。且看抛赏，必不寻常。帘下度开绣闼，帷中踊上牙床。珍纤焕烂，龙麝馨香。金银器撤来雨点，绮罗堆高并坊墙。音乐嘈Γ，灯烛荧煌，满盘罗饣舀，大酒浆。儿郎伟总担将归去，教你喜气扬扬。更扣头神佛，拥护门户吉昌。要夫人娘子贤和会事安存，取个国家可畏忠良。  

○观音忏文  

伏以圣感至诚，祥符吉梦。久期瞻仰，辄用庄严。上以报罔极之恩，下以遂平生之愿。亦冀仁滋庶类，福必旁臻。且自叨窃一名，晓夕三省。虑增隐匿，有负深知。以此归心，诚无愧色。必也行欺暗室，业堕分阴。饰伪沽名，伏机稔恶。於家则崎岖自奉，忍骨月之饥寒。於国则苟且求容，啄生灵之膏血。是乃神惟必照，鬼得而诛。敢将有衅之身，曲累无私之照。至若见持蹇分，将触祸机。或不幸以逢尤，或求金而受毁。即常希拥佑，必保孤危。况积疹初平，殊恩有自。置斋生日，用表成功。所期劫盖微尘，不竭依投之恳。庆流末裔，共成香火之缘。粗写丹诚，仰回元鉴。  

○十会斋文  

夫万殊苦恼，神慈普救於幽冥。十会区分，王道同归於平等。当觳觫求哀之地，是佥喁就涸之时。辟夷路於前程，遏胜波於沸鼎。欲使天人共感，存没均休，乃此日设斋之意也。况属丰穰，方登仁寿。宜属大众，共缔良因。无缘则三道宝阶，如登剑树。有愿则十方净域，便越尘区。今则妙供已陈，散花乍雨。维摩赴会，捧瑞露以同沾。罗汉飞空，曳危峰而亦至。斋众某等，或辕门上列，或金穴豪家。将雏则骥子超群，命侣则庞眉狎至。轩车竞路，士女倾城。法鼓雷良，震泉扃而动钥。天香馥烈，拥日气以盘空。於是跪捧宝炉，连枝玉轴。冀将功德，奉事庄严。伏愿诸王及五道六曹真官，永作尊神，益匡善道。使幽冥共仰，灵蠢知归。缗缯不让於乐输，齐洁复申於众恳。诸曹并受，群品旁沾。伏觊过去尊灵，见存家眷，皆凭护念，免怖沉沦。恃王心而若恃私心，观地府而如观天府。必致清凉山上，逢异鸟而先告吉祥。黑暗空间，遇神光而别回照烛。虽营魂游岱，去住无常，而苦海登舟，冤乐共济。生生随愿，免在殊乡。处处安居，便同极乐。凡闻诵梵，遽脱羁愁。用显含灵，咸苏密网。  

○为东都敬爱寺讲律僧惠确化募雕刻律疏  

窃以化化无穷，递成迁染，孜孜不倦，方导沉沦。启秘藏而演毗尼，熏戒香以消烦恼。风波未息，横智而难超。绳墨可导，制心猿而有渐。岂容穿凿，但致纷。虽设谕於三乘，同归觉路。盖防微於群品，共禀成规。洒六尘，摄持万行。宁俟空林宴坐，方为解脱之门。令必大地周游，皆诣清凉之境。盖能仁之警策也。今者以日光旧疏，龙象宏持，京寺盛筵，天人信受，迷後学，竞扇异端。自洛城罔遇时交，乃楚印本，渐虞散失，欲更雕锼。惠确无愧专精，颇尝讲授。远钦信士，誓给良缘。所希龟镜益昭，津梁靡绝。再定不刊之典，永资善诱之方。必期字字镌铭，种慧良矶不竭。生生亲眷，遇胜会而同闻。敢欺福报之微，愿允标题之请。谨疏。  

○迎修十会斋文  

非才非圣，过泰过荣。一举高第，两朝美官。遭乱离而脱祸，归乡里而获安。门户粗成，簪缨免绝。四十八年已往，未省归心。百千万劫常来，岂迷善道。今终可保，止绝何伤。灾疾所萦，古今常理。但虽勤忏悔，未去膻腥。大宜均罪於鼓刀，小合误伤於失手。况蚊虻之类，屡有伤残。仆乘之劳，时加棰楚。或存或没，若重若轻。并愿各遂逍遥，永祛冤结。目前眷属，世世相逢。身後林泉，生生自适。仰慈悲之宏誓，成幽显之胜因。蠢动有情，沾濡共泰。  

○灵台三官堂文  

盖闻元台秉粹，真极设官。贯日星而洞六幽，摄品汇而尊三府。雷鞭电扌失，未穷搜逖之威。鬼伏神藏，尽在指之列。容光必照，暗室难欺。人伦知教义之宗，天吏振网条之目。密宏善贷，普济群生。固宜上报君亲，下援戚属。橐千金而喜舍，尽铸尊仪。倾百宝以装成，别崇秘殿。共伸虔恳，永缔良缘。使人面狗心，不残贤而害善。铜头铁额，自折角而摧牙。免陷危机，皆逢懿网。况此观地连名岳，境胜元都。在历览而可知，乃众星之所集。一池菡萏，时时而雪里生香。五夜沉寥，往往而峰前仙乐。闻於ツ，雅合归依。今则自属时艰，多嗟力罄。坏檐不葺，朽壁难朽。蒙尘而庙貌全隳，藓驳而天衣半褫。莫能起敬，但速退殃。将希保佑之功，合发修崇之誓。倘使丹青克焕，结构重新，必凭香火之因，永拔沉沦之苦。幽明洞感，罪咸祛。家游不死之乡，国庆无疆之祚。烹妖魅，免助虐於三虫，控鹤羁龙，笑摧枯於一鹿，别置金天之社，长为玉帝之神。凡愿列名，庶同不朽。  

○诗赋赞  

知道非诗，诗未为奇。研昏练爽，忧魄凄肌。神而不知，知而难状。挥之八垠，卷之万象。河浑氵允清，放恣纵横。涛怒霆蹴，掀鳌倒鲸。空擢壁，冰掷戟。鼓煦呵春，霞溶露滴。邻女有嬉，补袖而舞。色丝屡空，续以麻纟句。鼠革丁丁，之则穴。蚁聚汲汲，积而成垤。上有日星，下有风雅。历讠玄（一作诋）自是，非吾心也。  

○三贤赞（并序）  

隋大业间，房公、李公、魏公同师文中子，尝谓其徒曰：“玄龄也志而密，靖也惠而断，徵也直而遂。俾其遭时致力，必济谟庸。”厥後果然，宜有赞激云。  

三贤志同，夙尚儒风。以值公忠，出遇太宗。讽议从容，谋蹶群雄。君劳臣惕，荒夷阻辟，百千年社稷。  

○观音赞（证因亭并序）  

万仞峨山之险，争竦祸梯。一坑浮世之尘，长遮觉路。骋□汉而贪味，临鼎镬以求哀。当种善缘，方希慈极。某甲坚信受，频致感通。梦则可徵，足见未萌之诫。行而必禀，冀无入晨之虞。用建虔诚，永贻来裔。赞云：  

惟仁之尢，警於昭幽。将政而阻，将轧而游。忤者以宠，呻者以讴。岳冥冥，证因斯休。  

○李翰林写真赞  

水浑而冰，其中莫莹。气澄而幽，万象一镜。跃然羽然，傲睨浮□。仰公之格，称公之文。  

○今相国地藏赞（并序）  

南阳公夫人彭城郡君忧纪既祥，追奉皇考吏部公绣地藏菩萨一躯，瞿慕戚容，力成至愿。图於夫人为内兄，得请而赞□。  

三界同伦，六幽莫际。圣有佛缘，极之无滞。相不可睹，理不可穷。人有虔恳，感之则通。孝实女师，工惟妇德。成兹妙绝，申报罔极。  

○香岩长老赞  

言不可无也，然为师之说者，岂佐竞而主胜乎？且儒之书曰：“率性之谓道”。老之书曰：“各归其根”。而禅酋之东，亲抉人视听，至而又至者。道与本俱忘哉，且忘则尘滓孰从而滞耶？或者假言而为谕，以妄钓真。彼或泥於境而滞其机，是人鱼莫能自辨矣。大师之旨，吾久得之。学者既难遽息，必以其言为狂药。谁之咎乎？彼巧则病，彼愚则竞。觉之愈妄，矫之非正。不云而雷，龙何施哉？不鼓而舞，人何为哉？匪豫孰道，匪羁孰释。一尘不飘，见大师力。  

○兵部恩门王贞公赞  

发粹而文，蕴和而秀。德无不尊，名无不寿。内专外济，气厚神全。贞公在此，千载耸然。  

○相国老君赞  

道尊教主，帝系仙源。牢笼天壤，施堂羲轩。施於孝孙，克隆圣祚。分攸宜，忠贤是保。  

○秦坑铭  

秦术戾儒，厥民斯酷。秦儒既坑，厥祀随覆。天复儒仇，儒绝而家。秦坑儒邪？儒坑秦邪？  

○仙岩铭  

岩之巅，森戟天，中宅灵仙。岩之瀑，风干洞壑，地涌山凿。越之裔，瓯之隅，人逸而腴。某其师，某其牧，寺圮而复。  

○辩楚刑  

楚谓献璞者欺我，乃连刖之，酷哉！曰：“彼独鉴之不胜耳”。然其嗜宝之心，皆达於卞子，故连刖之无怨，玉亦卒受於楚国。嗟乎！国之嗜贤，宜急於楚之嗜宝也。必嗜心则上心达於天下，则负材求进者，虽黜於见疑，亦未为怨。必有释其疑者，则其卒用於世也可几矣。不犹愈於易其知而嫉其进者耶？嗟乎！刑与辱，上之所以肆於下也。楚无嗜宝之心，卞岂受刑？上无嗜贤之实，士岂受辱？必待诚而绝愧哉！  

○说燕  

燕虽同类，有巧拙之目。里人构其寝始就，而拙者遽巢其间。巧者既至，必抟而逐之。俾之他室，虽童稚亦以为恨。里人不能决其去留者，盖辩之不早辩耳。噫！彼之所工，岂能自固其室，己或为拙者所逐沮，人尚惜之。然则贤不肖之取舍，其利害於天下何如耳？治乱之兆，孰易於此。乃系於所择先後耳，可不惜哉！可不戒哉！  

○说鱼  

蒲之东七十里，山秀而瘠，故其水迅激，不能蓄介之族，著於方志焉。王城谷司空氏曰祯贻溪，其岩瀑九为峭束。愚尝派著於庭，欲资涵泳之玩。或致於他所，亦不更夕辄暴去。前年捧诏西上，复移疾华下，则邻之佛者遽至。言石窦泉隙，鱼皆充刃。愚熟念竟不能穷其说，而佛者谓吾久於是溪，虽才啬而命弛，然抚其爱育之心，足以达其物类。盖斯鱼之产，是欲信吾心於方将耳。而愚尚以为愧也，且以为羁。涉岁而後鱼集於故山泉，彼能达吾之心，宅幽而远害，是有物致之。且惑愚之妄进，姑欲全吾道而退保安耳。敢不自警也哉？  

○成均讽  

臣闻元胎凝象，标器府以飞芒。曜魄谐神，阅环天而肆会。瑶山激响，流妙靡於跄鸾。ㄍ谷搜奇，写玲珑於嬉凤。叶六气则生植必茂，文八音则锦绣相宣。既象物而省风，乃昭功而示德。周旋尽美，︻益随时。清庙严，肃和鸣而侑响。紫坛殷荐，受繁祉以贻休。备缉化之元机，契穷神之妙用。故以感动天贶，纪纲人伦。荡迅羽而落丹霄，帖惊波以澄绀海。诱归昌於琼树，一变标祥。导舞佾於瑶阶，三苗罢。揄扬盛业，粉饰元猷。足使鹤列呈妍，骋飞容而合绪。龙蹲丧味，超浩叹以违齐。而大朴久雕，迷风益扇。浮音薄思，雅曲沉英。要平靡漫之娱，竞弱便娟之奏。金华翠羽，逾备饰於充庭。去雁吹蓬，已无资於易俗。纷葩莫辩，流僻萌生。司成废齿胄之文，端委昧防民之制。雉门灾起，谁惩燕女之荒。凤德日衰，无救关雎之乱。颓波竞爽，诡趣繁兴。咿注狂会於四夷，叛衍扃和於六器。琼楼月榭，争漂亡国之音。柳翠花红，似惹迷魂之态。况乃高台骋望，团扇伤秋。少年狭路之期，落日哀蝉之感。行人赠恨，折杨柳以徘徊。陇水分流，度关山而幽咽。芳树袅相思之意，卷衣追旧宠之欢。鸟啼则兴咏於迟迟，子夜则如怜於脉脉。汉殿之□娥一去，柘馆销魂。淮王之仙驭不归，小山留唱。鸡辍晓，碣石申壮士之悲。宝锷雄鸣，独禄诉分天之愤。鸳鸯缔思，蛱蝶缨情。襄阳之浓艳惊神，邺下之无愁忘返。江天浩丽，杳春思於龙舟。绮阁骄频，媲仙姿於玉树。莫不旁罗缀赏，分被讴谣。芳情尽寄於弦心，巧变逾新於濮上。悟晋臣之窃视，其乃衰乎。徵单子之格言，将焉用也。复有南邻宴ぅ，北里追随。绣轴争奔，兰堂洞敞。斗轻盈而入玩，逞夷冶以乘春。名编协律之籍，妙轶总章之观。元□起唱，绛树分行。法婴之暂赏人间，净婉之曾夸掌上。翠娥低敛，亻疑画扇而初疑。凤翼旋披，蹑染香而不印。绿萝山畔，徒有传名。金谷楼中，犹应掩ㄥ。轻埃渐弭，泛空碧之横□。曳绪黎收，失凌波之回雪。既而麟は罢飨，龙辔倾夕。簇红艳於金擎，滟兰英於琥珀。瑶钗递约，粉镜齐匀。炫华藻之新装，捧重霄之宝器。凄锵缥缈，轻ざ渐拂於花丛。鸳鹄和鸣，上客潜惊於烟登。雕筵让促，玉横飞。堕珥颜，牵裾屡舞。笺霏彩笔，递申燕婉之情。月晓莲塘，更乱鸡人之唱。必使倾欢买笑，帐归路於太行。失意沉表，怜霜锋於使客。且秦图启霸，先输婵媛之工。楚剑宣，宁谢优倡之拙。龟山远蔽，迷津则元类吹毛。鱼藻陈规，式宴则唯思在镐。繁华托好，沦误忘归。盛德何观，雅风洞丧。愉心炫目，俱谋越礼之讥。异轸分流，弥会相淫之旨。犹是史迁衔涕，愤沉湎於衰周。荀勖披丹，愿仪形於治古。乃曰：“升下含微握契，映调露之微踪。驭道斯元，演咸池之积润。双龙肃驾，爰钦九辩之神。八凤迎祥，再袭五英之荐。非烟毓媚，应玉烛以登歌。皓质依仁，乐神扃而畅律。虽循机之思，必无谢於继韶。而制俗之规，犹未先於放郑。  

夫南薰北鄙，祸福相淫。感物穷微，兴亡是系。繁声罢奏，建武之贞范斯存。妖玩无容，太初之芳尘可挹。得不翘襟酌训，经虑防奢。揖璇玑养命之符，受帝女昭华之。探灵测化，但累黍而无差。思古妍幽，将一夔而可任。悬衡睿旨，合契乾心。追六代之英华，汰百王之荡涤。岂容苏夔席势，胶独见以邀能。高肇凭豪，抑群儒而徇已。变唯尚质，贵在扬清。动以数愉，绰之仁义。非简节繁文之制，不用於明庭。非崇严煦育之姿，不传於委巷。使牛刀学制，必笺武邑之猷。鹭羽将持，敢惧宛邱之刺。然後返歌莺於海峤，维舞骥於璜台。鱼龙息曼衍之陈，译沮兜离之献。掖庭弦吹，先罢赏於材人。司隶纠绳，次申严於权右。傥莲舟帝子，独贻招隐之诗。绮殿台臣，别奏登封之颂。酒唯洽礼，遽无纵於流连。乐则缘情，但取优於名教。俾春浓上苑，空凝桃李之情。月满西园，寂寞芙蓉之艳。式敷围范，交畅人情。澄积乐於一时，靡清晚於四表。岂复平西长史，荐淑丽以希恩。司律中郎，恣哇咬而被宠。则必三雍八佾，休僭滥於豪门。春诵夏弦，服庸於胄子。自然调元演庆，开瑞历而贯氛氲。驾俗遗华，抚鸿钧而明揖让。臣业惭待扣，恩谢识微。鹿鸣传锦里之谣，象舞阙青衿之致。孤桐韬响，唯均雨露之濡。泗石含清，未冠□韶之节。编蓬反素，誓击壤以亡机。汗简潜心，警夺朱而发愤。实愿希风正始，拟制旋宫。缅推伤化之源，克裕闲邪之范。访徽猷於显庆，酌茂实於开元。坐镇浇讹，式清缁蠹。是用撤书竦志，慕高允之贞规。企日裁成，继翁卿之谠议。春台自煦，舞希金奏之和。下曲难投，犹阻钧天之荐。谕锦屏而托讽，徒欲输忠。仰魏阙以兢魂，翻同滥窃。  

○议华夷  

议天下之大势者，滞而拘古，必曰固於德；刚简谋，必曰弭於威；是皆不足扼阽危之机也。必济德於谋，济谋於险，庶几可以寿宗社之数矣。前古迂儒耳，援据滋惑，不能中今之急病。而近朝有心於经制者，杜司徒之治道，李安邑之地志，元中书之安边，不谓不驰骋於古今成败之数也。唯贾仆射耽并包华夷，绵络山川，披图摘要，繁而不瘠，可谓勤而至精者矣。虽然，量力救时，当置远荒於度外。国史事有追惜而不可形於纪述者，或关防战而不守，或控制议而不行，或食廪弃而不保，利害之效，可见於斯。愚是以玩而不厌也，虽失之已久，得不虑哉？  

○将儒  

儒以将道，肥其内也。武以将威，肃其外也。未有内自瘠而外能劝者焉。嗟乎！古之用儒，其所寄诚重矣。儒之将道，必欲张共治也。独将之不足侈其道，故分已之任以寄於人。亦犹资众力以夷大路，绰绰然其甚辟也。如有用於时者，天下不几於治哉？嗟乎！後之为儒，其力寝羸矣。简固以自持，窘默而多一。知所以任之於己，不知所以任之於人而责之。故虽用於时，道亦削然，不喻将儒之权耳。且古之言兵，必本之仁义。反是则一决之勇，未足为武。一智之谋，足以夺其机，矧兼吾道以制於未萌哉？嗟乎！道之不可振也久矣。儒失其柄，武玩其威，吾道益孤。势果易凌於物，削之又削，以至於庸妄，於武可也。必将反是，请先将儒。  

○天用  

村轶而鸷捷者，不待赋而後食。盖济已之纳，得以自任也。龙虽善致风□，然必有所禀，而後能施其泽。吾知其不能自神矣。苟专其用，而汲汲於济物，亦将救祸之不给。虽川后岳灵，孰敢挠其所守哉？呜呼！时乎时乎，盖贤哲之所宜禀。唯用天之用，然後功虽约而济物博。  

○释怨  

殉华公子与夸世豪举，绮纨相遇，意气相许。贞茂松心，赏微琴绪。骥齐驱，鸾并翥。誓风雨而不迷，期始终之可保。既而睚眦有违，寒暄遂移。双情已忤，久约方亏。遽谗蝇翼，交妒娥眉。将摇牙而构祸，宁弃迹以怀悲。於是振俗先生闻而谕曰：夫性温浇漓，道方廉耻。势轧则仇，名浮则忌。仁以利摇，情由色醉。衅积携贰，其来有自。谓金石而中渝，惟鹦猩之可愧。愿窒隙以雕谭，庶追欢而宠谊。借如标奇炫世，角立争英。雄架横天之誉，高峻冠古之名。昧褰华而丧实，纷饰智以相倾。而木以秀摧，铎由贝败。主能则骄，伐胜必殆。岂溢美而是竞，忘谦而自爱。至乃重侯盛族，六贵豪门。赞据荣路，虹申要津。光铄天地，势驱风□。指顾而倾羲回驭，嘘俞而穷律惊春。而盈爽交分，盛衰翻复。惜喜室之方开，竞骇机之潜触。将挟炭以争奔，悼倾舟之已覆。况若越溪往丽，楚硖神仙。拟纤弄冶，挑（上声）袅便娟。利脸波艳，弯娥月残。妒芳红之笑白，叹翘翠之嬉兰。而物尢则妖，美极则丽。二国妫亡，六宗姬替。或滞爱以罹刑，亦宠迷而逮系。必昌色以崇仇，是危家而速戾。则有邪龟毕萃，环货兼储。庭罗辇璧，室玩量珠。吏方讥於贿死，客有论於钱愚。而侈必贻殃，聚惟延寇。铄金遽探，毁玉犹斗。轻壅利以焚身，斯据图而殒首。嗟四者之是婴，询五交之可疚。且夫电波悠悠，人生若浮。一瞬朝暮，百年今古。虽复角势图王，鲸吞武步，盖世棱威，排山逞恕。壮气俄摧，雄谋倏阻。泪空掩於牛山，椎已登於骊阜。天遂妍蚩，如此同期。芝华莫咀，松子谁追。钟鸣漏尽，乐往哀随。花宫绮阁之观，萧条夷漫。清哇艳舞之姬，月堕□飞。潜衰暗铄，亿恨千悲。是以至人达观，物我俱遗。混休戚，忘健羡，孰寿孰天，孰荣孰贱，大笑几何，虚舟无怨。岂蹄涔之不生，类蜗角之徒战。用招三衅之端，期塞两家之难。时也二子，魂惭色褫，听玉音。祛蒙爽曙，雪涕濡襟。明坦夷於末路，抉蒂芥於情心。愿伸缕款，永佩良箴。  

○题东汉传後  

儒衣而武弁也，人望而畏之。是威其德也，必有操戈待之者矣。君子救时虽切，亦必相时度力，以致其用，不可则静而镇之，以道训服。苟厉锋气，果於击搏，道不能化，力不能制，是将济时重困。故元礼之徒，终致钩党之祸。至於张俭，又不能引决区区之身。虽残坏天下，何裨於吾道哉？陈太邱之容众，郭有道之诱人，其意未尝沮物，而彼亦不厚其毒，利害可见矣。且猛挚不革其暴，麟不足以为仁也。恶鸟不息其鸣，凤不足以为瑞也。况彼二三子，甘逞於权豪呶呶，以至大乱。惟据正而能屈已者，庶可与权。  

## ●卷八百九  

☆司空图（三）  

○疑经  

经曰“天王使来求金”，又曰“求车”。岂天王之使，私有求於鲁耶？不然，传闻之误耳。若诸侯之使来求金，则谓求可矣。若致天子之命，徵於诸侯，其可谓之求耶？且率土之人与其货殖，皆一人之所有，父之材守於其子，则用否莫不恭命，其可谓之求乎？《春秋》之旨，尊君卑臣，岂圣人为鲁不为周耶？《书》云“天王狩於河阳”，尚为晋侯讳召天子，岂可不为周讳其过哉？纵天子制用失节，多取於诸侯，而欲垂诫，即书於周史可矣，若书於诸侯之史，是[A092]吝其货而侮王命也，王祭亦不供矣，必非圣人之文也。必若王人责其稽命，曷不书曰“天王使某责贡金”？傥以取金为不文，曷不曰“天王使某来徵贡金”，亦讥在其中矣。以是愚疑仲尼书“天王使来求金”，是使私自求而惩之也。不然，求与责文或相近，传写之误焉。不尔，何子夏之徒不能措一言哉？舍此而讥诃，皆小小者耳。  

○疑经後述  

愚为诗为文一也，所务得诸己而已，未尝抚拾前贤之谬误。然为儒证道，又不可皆无也。尝得柳子厚《封建论》，以为三王树置，盖势使之然。又有是苌宏之辨，意其多於救时。今夏县谷自淮南缄所著新文而至，愚雅以孙文不尚辞，待之颇易。及见其《卜年论》，又耸然加敬。锺陵秀士陈用拙出其宗人岳所作春秋折衷论数十篇，赡博精致，足以下视两汉迂儒矣。因激刚肠，有诋经之说，亦疑经文误耳。盖亟於时病，言或不得其中，亦欲鼓陈君之锐气，当有以复於我耳。时光化中兴二年。  

○绝麟集述  

驾在石门年秋八月，愚自关畿窜浙上，所著歌诗，累年首题於屋壁，且入前集。壬戌春，复自擅山至此，目败┲作，火土二曜，叶力攻凌可知矣。冒没已多，幸无大愧，固非赍恨而有作也，尚虑道魁释酋见之，慊然於我者。盖自此集杂言，实病於负气，亦犹小星将坠，则芒焰骤作，且有声曳其後，而可骇者，撑霆裂月，挟之而共肆，其愤固不能自戢耳。今之云云，况恃白首，无复顾藉，然後知贤英能客出肺肝以示千载，亦当不免斯累，岂遽咄咄耶？知非子述。  

○寿星集述  

〈国史司马先生辞归，朝中赠诗，号为《白□集》。余天乙丑岁八月五日过僧阁，云昨夜嘉祥西阁望老人星见，为时明。十四日朝参，其日大河南府奏老人星见，因以寿得目群公之作云云。〉  

自昔贞期不爽，逸轨难留。尧天大而必容，岂独追往。汉道亨而必至，终亦超然。未足济时，且资激俗。宜经商略，乃称搜扬。若某者，孤立多虞，衰年谢病，因耕岩而自给，非欲贩山。知在木而无堪，便当为社。莫敢张皇邱壑，拟议巢由。且自诏求贤，多因肆眚。盖乘运泰，莫顾才难。今上哲御临，元勋振服，英衮赞翘勤之旨，幽人荷旌贲之恩。虽云例追，亦谓优礼。但已伸拜阙，况毕悬车。冀修知难之规，免冒荣之诮。昔江表则赋诗而褒孔令，汉廷则出饯而宠疏翁。特振孤芳，实标胜事。今也龙门回望，鹤盖交驰。落日琴尊，前朝图画。想家山之醉石，认客处之渔舟。白首归心，黄花缘路。来时不下，漂零海上之鸥。去兮自怜，放旷人间之世。斯乃仅能忘怨，庶可息机。敢慕高风，猥烦众作。诗家此会，谁邀清夜之游。仙装不回，别有白□之集。徒攀逸唱，益愧馁才。  

○擢英集述  

名利之机，古今相轧，混惟一致，宏则两忘。或高视于天，或雄张于击水。舍麟作凤，孰降等夷。捐璧握珠，自能辉映。遇则以身行道，穷则见志于言。各擅英灵，宁甘顿挫。自昭明妙选，振起斯文。荣虽著于方将，恨皆缠于既往。当西施之玩镜，不赏娥眉，岂伯乐之停车，空收骏骨。乃使盛时才子，翻衔泣玉之冤。异代沈魂，掷凌□之誉。九原谁诧，千载徒悬。思格前规，用伸来者。至若金库照灼，纨绮追攀，裕之则管乐通期，峻之则彭韩绝倒。人人骥路，□台之此日豪华。处处鸾丛，仙馆则当时寥落。各铭钟鼎，竞焕缇油。耻发誉于雕虫，肯争英于墨客。世上之九霄梯级，纵阻争先。机中之五色烟霞，无妨倍价。知音嘿已，作者谁尢。思慰穷津，用徵逸藻。想其黎黄洞奏，锦绣毕陈。涵经天纬地之源，胸襟万象。骄晤月吟风之态，嵩华一毫。固当触兴牢笼，忘情蒂芥，况牙弦入契，郢握称珍。欣传赏奏之徵，免茹投光之叹。固已翘心不朽，抚掌浮□。操奇而角富骊泉，炫采而夸鱼域。夫著言纪事，在演致于全篇。赋象缘情，或标工于偶句。虽豹文必备，方成隐雾之姿。而翠羽已零，犹称凌波之玩。诚欲兼搜于笔海，亦当间掇于兰丛。人不陋今，才惟振滞。韵笙簧于骚雅，资粉泽于风流。事窃推公，盖止交游之内。僭将罪我，益知褒采之难。题以擢英，庶能耸听。有唐仪曹外吏司空图。  

○注愍征赋述  

夫垂象著文，炳灵叶爽。擅流宗于笔海，则时仰龟龙。骇藻于天庭，则国资□雨。至若金羁角势，锦字争妍，兼吞汉魏之雄，迥跨风骚之域。宏材独振，何代无奇。《愍征》则会昌中进士卢献卿著明所作。华胄间生，冠五百年高视。灵玑在握，照十二乘非珍。驭从壑以涛惊，竦驱崦而电轶。恳超言象，特映古今。而妒阻扬娥，妖轻笑凤。惜岁华之易晚，嗟桂魄之愆期。旧国蝉催，萦盈别怨。芳时雁度，浩荡羁愁。想去郢以抽毫，怅征秦而寓旨。锵洋在听，梗概可陈。观其才情之旖旎也，有若霞阵叠鲜，金缕晴天。鸳塘匣碧，天容曙拆。浓艳思芳，琼楼诧妆。烟霏晚媚，鲛拂翠。其雅调之清越也，有若缥缈鸾鸿，翩翻媚空。瑶簧凄戾，羽謦玲珑。幽人啸月，杂佩敲风。其道逸之壮丽也，则若□鹏回举，势陷天宇。鳌沧溟，蓬瀛倒舞。百战交锋，雄棱一鼓。共寓词之哀怨也，复若血凝蜀魄，猿断巫峰。咽水警夜，冤郁霭空。日魂惨淡，鬼哭荒丛。其变态之无穷也，则若月吊边秋，旅恨悠悠。湘南地古，清辉处处。花映秦人，玉洞扃春。澄流练直，淼然自极。斯盖缘情纷状，触兴冥搜。回景物之盛衰，制人臣之哀乐。穷微尽美（阙）古排今。自体变江南，气凌邺下。莫分工拙，讵可仰扬。竞耘寂以搜奇，则恩荣飞动。徒牵庸而缀学，则格滞沈埋。唯彼邀能，是称入巧。泛铺轻绮弄纵（阙）雅律之未裁，八音叶畅。类非烟之不染，五色相鲜。（阙）绝于长华淮芳镇留于千古。况愚通家著分，总角忘年。众中则韵仰神仙，席上则价饶鹦鹉。破琴伤逝，无复知音。梦笔摘祥，频惊借彩。伫谈交之可作，叹宝锷之徒悬。犹幸斯文，备存遗迹。（阙）符增感，涕下何从。昔两汉辨骚，方闻注释。三都待引，即扣贤豪。寄测妙以腾褒，属当仁于命世。岂伊孤陋，合遽讨论。将研旨远之机，已尽汲深之力。附修名而不朽，量琐慧以多惭。粗折指归，难酬顾遇。微明于合璧，敢议争英。洞节奏于璇宫，窃期攀向。  

○注愍征赋後述  

武宣之间籍显地者，虽无如梁韩数公以雅实自任，而能振拔後进。然士大夫宴游之倦，犹或时道文学以助执事者。而卢君尚以搀摈致愤於累千百言，亦犹虎之饵毒，蛟之饮镞，其作也。虽震邱林鼓溟涨，不能决其咆怒之气。且科爵之设，是多得於彼而少丧於此。侈其虚而歉其实，彼或充然自喜，而又以拱默相持。曾不知日月没於晷刻之间，蝇翔而萤腐耳。然则著明幸於弃默，而能以《愍征》争於千载之下，吾知彼之作者，有呕血不能逮之者矣。其所得何如於彼哉？且上至圣哲，下至豪特之士，得於文学者多矣，岂以一灵运之狂，而可沮辱天下之奇伟哉？况面墙而悖谬者，何翅於此耶？愚前述虽已瓷道其遒壮凄艳矣，而终不能掩其方外之致。以是掷笔狂叫，寄之他生。又尝著《濯缨引》，以雪词人之愤，其旨亦属於卢君。且凡禀精爽之气，是或有智谋超出群辈，一旦愤抑肆其笔舌，亦犹武人逞怒於锋刃也。俾其无所控告，驱於仇敌，必贻国家之患矣。然则据权而蔽善者，得不常以此危虑哉？  

○连珠  

盖闻变可揣机，明难辨势。金石之悬已叩，孰谓识微。风□之候未形，罕知能制。是以连兵百万，虽称荩代之雄，间道三千，谁悟入神之义。  

盖闻中和所赋，植性自驯。孰为之而曰凤，孰为之而曰麟。翔必以时，肯争名而作怪。动惟中矩，宁受嗾以噬人。  

盖闻济世者材，存神者道。各系遭逢之运，并著抑扬之效。是以英豪未生，虚倾市骏之金。文雅已衰，徒有游仙之效。苟惭白首而待聘，不若沧洲而寄傲。  

盖闻达识难窥，神明有关。或推之而犹拒，或仰之而必进。是以钓川钓国，入兆则亨。从虎从龙，乘时自振。  

盖闻忠可制权，则诚能洞感。谋推体正，则生济奇功。是以辅星连耀於将星，则妖星自殒。天阵克和於人阵，则厚阵皆空。  

盖闻识资匡欲，智必宠愚。苟贪荣而入险，虽结党而自孤。是以川上不归，皆顾羡鱼之网。林闻已碎，难追弹雀之珠。  

盖闻愧於心者，或毁人而掩谤。足於己者，必奖善而推公。是以炫饰求容，不悦端居之操。优游待聘，乃宏交让之风。  

盖闻霁日才於拂曙，则蚁穴自开。澄川或激於惊波，则龙舟莫进。何则？明於诚而物皆竞劝，制于彼而我难示信。是以至诚未著，见非感而不通。横俗无猜，知有孚而必顺。  

盖闻绅河砺岳之盟，虽酬戮力。翼子贻孙之祚，本自推心。是以阴德常施，忘报而或能济患。危机潜患，希时而无救祸淫。  

盖闻角立争雄，必中乾而自殆。乘权逞怨，或遁丧而无归。将射鼷而发弩，是忿风而焚衣。所以傲吏格言，先忘情於物我。能仁妙旨，当遣滞於是非。  

○文中子碑  

道，制治之大器也，儒守其器者耳。故圣哲之生，受任於天，不可斫之以就其时。仲尼不用於战国，致其道於孟荀而传焉，得於汉成四百之祚。五胡继乱，极於周齐，天其或者生文中子以致圣人之用，得众贤而廓之，以俟我唐，亦夫命也。故房、卫数公，皆为其徒。恢文武之道，以济贞观治平之盛，今三百年矣，宜其碑。  

圣恢之柄，授必有施。臣底之绩，济亦厥时。子惟善守，赋而不私。克辅於我贞观休明之期。  

○解县新城碑（奉敕撰）  

夫披图著象，即亘长垣，裂壤奠居，必扃峻阀。虽四邻之可恃，在百雉之难窥。然而事有弛张，得时而後显。功无巨细，得人而後施，今见之于解城矣。我皇帝之御宇也，累圣勤求，登贤致。凿乾缔构，允归睿作之功。寿国陶融，必有挺生之佐。式扶昌运，对越上元。皇帝体睿哲之机，延统和之祚，高视无外，旁罗不遗。洪水安澜，格兹穹壤。明廷委瑞，分映古今。肃清庙之威灵，竭大臣之忠力。虽锺灾会，益振英图。系在知人，念兹活国。内则皋夔叶赞，外则方召专征。克著庙谟，且贞师律。其有兼膺注意，宜属宏材。正柱石于洪基，感风□於冥数。盖祥发神授，佑我昌期。斯人见之于蒲帅司徒王公矣。西爽炳灵，中条会秀。致用则牢笼三杰，图功则拟议一匡。受寄股肱，佥谐梦卜。遇帝车出狩，天邑缠兵。邓禹则封拜关中，方之未重。寇恂则抚绥河内，比此宁艰。辍外师之稔谋，导邻藩之叶举。于是使星远降，诏命始通。瞻日月而惟新，觉山河之自固。人洞感，军旅益雄。但既逼寇仇，且当津要。车徒Ш至，竟赴齐盟。戎夏骏驱，共匡京室。虑风回于原燎，竭日费于□屯。辑睦允谐，克瞻栋（阙）持广厦。鼎镇厚坤，始以一城之危，抗移国之盗，竟以数郡之力，壮勤王之师。勋复旧都，庆延殊渥。盛矣哉！  

《传》曰：“德刑具举，武之经也。农战交修，政之本也。”总是数者，方为全美。此府自大历贞元之隆，郭公浑公继临，虽博厚粹和，本朝实赖，而俭德异政，旧史阙然。公洞识古今，兼资文武，宏以济物，而恕必探情。明以照奸，而杀惟制乱。人皆知耻，道不拾遗。视礼法之率由，信恩威之并济。犹以为备则无患，志在格言。安则怀生，命于善教。是资蔽恶，有待必攻。晋人之固护河南，齐将之经营汾北。虽谋非善守，难婴战角之晨，而利有必争，宜保马头之险。由是公之初莅镇也，即以此地北绵汾晋，西逼界秦，造陇而虽贯复关，压境而匪凭高垒。时当无事，则鸡犬混并。运属有戎，则豺狼密迩。浮罂或渡，萦带是虞。遂创新规，骤成坚垒。挟洪荒而作固，屹断岸以高临。事等振喉，势同捍首。岂比平原伐陇，自标威寇之名。斛律侵周，别建定夷之号。及城陷冯翊，西面益孤。烽举隰州，北军方至。迁延未测，侦谍相谣。日有风传，士无人色。赖我关防夹峙，津戍旁通。杜两岸之金汤，坚众心之铁石。共增声势，得以枝梧。既纳款于帅臣，仍抚安其新附。交获利济，并致成功。不然，所恃长川，亦当夺险矣。而又以解因沃饶之润，置榷货之司。官帑委输，商徒繁会。□连里，山峙赀财。弦歌讵称于武城，锦绣惭夸于襄邑。贯天钱而下积，已应星文。认宝气而旁瞻，非惟剑气。所患者，素无城守，难固人心。微有警于烟氛，遽深藏于林鹳。孰惩诲盗，克让周防。振古所遗，非公莫集。既总两河之务，值多事之秋。检吏通商，机能制用。矫时阜俗，俭以率先。凡立科条，皆能刻励。五使虽优于兼俸，一毫不润于私家。用给工徒，遂兴板筑。精择主将得张郁，时官聚军雠，市摇物估，欲因赋役，亦以赈饥。夫事贵研深，所以见于未兆。人难虑始，所以乐于视成。初公密计地宜，且稽农隙。裁其经纬，授以规绳。吏既克勤，期不愆素。自中和二年冬十月，奏请兴役。至明年夏六月，凡计工五十万。城高三丈，周绕九里一百六十步。隍刳浚洫，堞冠层楼。外创犒军之营，内修御敌之具。观其地萦壮址，□郁平川。拥形势而增严，屏要冲而莫犯。归师远迹，忘自意于冠觎。匝境罢扃，亦宁虞于奔窜。其他缉饰，悉叶机宜。令旋陟上台，恳辞剧务。咸欣庇赖，益著咏歌。遂乞飞章，愿刊殊绩。以图同庥乐土，见托芜词。榷盐使韦雍，检律在公。巡官王悫，琢磨效用。与植将及商人等，联状同诣所居，沥恳至于垂涕。窃惟自古恢扬盛业，激赞宏图，朝则带砺传盟，家则盘盂著誓。必资麟笔，共振鲸钟。虽代积峥嵘，而声棱悠久，沧溟鳌，日观可危。片石螭衔，□台永峙。将贻终古，实在斯文。雅非振藻之工，敢徇披丹之款。榷盐使崔赞，温恭奉上，感励知催。勘使王能遵，妙简宸衷，喜成王事。并以磨砻已久，结构仍崇。靡知地之诚，遽有闻天之请。名微墨客，短才本谢于徼能。事僭词臣，牢让岂申於恭命。且禁暴曰治，济众曰仁。以此视其为诚，足以知其为政。众惟同仰，暴莫可凌。彼或蔽捍边荒，缮修保障。犹夸溢美，显示将来。况数仞耸威，近函陕右。一方增气，旁带关河。储国用于无虞，息人劳于永逸。宠传褒诏，喜动邻封。方属沈绵，难辞纪述。与崇墉而并揭，岂深谷之我迁。式备昭功，靡惭摭实。铭云：  

蒲乃国枢，佥惟天作。挟魏控秦，佩河冠岳。蒲屏是雄，勋贤是托。孰膺帝俞，克振王略。上倚注，元臣激扬。干霄作镇，跨海为梁。令无不肃，谋无不臧。擢彼新垒，屹然巨防。川广可逾，山高可轹。曷以善闭，必资全策。城隍增严，晨惊夕惕。利害斯睹，天悬壤隔。解宝近盐，货则兼赢。车喧咽轧，户侈连甍。财雄擅响，鼎食提衡。三河竞凑，六辅皆倾。内贯通庄，外无固圉。易戒致戎，书警纳侮。或骇一呼，难施九拒。虽有栋榱，谁庇风雨。传褒命日，诗美维翰。长空岳耸，厚地□蟠。俸能兼济，众得怀安。圣衷乃眷，茂迹宜刊。兆叶人谋，机先神授。虞於不虞，守其必守。峻亦不夷，坚亦不朽。唯此殊功，翊之克久。  

○复安南碑  

臣闻天示武而太白不灭，地育材而雄金自生。高临铄彗孛之妖，并用蓄干戈之锐。虽域中治定，元功载洽于人柢，而阃外抗棱，睿略必当于吊伐。是以荆蛮作戾，周称克捷之谋。越貊稽诛，汉用讨平之策。驰雷霆而饰怒，义在胜残。命貔虎以濯征，吾非乐战。皇上之御宇也，知几作圣，抱道凝神。荡千古而独驾雄图，掩八而宏开寿域。抚百年之昌运，数属延洪。钦下武之耿光，德膺丕显。心贻元极，道契衢樽。金椎震有截之威，玉镜洞无私之照。蒸□涵润，决天阃以滂流。击壤登歌，嬉春台而自乐。故得氤氲叶庆，动植骈休。丹蕖则宝露凝芳，瑶阙则霏烟泛彩。方欲停旒高视，仰至道於华胥。辑瑞标虔，著成功于日观。绵隶必封之俗，穷荒输禀朔之心。凤乐方陈，企竞先于率舞。鲸潭不让，潢污自绝于朝宗。逖矣荒陬，蠢兹夷孽。拒昆池而堑境，萦瘴海以疏邻。穴前瞻，地势乃遥分八角。孱陵却阻，星躔则下烛五溪。竞虿毒于蜂宗，扇枭音于鸟俗。顷亦瞻□荐祉，幕重译以朝周。削衽移珍，讽三章而颂汉。金印示殊藩之宠，银簪增服冤之荣。方毓德以羁縻，竟凭骄而背诞。窥华饰僭，吠喧瓠之乡。负险挺妖，结沈黎之党。琅川大扰，洞界横侵。妖徒之勇气干霄，都护之穷兵窜谷。干艘蹙浪，兰津之戍火宵明。万里惊尘，梅岭之人烟昼断。举旄何暇，犹申扣马之忠。曳踵谁观，莫救ㄢ鸢之。既而城夷交，累陷功门。飞ㄞ驷以闻天，决神机而起剑。腐儒横议，请罢守于珠崖。贤相拔奇，命启行于黑水。於是凿门受律，仗钺忘家。宸衷辍旰食之忧，壮士德横行之志。岂独英筹独运，犹咨平越之庸。妙略遐宣，乃逮伏波之号。声光载路，势激疾雷。下五岭而震金钲，沿三江而飞铁轴。中权令峻，按虎节以风生。上将策奇，指龙编而天落。贼将朱道古等，倾巢奔命，负固偷安。塞合浦以连奇，亘同劳而结。雕题誓众，犹疑黑穴之神。凿齿穷凶，岂直青邱之暴。尚以哲王济治，先德後刑。大圣兢怀，好生恶杀。韬戈制胜，舞舜戚于两阶。弭节昭宣，纵汤仁之一面。论其归首，霈以鸿私。姑停毙兽之机，显誓输龙之信。守迷崇乱，更宣蚊蚋之群。触祸乘危，犹幕蛛蝥之网。元戎然後抑扬英武，啸咤风□。援旗而激愤冲星，徇国而抽诚驾日。几神洞妙，熊韬豹略之权。舞电威棱，越骑燕犀之象。于是营开戆石，陈压糜冷。前军则浴针争登，後拒则跳刀鼓勇。宣声骇宇，怯鳌柱之倾维。坏气横堤，晦鸿□之寝耀。我旅力振，凶徒大崩。动必冰摧，疾如彗扫。惊涛沓鼓，喧う而兽槛争奔。烈焰掀天，埃郁而虹梁忽断。骇修鳞之决网，轧累卵于排山。七擒摅必胜之能，九变逞无前之锐。伏尸百万，未穷追北之师。廓地三千，岂独安南之境。始者以朝廷专征重寄，骋绩遐方，虑切均劳，谋当易帅。军符未契，犹怀稔寇之惭。诏命将临，俄有麾城之捷。遽收宸涣，仍降优恩。重委缉绥，更恢经略。伤夷尽复，爰申借寇之诚。旅拒频枭，宁止登嘉之献。朱鸢再缉，彩雉还婴。宣圣泽以怀柔，道和风而煦育。诛梗，肆望乐郊。扑魅驱狸，潜销气。农商并劝，食力兼储。军雄而蹀骏嘶风，剑褫而蟠蛟吼匣。凶渠假息，屡惊丧胆之魂。王旅腾装，更俟指期之举。投机扼险，委劲待时。幸席卷之可乘，永清丹徼。匪鞭长之可及，焉用石田。昔下濑租征，宁逾象坂。渡泸掩纪，才息蛉川。岂同指授长驰，披攘右吊。沃腾澜于爝火，荡危叶于冲飙。利尽海隅，声棱蜀表。中规克运，振日捷于丹冥。吉语旋闻，庆山呼于绮殿。匪徒封离授首，三十六之种落迎降。木归仁，六百万之ク夷向化。威怀益著，典秩遽加。茂绩英姿，别赞画麟之宠。带河砺岳，重申白马之盟。自将礼冠于朝伦，岂特荣高于策府。盛矣哉！  

且四夷华夏，千古劳师。折冲实在于谋谟，委寄惟艰于授受。昔之命将，继得其人，莫如材为时生，祥资世烈。感狼星而兆壮，焕骊穴以腾英。玉帐金坛，神授六韬之诀。雕戈宝鼎，门传八命之基。故能业词良方，名高异俗。抚士乐同于凫藻，伐谋动契于龟蓍。麾下从容，每投壶而讲礼。帐中谈笑，亦披卷以研精。必当跃马横矛，恨征南之不武。词宗学海，轻镇北之无文。式是全能，允膺注意。故得吞敌国，势峙长城。庙算遐敷，家声克裕。三川底定，粲青史于元和。九郡肃齐，著洪勋于盛际（元和中杜公黄裳举仆射崇文平蜀今相国夏侯公用安南公骈遂复交故地）。  

恭惟燕翼之谋，自契君臣之美。幽阴雪愤，竦七庙之灵诛。廓清，彰一人之圣武。中外礻是福，飞沈载扬。韦带诸生，铤熔贱质。早负徼能之志，曾无骋力之期。有惭于鬻明廷，欲希横革。非所以焕扬休烈，未始抽毫。窃神功，犹增懦气。鹿鸣登荐，小臣无补于颂歌。龙德飞荣，大国必资于□雨。昔牢夷剿定，汉纪崇勋。林邑克平，隋刊盛绩。将欲耀声明之远畅，诧辙迹以无穷。轻叨谫材，仰腾茂实。庶雕丰丽德，卓穹厚而长存。莹俭图功，示威灵之无外。载惟荒颢，遂揭穹碑。铭曰：  

珠躔映运，鼎业凿乾。麟衔瑞纪，凤舞昌年。层澜浩注，景祚遐延。光凝宝箧，庆蔼祥编。上继文，皇图增焕。得一践羲，登三轹汉。懿网牢笼，大炉贞观。宗社还资，徽明接旦。云腴洞润，月窟皆倾。钩山就日，截海来庭。琛罗翠羽，赆委香琼。旁魄万有，骏奔百灵。乃眷荒夷，独迷元造。虺毒潜萌，狼心益骜。激焦烟，尘埋瘴峤。敷命讲材，式资穷讨。衤匀服将授，畅毂斯臻。肃拜清庙，时维宝臣。熊旗日浴，贝胄星陈。机悬玉弩，彗迸金鳞。申命长驱，指麾横厉。鹰瞵，棱棱虎视。叠懿峨山，连师禺裔。视险必夷，屠坚若脆。元戈增耀，赤愤凭凶。锋攒睥睨，火迸艨艟。天声下震，神将沈雄。高牙爰指，厚阵皆空。吒咤虹摅，腾凌电扫。动若摧枯，势逾穿缟。血浪喷溟，颅山亘岛。卷一隅，霞披四表。我武既张，我威载扬。克剪违命，乃恢旧疆。上帝宠锡，元戎休光。允兹壮烈，有耀群芳。遗孽偷魂，数将尽灭。鱼穷爨鼎，蚁惧搜穴。用警殊伦，斯为还辙。勒颂海垠，式昭天伐。  

○故太子太师致仕卢公神道碑  

公讳渥，字子章，范阳人。卢氏出于齐，齐之始祖，以姬周克享于仁，乃佐文武定天下。弛刑之後，其裔孙又能以大义匡奉，且救诸侯之患，宜其百代昌盛矣。及拓跋陷幽冀之域，士人之整饬官姻不失其旧者，推于周党。所为甲门，高齐恩通公为黄门远公八世祖，曾祖某官，祖某官，皆以德义显本朝。先公讳某，兼以儒术吏治，历仕终某州刺史。娶清河夫人，生公。公植德秉仁，而识致远大。济之强学，发为文章。故未就乡学举，则时辈後生皆以为杰出。虽文场迂滞，然时者亦历指要显，不敢徒以负地待之。会府方重首荐，公为主试者所强。举子未效其业於主师，则踵门投贽者已数百辈。时宣宗锐意文治，白衣稍出，流类亦往往上门。故公中选甲科，籍则待制。名臣亦以得人为贺，皆为儒风隆替，当系于公。累辟诸侯府，亦以公去就为轻重。御史丞将选僚属，递相告约。才及升班之限，台命已行。太夫人在洛，乞以散秩就养，拜国子博士分务殆十年。公议所迫，迁侍御史，专领东台之务。徵起居，转司封员外知杂事。正色谠言，举劾不挠，迁司勋郎中。时宰所忌，出ヘ宣武军以缓之。未更岁入为某曹郎，迁拜万年令。大京兆每引见必优礼，言则规禀，诸曹请事，若奉严师，其政可知也。诰命极选所以内训百辟，外训四方。元和中，若韩李二文公裴晋公令狐相国元白李淮南联处内外之制，任征伐约束，助大朝。其後取人，多以时望。望胜则人以地优，用轻则才以势轧。兼而不怍，乃属于公。拜某官知制诰，每涉委廉，则堂列耸眙。宰相详议大政，亦俟入直乃行。前後六年，编录盈笥，实一时之典则也。  

丁内忧，哀毁逾礼，士大夫莫不感伤。免丧，拜陕虢观察使兼御史中丞。前莅是邦，或出禁侣忄匡畏内臣，护军刘重美党类豪侈，傲视廉使，橐奸黩货，得以自专。及公至镇，待之有制，重美虽渐敛束，故态未锄。公举其坏政之甚者，面数以挫其锋气，卒俯首受教，权不外夺，教人自苏息矣。遇江岭宿兵，边戍乏食，滑州军奋臂标回，开折天侣。及骤至墙下，吏士缩栗，皆请闭关拒守。公曰：“彼冻馁所迫，未闻肆毒。吾因而抚之，冀其返善。若首唱其恶，彼畏彰闻，则怀疑蜂溃矣。廷议力未能制，且当遏其所归。奈何？”反开门具饩劳，召主将亲谕之，果遽感悟而东。逮出境，人无罹其患。噫！古所谓仁勇，难哉！其他惠爱廉平，犹可徵诸故老。初公报政当陟，且悬文柄之命，权幸所沮，事未克行。及此传闻，中外推敬，故宰职得伸其所志。冬十月，拜礼部侍郎。群辈之躁聚势门，欲以浮论笼驾主司者，迎自咎其牙角，洎入贡署，才引明经，则美称已哗于外议。遇大驾南幸，乃中辍，人至今惜之。明年春，自都潜出，二月至中条，舍于幕吏司空图，被疾浃旬方至洛。由汉阴诣蜀，舟行迂滞，尚以後至授国子祭酒。公论逾郁，拜御史丞兼左丞。柬拔端良，风威益振。驾回未几，又徒步扈从于宝鸡。至褒中，歧蜀阻，兵食俱困，主相深念，计无所施，乃拜公户部尚书领兴元留事知节度使事。焚剽之後，百姓逃窜，公躬自招抚，且徵赋食。山相勉贡输，军声大振时议以为萧何大勋，实非公不济。上每敛容优异，许以入辅者数矣，公坚让乞退。至京，尚以检校司空太常卿畴庸，迁尚书右仆射。自古澄汰稍厉，多碍于时。苟訾失实，则受制群党，驱之仇敌，反为国病矣。公谓轨律在己，足以正人，未尝惑爱憎之言，遽出升黜，而尢者自去，明恕以彰。又古所谓得大臣之体者乎？仁哉！累授保傅，寻以检校司徒致仕，从坚请也。大驾移幸，公自华至洛。天二年九月十日，寝疾薨于长寿佛宇，享年八十六。嗣王辍朝，赠某官，谥曰某。  

噫！古之硕贤，或享高位上寿，盖尸其柄者时显至公，以警于昭幽，俾为善者不悔耳。公孝于家，勤于国，宜于人。既于是，而报应又如此，果使後之追企者唯恐不逮，以邀福於神明。然则善人之化于人，虽没世而弥彰矣。且家邦将盛，必有所ム。盖感致之效，当究其源耳。初公既属文，太夫人知其友爱诸弟，且命盯敦诱，故诸弟子亦能相师禀，就其所业。及公中第，即又孜孜指导进取，果岁继捷，皆籍於显地。禄养之荣，孝敬之美，一时罕及也。推是而言，则诗所谓施于兄弟，至于家邦。公宜与圣人之徒，亘百代而合契美哉。公介弟尚书公绍，尢检克，亦能率其子弟，俾幼无违者。仲弟治，考功郎中，季弟沈，右补阙从事洛都留守府。盖雅族积，有以保持。公以其年十月某日，附葬于缑氏某乡某里，礼也。夫人姑臧君李氏，柔顺明淑，叶翁慈恤，内外孤婺，赖之获济，先公而终。孤刑部侍郎膺，实惟冢嗣。敏材慎行，而嚣竞不能入。弟赓，左补阙，整整唯谨，目为令人，有以见绵祚无穷也。自昔负大名拥大望，苟无其实，必若负重而趋，虽非有力者挤之，亦当自蹶矣。宣懿之际，士类方竞其间，与公别著亲友之分者，﹀﹀当世，止有数贤，皆退可革天下之浇风，进可效荷天下之大任，殁则金石之，缀史氏之笔端，岂容易而品级哉？千载之下，必得其人，盖知始无愧耳。今年秋八月，愚诏追洛，拜公床下。明日继谒，蒙手授以诗，且有“释氏多言宿分深”之句。瞪视不言，若属意於纪述。默至感悟，誓竭菲才，况业履谟庸，三纪备熟，虽有文酋之工，亦莫能详悉。然则刊尔信实，门人焉得为让。铭曰：  

姜佐宗姬，仁移于谊。驰及厥裔，亦恢四履。纫绝扶微，益延世祀。战国横溃，独整士风。汉氏之东，植显大宗。黄门魁伟，州党所宗。逮我太师，教义足维。出入允宜，万方廷萃。珍贶叠委，待公为瑞。秉文慎择，列曹骤历。乃训百辟，国事洞疑。王旅阻饥，惟公是咨。冠裳奕奕，礼义是则。公庸乃陟，或道之亨。孰喜孰戚，华崇之趾。吾老如此，克跻寿祉。皆极报德，照彼日星。摩地载扃，石张铭。济我淑贞，勖尔後生。  

## ●卷八百十  

☆司空图（四）  

○太尉琅琊王公河中生祠碑  

臣伏念天人之庆，静则统和於天化，动则保定於中兴，莫不肇拥元符。已济昭登之德，旁徵幽契，亦伸叶佐之能。内著弥纶，外宣风绩。克延休命，共赞昌期。虽复地辅登皇，星枢延圣。八极柱断鳌之表，百灵趋驾象之尘。信谓元方，犹勤致。至若锡戈祚土，赐履专征。止图九合之威，亦赖五臣之佐。况顷者运属履危，时当戡难。宇县尚摇於央轨，昆蚊方骇於沸腾。欲拯横流，是资杰出。汉庭剑履，名臣之礼秩皆优。烟阁丹青，上将之风棱如在。我国家之御历也，厚恢周德，宽富殷人。荡千古而独驾雄图，掩八而同开寿域。宏材构厦，常扶不拔之基。犷俗倾风，尽仰平之化。皇帝明融睿作，刚体乾行。深研不测之机，广被无私之照。常经多难，时亦濯征。扫氛於灵旗，碎瓶罂於天斧。文思纬俗，廓贞观之英图。神武定基，符开元之大业。克谐注意，本在知臣。叶风力以陈谟，驾昆彭而骋绩。克绥中外，保奉宗祧。大顺二年月日，首议陟明，累宣恩诏，以命河中节度使王重盈加检校太傅兼中书令。河汾蓄宝，阀阅资祥。代济贤豪，业传诗礼。自标奇玮，难藏豹蔚之姿。本俟遭逢，果振螭蟠之举。式膺妙简，允著宏规。不有褒崇，孰明奖劝。且自古英达致用，风范相殊。政则以理为先，化则以人为本。虽或议参草昧，名列循良，集东观之群儒，皆令赞像。推南山之汗简，尽使书勋。尚有间然，孰当全美。道之必合，圣亦罕言。大易所谓穷神，不言而速。哲人所以垂训，不令而从。盖率以身先，用如响应。  

公幼推至性，动必有方。色养不违，友于兼备。在闺庭而惟谨，处乡里而无尢。卫公靖幼实师儒，宁妨勇烈。英公贵能事长，果保宗良。是乃化已行于人子也。且移孝资忠，自家移国，信风行而草偃，若传命于置邮。故乱离以前，委寄即重，效彰理剧，诚著让夷。课实最於西河，荣遂临于分陕。车未及境，寇已陷城。僵仆如邱，烟埃翳日。公乃唱大顺，振义声，招葺逋逃，抚循疮。诛榛梗，渐辟乐郊。扑魅驱狸，潜消气。檄驰东夏，馈赈西师。四海摇心，尽摄鲸吞之势。重关失险，独当豕突之冲。壮我金汤，剖其牙角。实挫滔天之暴，非徒捍境之勤。大寇既逃，邻封共庆。遽求罢任，本切归宁。坚避成功，益彰杰操。是乃化已行於人臣也。且恤刑育物，往哲至论。於兵法之中，亦叶道家之理。虽战同九地，或於危地争先，术用八方，乃以生门为上。勿轻士类，方保众心。盛衰之由，宽猛可验。雄名震敌，忌唯在於杀降。隆德传家，庆本延於慎狱。公明为照，意在胜残。深防巧诋之文，每用惟疑之典。或有狂妄，自挂网罗。罪皆止于一身，恩必加於百口。神明洞感，福佑宜锺。是乃化已行於宰守也。  

夫约己裕人，招怀必信。推诚体国，嫌衅自平。公实宽宏，且无猜沮。每示坦夷之道，不行谗佞之言。延纳羁孤，优容僚吏。位虽益重，谦则惟光。泛爱皆周，亲仁每见。宾贤备礼，耆英尽缀於词林。将略求材，剑戟自森於武库。况路当冲要，时犒师徒。使车旁午於军中，将迎益至。羽檄交驰於境上，谈笑忘疲。志切匡扶，义惟尊戴。每承诏命，若觐天颜。亦常因拜飞章，大集戎旅。誓坚金石，同报宠光。保九重高枕之无忧，绝五夜甘泉之有警。内则颁定理朝旨，外则镇抚人心。竟用绥和，到今系赖。是乃化已行於藩阃也。且将图丰逸，必正本源。侈与骄期，莫能胜弊。俭唯德固，乃不移风。苟曰聚人，必先济物。公幼负四方之志，家无一掷之资。意气所倾，英豪共感。今则欲均公用，不树私恩。动有常规，赏无滥费。上勤时贡，下赡军须。月未及於授衣，士已忻於挟纩。农商竞劝，役不夺时。关市薄征，肆无滞货。利每推於近监，惠岂计於伤威。靡尚虚名，多仍旧制。虽风亭月观，不增游玩之华。而城雉军营，足壮藩方之气。均能劝勇，俭足养廉。诫满持全，居丰处约。是乃化已行於闾里也。率是五者，施于一方。薰为和气，屡致嘉祥。故得疵疠不生，丰登相继。自窜渡河之兽，如驱避境之蝗，礼让俱兴，人有耻格，征徭渐省，俗赖欢康，货殖繁，井闾填咽，街无促步。巷有安歌，壮千叶之威棱，冠三河之富盛。关防旦启，谁候鸣鸡。徒侣宵行，罕闻吠犬。此盖罔存小察，唯总大网。用宏宽简之规，克赞雍熙之运。  

景福元年正月，上自将佐，下逮缁黄，五郡联属，四封耆艾，共忻宏庇，请建生祠。牢让累陈，至诚难沮。五月日，都押衙录事参军又诣让军使特进思猷，请奏别立碑纪。上亦俯从人愿，有命微臣。伏以祀典阙文，朝恩特允，虽或徵於近史，亦宜本於众情。丞相仁杰之抚疲羸，仆射元振之安夷夏，皆留盛躅，孰继美谈。岂不若峻峙在前，人皆仰望。洪流非远，日可窥临。所以别创祠堂，严陈像设者，盖皆蒙美利，并荷丰功。愿申报德之诚，别置表虔之所。且公抗衡右族，著籍本州。显沂水之华宗，焕晋阳之贵胄。盘联日下，辉映关东。前修则家牒流芳，後嗣则卿材森列。公先君勋华早振，政绩频彰。已结义於乡闾，仍种恩於部伍。永言积庆，实异他门。况元昆顷镇河潼，远推表则。仲弟镇临此地，惠爱斯人。季弟植性谦冲，宣劳宿卫。次子今陕州相国能传善教，大济仁声。长子故莅平阳，季子瑶今为慈牧，并遵诰诫。皆禀廉明。诸子等庭列钟彝，笥传组绶，靡忘承家之训，方滋视履之祥。而公又领蒲之初也，深自窜伏，过於推奉。越人熏穴，盖虐求贤。晋国乞盟，始闻定难。既抗言而誓众，方揽涕以登车。里巷相欢，风□动色。宸衷夙注，宠诏遽临。致阖境之允洽，固本朝之是卫。况家丰光烈，治陟殊尢。流寓安得不归，士庶安得不感。且自汉仪重整，周室甫宁。三畿则横被奥区，九鼎则深盘王气。山河益壮，日月犹新。心膂连营，蓄雷霆於北落。股肱重镇，寄柱石於东门。允副分忧，合膺异渥。宜其恢宏栋宇，瞻奉威容。上显圣慈，下谐人欲。极当时之盛美，标抗古之殊荣。美矣哉！臣迹本寓居，心非昧利。久怀赞激，窃听讴谣。奉眷奖於丝纶，素惭鸿笔。图嘉庸於简册，先琢贞珉。方备编修，敢辞纪述。铭云：  

贞符奉我，诞命维唐。跨轹三古，牢笼万方。□蒸日煦，赆辇琛航。基仁德厚，祚德逾昌。数有屯夷，时婴否隔。海岳摇荡，人愤激。轩垂衣，舜勤舞戚。皆安宠利，宜恤社稷。殷忧将变，兴运有开。涵濡动植，挥斥□雷。地岌重正，天旋更恢。畴庸乃眷，共致康哉。宝鼎传铭，雄图作固。仪形九牧，光昭百度。威济家声，功宁国步。蒲人熙熙，是祷是祠。孰歌且舞，童顶庞眉。何以祝之，祝公之福。险夷不渝，保是宠禄。何以祝之，祝公之寿。左山右河，惟公克守。何以祝之，祝公燕喜。公乐之人，如酒斯旨。何以祝之，祝公之安。公安可久，附众惟宽。公之报国，人亦报公。提婴抚稚，必敬必忠。人之报公，神亦报之。拂灾御暴，不流不移。通衢共仰，华构崇之。峨冠杰表，煦物温容。蔚然喜气，靡若和风。树之可爱，蒲之所赖。帝慈允属，天鉴不昧。条峰颜颜，城在碑在。  

○故盐州防御使王纵追述碑  

夫爽贯五行，粲星芒而腾列，灵标万汇，挺人杰以降祥。式赞鸿钧，乃符玄感。恒运之化，潜融橐之和。然而拂日贞松，必生於乔岳。环天重器，亦铸于洪炉。水积厚而脱鹏，门愈高而容驷。克蕃令绪，固在华宗。况自缑岭上征，姬邦委驭，代为著姓，人不乏贤。或济美于参墟，或炳灵于沂水。祥分铁印，系总璇源。西晋殊勋，则荣连邸第。北朝雅望，则地显官婚。贻谋各著于承家，致用皆光其佐命。朱轮华冕，岂独推恩。甲令门风，实先种德。是资奕叶，谁与提衡。公讳纵，字希圣，太原祁人也。曾祖某，誉合贵游，迹追高矩，冥鸿不失，天爵逾优。祖勖，皇任潭州端氏县令，价重儒林，行熟士范，早推仁于宰字，已属望于公台。父载，皇任检校秘书少监，赠少卿，早振宏猷，雅多奇节，自激封侯之志，欲垂济代之名。位郁于时，庆延其後。宜锺秀气，历佐昌期。公幼挺英姿，夙彰杰操。熔金入用，百汰唯精。建木标奇，千寻自植。禀说礼敦诗之教，蕴经文纬武之林。欲绍家声，遂参戎右。研精玉帐，演秘金韬。阴符收胜之机，制于掌握。敌国相吞之策，决在毫厘。气盖三河，声高六郡。长庆初以力战拜监察御史，名藩振迹，初加驭贵之荣。宪府扬威，更帖承华之秩。太和九年授河中马步都知兵马使，别选材官，教成骑阵。自兹出讨，所向无前。开成宰相郑公肃允属镇临，尢称鉴略，仰贤有素，授任不疑，擢奏马步都虞侯，总中权之剧务，示列国之上卿。喜动旌旗，威生里巷。得人之盛，他镇罕俦。会昌二年，武宗以回纥累叶凭骄，缘边扇酷，久定扫平之计，尢难将领之权。既而蒲帅石公雄授命濯征，总戎出塞。公为都知兵马使，捐家誓报，蓄锐别营。虏阵犹坚，军锋稍壮。未振鼓行之势，空稽庙算之筹。公内决一奇，中分千骑，出徒间道，击若疾雷，已继捷书，方麾大旆。岂俟排山之力，乃成破竹之资。火烈风驱，震天骇地。血滂大漠，则Е洞倾河。颅积高山，则亘连绝塞。单于倾种，贵主还都。克宣宗社之灵，顿雪人之愤。腥膻尽涤，氛皆消。万里长城，允膺朝寄。九重高枕，永殄国难。秕糠麟阁之雄，孰为上将。赞颂龙庭之绩，彼独何人。上乃遣中贵人刘英侔赍诏慰劳，自殿中侍御史超拜兼御史中丞。太尉李公久秉大权，素无滥赏，倘非公论，莫致骤迁。又拜晋州司马，上党兴袄，复提王旅。太原崇乱，兼领郡符。授沁州刺史，外训骁雄，内苏疲瘵。殊庸既显，善政亦闻。擢邢州刺史充本州团练使，山东叛命积年，人为难理。公揣情设教，俗乃骤移。礼让既行，闾里相勉。旋当谢疾，莫遂乞留。骥路未伸，雀罗无愠。志讵忘于忧鲁，言恐及于平吴。久之，拜右龙武将军，仍知事。环翼宸居，佥谐宿德。烦苛于积弊，罢浮堕于窜名。心膂所资，貔貅自肃。虽居中而持重，每急病而让夷。宣宗皇帝以河陇陷戎，祖宗遗愤，将谋恢复，翘注忠贤。又属盐州守臣政失人和，衅连羌部，雅重专城之选，仍当错节之难。公简在宸衷，对於便殿。伏波强记，备述山川。充国勇行，请图方略。仍授盐州防御使检校常侍。凋残之後，辑睦维艰。虏交未固于解仇，汉爵已颁于款塞。兵农竞劝，夷夏肃齐。既而间使行边，飞章言状，上乃临轩叹激，累诏褒扬，独授中规，希其重任。缮鲁州之坚垒，食力兼储。资陇右之威声，墟郊渐辟。和薰犷俗，惠洽婺。已彰拓境之勤，即议疏封之赏。方延渥泽，别立雄藩。而运郁时来，福亏冥报。连中峰而岳裂，袭右将以星沈。色惨朝端，悼深宸极。虽荆州罢市，衡纪屡迁，而蜀郡奉祠，歌谣未息。古之遗爱，无以加焉。咸通三年三月三日薨，享年六十八。理命具存，忧边是切。益励凿楹之诫，如传镂鼎之勋。某月，迁窆于某处，附先茔，礼也。  

地启佳城，仪陈诏葬。舞鹤既占于形势，谋龟乃兆于公侯。封树增严，音容如在，皆知世祀之必昌矣。初大理府君娶于陇西李氏，追赠陇西郡太君。簪组联华，苹蘩颂美。公实为嫡嗣。娶某郡石氏，今封祁国太夫人。四德兼崇，六姻推敬。早贻芳于闺范，宜应祷于河灵。保是锺祥，成其鼎贵。五子，长曰重章，少称豪爽，深究韬钤，从击匈奴，著劳盟府，历诸卫将军，终威州刺史。次曰重简，今任华州防御使检校兵马尚书，朗拔逸群，惠和得众，左凭致捷，宏略居多。次曰重盈，今任陕虢观察使检校左仆射，沈几中济，雅量外夷，抚宁西河，镇静东道。次曰重荣，今任河中节度使平章事。明澄海镜，响震霜钟，体先觉以通奇，应旁求而聘绩。锱铢王佐，表映人宗。自北府初援副车，即持戎律，外师谋入，危城势摇。四邻闭境以相观，一柱中天而独立。首排群议，决策勤王。赈赡诸郡，指挥突将。破连营以通西路，质季弟而抚北军。同华既平，关防尽辟。继纳归明之众，遽成克复之功。羁制奸豪，保安封守。而又处劳期逸，推俸僦徒。环筑解城，峻增关垒。举无遗策，动必中机。臣极底宁，议勋殊等。次曰重益，勇而知义，和以秉谦。履险不疑，输忠必竭。以任子拜左千牛卫将军。初先公之捐馆也。清尘未远，俭节弥彰。产薄一廛，家徒四壁。太夫人保和安遗，演训择邻。俾蹈前修，皆能耸构。且及亲之贵，自古罕兼。老莱则空耀彩衣，多惭绂冕。潘岳则唯称寿酒，固乏鼎彝。岂同大国进封，高堂拜庆。刘加二骥，荀并八龙。相印师坛，共观昼锦。金相玉映，各炫晨葩。犹陈断织之规，宁轸倚门之念。一女早适温氏，致克和于乡族，亦秉教于母仪。而又慈训诸孙，蔚为令器。亦升宠秩，森列庭闻。方传带励之盟，实冠古今之盛。夫力攘大患，显致阴功，则必降上元，绍熙来裔。永夷坚敌，累洽仁风。果培树善之基，益遵胜残之报。司徒相公以丰功继志，异政传芳，褒崇致感于漏泉，纪述欲先於表道。谋刊懿烈，辱命芜词。合伸起敬之诚，敢避非才之诮。窃以祥浑流裔，文武争驱，家牒虽分，灵根共贯。至公崇上宰，绩赞中兴。彼江右之蝉联，昔惭丕运。我晋阳之龟组，今焕盛时。绵祚层澜，盍雕丰砥。铭曰：  

维德有融，维贤克嗣。礼法贻誉，勋华命瑞。杂蹑芳尘，纷纶宝气。武烈披显，儒风横被。绩茂佐秦，名高辅魏。继祖无忝，图徽罔坠。天临我唐，瑞降文昌。驱崦逸发，驾浪雄张。虹摅耀采，雷震飞芒。英标激俗，峻节凌霜。研奇制变，料敌摧强。量吞巨壑，威摄穷荒。申命宝臣，允兹薄伐。壮志逾励，沈谋独决。日逐偷魂，天骄浴血。鱼宝窜鼎，蚁惧搜穴。贲せ下碎，搀抢上决。利尽长驱，声棱有截。我武惟扬，我伐用张。俾侯宠锡，谒帝休光。和如金石，著在常。内司环卫，外峻巨防。通班石室，进秩银。临机必断，视物如伤。两地辑绥，五原惠爱。御侮材难，开疆计大。日驻麾戈，□横出塞。白虏迎降，青羌自溃。戒守益严，资储永赖。转轴摧旃，扬旌委旆。祯融积庆，祚表垂仁。绵休自远，启映维新。恭恭令嗣，济济良臣。名藩重寄，畅毂文茵。门交华戟，地鼓洪钧。推忠致主，履孝荣亲。润接灵长，胜资磅礴。此兆松阡，昔图烟阁。汉诏腾褒，夏卿荐渥。林蔚逾繁，源深不涸。刊尔将来，缅怀可作。克济宠珍，永延懿铄。  

○华帅许国公德政碑  

臣尝跪读贞观政要，伏睹太宗文皇帝即位之初，每以为将致治平，必先仁义。在德贤而作，乃锡祚而永延。古治足徵，格言可鉴。岂不以化训则易服，威肃则难齐者哉？然政教初张，德刑具举。文衰则削，将弊也其风也佻。武渎则危，将乱也其政必暴。始于厚俗，方克济和。视今足以知昔矣。圣唐照临万方，韬轶三代，固资天力，实廓帝图。神灵蓄不测之威，正朔被无垠之族。皇帝中兴昌运，丕显耿光。洞德泽于六幽，□蒸其润。仰徽明于八表，日焕其文。内辅外藩而允谐，上下肃而乃劝。太平之祉可固矣，乾宁元年，上御便殿，遂出镇国监军使董重彦所奏，前後将吏军人百姓僧道等恳请为其帅置生祠，纪德政表章。俾扬陟状，宜允众情。宰臣亦佥谓近镇大臣，谅能推心及物。第因牢让，久盖嘉庸。宜徵摭实之词，用著不严之治。翼日遂下诏前户部侍郎司空图，条次所上，刊示无穷。  

谨按华州节度使太尉颖川郡王，许昌人也。汝颖标奇，勋华袭焕。伟登坛而挺佐，壮柱国以连荣。间气迥锺，英材卓振。镇为岑鼎，用作雄。志不急于封侯，誓惟坚于效节。累陈秘策，俄领偏师。洁身而遽出险中，振迹而旋归行在。详观机变，乃控河潼。既申匡复之谋，实显肃清之效。师徒自辑，都邑晏然。大驾旋回，宸衷乃眷。抚绥益至，疲瘵渐苏。初王之至任所也，公署仅存，人烟殆绝。昼静而狐狸傲视，风惊而鸡犬蔑闻。王寝兴匪宁，吏士相勉。山应祷，膏泽以时。稍实仓箱，渐知礼义。才逾期月，日复流移。儿童沿路而不惊，草木罹霜而亦润。关畿无阻，旅次皆安。莱尽辟，甍宇兼培。其新附土众，亦竞课农桑。凡资生聚，莫不蕃息。加垦公私田若干顷，畜牧艺植，亦皆称足。但三县兵荒之後，虽赖招怀，数都节制之师，必伸威略。匪招怀何以附众，匪威略何以安人。动则经戎，静则济理。餐和自化，别为君子之营。伏顺无前，亦有诸侯之剑。其始王之入守京室也，商州程景思乘虚掩袭，欲恣攻凌。公驰自青门，战于赤水，其蔡军临阵翦灭驱系，而王并解甲纵之。明年春，宗权复遣贼将围逼陕郊，虢州刺史张存背陕迎降。旋又持疑构隙，遂密表请状。部伍据关捍敌，曾未浃旬，遽闻失守。蔡将张琢，席卷深入，兵近五千，王所统见军，不逾六百。率先士卒，尽殪凶渠，不崇朝而复收州城。自此藩方改观矣，又交锋之暇，恤物尢勤。遗犊弃蚕，皆令护养。扶羸挈幼，免复惊奔，斯乃稔其庶富。及天师北征，招讨使以ム仰请行，指务重，沥恳固让，拜章累陈，竟虑上轸主忧，久稽朝旨。临危不惮，赴救远征。及向道阻艰，物情沮挠，犹婴孤寨，常保万全。前後独当八十五阵，擒戮五千馀众，并收夺堡塞七所，而我军未尝败衄。王初欲事行，旁无取济，至於粮仗，皆自赍持。及猜沮班师，险夷著节，所经千里，不犯一毫。竟能亘抵为梁，[B12D]旗振旅。俾感抚循之德，悉平愤激之心。又属杨复泰杨守亮之佐在兴元，密叶狂谋显逆状。既连商略，逾逼封畿。王知岳拒命不悛，迎锋立溃。朝廷乃询故实，益委制临，岩险悉平，农商庶悦。及岐合势，梁汉须隙，残寇才奔，凶威尚炽。乃命都将，选精锐兵五百，趁商州南鄙，俾其捍御，授以机权。奋少击多，排山压卵。魁渠折首，支党束身。凡枭擒之外，其所归降，并家属尚数万众，实资神算，大振国威。爵赏既行，中外同庆。遂册太尉本郡王，食邑若干户。王尝谓满能招损，贵必期骄。斡宰造之权，无容入巧。弭间离之隙，莫若推诚。诫在未能，形于崇让。故自加相印太保及今封拜，凡沥恳数次，上言无不至，人以为烦。朝旨莫回，丝纶累降。邻藩方睦，勉谕万端。至于恭命之时，犹切履冰之惧。  

噫！为臣为子安家，固俟交修，乃能尔训，推其锡类，足以及人。体忠贞则其道适同，且非党忧社稷则其心不隐，意亦何尢？内绝私嫌，外周泛爱，此又持政之难也。致政仆射，虽著义方，罕於严训。王恭勤备至，浣濯必亲。临敌惟恐贻忧，居常未曾挂虑。怡颜侍膳，影修墙，此又力行之难也。识以济才，学而敏政。退公齐虑，开卷忘疲。雅好咨询，尢敦名教。每用通儒之术，时开讲礼之筵，此又耸劝之难也。洞达物情，深涵雅度。邪谀必照，狷直皆容。心秤自平，毫端靡忒。幕中取士，必以精修，麾下选材，亦兼敦说。举无遗策，用即成功。此又鉴局之难也。胜残之本，往哲所先。听讼之明，片言立辨。王自治军莅政，才及壮年，照忒揣情，必研精虑司法吏乞常陈具狱缧囚等三数辈。已甘抵刑，王察其深冤，果验真款。所司考校，奏陟殊尢。不示威强，惟修辑睦。匪亩汉（疑）之好，入无声妓之娱。惠不费于公财，利不腴于私室。以是训报，可行蛮貊。又常滋种德，非止恤刑。危者不挤，穷者必拯。昭报果符于冥感，嘉祥屡表于有年。亦奉真宗，庶能柔物。虑苟希致福，必将强敛于人。唯申孝思，自致精舍。有诏褒慰，仍赐陟屺为名。而又创制都门，崇严岳庙，僦徒缮垒，赋食修营，皆役不夺农，悦能集事。凡筑新城若干尺，增构营舍若干间架，又添生客军额若干人。至乃上勤时贡，下济朝班，每于均节之中，须用方圆之术。英规茂绩，辉烁古今。昔周人之锡彤弓，汉氏之刑白马，用昭信誓，实赖匡扶。故命历之延，更逾于定鼎。山河之誓，共庆于贻孙。煦作春台，恢为寿域，其间偶躔灾数，暂翳妖氛。方摇发杀之机，已屈争衡之力。纠践土兵车之会，敢渎齐盟。稽防风玉帛之期，终婴大戮。况我国家仁敷行苇，泽及漏泉。协宣睿作之规，茂对昭升之列。运符幽赞，贤为时生。金石俱谐，常并焕。其或畴兹戡定，别纪修良。既允属于当仁，宜更标于刻石。今据都押衙录事参军等状，具言乞置生祠，已令罢请。其制碑事，王虽遵恩诏，唯饰词累命宾僚，致书申谕。且道由屈已，久则惟艰。举不避仇，非徒御怨。言而必察，孰敢隐情。研深本在于防微，虑祸莫先于轻敌。靡忘慎恪，方保初终。以此持危，自锺全祉。旁徵明哲，载考声猷。久副宏慈，果膺异奖。臣侨居郡境，备听人谣。虽乏润色之功，夙慕阳秋之旨。今则虔承纶焕，俾振宠光。将致不刊，敢滨溢美。抑太华捧天之迹，力可扶危。萦渭川潮海之澜，人知注意。窃惟尊戴，克尽褒扬。庶用永孚，斯为炯戒。铭曰：  

天视唐德，丕一人。克文惟睿，克武惟神。乃戡乃，自我忧勤。兴运已固，万国益亲。有君有臣，内外肃。戴庸硕勋，以辅以牧。惟此戎藩，控临近服。惟此韩王，华人之福。既忠既孝，上行下效。靡刚靡柔，惟王之教。王之士伍，化王仁勇。鼓之而，赏之如恐。王之农夫，化王勤瘁。乃积而输，乃粮而峙。王之吏属，化王明恕。察而不烦，严而不暴。王之宾朋，化王德义。惟穷是恤，惟善是富。王之亲邻，化王服俭。人有羸财，官恶横敛。王之侨寓，化王悦古。蚤夜孜孜，里如邹鲁。匪励匪率，孰济厥庸。匪诚匪荩，孰表厥衷。华郛惟郑，郭氏旧乡。始终敬慎，千古汾阳。谁克继之，兢兢韩王。明宜祥发，兴国无疆。碑于道周，于王何有。铭于王心，而后可久。儒臣奉诏，俾图不朽。永保休光，在王克守。  

○蒲帅燕国太夫人石氏墓志铭  

尝览淑德之传多矣。其有存所以保千锺之养，殁所以固九族之安，始著宜家，终由训子。遂致忠资报国，叶宗社以贻休，忧不贻亲，指山河而献寿。永惟作范，必在择邻，今见之于太傅相公王公矣。夫人姓石氏，其先乐陵人也。积德源，疏封命氏。勋华相焕，名教所宗。昔著义方，腾褒鲁史。庆称醇谨，作表汉廷，武则西晋元功，文则江都胜会。门资天爵，代有人豪。曾祖士端，信洽州邦，声高河朔。虽抱不侯之愤，已呈展骥之姿。紫盖干霄，青萍溢匣。早膺曳裾之选，实惟拯物之仁。父献直，岑鼎传铭，雕戈锡祚。拔聊城而骋辨，倒赵帜以标奇。上略攻心，敌自穷于术内。雄藩足，位实冠于军中，娶某氏。  

夫人生禀闲华，动循礼法。父兄加敬，闺阃肃然。字必待于胜笄，聘已徵于鸣凤。来归于我盐州常侍公，累更剧郡，兼总贞师。临危无暇于忧家，抗志唯闻于辞第。夫人恭勤，自始辅佐。必伸柔以济刚，俭能周给，表齐眉之敬。我在得忠，成克已之名。公非无助，及哀当昼哭，室乃磬悬。万里爰归，诸孤未立。共誓食贫之旨，惟怀均养之慈。有令子五人，长曰重章，皇威州刺史。志殄国仇，威清塞表。仲子重简，皇华州节度使，赠司空。化高列岳，功显本朝。季子重盈，今任河中节度使。岳立一方，波澄万里。潜施和煦，则阖境皆苏。洞感神明，而乱根自翦。振家声以光前烈，奖京室以定中兴。益著恩威，方膺倚注。次子重荣，皇河中节度使，赠太师。允集大勋，以光前烈。次子重益，居常唯谨，履险不疑。并禀教母师，严申子道。克济高门之庆，亦符外族之祯。及巨寇长驱，横流孰拯，太傅相公首临分陕，太师旋镇河中，司空亦作牧华州，共勤王事，皆遵勉励，大济艰难。由是中使褒崇，册封祁国太夫人，特彰礼秩之优，累降珍华之锡。而陕华与蒲，各持龙节，递陟原。每属岁时，竞先迎养。宗姻列侍，士庶耸观。三镇旌旗，出导潘园之乐。一门鼎铉，入调殷饪之滋。福履既丰，善基弥固。而诸孙显达者，威州仆射之子某司空院某，宏材入用，逸气超群。太傅相公长子故晋州刺史，洞究韬铃，兼明吏理。次子今任陕州节度使珙，庭挺为端表，隐若长城。又次子检校仆射瑶，礼备趋庭，谦光待士。太师院三子，皆葆和自晦，乐善相成。共宏袭构之规，不忘折笄之试。蕃衍盈盛，古今罕俦。岂同曹氏纪行，惟观宰邑。颖州列会，徒仰聚星。慈仁之报宜哉，温清之荣极矣。光启丙午岁八月二日，薨于兴教里第，年八十有二。期颐克享，饮膳稍违。方当弃养之辰，犹切防危之虑。风□变色，里巷缠悲。诏自行朝进封燕国太夫人。初太傅相公远奔丧次，俄逼众情，金革从权，苴麻终制。运频迁于星，用方叶于蓍龟。孝思罔极，号奉先违。以龙纪元年十月，迁于河东县某里琅琊公之茔，礼也。同盟致享，备物充庭。蒋钦之帷帐重新，傅氏之威仪特盛。眠牛胜地，兆克继于公侯。吊鹤殊祥，事更传于简册。所以光昭懿范，表识元扃。猥属短才，不容牢让。仰闺仪之作则，盍揭贞标。愧墨客之ゼ词，徒列幽碣。铭曰：  

飞星降彩，德水流璜。发于二姓，兆彼百祥。贵游标誉，贤媛流芳。同蠲严祀，备养高堂。敌倾秦晋，好睦潘杨。充闾必显，昭社宜昌。四德具修，六宗皆庆。纂组虽工，纷华靡竟。孀室栖贫，真空喻性。辛谢徽柔，班惭韬映。勖以输忠，资其积庆。御府移珍，天锡人命。五家邑里，五子封疆。通衢赐第，异姓称王。三牲上膳，万石奉觞。庭罗鼎绶，室累银璜。追轩咽轨，驻日回光。儿童意气，旌旆飞扬。荣冠一时，报臻五福。达惟体顺，归宁改卜。拱树高低，连冈起伏。孝子终礼，行人望哭。哀乐周环，短修同躅。永珈，空彰明淑。虽谷变而陵迁兮，信惟兰而与菊。  

○故宣州观察使检校礼部王公行状  

〈曾祖皇任御史大夫，赠户部尚书，谥忠惠公。〉  

〈祖重皇任河东县令，赠潞州都督。〉  

〈父众仲皇任衡州刺史，赠司空。〉  

公讳凝，字成庶，太原人。礼法冠昏，著于雅族。国朝忠惠公，克振农烈。而河东衡州，皆德优位下，宜其集祉于当世也。公幼孤，英发有神检。整襟受业，瑞气郁然，群辈莫敢轻狎。相公郑公肃，实公舅也，一见耸异，命子约为师友。孝爱识度，宜其大成。年十五举孝廉上第。其为文根六经，必先劝试，著《都邑六冈铭》，益振时誉。魏相国扶主贡籍，选中甲科。崔公操首辟鹾府，周相国墀镇东蜀，裴公休廉问宣城，操币者交于门，视其所知，知其立矣。崔公龟从入相，拜县尉校理集贤。孔公温业镇宣州，辟为上介。韦公有翼初为御史丞，盛选僚属，公首状拜监察。会鄂州盐铁使赃，状上闻，有力者持为滞狱，公驰传即讯，涉旬辨决，转殿中侍御史。崔魏公出抚淮甸，奏为节度判官。始以省秩命服，似助准的，著之美谭。崔太保慎由浙西又拜徵左史，而大夸得人之盛，迁礼部员外。宣宗朝尝待制，独被顾问。正色谠言，不附权戚。及内署进拟，竟为所挤。历兵部考功员外。前史称第一流必为第一官，唯公资望，人谓无愧，转司封郎中。相国萧公判版籍，请公分佐其务。俄拜长安令，政无私挠，奸猾革心。郑公处诲总宪纲，公以考功郎中知杂事。不示峻厉，僚吏自肃。相国夏侯公用为中书舍人，旋以同列或非清议，遂移疾乞免，拜同州防御使兼御史中丞，赐金紫。励精为治，表率列城，吏民守阙乞留遮道，宰相言状，上降玺书褒允。竟谢疾，葺居华下。  

中外之议，谓公不司文柄，为朝廷阙政，竟拜礼部侍郎。韦澄迈在内廷，悬入相之势，其弟保殷干进，自谓殊等，不疑党附者。又方据权，亦多请托，攘臂傲视，人为寒心。公显言拒绝，及榜出沸腾，以为近朝难事。噫！仁人之勇，其可力夺哉？久之，时宰竟用抗已。内不能平，遂至商於之命，尚书御史大夫以塞群议。商病属邑颇滨於都，主吏骤更，破产而不给。南鄙山阻，属役尤难。公俾相资赡，得以均济。又治赋羡银，例皆推估以优俸，公命即赍月市驿驷。横扰既绝，谣讼溢境。明年加检校常侍，廉问湖外，理潭如商，罔不慰悦。先是内外使臣自江陵理棹，则缘境数州，皆弊挽舟之役。公举奏条，约结官缗，以僦水工。自是行役不淹，人遂安逸。又支郡牧守，选用素轻，小大之狱，不能专断，系验往复，动涉岁时。公命擢法以降，得自裁决。苟或滞冤，方许诣府陈理。奸绝宿稔，政赖涤烦。此皆勤恤之尢者也。上初即位，讲求名德，徵拜兵部侍郎。至京示几，以本官判盐铁。峻望所服，科条自振。征挽之入，岁中兼倍。然赋财制用，不可以私干，当路者多不使，遂以秘书监分务。生徒有言于洛下者，公神意无忤。且曰：“吾岂受其任而怠其事者耶？幸非得罪于君耳，何憾？”既更岁，持权者以公论所归，遂将复用。遂以大河南缀之内园，吏橐奸傲法，人不聊生。公捕伏辜，都下震肃。初汴州黑风之变，帑藏一空。今滑橐中令，虽持军有术，力且不振。时公方领鹾务，因诏旨遂使便宜。以漕米二万石立赈悬给，及中令复大柄，推功上前，且行陟劝之典，乃加检校礼部尚书。按察宣、歙、池三郡，公即治未期，人知化矣。既而贼党济自九江，且将入屠至德。公命偏将樊俦扼险以候，继俦违命轻进，遂斩之以徇。令既必行，人亦自固。淮南环其境皆为盗有，公命强弩据采石，陈旆以为声援。次将马频又以舟师乘夜鼓噪，立解和州之围。明年，凶渠复大入，而都将王涓亦自永阳赴敌。公宴劳加礼，且谕曰：“盗匿诈情，吾尽得之。缓则抵虚以自张，急则始降而脱死，无他谋也。今席胜益骄，谓吾城不劳而可缀，奋臂而可东，前无ㄌ之碍。若知吾坚壁待之，其势自衄。将军第按甲稔岁，以伺其隙，慎无与之骤战也。”涓意锐，自州日趋四舍，至南陵，未会食而阵，遂死之。明日，中贵人复敛败卒，尚四五千人。伤痛之声，与尘埃相杂而至。江南雅自怯，独幸北军以为援。乃闻涓败，相顾失色。赖公前策涓不足恃，拒守益严。又城下水乏，而泉自跃出，人心不摇，竟免攻围之患。其後日夕抚循，常若盗复至者。先是有星直寝廷而坠，术者谓保境之劳，足以暴列于上。因遂请告，灾变可攘。公曰：“东南国用所资，宣为其屏。吾遽规脱祸，则一方尚何赖哉？誓与此城相存亡矣，勿复为言。”竟寝疾，犹日请监军使亲授规谋，以虞侵轶。其储蓄缮完之利，到今赖焉。乾符五年八月七日，薨于位，享年五十八。上震悼辍朝，发使临吊，赠吏部尚书。  

惟公博厚深宏，端洁明懿，极天人之仪品，不陷于浮。挺文学之宗师，不炫其价。俭惟国宝，身革时风。训闺门以孝慈，育生娄以仁惠。固已彰彰于四海，奚俟赞扬而後显哉。或曰：“近古所谓清贤，止于乘德秉彝，高拱以服物，盖谓徵其材则浼其誉。今王公声望，足以贻于信史。而状之所述，先必功实。损益之效，岂相补哉？”愚曰：“君子践修以溉其本耳。其外力或可济，岂知之而不为？公以是志其大者，非汲汲于致用也。斯可盖乎？图忝迹门下，义服终始。兢命撰德，唯以漏略为愧。易名有典，敢俟至公。  

△上考功  

窃以修史校德，非无可久之规。稽实图芳，亦在饰终之典。恭惟故府尚书王公，标延雅道，藻耀儒林。业裕匡时，仁周济物。洛下则神仙元礼，威振边陲。江南则谈笑谢公，勋高册府。必宏声价，未浼风华。中外具瞻，浅深莫际。方启钓川之兆，俄缠罢市之悲。悫实不彰，清尘遽远。褒扬未尽，增一字而何惭。耸劝可神，登九原而如在。共仰推公之志，敢忘报效之心。克振彝章，必光佥议。谨状。  

○容成侯传  

容成侯金炯者，本蜀郡严道人。附山而居，同族中多见搜采。其先因秦时调发，诣尚方输作，世苦之，乃诫子孙易其服色，必以清厉自进。後徙居上洛，会郡中卢生范生皆传修炼之术，委质相资，因砥磨以致用。上闻而器之，召见。嘉其鉴局，且谓毫无隐，屡顾之。历试台阁，号为明达。挟奸邪以事上者，见之胆栗，辄自披露。至於妇人女子媚惑之态，亦不能掩也。其察察如此。是虽造物无私，圆方不碍，然疵陋者终恶忌。积毁於上，以为背面不相副，炯亦自病於狭中，不能以尘垢混其迹也，竟被摈斥。後亟有月蚀之变，时宫中漏下数刻，上临轩，念其规益，复急召。俾其道所以然者，扣之，响应不疲，上异焉，命以容成侯奉朝请。而宗人派别於广陵者，炫饰求售，陷为轻薄。于权戚中或妩然自喜，则狎玩不厌，至或被以组绣。盖便其俯仰取容，虽穿鼻服役，亦无耻耳。既稍进，炯又鄙其为人，乃复以谗废，归老於家。  

太史公曰：炯之远祖，当轩辕时以化服于祝融氏，得荐於上，能强记天象地形草木虫介万殊之状，皆视诸掌握，盖其术亦规摹於洪范耳。物怪遇之，莫不揣息。自废後益亲幸，上晨兴，必先至。则与冠冕者偕进，号为寿光先生。不名也。子孙虽下衰，然流寓太原者始尚元，亦以精炼见重。观炯虽任用，兢兢惟恐失坠，不善晦匿，果为邪丑所嫉，几不能免。噫！大雅君子，既明且哲，以保其身，难矣哉！  

○段章传  

段章者，不知何许人。咸通十年，吾中第在京，章以自僦为驭者，亦无异於他佣也。夏归蒲，久之，力不足以给，乃谢去。广明庚子岁冬十二月，寇犯京，愚居崇义里九日。自里豪杨琼所转匿常平廪下，将出，群盗继至。有拥戈拒门者，熟视良久，乃就持吾手曰：“某段章也，系虏而来，未能自脱。然顾怀优养之仁，今乃相遇，天也。某所主张将军喜下士，且幸偕往通他，不且仆藉於沟震中矣。”愚誓不以辱，章惘然泣下，导至通衢，即别去。愚因此得自开远门宵遁，至咸阳桥，复榜者韩钧济之，乃抵县。赞曰：  

时方治平，士君子足以相济。而祸乱之作，必厮役者乃能脱事患，古人所以安不易危耳。且章之服役，吾待以常佣耳，及滨于死，竟赖其义而获免，安知他日吾属报及其所奉，果致不愧于尔曹耶？乃志于篇，期以自警云。  

○窦烈妇传  

河南窦氏，朝邑令毕某之妻也。四年秋，同民叛其帅李瑭。瑭走蒲，令挈其窜望仙里。既夕盗作，乃仇家也。ㄏ令坏其首，志必死之。令妻蔽捍，泣且拜，益急，乃持其袂，重伤犹不置。令窃视，竟得逃匿而免。里人列状於府，赍之酒帛，医亦驰乘而至，几死者数矣。逮逾月，方克偕全，愚寓居渭滨，得备闻於里中梁生。生言“操史牍者，苟当和平，纪王庭琛瑞之美，诚幸矣。然杰异之操，化导宗族里闾，俾男必为贞夫，女必为烈妇，是有国有家皆赖之，岂徒炫於视听哉？”愚以为知言，乃著其事。赞曰：  

蓄千金之资，虽止忧患，尚有不安其息哉，况蹈危触难，何以相保哉？且妇人女子，扣盎足以骇之，而白刃之下，独不顾死以免其夫，是果能一於所从而不悔者也，岂化渐之有所自耶？吾知为臣为妾者，必继有其人，免贻史氏之愧矣。  

## ●卷八百十一  

☆袁皓  

皓，宜春人，咸通进士。僖宗幸蜀，擢仓部员外郎。龙纪中迁集贤殿图书使，自称碧池处士。  

○吴相客记  

孙室季坏，其相更相语曰：“不日不月，吾其晋臣乎？”有客前而语曰：“相君不闻物之化者耶？蛇化为龙，龙之孙见蛇而笑之，谓‘吾祖之世龙焉’。殊不知蟒之腥，尚存乎大泽之畔。家化为国，国之孙见家必笑之，谓‘吾祖之世国焉’。殊不知耕稼之具，未朽於历山之下。盖由知龙而不知蛇，知国而不知家。噫！尧舜圣人也，丹均而不能嗣，而况吴以干戈而得耶？”相君喻而泣。  

○书师旷庙文  

吟篁怨桐，天其声乎？锵石铿金，天其文乎？击革鸣丝，天其畅乎？匏土之韵，天其和乎？天有至音，寄斯八物。先生不生，斯音郁郁。先生既生，斯音在律。呜呼！先生之耳，时可求也。先生之心，不可得也。天全乐乎？先生之无神乎，愚固狂而不可摅。先生之有神乎，愚坚诚而乞其图。先生之耳有神乎，化为天下之耳。先生之心有神乎，化为天下之心者，可以舒於今，然後家家知舜琴。  

○齐处士言  

齐祖受宋禅，大宴卿士。顾谓丞相曰：“子不肖，幸有天下。非百执事羽翼小子，共拯宋人之溺也。然子不敢易时而侮器，使不十逾载，致黄金与土同价。”朝臣称贺，内外喧欢。快喜相声，日走天下。齐封父闻而庆曰：“宋人生矣。”而告乡处士，处士闻而泣曰：“舍虎逢狼，改时而亡。吾为宋人幸未死，果涂炭於齐矣。新主之言，岂成圣人之道耶？君王知黄金贵於土，不知百姓视土贵於黄金。吾闻古者土地之封，在於民阜而国殷。土有林木，民时而取。土有咸卤，民时而煮。土有禾黍，民时盈庾。金玉在山，桑麻在原。圣人不禁，无私无官。死者有土，生者有田。圣人乐而百姓同，百姓忧而圣人然（句绝）。秦传乱国之疾，百姓之苦莫痊。汉壤既广，百姓饶矣。土地之利，百姓莫得而窥之。金玉在山，咸卤在田。取块土者，犯禁而死。生无土而可以田，殁无土而及乎泉。生则税蠹而郡蚕，邑克而吏。吾视宋人之萍久矣，未见宋人有寸土者。君王苟欲致民於生地，不若薄民之赋，贻民之利。知百姓贵土於黄金，则其民受福於齐矣。”封父敬而谢曰：“吾将闻执政可乎？”处士曰“否。是欲急挈吾於祸矣。惟父勿施，吾将往。”  

☆来鹄  

鹄，豫章人，咸通举进士不第。  

○圣政纪颂  

穆宗皇帝临大朝，与群臣言奏政事，群臣退而宰臣奏曰：“陛下问及乎政事，此三皇五帝之所徽美也。陛下不问及史臣，此三皇五帝之所弭己也。徽美者，将有乎闻也。弭己者，将有乎亡也。以闻之而又亡之，则陛下徒有宵衣旰食之名，规天条地之绩。与群臣言後若飙然，拂冠过冕，湮时销日，无得用於後。譬如十夫树杨，一夫拔之，无得以成其大也。政事群臣得陛下日问之，是十夫树杨也。史官执笔为陛下日远之，是一夫拔杨也。使後之人讶圣朝空晨虚夕，闲殿旷廷，无君臣咨谋洋溢之言，乏社稷安危强谠之说，是不亦远史臣致不载其事，如拔去其杨，将弭已之谓乎？臣伏念贞观永徽之代，百官之有耳目，但听视天子而已。故言事者安论纾词，无疑权虑势。史官执笔於阶之下，天子侧旒於殿之上，奏者发诚於廷之中。是以正衙一开，则臣诚前而启之，帝旒近而镇之，史笔随而录之。由是君臣谋国图政之事，俞机都要之言，托业发神，丰编照物。偕籍於尧典，差光於天阳。至今见太宗文德，若三皇五帝之所徽美也。自永徽之後，宰执不正，窥伺是忌。针棘前後，阻越对扬。狼噬虎餐，持膏炫肉。盖以言多为已，惠不致君。内荏失中，畏使人听。乃奏史官与百僚俱退，然後宰臣请事。由是君有问而宰臣知之，史官不得与於闻。君有举而宰臣谋之，史官不得记其事。次第周行，检录制诰，与冗吏同工而已。臣尝涕泣以叹，岂有以一已之细，一性之忌，於黍晷圭景之间？苟嗜急须，回天遮上，使圣绪神绩，有嘉扬善讽，罔得闻於千万年，枉有谓明朝空晨虚夕，闲殿旷廷，无君臣咨谋洋溢之言，乏社稷安危强谠之说。若今踵而承之，则不惟臣有障聪蔽睿之刺，抑陛下虽有三皇五帝之所徽美，而若远史臣，则三皇五帝之所弭已也。抑又有一夫拔杨之谓欤？臣请史官执笔，当群臣奏事，随日撰录，号为圣政纪。臣立朝荷禄，幸甚。  

穆宗皇帝动颔旒，怃然叹曰：“吁！朕罔敢粉名厥後，乃罔知厥後。然圣人存简策者，亦非以粉名也。盖存乎大国之典，鸿祖之业。我国有典，我祖有业。业在於典，典在於史。遏厥史不书，是尸余於祖，涸业於典也。朕缵承圣绪，恭惟恪思。将念厥政，未尝不离安废酣，驰荒骛远。是以每与宰臣言，如簇天下一巡省。每见宰臣退，而展天下尽闻知。岂图臣蓄猾谋，公无同事，欲弄尾舌，先卫岩穴，隔斥史臣，占佞明后，致懿搜嘉访，不存尧典之书。善讽名猷，莫出清庙之什。史臣负我，不举其官。宰辅尽忠，厥闻有此。”由是诏史职，执史笔立於庭之下，录君臣胪句之必行，载刚毅进退之敢议，题其篇目曰《圣政纪》也。  

至上之即位三年，有乡校小臣来鹄，居山泽间，常私心重惜史臣。以其史臣者，是当国之镜，千亿代之眉目也。因窥穆宗实录，得解愤释嫉於立史官为《圣政纪》者，追而颂出其事，以鉴今之廷列。故拜献其颂曰：  

三皇不书，五帝不纪。有圣有神，风销日已。何教何师，生来死止。无典无法，顽肩比。三皇实作，五帝实治。成天造地，不昏不圯。言得非排，文德圣齿。表表如见者，莫若乎史。是知朴绳休结，正简斯若。君诰臣箴，觚编毫络。前书後经，规善鉴恶。国之大章，如何寝略。呜呼！贞观多叶，永徽多俞。廷日发论，殿日发谟。牙孽不作，鸟鼠其除。论出不盖，谋行不纡。楹然史臣，蛇然史裾。瞠瞠而视，逶逶而娄。翘笔当面，决防纳污。不梏尔智，不席我愚。执言直注，史文直敷。故得粲粲朝典，落落廷謇。圣牍既多，尧风不浅。颁编坦轴，君出臣显。若俨见旒，若俯见冕。无闲殿旷廷，无尸安素晏。三皇不亡，五帝不翦。太宗得之，史焉斯展。暨乎後相图身，天子专问。我独以言，史不得近。邱明见嫌，倚相在摈。秉笔如今，随班不进。班退史归，罔然畴依。奏问莫睹，嘉谟固稀。取彼诰命，禄为国肥。炯哉时皇，言必及章。德室五帝，道奥三皇。如何翊臣，肉嗜{亡皿}。觜距磨快，衡物长。控截僚位，占护阳光。垣私藩已，远史瘐唐。俾德音嘉访，默缩暗亡。咽典噤法，盖圣笼昌。曷以致此，史文不张。後必非笑，将来否臧。谓乎殿空逸，朝懵廷荒。不知奸蔽，文失汪洋。有贞观业，有永徽纲。亦匿匪见，亦寝匪彰。赖有後臣，知言不佞。伊尹直心，太甲须圣。事既可书，史何不命。乃具前敬，曰遂史之喻，请以物并。且十夫树杨，一夫欲竞。栽既未牢，摒岂能盛。帝业以栽，逐史似摒。穆宗怃然，若疚若。何昔臣斯，隐我祖正。不传亲问，不写密诤。孰示来朝，以光神政。由是天呼震岌，徵奔召急。史提笔来，叱廷而入。端耳抗目，不不挹。獬豸侧头，螭蚪摆湿。握管绝怡，当殿而立。君也尽问，臣也倒诚。磊磊其事，镗镗其声。大何不显，细何不明。语未绝绪，史已录成。录成谓何，书政纪名。伊纪清芬，可昭典坟。古师官鸟，昔圣官□。方之我后，录里书分。录有君法，书有君文。君法君文，在圣政纪云。殿无间时，廷无旷日。云诹波访，倦编元刂笔。君劬臣劳，上讨下述。惟勤惟明，在圣政纪出。至德何比，至教焉如。孰窥孰测，外夷内储。谓君有道乎？臣有谟欤？有道有谟，在圣政纪书。一体列秩，同力翼戴。祈福去袄，绝防无碍。国章可拔，唐文可爱。善咨不偷，嘉论不盖。不偷不盖，在圣政纪载。谅夫总斯不朽，可悬魏阙。愚得是言，非讪非伐。实谓医臣浑沌，开君日月。妖物死，天文光发。惟我之有颂兮，奚斯跃而董狐厥。  

○隋对女乐论  

隋儒林有说，高祖谓群臣曰：“自古天子有女乐否？”杨素以下，莫知所出，遂言无之。房晖远进曰：“臣闻‘窈窕淑女，钟鼓乐之’。此即王者房中之乐，著於雅颂，不得言无。”隋文悦噫，而史不刊者，朝与职俱无人也。夫秦齐晋皆有女乐，由余去孔子行锡魏绛之谓也。汉祖唐山夫人能楚声，又旧□祭天用女乐，魏武有卢女能鼓琴，特异於诸妓，则女乐秦齐晋汉魏俱有之。而杨素以下皆不能言者，岂以所问是古天子耶？若是则有太昊使素女鼓五十弦瑟悲哀，帝禁不止，後之帝王遂能有之。群臣不能以是言，但贤晖远之说。晖远引诗臆对，终为博古通知。殊不明恣率一时之言，颇昧二南之旨。且诗曰：“参差荇菜，左右Ρ之。窈窕淑女，钟鼓乐之。”说者谓后妃有关雎之德，乃能供荏菜备庶物以事宗庙。盛德者宜有钟鼓之乐也，故琴瑟在庭，荇菜羞之。上下乐作，以盛其礼耳。谓以乐乐淑女，非谓淑女执其乐也。淑女谓后妃也，安有后妃执乐也？荇菜谓在宗庙用也，安有谓王者房中乐耶？是皆乖谬之甚，晖远瞽诗而终对，欺朝而罔君。盖由隋日无人，浪言至日。女乐之对犹可，君道之问若何？上下相蒙，履霜於此。悲夫！  

○儒义说  

天下之命修文士曰儒士，其言书曰儒书，是谬久矣。夫儒者，可器之士号也。何者？以其不达於事，濡滞焉。且以诗书之法未尝言，以《周易》《春秋》之文未尝载，斯明矣。惟《论语》言当为君子儒，母为小人儒。《礼记儒行篇》如是，非仲尼之言也。夫圣人言君臣父子夫妇兄弟朋友宾主之法而已矣。是儒者无定，不约其事而制之，何必曰儒？苟若是，则曰儒曰佛曰道，何怪耶？夫士之出也，进道德，行礼乐，以治其身心。能语言，明仁义，则曰儒士。不善而为武夫。夫控弦荷戈，贱隶之徒也。苟修其文而不知武，乌得为君子？孔子曰：“有文事者必有武备，有武备者必有文事。”夫文所以导乎忠孝，若武所以戢乎畔逆。二事之用，以求於是而已。某是知古今之人虑或未精故也。辄建斯议，以为世式。  

○相孟子说  

孟子之爱人也细，缘其言而不精，以为习而有利，则心唯恐不利。至於伤人，则曰术不可不慎也。呜呼！术焉得慎？慎则情背也。心则可慎，慎则唯术之恶而不利其伤也。为仁人之心由术，使之可动，则咎繇之术，治黥割也，而咎繇岂利人之刑？周公之术，治也，而周公岂利人之丧？以为爱人者必有其备故也。术善可以化其心欤？则师之术所以导善也，潘崇因师以杀楚子。医之术可以治生也，晋人因医以鸩卫侯。是师医之所术，岂不慎欤？然而亦何尝心之善欤？果以利能固小人心，而唯禁其术，则函不卫无敌之体，是亦利其敌也。巫不祝非病之人，是亦果利其病也？岂矢匠之心而已矣。既以不为利而动心，则矢匠人之利亦不欲杀，函人之利亦不欲死。已有心矣，然良其工，不得不有时而利其杀与死也。以弧矢所以威天下，则征不义，而後可杀也。棺椁所以封中野，降杀有礼，而後死可利也。呜呼！为臣而倍叛，为臣而倍葬，其家人之心，畏其情背也，故术乌可使民慎。古人济其备，所以教天下之爱也。故尊生送死，爱道尽此。而孟子之爱也细，为诛矢匠之意欤？圣人所以使匠人也。爱尽其道，何如？  

○仲由不得配祀说  

语曰：民生於三，视之如一。父生之，师教之，君食之。惟其所在，则致死焉。孔氏之徒，回圣也，赐辩也，商贤也，子我才也，曾闵孝也。及诸子言志，夫子皆信而从之，惟由教而励之以成也。故夫子训由而功倍，始衣戎服则摄齐，始卫以剑，则卫以仁。为蒲宰劳民以箪食壶浆，孔子恐私以食馈民，是明君之无惠，使子贡止之。其於教亦至矣。由也诚宜葆死焉以俟乎致，保身以全乎用，何取临於卫门，非名忽之死，而至[B242]圣人之心。叹曰：“自吾有由，恶言不入於耳。”尝围於陈蔡，胡以不如卫之於夫子耶？且诸侯有相灭亡者，桓公不能救则耻之。夫诸侯有暂垒以遏寇，有甲兵以御侮，而小白犹能为辞其耻，而终为霸主以救之，矧夫子累然若丧家之狗，无堑垒，无甲兵，脱载为宋卫所暴，匡季陵劫，则由也不得施。其後浪死於燔台，何齐桓能救异侯之耻，而由反不能终缓夫子之穷？使夫子以由在，则曰“恶言不闻於耳”，今日没，岂恶不日闻乎？又奚用白羽若月赤羽若日之多为哉？祭法曰“捍大患则祀之。”素王道穷，患非大乎？由不终捍，岂为祀乎？赐曰：“商，汝何无罪？今由也，而汝亦何无罪？宜贬其祀以观来者。”  

○针子□时说  

或曰：“扬子□不思尧舜成康之世，而自论以不遭苏张范蔡之时，岂儒者之为耶？”曰：“雄诚得素臣之事矣。”夫居四海之安，处九层之高，上鉴冲漠，下瞰苑囿。既其静息，则必思事□亭追轩穆者矣。列多士之朝，齿无用之秩，才略不用，名表莫闻。既其静息，则必思征虏功效雍邱者矣。斯皆君臣居位之高下，而所思则治乱亦不同。盖位之极者，思冲漠而欲无为也。位之下者，思功伐而欲有为也。无为诚君之体，有为诚臣之事。如孔子曰：“大道之行也，与三代之英，某未之逮也，而有志焉。”扬雄则自论以不遭苏张范蔡之时。噫！孔子真素王，扬雄真素臣哉！孔子思三代之英，是犹处尊位而道极，事□亭追轩穆者也。雄之论不遭苏张范蔡之时，是犹居散秩而才闲，思征虏功效雍邱者也。素王诚得王体，素臣诚得臣事。然臣事何事也，曰：子贡使吴越，孟轲辟杨墨，皆事也。今不知雄思苏张范蔡之时者，其欲自为苏张范蔡之人耶？其欲折以正道，使弭兵扩文，归吾城耶？苟自为苏张范蔡之人，则叛矣，又何臣事哉？  

○俭不至说  

翦腐帛而火焚者，人闻之，必递相惊曰：“家之何处烧衣耶？”委馀食而弃地者，人见之，必递相骇曰：“家之何处弃食耶？”烧衣易惊，弃食易骇，以其衣可贵而食可厚，不忍焚之弃之也。然而不知家有无用之人，厩有无力之马。无用之人服其衣，与其焚也何远？无力之马食其粟，与其弃也何异？以是焚之，以是弃之，未尝少有惊骇者。公孙宏为汉相，盖布被，是惊家之焚衣也。而不能惊汉武国恃奢服。晏子为齐相，豚肩不掩豆，是骇家之弃食也。而不能骇景公之厩马千驷。  

○猫虎说  

农民将有事於原野，其老曰：“遵故实以全其秋，庶可望矣。”乃具所嗜，为兽之羞，祝而迎曰：“鼠者吾其猫乎？豕者吾其虎乎？”其幼戚曰：“迎猫可也，迎虎可乎？豕盗於田，逐之而去。虎来无豕，馁将若何？抑又闻虎者，不可与之全物，恐其决之之怒也。不可与之生物，恐其杀之之怒也。如得其豕，生而且全，其怒滋甚。射之护之，犹畏其来，况迎之耶？噫！吾亡无日矣。”或有决於乡先生。先生听然而笑曰：“为鼠迎猫，为豕迎虎，皆为害乎食也。然而贪吏夺之，又迎何物焉？”由是知其不免，乃撤所嗜，不复议猫虎。  

○读鬼谷子  

圣人神疲力尽以行道，开礼展乐以告人，欲天下不忘乎温良忠悫敬让之心也。後之明王，又增以设学校，立庙祀，笾豆时修，衣冕屡制。其天下之书，则墙帙整整，林轴丽丽。斯可谓教道之备者也。如是犹有不率其勤，不由乎道者。所以圣人忧其窳堕，乃曰：“三年不为礼，礼必坏。三年不为乐，乐必崩。”何训之示之之至，而训之示之之难也？鬼谷子者，鬼谷先生之书也。六国时所作，其教人容动色理气意之间，以诡绐激讦忄兆固呼哩离合揣测反覆忄佥滑之术，悉备於章旨。余读之，知六国之时，得术是书者，惟秦仪而已。亦盗禄入国之秘经。然自六经已降，至於渐ㄤ之後，其中有数篇者，乃今之粉儿乳子，亦可与秦仪齿也。至如捭阖飞箝，实时之常态，是知渐ㄤ之後，不读谷之书者，其行事皆得自然符契也。呜呼！圣人之道，设礼乐诗书之多，学校庙祀之盛，孜孜，则何易坏易崩，入人之心难耶？《鬼谷》之书，三卷而已。代不家有，则何自然符合奥妙，契人心之易耶？使天下用圣人之道，学温良忠悫敬让之心，得如自然符契鬼谷之书者，则吾见圣人无恨矣。抑余瞑目放已，陶陶入太古风，是不可得也。昔仓颉文字，鬼为之哭。不知鬼谷作是书，鬼何为耶？吾今不觉毛磔胆寒者，是疑今之复有鬼谷新书而坏之者，则吾不知其备。  

☆胡曾  

曾，邵阳人，咸通中举进士不第。尝为汉南从事。  

○贺高相公除荆南启  

伏以相公承家业峻，开国勋高，术妙六奇，图精八阵。生民皎日，圣主迅雷。才成破赵之功，旋告下齐之捷。故得威宣破竹，力号拔山。弛张七德之中，舒卷五车之内。东周士庶，咸居沸鼎之中。西蜀蒸民，悉在春台之上。盖由人事，岂属天时。昔汉得韩信而兴，楚失陈平遂灭。今者江腾海沸，山动岳摇。荆门告累卵之危，淮楚陈剖胎之难。赤眉卷地，黄巾滔天。公侯无匡合之才，藩镇乏纵擒之术。若不预咨贤哲，早托英雄，则无异鱼游宋池，燕巢卫幕。昆冈火发，玉石俱焚。历阳水来，智愚同陷。虽思尝胆，何补噬脐。且擘断华山，宜假巨灵之力。决平洪水，须凭大禹之才。是以上自一人，下同百辟。佥云非相公不能定荆楚，非相公不能绾货泉。既无异於肩尧，遂有成於命说。伏计即离犀浦，遽赴龙山。销唐尧旰食之忧，解黎庶倒悬之急。某家在湖外，即出关中。遂假道於荆关，获起居於梅鼎。仰将军之大树，敢议营巢。窥丞相之巨川，唯希在藻。伏惟照鉴。  

○剑门寄上路相公启  

某启。某荜户庸人，荷衣贱子，道惭墨妙，业愧笔精。效枚叟之文章，虽怜七岁，感潘生之岁月，已叹二毛。失路肠回，迷邦足刖。蚁栖培娄，蛙伏潢ㄜ。自笑柴愚，谁怜参鲁。尚思逐鹿，未分牵羊。将趋涣汗之程，讵学邯郸之步。但以才非迥出，性乏孤标。虽勤测管之窥，终类正墙之视。有心吐凤，无梦怀蛟。不痊曹操之头，虚刺苏秦之股。诚宜世弃，敢望时来。方嗟碌碌之生，忽忝戋戋之幸。朽株委地，永甘夫子之捐。枯骨凝尘，岂料昭王之市。遍身德泽，满目恩辉。宁止负嵩，仍兼戴华。既蒙蜀顾，敢望秦留。即爱面走鹿头，背驰鹑首。如升青昊，似入元都。不知剑阁之艰，岂宽刀州之远。伏惟相公神资重器，天纵伟才，邦国金城，朝廷玉烛。文高庾月，词峻谢山。才见紫髯，便居黄阁。陶钧百辟，启沃一人。议平吴皓之时，虽云推局，报破秦坚之日，不废围棋。故能早执化权，久司政柄。今则暂辞龙阙，来镇龟城。将军之细柳虽新，丞相之盐梅仍旧。不烦壮士，自伏雄图。扬麾而氛晨销，按节而妖星夜落。刘焉原野，昔为累卵之乡。杜宇山河，今作覆盆之地。曾实惭孤陋，叨沐招延。郑驿将穷，燕台渐近。那能倚马，妄窃攀龙。仰天上之程途，已亲台席。指人间之歧路，尚感客星。披雾非遥，拜尘在即。无任云云。  

○谢赐钱启  

曾启。曾业谢悬头，道非刺股。未能入洛，安可下辽。空怀逐鹿之心，莫遇斩蛇之世。囚拘翰墨，困厄尘泥。虚费宣毫，枉销蜀缥。不救锄兰之祸，讵禳伐树之灾。自叹龙锺，谁知牛铎。又以山东藩镇，江表节廉，悉用竖儒，皆除迂吏。胸襟龌龊，情志荒唐。入则粉黛绕身，出则歌钟盈耳。但自诛求白璧，安能分减黄金。虽设朱门，何殊亡国。徒开玉帐，无异荒墟。遂使甯戚无扣角之歌，邹阳乏曳裾之地。伏惟相公英风独振，伟量孤标。推葛亮之秤心，负姜维之斗胆。内安宗庙，外却蛮夷。鱼水贤良，埙篪骨肉。桃李满於衢路，金帛遍於风尘。六合之中，一人而已。是以昨者不度庸陋，辄有干祈。方虞按剑之勃然，敢望梦刀之管尔。俄颁清俸，遽恤白衣。朝乏半千，夕盈五万。岂期庸蹇，忽忝遭逢。不是孟尝，讵听冯谖之铗。若非赵胜，那知毛遂之锥。遇既重於西河，知亦深於北海。感恩泣处，未成泉客之珠。持已哭时，空抱荆山之玉。限以程途，陈谢末由。感激生成，不任死所。  

○代高骈回□南牒  

牒。前件木夹，万里离南，一朝至北。开缄捧读，辞藻焕然。奖饰过多，欣慰何极。实以昨同边镇，才到藩篱，且按此朝之旧仪，未委彼国之新制。不知鹤拓，惟认苴咩。尚呼南诏之佳名，岂见大朝之美号。要从微耗，且是所宜。伏承骠信，王化风行。君德□被，雕题屈膝。舌折腰，卉服来庭，毳裘入贡，盖以深明豹略，精究龙韬，波伏西天，草偃南土者。然侵轶我华夏，无乃不可乎？将谓我皇帝有所负於彼邦，边臣有所负於彼国，虑彼直我曲，获罪於天，是陈木夹申怀，用贮荣报。及披回示，已见事根。止於囚系使人，放归彼国。始乎小怨，终此深仇。吞噬你朗宁，虔刘我交。取我越，犯我益州。若报东门，乃及再四。夫物居中者尊也，处外者卑也。是以众星拱之北辰，百谷趋之东海。天地尚不能违，而况於人？  

我国家居天之心，宅地之腹，四方八表，莫不辐辏，亦由北辰之於东海也。诚知土地山河，归於有德。虽云有德，亦须相时。苟无其时，安可妄动。明公博识多闻，岂不见仲尼乎？仲尼之圣逾尧舜，颜子之贤过夔龙。六合茫茫，无立锥之地者，盖无其时也。适使孔子生於秦末，乘胡亥之乱，用颜回闵损为宰相，子路冉有领将军，子贡宰我充行人，子夏言偃典书檄，虽六合鼎沸，可期月而定也。当此之时，刘项只可都头，韩彭不过部将耳。圣人虽有帝天下之德，而无帝天下之时，终不妄动。及子路欲使门人为臣，以为欺天乎。及自叹曰：“凤鸟不至，河不出图，吾已矣夫！”止於负手曳杖，逍遥倚门，告终而已。王莽不识天时，符坚不知历数，妄恃强富，争帝乾坤。莽以百万统师，来袭後汉。光武以五千之旅，破於昆阳。坚以六十万精兵，寇於东晋。谢元以八千之卒，败於寿春。岂不为欺天罔地所致者也？国富兵强，何足恃之。周王仗棰於岐山，汉祖脱褐於泗水，我高祖起自陇州。盖明公只知其一，未知其二，见其形未知其兆也。今与明公陈之，望审参焉。  

昔周公承公刘之德，遇殷纣之暴，刳剔孕妇，涂炭生灵。剖贤人之心，断朝涉之胫。三分天下而二归周，文王率诸侯而朝之。至武王观兵孟津，八百诸侯不期而会，尚曰彼有人焉，未可图也。退归修德，观乎圣人去就，岂容易哉？及微子去，比干剖，箕子奴，民不聊生，皇天厌之，国人弃之，武王方援旗誓众，一举而灭纣者，盖天夺殷而与周也。我皇帝宵衣旰食，肩尧踵舜。父事三老，兄友百僚。推赤心於比干腹中，悬白日於微子头上。诸侯合德，百姓欢心。天下有人圣如周王，家有姬旦，户生吕望者乎？汉祖承帝尧之德，遇秦皇无道，并吞六国，恃宇宙一家，焚烧诗书，坑灭贤哲。筑长城於紫塞，造阿房於皇州。鬼母哭蛇，人臣指鹿。民不聊生，皇天厌之，国人弃之。是以陈胜一呼，天下响应。汉祖西入，五星都聚者，盖天夺秦而与汉也。我皇帝方崇诗书，任贤哲，卑宫室，恤黔黎，野无歌凤之人，朝有问牛之杰。天下有人英如汉祖，家有韩信，户生张良者乎？我高祖承元元之德，遇隋炀荒淫，徭役不均，征敛无度，竭民生之财产，为巡幸之资粮。虎噬群贤，猱蒸庶母。浮沈辽海，疏凿汴河。今年东征，明年西伐。民不聊生，皇天厌之，国人弃之。是以我高祖应天顺地，奄有四海者，盖天夺隋而兴唐也。  

我皇帝方澹泊声色，杜绝巡游。梦卜宰辅，倚注藩屏。思成垂拱，恶习干戈。皇天方赞，国人方欢。天下有人雄如唐祖，家有敬德，户生元龄者乎？仆虽自绛纱，素耽黄石。既探师律，亦识兵机。奉诏镇压三巴，抚安百姓。思敦礼乐，耻用干戈。每伤虞芮之争田，念姬周之让路。苟不获已，即须训戎。且蜀地阔数千里，郡列五十城。户口之多，士卒之众，可以挥汗成雨，吐气成□。盖缘从前元戎，皆是儒者。有昧见机而作，但守平之元规。虽分常忧，不教民战。是以彼国得以深入，无备故也。仆示之以三令，教之以八阵，鼓声而进，钲动而退。甘与之共，苦与之均。义等埙篪，情犹瓜葛。悦礼乐而敦诗书，务耕桑而聚谷帛。使家藏甲胄，户贮干戈。赏罚并行，公私共贯。既识三略，便可七擒。不惟喝倒不周，亦可劈开太华。况彼国自长庆以来，搔扰益部，杀人之父，孤人之子，掠人之妻，鳏人之夫，焚人之庐舍，使人暴露，翦人之桑麻，使人寒冻。蜀人怨恨，痛入骨髓。仆乘其众怒之势，示其暴怨之门，况抱鸡搏，不繇人教，乳犬敌虎，自是物情。既仗宗庙之威灵，兼统华夏之精锐，若乘流纵棹，下坂推车，岂劳心哉？仆官是宰衡，位当侯伯，披坚执锐，虽则未曾，济河焚舟，平生所贮。彼国将帅之强弱，邦国之盈虚，坐可酌量，何烦询诱。且六合之外舟车不至，圣人不言。彼国在圣人不言之乡，舟车不及之地，纵主上英哲，人臣俊，亦犹烛龙衔耀，只可照於一方，春雷振声，不能过於百里。天与不取，谈何容易！夫天有五贼，见之者昌。彼国纵晓六韬，未娴五贼。而欲泥封函谷，水灌晋阳，何其谬哉！五贼者，夏桀张罗，殷汤祝网，是以仁而贼不仁也。殷纣剖生人，周文葬枯骨，是以德而贼不德也。齐国厚徵薄贷，鲁国厚贷薄徵，是以恩而贼不恩也。项羽杀义帝，高祖举哀，是以义而贼不义也。陈後主骄奢，隋文帝恭俭，是以道而贼不道也。能行五贼，兼晓六韬，方可夺人山河，倾人社稷。我朝未有五失，彼国徒自陆梁。以此推之，兴亡可鉴，何劳远离庭户。始识安危，久习韬钤，方明胜负，而妄要姑息。不务通和，回示荒唐，一何乖戾。罔念孔颜之知命，翻效莽坚之覆车。交丧亡，可知人事。新都失律，足见天时。若望降尊，便希抗礼。但百谷不趋东海，众星不拱北辰，则不可议也。苟未如是，则不可改图。昔管仲入周，不受上卿之礼，苏武在北，无亏中国之仪。事有前规，固难更易，况小不事大，春秋所诛。若彼直我曲，恐招天殃。既彼傲我谦，何患神怒。见已训齐士卒，调集糗粮。或玉露垂槐，金风动柳。建鼓数里，命车指南。涉吊民，渡泸会猎。继齐鲁之夹谷，绍秦赵之渑池。便是行人，岂遗佳策。皇帝圣旨，已具前缄奉闻，臣下不复多谈，恐乖忠告。谨牒。  

## ●卷八百十二  

☆刘崇望  

崇望字希徒，河南人，邢国公政会七世孙。咸通十五年登第，累迁司勋、吏部二员外郎。僖宗时擢翰林学士，迁户部侍郎承旨，转兵部。昭宗即位，进中书侍郎同中书门下平章事。大顺初为门下侍郎，加尚书左仆射，代时溥为武宁军节度使。溥拒命，还为太常卿。王行瑜入诛执政，贬昭州司马。行瑜诛，召为吏部尚书，徙兵部。光化二年卒，赠司空。  

○授翰林学士郑延昌守本官兼中书舍人制  

敕。以尔票彡缨著称，梦笔为文，富以美才，披其禁闼。典由中之诏，成布下之言。方谓得人，雅当入侍。盖闻羊祜谋议，是草皆焚，周仁重厚，其言不泄。亲近之地，慎密为先。尔既不能，何爽居外。西省亦吾教诰之地，戒之可矣。可依前件。  

○授中书舍人崔凝右补阙沈文伟并守本官充翰林学士制  

敕。具官崔凝等，凡帝王有应制侍从之人，盖思其朝夕匡益也。下诏先视，质疑如流。兹所以润色出言，交修发号。大汉氏设玉堂内署，开金马外门。得人甚多，斯道大振。顾是眇末，敢忘师虞。职思其流，以备左右。俄闻家遗清风，人怀恭德。能济其美者，伊凝有之。三代丝纶，一门冠盖。不坠其业者，伊文伟有之。而皆以墨妙词芬，策名试第，谦无矜物，敏以适时。周旋鸣玉之仪，颉颃攀□之路。访於执事，亦进厥良。真我雍容之列所宜者也。敬承密命，允叶同时。可依前件。  

○授郑绍业工部尚书制  

敕。具官郑绍业，族掩五侯，家多万石。盈数大名之後，高门阴德之馀。兹实生贤，聿来佐国。而励精士节，炳焕人文。韵宇宏深，智度恢廓。比博能於武库，方俊德於神锋。终始令图，出入大任。丹墀绛阙，自风体而宏多。起草掌纶，由天才之足用。洎扬我休命，出守荆门，颇闻理声，急於徵请。入则思邦家之久计，出则拥旄节之上游。良伫忠贞，乃期康济。爰从分务，旷已历时。如闻舒不疚之怀，安无怨之地。虽有箪瓢之乐，宁无憔悴之容。能用善人，我实所慕。是命进尔於冬官八座，乃庶绩彝伦之所由焉。若朕言，克迈乃训。  

○授前峡州刺史李授光禄少卿制  

敕。近出天属，富有吏能。进士以来，恪励无替。览宗正列状，念夷陵当官，公举何多，奖用宜及。仍闻罢退，旷有岁时，诚曰任能，亦既振滞。光禄古官也，而比朝於今，兼掌尢重。是命尔司少其事，勉干吉蠲之职，无忽祀之官。可依前件。  

○授陵州谢兼御史中丞前舒州司马倪徽端州刺史制  

敕。某官谢等，钦惟汉宣帝以英主御无事之朝，尚思良二千石以之共理。伊予冲昧，适丁艰难，每以一麾假人，既重且慎。每闻谢以勇诛暴而去害，以义利物而移内，傥愿得之於一年，宜用试之於千里。闻尔倪徽久从进宦，皆著任能，委以方州，冀为良牧。吁！含哺鼓腹，是安人之谋。留犊悬鱼，乃洁已之操。惟一二之事，皆古之贤刺史所行。以为尔资，庶洽予意。有以宪丞宠官摄之任，貂迁刺史之班。予於疲黎，无所爱惜。吁往哉！可依前件。  

○授王搏检校殿中侍御史充义成军节度推官制  

敕。王搏，名以文举，祥以履光，敬以交人，善为知己。铁钺开幕，台铉奉藩。方虚婉婉之筹，乃顾翘翘之乘。能不辍我周衮之任，乐尔汉相之徒。建礼部郎官，惠文御史，敬思宠数，勉罄嘉猷。可依前件。  

○授张道蔚朔方节度供军判官陇州防御推官李融宏文馆校书郎充职等制  

敕。张道蔚等，粮饷其军，防虞所理。况自边徼，必资强能。是命擢以校文，宠兹佐略。宜思绩效，无忝从戎。可依前件。  

○高锐奏从事陈璩等三人授官制  

敕。高锐等，既以勤心定宾主之分，宜颁嘉命为官属之荣。同参执法之司，勉副知人之地。期将尽力，共赞成功。可依前件。  

○加外藩佐僚郎等将制  

敕。具官某等，或游徼罢居，堙郁弹冠之望。或指挥效用，周旋免胄之行。干以奉公，恭而事上。允当选旧，亦既赏劳。禁旅亲营，实在将军之令。雄藩武帐，宜增列校之威。各命宠迁，勉成茂绩。骤升郎佐，无忝官劳。可依前件。  

○授侯蕴赞善大夫李仁诲棣州长史苏汾坊州长史制  

敕。某官某等，或以忠勤彰於侯正，或以奏献著彼劳能。况侯蕴李仁诲，亲奉禁营，始陪辇路，不有迁命，将何劝人。可依前件。  

○授杨镒西水县令张廷济永清县令卢轺新郑县令孙球下邳县令等制  

敕。昔魏郡十五城，独繁阳有异政。汉史书之，以其为县之才，未易得也。今我择官忧人之际，一朝以难得之才待镒等，四子其何如哉？将责试功，亦宜申命。为政如御，不可改辙而行。为政如农，惟在勤思其事，无或穷人使为盗也。书称以庸，本朝旌赏，遽以印绶光命之。球盖延馀师溥之所举，乃为之酬，当务其实。可依前件。  

○授杨宏范县令制  

敕。杨宏范，能以下位，伸於上闻。谅属驱驰，不避繁剧，大邑也，有民人焉。勉扬仁风，无辱公举。可依前件。  

○授薛新郑县令贾希弼源县令李牢麟游县令等制  

敕。薛等，我闻焦赣之伺奸邪，虞诩之推盘错，皆屏盗之迹，为治县之先。盗既不兴，县是用保。今其时也，勉思齐之。其於政之善恶，人之理乱，赏罚甚明，足以自择。得银章，无忘兢惕。  

○授杨彦奉国县主簿尚殷美万岁县主簿制  

敕。杨彦等，主簿之官，大要在其勾稽。一同百里，不亦难乎？无言小官，而忘干事。黜陟劝沮，勉自为谋。可依前件。  

○授掖庭局丞赐绯张嗣复内局令判内仆局丞制  

敕。具官张嗣复，性推端慎，才任公方。居为励已之能，动有逸群之度。爰当职局，备睹通明。谅此精修，谐於擢用。是命伸其宠奖，延以上司。俟典干之继闻，顾优崇之何远。敬思勉励，乃腾翔。可依前件。  

○授孙可让内仆局丞制  

敕。孙可让，才质相高，谦和特立。秉端正恭敬之礼，备起居左右之勤。入用甚优，前途更远。实谐奖进，俾列官司。勉副宠荣，无忘夙夜。可依前件。  

○授奚官局丞上柱国西门廷晖掖廷局丞制  

敕。廷晖出入禁门，周旋宾地，恭敬之心无失，公忠之节愈明。必有才能，可当委用。勉荷特迁之命，宜思与进之途。可依前件。  

○授儒林郎内府局丞赐绯鱼袋杨复随给事郎行内侍省奚官局令制  

敕。具官杨复随，资於周敏，济以器能。居广众而和光，列禁司而干务。播於公议，实曰上流。谅检操之不渝，顾津途而莫测。允承嘉命，勉副宠迁。无违恪恭，以就光大。可依前件。  

○中书舍人苗深母琅琊郡太君王氏封琅琊郡太夫人祠部郎中知制诰张文蔚母扶风郡太夫人苏氏封冯翊郡太夫人等制  

敕。具官苗深等母琅琊郡太夫人王氏等，本於仁，原於礼，保於和，处於顺。故图史素学，风法不衰。立我彦臣，率由贞训。而识者服儒之道，不使忿言加己，以羞其亲，深与文蔚有之矣。乃子弟谨身之行，履危惧辱之思，以承其志，涣等有之矣。且皆赋禄於朝，相戒以养。俾荣报德，当贵疏封。庆集而家教行，吾国古之孝理，不在兹乎？可依前件。  

○石门扈驾功臣六都指挥使检校司空孙德威母博陵崔氏封博陵县太君制  

敕。具官某母崔氏，夫为人者，能以忠勇之谟劳於国，戎旅之权既重，上公之秩乃高。而母氏之封，宠章未称，则於王化有所不宏。方属推恩，是以用典。以光孝养，且厚勋臣。可依前件。  

☆刘处静  

处静居天台山，自号天台耕人。会昌中，与叶藏质应夷节为林泉友。  

○洞元灵宝三师记序  

道之体也，至静而无为。道之用也，通生而赴感。始乎无始，先乎无先。起於妙无，而生妙有。至真之教，由兹而立焉。我元始天尊启重元，历五太，握元化，运真精，总括妙门，以为法印，付於大道君。道君缵统以光大之，敷畅以宣布之。凡十二印，包举幽赜，穷达元妙，以授於老君。老君奉而行之，上极三清，旁周无外，绵亘亿载，开导未闻。帝帝为师，方方立教。幽明巨细，靡不宗焉。自是奕叶绍承，师师授度。上自元始，下逮兹辰。故受道尊奉，其为度师乎？度师之师曰籍师。籍者嗣也，嗣籍真乘，离凡契道。籍师之师曰经师，经者由也。由师开悟，舍凡登仙，三师之重，媲於祖宗。祖宗能传之，而不能使兆致道。父母能生之，而不能使兆仙。奉师之道，无以过矣。儒家在三之义，莫能及焉。钦惟三君，焕有明德。追仰尊禀，瞻慕无阶。粤自上宾，未列图纪。虽贞猷茂范，刊勒於名山，而後学门人，难披於真奥。敢条实录，昭示将来。辄陈小序，仍为颂述。道弟吴兴陆甚夷已叙道元先生休烈，但继裁短赞，以纪德风。庶劫历有终，而清规不泯。有唐龙集庚辰中元日甲辰序。  

○元墟墓志铭  

余源承大汉，派衍东瓯，家於缙郡之遂昌。乡居楼得，里住温恭，世奉儒宗，不求闻达。心存畎亩，性好林泉。知数知斗，读易问礼。将期升粟，以养甘脆。因泽畔持竿，有伤於吞饵。林间设网，乃误於罗。况才匪经邦，术无清世，知艰而退，自保逍遥。乃涤去纷，归心淡泊。宅身□岫，游神冥。经讽五千，遵三洞。陟天台而蹑华顶，望沧海而睇神州。眺谷而对扶桑，吸□霞而吞紫气。因还故里，息尔仙都。探安期之旧踪，封轩皇之故迹。炼金溪畔，足以濯缨。缙□山中，尢宜养志。因斯考室，宕漾养真。性甚疏慵，修习不至。乐天知命，一任自然。年逾从心，安得长久。不敢比歌於梁木，辄思记过於明夷。升腾何期，归土有日。预筑元墟，将为永室。时唐咸通十四年岁在癸巳六月甲午二十八日辛酉寅时，遭疾卒於前斋，当日归封元墟，春秋七十有三。其铭曰：  

虚皇降气，大化凝真。自合长久，胡乃沉沦。修习不至，存思不勤。三魂高迈，七魄下湮。此必然之期，有始有卒。生无益人，死何劳神。预备砖木，以掩形质。臭莫薰天，尸无露日。人皆好生，谁不恶死。贤愚悉然，高卑尽尔。日月长焉，阴阳定矣。物有兴亡，余今休止。隐真东皋，卓元孤坟。高峰映汉，耸木干□。烟霞杳霭，猿鹤缤纷。虑川移而谷变，乃自作於斯文。  

☆高氵虞  

氵虞，骈之从子。官左骁骑大将军。  

○吕用之罪状疏  

吕用之诳惑尊德，涂炭生灵，奸伪之名，远近喧沸。内则以神仙之事，苟媚一时。外则行节制之权，取怨百姓。大将则畏死不说，从事则尸禄求容。荏苒数年，寝成大蠹。则凶邪以露，羽翼将成。若不诛之，恐高氏勋庸，一旦为此所累。  

☆郑仁表  

仁表字休范，宰相肃孙。登第後从杜审权赵骘为华州河中掌书记，加殿中侍御史内供奉。与刘邺有隙，邺为相，贬死岭外。  

○左拾遗鲁国孔府君墓志铭（并序）  

咸通十五年三月，侍讲学士右仆射太常孔公以疾辞内署职。其元子左拾遗养疾亦病，逾二旬，太常公疾少间，拾遗疾亦间。又旬日，太常公薨，拾遗哭无时，後七十六日亦终。呜乎！求诸古未闻也。仁表与拾遗同岁为东府乡荐，策第不中等，再罢去。明年偕宴於东堂。宴之日，博陵崔公荛出紫微，直观风甘棠下，表为支使校芸阁书。拾遗始及第，乞假拜庆。新进士得意归去，多不伏拘束假限，往往关试不悉集，贡曹久未毕公事，故地远迨二千里，例不给告。时仆射太常公节制天平军，以是勤不得请。拾遗曰：“人之多言，必以我为宴安，讫春不宴。”年少乘喜气赤春头，竟不对狎客持一杯酒，人以为难。关试日都堂中揖别同年，径出青门外。经所为从事州入院判案，十日东去，府适罢，贤诸侯争走羔雁，驰弓旌，竟不能致。徵为渭南尉，直宏文馆久之，会大学士出将，竟不就。仆射太常公罢镇居洛中，拾遗伏安定省，不尝言仕宦。旋以万年尉复文职，无西笑意。仆射徵拜司戎贰卿，拾遗由侍行乃赴职。越一月，今许昌太傅相国襄阳公为河中，奏署观察判官，假监察御史，故事赤尉从相府得朱绂，公昆仲间有未至者，求里行官，不改服色，人人美谭之。俄转节度判官，从知之道，皎然明白。和而不柔，守而能通。内尽匡补，而外若不知，相君待之异礼。俄拜左拾遗内供奉。呜乎！止於是何也？春秋始卅三矣。惜哉！公至性自生知，虽欲全其礼传於後，开强忍抑，不能俯就。始得疾，不言於人。因晡哭若绝，左右始知有病（句）甚矣。（句）卧垩室中，不复进饣饵。疾益亟，方肯归常所居舍。悉召骨肉迨仆使，唯言仆射公葬时事。指挥制度，必以古礼。戒诲约束，委曲备悉，左右皆泣。公曰：“吾平生无纤小不是事，天报我甚厚。使亟得归侍地下尔，盍贺而返以泣耶？吾自遂性，不能无伤。生全大孝，送终设祀，宜益俭削，无以金铅纤华为殉，无以不时之服为殓。吾幼苦学，尢嗜《左氏传》，所习本多自雠理，宜置吾左右。友人郑休范多知我所执守，相视若亲弟兄。我亦常以所为悉道之，请以志我。彼不能文，必尽其实。”言竟，抚弟妹，若将千百里为别者。视妻子，若将一两夕不面者。而怡然其容，如有失而复得，已而终。呜乎！其善归侍乎？公谢世之月馀日前，与二季处暗室中，忽援毫书廿八字於室内东之上，若隐语而加韵焉。曰“许下无言夺少年，震而不雨月当弦。风涛渭逆ゴサ没，从此无舟济大川。”初玉季载考其义，莫究指归。既痛绝手足，若洗然而悟曰：“许无言是午字，今岁在午也。震不雨是辰字，其哀瘵至甚，移归院就医是辰日。及奄然之日，验於官历，是上弦日，又应月当弦之谶也。”吁！似有所潜受於冥昧间，何悬知之若是也。忆於洛阳里第，始相与定交，公曰：“何以契我？”余曰：“死患难，先禄位，托孤寄命，同休共戚，此义交也。见善相勉也，见利相远也，言之而必行，守之而必固，一旦离此，则攻而绝之。使处世为匪人，殁身无怨言，斯益友也。余将与吾子契之。”自是过必相攻，善必相激。相成如恐失，相畏若临敌。虽朝夕共行止，人不以为朋比。亦君子之能贤善诱也。呜呼！公之文之学之精明，道行如雷声日光，无耳目者则不知也。公之讣始闻，人人如有亡。硕生钜贤，心死气脱，道之不行也，天何心焉。公讳纾，字持卿，鲁司寇四十代孙。继继承承，世济不坠，闲生杰出，磊落相望。曾祖岑父，皇任秘书省著作佐郎，赠司空。祖，皇任礼部尚书致仕，赠司徒。父温裕，皇任检校右仆射兼太常卿，充翰林侍讲学士，册赠司空。皇妣河东薛氏，族大而显，先司空廿八年即世。公娶京兆韦氏，山东清甲家也。有二子，男曰铁婢，始十岁，甚肖似。忆与公约，生子命名，必如兄弟。愚之子曰後鲁，他日铁婢当以还鲁字之。《易》云：“积善之家，必有馀庆。”善之教必阐於道儒释。释固无嗣，皇家公家，道儒之馀庆也。公又贤而无禄，其後益大以昌，女少於男。铭曰：  

嗟嗟夫君，嗟嗟夫君，孔圣遗允，颜回後身。高高者天，幽幽者神。幽幽不见，高高不闻。不见不闻，又何足以云云。  

☆裴枢  

枢字纪圣，绛州闻喜人。咸通十二年进士，再迁蓝田尉，直宏文馆。从僖宗入蜀，擢殿中侍御史。龙纪初进给事中，改京兆尹。出为歙州刺史，迁右散骑常侍。以户部侍郎同中书门下平章事，罢为工部尚书，出为清海节度。再知政事，累进右仆射诸道盐铁转运使。哀帝时，忤朱全忠意，罢政事，拜右仆射。贬登州刺史，又贬陇州司户参军。至滑州，全忠遣人杀之白马驿，投尸於河，年六十五。  

○建石室以藏神主议  

礼之必立宗子者，盖为收是族人。东向之主，亦由是也。若於远庙，无乃中有一间，等上不伦。西位常虚，则太祖永厌於昭穆。异庙别祭，则裕享何主乎？合食永，比於姜原，则推祥而无事於礼。夫亲亲故尊祖，尊祖故敬宗，敬宗故收族，收族故宗庙严，宗庙严故重社稷。由是言之，太祖之上，复有追尊之祖，则亲亲尊祖之义，无乃乖乎？太庙之外，轻制别祭之庙，则宗庙无乃不严，社稷无乃不重乎？且汉丞相韦元成请瘗於园，晋徵士虞喜请瘗於庙两阶之间，喜又引左氏说，古者先王日祭於祖考，月祀於曾高，时享及二祧，岁袷及坛单，终及郊宗石室。是为郊宗之上，复有石室之祖，斯最近矣。但当时议所处石室，未有准的。喜请於夹室中，愚以为石室可据，所以处之之道未安。何者？夹室谓居太祖之下毁主，非是安太祖之上藏主也。未有卑处正位，尊在旁居。考理即心，恐非允叶。今若建石室於园寝，迁神主以永安，采汉晋之旧章，依袷之一祭，修古礼之残缺，为国朝之典故，庶乎春秋变之正，礼动之中者焉。  

☆许棠  

棠字文化，咸通末进士。  

○唐故浙江道五部兵马大元帅平南节度使银青光禄大夫检校尚书令戴公墓志铭（并序）  

府君讳昭，字德辉，姓戴氏，其先杜陵人也，裔出周卿佚之後，业勋承家，轩冕继嗣。祖讳非，字名章。志秉松筠，迹疏名利。高尚之德，聪明之资。父讳宏，字仲广。学宗儒术，德越前修。惟府君罄诚节以奉公，负温和而治众。婚陇西郑氏，备集闺仪，包含淑德。府君爰自咸通元年逢党裘甫叛，自富阳窃持朱旆，都督王式遣团练押衙□公思益，统领锐师，诛夷蜂虿，趋於概水，陟彼高冈。府君以奋节雄之，括於私第。启帑藏之资，发仓廪之粮，献以奇谋，馈以营垒。而元凶投戈，群党请命。云公感府君以精才懋略，德谊加人，遂为上陈，请甄前功。然承宠渥，旅列辕门。後时草寇风吹草周了髻剽劫武义，浸聚群凶，王郢悖乱狼山，深乘巨舰。当其征戍，获息妖氛。况又顷岁黄巢之众，鼓噪惊天，□旗蔽野。巨魁既攻邻郡，轻骑复剽兹邦。宣歙观察使崔玄知府君负三略之材，蕴六韬之术。遂遣简练精旅，防虞浣溪。才展征车，俄奔困兽。粤奉察兼，八政累承。宠锡一同，擢以班荣。制於镇辖，而元勋益著，妙略潜施。後有顺节者，团练押衙文堂，久逭刑章，一朝面缚，虽从惠化，尚叶奸回。去载中春，构逆於府垣之下，胁从於营壁之间。遽率凶狂，欲趋陶岭而跃临境。感於畏威，窃危忘躯，遂由间道。府君亲持矢石，赴陇泉，大呼而山樾扫清，匪日而妖禽薄灭。洎於秋八月，台岭刘文之暴奔，趋镜水之滨。府君挺南面之戈矛，辅雄藩之筹略，始张貔虎之旆，已慑萑蒲之群。顾勋业之无俦，实古今之可冠。遂镇概水，统以雄师，境内莫不澄清。汰除奸蠹者也，凡挺节骁雄之士，咸觖望其趾焉。自历践崇列，诏荣故邦，当忻孝养之隆，深限幽明之阻。呜乎！享年五十有八，中和二年八月二十日，寝疾终於陶朱乡里之私第。以其年十二月十六日，葬於当县灵泉乡温泉里斗泉之源也。有子四人，长曰惠，材益懋华，志用逾伦。弱冠征戎，群心企踵。次曰堂，去载刘文蚁聚，亦跳战於镜滨。恩渥荐临，辖於兹岭。尝饮水以厉已，无遗蘖以留後。慷慨为时，操持自远。婚於平汤霍氏。次曰忠，曰（阙）皆素业前传，清规是守。时方幼岁，器用逾伦。有女三人，长适高阳左氏，肃雍妇道，敬戒闺仪。次方问名於卢氏，次即闺室未违，淑德咸备。其馀亲亲勋统，不复一一繁纪也。今则卜此重风，松萝拥蔼，伏虑年代寝远，陵谷改更，命於斯文，刊於贞石，以纪志之。铭曰：  

太华磅礴，将积阴阳。七政无息，百龄有常。英雄峻节，令誉弥芳。挺身报国，奋剑安邦。继临宠渥，以起辉光。元勋特立，妙略尢彰。岂期微疾，俄归墓乡。阖营凄惨，里巷悲伤。卜兆灵野，扃仗泉乡。素月皎皎，寒松苍苍。一窆元户，永祚遐昌。  

☆冯贽  

贽，金城人。  

○□仙杂记序  

纂类之书多矣，其间所载，世人用於文字者，亦不下数十辈，则今未免为陈言也。予事科举三十年，蔑然无效。天元年，退归故里，筑选书室以居。取九世所蓄典籍，经史子集二十万八千一百二十卷，六千九百馀帙。撮其膏髓，别为一书。其门目未暇派别也。成於四年之秋，由急於应文房之用，乃不能详。又数岁，复得终篇者四部英华，笔头飞文坛，戈戟应题录，皆传记集异之说。若见於寻常之书者，此必略之。庶兵火煨烬之後，或者不至束手，岂小补欤？同志者幸为珍秘之。天复元年十二月，冯贽序。  

☆乐彦桢  

彦祯，魏州人。少为本州军尉，历博州刺史，迁澶州。魏博节度韩简死，以检校工部尚书领留後，进节度使。中和四年累加尚书左仆射同中书门下平章事。僖宗自蜀还，加开府仪同三司，再拜司徒。子从训之乱，为乱军所杀。  

○致太原汴州两镇书  

光启三年正月五日，魏博陵节度使开府仪同三司检校司空同中书门下平章事乐彦祯，谨斋戒三日，致书於二镇足下。盖闻天生蒸民而树之君，以司牧百姓。主握二柄，礼乐征伐之所兴，寇奸雄之所惧。是以大君有率临之典，群后承专制之权。内守宪章，外凭教命。其或大盗移国，黎民坠涂，身居戎阃之荣，手绾兵符之重。傍观丧乱，坐俟危亡，既亏社稷之谋，又失子孙之计。此亦义夫之所慷慨，烈士之所咄嗟。敢以狂愚，伏陈英悟。  

伏以我国家启运开国，承家创基，三百春秋，亿兆臣妾。自群凶蚁聚，中土分，乘舆奔走於道途，宗庙荒凉於草莽。今者监国虽立，朝纲已颓。皇祚莫知其所安，苍生莫知其所诉。天子之威，不能加四海。诸侯之力，不能保一方。弱者危而强者吞，雄则飞而雌则伏。竟亦身殒名灭，国家破离。咸有其繇，取鉴非远。大约以诸藩舍本就末，忘义背盟。谋不相从，言不相信。国是以间，敌繇此兴。与其俱亡，曷若共霸。论桓文之事，则人未敢先。为鲁卫之邦，则谁为不可。是以研详典故，揆度事机，辄敢指陈，庶裨权略。今者秦宗权起於纤蠹，渐恣狂锋。南苞荆襄，北跨河雒。屠城拔邑，暴物害人。使父子不得相全，夫妻不得相保。血肉涂地，荆榛蔽天。不织而衣人之衣，不耕而食人之食。凶酷之甚，古今所无。窃据要津，下视诸镇。而又河东军拥旄重地，受国深恩，稔宴安以未移，纵贪婪而不息。奄有上党，又吞覃怀。张皇威声，凌胁蕃屏。皆蓄并吞之志，尽怀僭大之谋。非谓未萌，已观成衅。况孟津之众，寻验保奸。汝水之戎，果明济恶。仍且海内皆困，河南尽饥。切料凶狂，倍生窥顾。若不早为之计，必虑悔不可追。非宜坐以俟危，拱而受制。或一隅失所，则诸镇可虞。唇既亡而齿必寒，皮不存而毛安附。而从事始，先度祸胎，将去本根，要倾巢窟。况大河之内，常山之阳，东极海隅，北亘蕃部，奥壤如砥，列城似林。亿万众之甲兵，百千群之铁马，建牙树屏，仗钺分麾。周封者尽是贤侯，汉拜者莫非名将。彼唱此和，连衡合从。岂能西不如太原，南不如蔡贼？非惟可耻，诚亦堪悲。盖繇久属平，素无交结，虑为奸人斗谋，或置邻道猜嫌。思我同心，共为永计。今请常山太尉幽州司空荆州司空沧州留守常侍各命至亲儿侄或弟兄二人，择地筑坛，卜日赴会。严修斋戒，虔告神，歃血誓词，藏之盟府。然後以兹五镇，共为一家，有事则同谋，有征则同举。扶持王室，扫荡贼臣。收陷失之土疆，开朝贡之道路。其为大义，莫尚於斯。谨请当道李山甫判官奉书陈请，呼天告盟，指日为誓。虔听明命，以行壮图，社稷幸甚，生灵幸甚。  

☆郑昌嗣  

昌嗣，乾符时人。  

○建尊胜幢记并赞  

昭然大唐明圣文物之代，符尧舜垂衣之治者，盖我后以天下为一家，西涉流沙，南尽北户，东有东海，北过大夏。人迹所至，无不臣者。行禹汤罪已之道，荷声明之大业。不拓土，不开疆，烽燧弭彻，干戈载戢。海外有截，中夏晏然。无繁赋，无劳人，慰弱省刑，鳏寡孤独，各得其所。生物遂其性者，盖（阙二字）敷布德被遐迩所及也。然後显佛礼，崇释门，无贤无愚，咸知虔信。遂使水不为，旱不为灾，岁不至大，寇不尝小起。我之帝德也，我之佛力也，时之感致也。斯邑也，有邑人刘初等，敬善弥坚，虽匹夫不可夺志。私愿首举，响应其言。中无难色者，是向道不回矣。遂立佛顶尊胜ヌ罗尼经幢，并座高参拾尺。幢之建也，力非富，工非抑，馈给者不以疲为辞，负贩者不以利为吝。大哉神通，有是化也。力既就矣，功既成矣，永愿净除妄想，超越一切，声闻缘觉。观如来不可思议，就精进及心彗智，离阴界入解脱识相，求渐净非顿之门，受安乐具足之福。晓四禅，逾九地，得无生之妙法，决大乘之深教。禄寿沾沾，精进不怠，冀赡部之苦，共登罗之因。聊纪岁时，用彰不朽。赞曰：  

有汉兴教，有唐弥遵。厥典昭彰，化万代人。恶不染著，善证果因。蠢蠢群生，同沾影尘。（其一）  

解脱烦恼，有ヌ罗尼。咸生净土，受大慈悲。桑田可变，陵谷可移。惟兹立石，镇古巍巍。  

☆周繇  

繇字为宪，池州人。咸通十三年进士，调建德令，辟襄阳徐商幕府，检校御史中丞。  

○梦舞锺馗赋（以“德至前王，始观神迹”为韵）  

皇躬抱疾，佳梦通神。见幡绰兮上言丹陛，引锺馗兮来舞华茵。寝酣方悦於宸，不知为异。觉後全销於美疚，始讶非真。开元中抚念齐民，忧勤大国。万机亲决於宸断，微疟遂沾於圣德。金丹术士，殊乖九转之功。桐医师，又寡十全之力。爰感神物，来康哲王。於时漏滴长乐，钟敲建章。扃禁闼兮闭羽卫，虚寝殿兮阒嫔嫱。虎魄枕欹，象榻透荧荧之影。虾须帘卷，鱼灯摇闪闪之光。圣魂惝以方寐，怪状朦胧而遽至。兀标众，<幽页><尧页>特异。奋长髯於阔臆，斜领全开。搔短於圆颅，危冠欲坠。顾视才定，趋跄忽前。不待乎调凤管，揆鸾弦，曳蓝衫而飒纟丽，挥竹简以蹁跹。顿趾而虎跳幽谷，昂头而龙跃深渊。或呀口而扬音，或蹲身而节拍。震雕ㄆ以将落，跃瑶阶而欲折。万灵沮气以忄章惶，一鬼傍随而奋踯。烟□忽起，难留舞罢之姿。雨雹交驰，旋失去来之迹。睿想才悟，清宵已阑。祛沉こ而顿愈，<疒幸>御体以犹寒。对真妃言寤寐之祥，六宫皆贺。诏道子写婆娑之状，百辟咸观。彼号伊祁，亦名郁垒。傩袄於凝Ё之末，驱厉於发生之始。岂如呈妙舞兮荐梦，明君康宁兮福履。  

## ●卷八百十三  

☆陆希声  

希声，苏州吴人。商州刺史郑愚表为属，召为右拾遗，擢景歙州刺史。昭宗时入为给事中，拜户部侍郎同中书门下平章事，以太子少师罢。卒赠尚书左仆射，谥曰文。  

○唐太子校书李观文集序  

贞元中，天子以文化天下，天下翕然兴於文。文之尢高者李元宾观、韩退之愈。始元宾举进士，其文称居退之之右。及元宾死，退之之文日益高。今之言文章，元宾反出退之之下。论者以元宾早世，其文未极，退之穷老不休，故能卒擅其名。予以为不然。要之所得不同，不可以相上下者。文以理为本，而辞质在所尚。元宾尚於辞，故辞胜其理；退之尚於质，故理胜其辞。退之虽穷老不休，终不能为元宾之辞。假使元宾後退之之死，亦不能及退之之质。此所以不相见也。夫文兴於唐虞，而隆於周汉。自明帝後，文体浸弱，以至於魏晋宋齐梁隋，嫣然华媚，无复筋骨。唐兴，犹袭隋故态。至天后朝，陈伯玉始复古制，当世高之。虽博雅典实，犹未能全去谐靡。至退之乃大革流弊，落落有老成之风。而元宾则不古不今，卓然自作一体，激扬发越，若丝竹中有金石声。每篇得意处，如健马在御，蹀蹀不能止。其所长如此，得不谓之雄文哉？自广明丧乱，天下文集略尽。予得元宾文於汉上，惜其恐复磨灭，因条次为三编，论其意以冠於首。大顺元年十月日，给事中陆希声序。  

○道德真经传序  

大道隐，世教衰，天下方大乱。当是时，天必生圣人。圣人忧斯民之不底於治，而扶衰救乱之术作。周之末世其几矣。於是仲尼阐三代之文，以扶其衰。老氏据三皇之质，以救其乱。其揆一也。盖仲尼之术兴於文，文以治情。老氏之术本於质，质以复性。性情之极，圣人所不能异。文质之变，万世所不能一也。《易》曰“显诸仁”，以文为教之谓也。文之为教其事彰，故坦然明白。坦然明白，则雅言者详矣。《易》曰“藏诸用”，以质为教之谓也。质之为教其理微，故深不可识。深不可识，则妄作者众矣。夫惟老氏之术，道以为体，名以为用，无为无不为，而格於皇极者也。杨、朱宗老氏之体，失於不及，以至於贵身贱物。庄周述老氏之用，失於太过，故务欲绝圣弃智。申韩失老氏之名，而弊於苛缴刻急。王何失老氏之道，而流於虚无放诞。此六子者，皆老氏之罪人也。而世因谓老氏之指，其归不合於仲尼。故訾其名，则曰扌追提仁义，绝灭礼乐。病其道，则曰独任清虚，何以为治。於戏！世之迷，其来远矣。是使老氏受诬於千载，道德不行於当世，良有以也。且老氏本原天地之始，历陈古今之变，先明道德，次说仁义，下陈礼乐之失，刑政之烦，语其驯致而然耳。其秉要执本，在乎情性之极。故其道始於身心刑於家国，以施於天下。如此其备也，而惑者尚多云云，岂不谓厚诬哉？  

昔伏羲氏画八卦象万物，穷性命之理，顺道德之和。老氏亦先天地，本阴阳，推性命之极，原道德之奥。此与伏羲同其原也。文王观大易九六之动，贵刚尚变，而要之以中。老氏亦察大易七八之正，致柔守静，而统之以大。此与文王通其宗也。孔子祖述尧舜，宪章文武，导斯民以仁义之教。老氏亦拟议伏羲，弥纶黄帝，冒天下以道德之化。此与孔子合其权也。此三君子者，圣人之极也。老氏皆变而通之，反而合之，研至变之机，探至精之赜，斯可谓至神者矣。而王弼以为圣人以道合体，老氏未能体道。故阮籍谓之上贤亚圣之人，盖同於辅嗣。岂以老氏经世之迹，未足充其所言耶？斯不然也。於戏！圣人之在世也，有有迹，有无迹。故道之不行也，或危身历聘，以天下为其忧，或藏名飞Т，示世故不能累。有迹无迹，殊途同归。斯实道义之门，非徒相反而已。然则仲尼之所以出，老氏之所以处；老氏之所以默，仲尼之所以语；盖屈伸隐显之极也，二子安能识之哉？司马迁统序众家，以道德为首，可谓知本末矣。班固作古今人表，乃诎老氏於第三品。虽其名可诎，而道可贬乎哉？於戏！老氏之术，见弃於当代久矣，斯数子者之由也。且仲尼亲见老氏，叹其道曰犹龙乎，从之问礼，诚无间然，著在记传。後世不能通其意，是以异端之说纷然。盖述之者不穷其源，故非之者不尽其致。噫！斯传之不作，则老氏之指，或几乎息矣。今故极其致，显其微，使昭昭然与群圣人意相合。有能体其道，用其名，执古以御今，致治如反掌耳。自言老氏术者，独太史公近之，为治少得其道，惟汉文耳。其他反传诡说，皆不足取。吴郡陆希声序。  

○北户录序  

诗人之作，本於风俗。大抵以物类比兴，达乎情性之源。自非观化察时，周知民俗之事，博闻多见，曲尽万物之理者，则安足以蕴为六义之奥，流为弦歌之美哉？由是言之，则古之学者，固不厌博。博而且信，君子难之。东牟段君公路，邹平公之孙也。自未能把笔，爱以指画地如文字。及六七岁受学，果能强力不罢。其学尢长仄僻，人所不能知者，薅乎群籍之中，仡仡然有馀力。间者以事南游五岭间，常采其民风土俗饮食衣制歌谣哀乐。有异於中夏者，录而志之。至於草木果蔬虫鱼羽毛之类，有瑰形诡状者，亦莫不毕载。非徒止於所闻见而已，又能连类引证，与奇书异说相参验，真所谓博而且信者矣。噫！近日著小说者多矣，大率皆鬼神变怪荒唐诞妄之事。不然，则滑稽诙谐以为笑乐之资。离此二者，或强言故事，则皆诋訾前贤，使悠悠者以为口实。此近世之通病也。如君所言，皆无有是。其著於录者，悉可考验。此盖博物之一助，岂徒为谭端已而乎？君以予往从事岭南，备核其实，请予序以为证。予尝观图於书府，君状貌一似邹平公，而又能以文学世其家。於乎！邹平公为有後矣。因为之序而不辞。右拾遗内供奉陆希声撰。  

○周易传序  

予乾符初任右拾遗，岁莫端居，梦在大河之阳，旷野数百里，有三人偃卧东首，长各数十丈。有告者曰：“上伏羲、中文王、下孔子也。”三圣皆无言，意中甚愕，寤而震悸。伏而思之，河与天通，图之自出。三圣衡列，乾之象也。天道无言，示人以象。天将以易道畀予乎？由是考少小以来所集诸家注说，贯以自得之理，著《易传》十篇。传上经为第一，下经为第二，所以列彖象之微辞，测卦爻之奥义。第三篇演文言之纯粹，以显圣人之赜。第四篇伸系辞之微意，以彰易道之神。第五篇原作易之始，述列卦之序。第六篇释说卦之义，辨反对之相资。第七篇穷画卦象之由，生蓍奇耦之极。第八篇明权舆律吕之末，制作礼乐之原。第九通天下之理，第十成天下之务。别撰作易图一卷，指说一卷，释变一卷，微旨一卷。又以易经文字古今谬误，又撰证一卷。  

○君阳遁叟山居记  

遁叟以斯世方乱，遗荣於朝，筑室阳羡之南而遁迹焉。地当君山之阳，东溪之上，古谓之湖γ渚。遁叟既以名自命，又名其山曰颐山，溪曰蒙溪。将以颐养蒙昧也。在易，颐之象ⅶ艮为山，山下有震，震为雷为龙，颐山之下，东走震泽，震雷鱼龙之所萃毓，有颐象焉，蒙之象ⅴ亦艮为山，山下有坎，坎为水为险？颐山之下，泉流於险而达於大溪，有蒙象焉。一旦遁叟觞溪山之神於庭，酌而饮颐山曰：“吾之所以命夫山之为颐者，勖子以养也。子其养□雨以润物，养雾露以生物，养风霆以长物，养雪霜以肃物，养巨材以充栋宇，养小材以为蒸薪，养茅菅以为茨籍，养竹箭以为器用，养百果以充口腹，养百药以蠲札瘥，养昆虫使咸乐其生，养鸟兽使各遂其性。噫！无或养妖□悖雨以伤良稼，养苦雾淫露以泽恶植，养疾风迅霆以摧槁朽，养惨霜虐雪以杀根ぼ，养拥肿之朴不为干材，养钩棘之蘖不中樵爨，养蔓延之ぱ以困条柯，养蟠梗之根以固膏土，养弗食之实以蕃庶生，养杂毒之药以中函气，养蟒虺蜂蜴以护巢窟，养豺狼枭獍以害群类。维山有神，子其饮之，无亏尔名，而尔实。”又酌而饮蒙溪曰：“吾所以命夫溪之为蒙者，勖子以决也。子其决於夷壤以发其源，决於塞埴以通其流，决於腴亩以施其润，决於涸泽以溥其惠，决於广陂使介鳞蕃育，决於巨浸使蚪龙变化。噫！无或决於险阻以资其悍激，决於林薮以纵其垫溺，决於舄卤以啬其施，决於池以专其利，决於川窦使龟蟹为灾，决於沮洳使蛙黾得志。维溪有神，子其饮之，无丧尔名，而浮尔实。”於是酌而自饮之：“吾之所以命是山也，必将有所养也。命是溪也，亦将有所决也。吾将养吾志於道而不希於世，养吾行於德而不眩於俗，养吾浩然之气以合自然之英，养吾诚明之意以入清明之赜。又将决吾心於仁义使不违，决吾志於中正使不过，决吾身於天命使不忧，决吾迹於Т世使无闷。如此而已。”遂与山溪揖让，竭吾欢而罢。弁且歌曰：“山乎溪乎，吾之心乎。醒乎醉乎，吾与汝参乎。”  

○仰山通智大师塔铭  

自文宗朝，有大沩山大圆禅师居士养道，以曹溪心地，直指示学人，使入玄理。天下□从雾集，常数千人。然承其宗旨者，三人而已。一曰仰山，二曰大安，三曰香严。希声顷因从事岭南，遇仰山大师於洪州石亭观音院，洗心求道，言下契悟元旨。大师尝论门人，以希声为称首。及大师自石亭入东平，会希声府罢，冒暑蹑ハ，礼辞於岩下。违师仅三十年，师归圆寂。今者门人光昧专自东山来，请予以文铭和尚塔。予顷在襄州，有香严门人请予为香严碑，已论三人同体异用之意。其辞曰：“仰山龙从於江西，大安雨聚於闽越，香严霰[B228]於南阳。”皆寻流得源，同出异名之谓也。达道者皆以为确论。按《西域秘记》，自达摩入中国，当有七叶。草除其首是也。仰山韶州人，俗姓叶氏，仰承六祖，是为七叶。然曹溪心地，拨去文字，不使染着。而大师即以曹溪元旨印於大教，莫不元符，即曹溪所云湛然常寂，妙用恒沙，圆明变化，不可揆测。此所谓一体异用者。予以香严碑内已曾论三师之旨，故不得重言，以俟知者。今略解释，以为塔铭。大师法名慧寂，居仰山日，法道大行，故今多以仰山为号。享年七十七，僧腊五十四。从国师忠和尚得元机境智，以曹溪心地，用之千变万化，欲以直截指示学人，无能及者。而学者往往失旨，扬眉动目，敲木指境，递相效学攵，近於戏笑，非师之过也。然师得曹溪元旨，传付学人，虽与经教符同，了然自显一道。合离变化，所谓龙从者也。大师元和二年六月二十一日生，中和三年二月十三日入灭。大顺二年三月十日敕号通智大师妙光之塔云尔。乾宁二年三月一日，力病撰铭曰：  

六用如如，合於太虚。四大无主，当归享土。以家为塔，终古永乐。千载之後，灵光照灼。  

☆纥干  

，乾符时人。  

○赠太尉韩允忠神道碑  

天高地厚，覆载之道成。君圣臣贤，教化之功普。帝唐以文德走殊俗，以武经齐诸夏，︳谟（下阙）张之全才，兼将相之重位。艺通神化，气肃风雷。建旷代之勋庸，为一时之标表者。则魏帅丞相韩公其为人（下阙）万食采於韩，因以定氏。在春秋时，有韩厥事晋献公，能全赵氏之孤，不忝上卿之位，左氏书之。在嬴秦时，有韩仰为太傅，（下阙）一朝信生颓当，封弓高侯。在东汉时，有韩棱为尚书令，清名直节，独立不党。在东晋时，有韩康伯，幼（阙一字）聪悟，早遇殷浩见知，长负（下阙）皇室（下阙）无人。是知源深则派长，根大则枝茂。蝉联冠冕，世享厥位。曾王父朝，皇魏博临清镇都知兵马使，（阙一字）度奇表嶷然（阙一字）殊不器之（下阙）□（下阙）夫检校太子宾客使持节相州诸军事守相州刺史充本州防御使御史中丞，且习钤经，通知政术。桓石虔名能断（阙一字）许仲（阙一字）力可（阙一字）奔。寻（阙一字）军（下阙）相州府（下阙）以公追孝。赠工部尚（阙三字）祖妣张氏，追封清河郡太君。皇考（阙一字）银青光禄大夫检校国子祭酒使持节（阙一字）州（阙一字）军事守（阙一字）州刺（阙四字）防御使。（下阙）质劲百炼（下阙）克肖门风。飞一箭以下城，彀虚弓而坠鸟。洞晓边事，不後郭公。又好读兵书，宁惭奉世，初从将幕，遂拜鱼符。颁六条以（阙一字）城驾（阙一字）而（阙四字）行足以轨物。（阙一字）厉足以范人。位不（下阙）公贵累赠（下阙）部尚书，妣吴氏，追封凉国太夫人。公则贝州府君之元子也。才惟命世，生实为时。天纵多能，人推懿范。孔子圣者，似（阙一字）能（下阙）公学穷三豕箭（下阙）以自强蓄锋而不（下阙）终军童子，便请长缨。李牧少年，乐从绝塞。始辞外傅，遽列和门。竭力奉公，所至必理。蒋琬占梦之日，已定封公。谢安未仕之辰，终期作相。承（阙三字）邦（阙一字）之馀祉（阙一字）文明之（阙一字）代（下阙）德（下阙）壮图（下阙）乎武幕位崇，连营任显。入军旅必以谋略资其长，行乡党必以教义谕其幼。诸葛亮有管仲之器，赵真卿多白起之风。立於尉庭，不杂流辈。（阙三字）行太尉范（阙一字）公爱公堂堂之（下阙）闻谓公曰：“（下阙）韩与何本同族氏，我欲投忘年之分，申一姓之，可乎？”公再拜牢让，不从其意，谦之至也。（阙三字）武宗四年，潞帅死，其子稹（阙二字）一方积（阙三字）长（阙六字）天子赫（下阙）庙堂陈帷幄亟下诏书，大徵师旅，不日而戈四合，浃旬而貔武争先。岁序俄周，堡障未下，盖以前据壶关之固，後倚太行之险。王师（下关）士庶（阙一字）夷於锋（下阙）防密鸱鸢杂金鼓之声，□物惨山川之色，徒拗其怒，且无所施。乃召耆将计事，皆曰众寡不敌，利病相悬。公独忿勇出群，请借前筹，（下阙）作虐西境（下阙）照大（阙二字）有（下阙）方地居屏捍。当阃外之寄，分天子之忧。苟或不能整一旅之师，问滔天之罪，是倒持而授柄焉，可恣其暴也，遂请楚公上表（阙一字）师躬行天伐。楚公持重（下阙）公又曰虽（下阙）众兵家所慎，而杖顺讨逆，神道必从。况豸不触邪，与羊无别。较然之理，又何疑哉？楚公虽听机谋，尚怀犹豫。（阙二字）御史中丞李公（阙一字）乘（阙三字）衔命宣（下阙）西向（下阙）恩始议伐叛。顾谓公曰：“前日之言，若合符契，非公智识精远，孰能悬解天意乎？”由是练日选（阙三字）出纛（下阙）公素甫广顺（下阙）阵孤虚傅宏之气冠三军，公孙瓒声闻步。奋身於行伍之众，泣誓於义勇之徒。且曰：“帝命不可稽，邻寇不可玩。（阙三字）虑事今（下阙）戈（阙一字）山立（阙二字）□屯（阙一字）雾忽（下阙）垒先惊，公不顾危亡，亲承矢石。介胄虮虱，手足胼胝。赵充淑名动寰区，共推烈士。张文远身先士卒，果立殊功。（阙一字）威无（阙二字）之（阙一字）战陈忘（阙二字）之（阙三字）朝渡一（阙二字）垒於（阙二字）夕起长风（阙一字）浪（下阙）将席（下阙）山颓。或倒戟自残，或舆尸请命。然後化狼顾鸱张之辈，为凤仪麟趾之祥。荡秽涤瑕，冰消烬灭。捷书西上，褒诏东来。（下阙）公上报明主，次（下阙）旋获（下阙）壮志。呜呼！楚国公用公筹略，卒建大功。天子酬劳，就加外相。御史中丞李公复因楚公之（下阙）宠光亦拜台（阙一字）惟公止换宪秩，稍迁（下阙）有（下阙）突徙薪之叹，而我无矜功利己之心。坦然胸襟，益见夷旷。公挹江海之伟量，挺倜傥之奇姿。文次骞智敌万（阙一字）顾彦（阙一字）名齐（下阙）下（阙二字）问望藉藉，动人视听。（下阙）庐江公纪纲失守，时今上在东宫为晋王，即宣诏遥领魏博节度使，授公银青光禄大夫检校（阙一字）常（下阙）节度观察留（阙三字）慰谕（下阙）道路公瞻天顿首，沥恳坚让。紫泥重降，莫得而辞。逾月，拜检校工部尚书魏州大都督府长史，充魏（阙一字）节度观察（阙二字）等（阙五字）复拜（阙三字）内使以旋（下阙）雷动五营义武，六郡疲民，稚舞艾歌，相与贺曰：“邵父杜母，复出於今日，则人人皆得为赤子矣。”公宠践将坛，荣分朝（下阙）丕变教令，载新近（下阙）皇风普扇，惠泽遐敷。熙熙怡怡，不严而理。迨期月报政，特加尚书右仆射，馀如故。师长南宫，仪刑会府，酬庸旌德，赏典有光。（阙四字）检校司空（下阙）讳临轩遣使，与司空之命同赐。渥泽荐加，恩荣特异。比於群后，孰可亻疑伦？今上即位，敕覃恩中外（下阙）维旧土朕（阙一字）居（下阙）契君臣之分，加同中书门下平章事，检校司空如故。公位尊鼎鼐，寄重方隅。周勃社稷之臣，汉朝礼厚。桓楷栋梁之（阙一字）蜀国名高。感孚人心，（阙五字）使（阙三字）鸟（阙三字）修（下阙）保其安。赋有常期，官无横役。而又立乡校以劝学，敦儒术而奖善。完器甲以彰有备，训卒伍以示有严。解（阙一字）迎宾，分甘飨士。茂绥怀之（下阙）泰（下阙）之是非不出於（阙一字）。心之喜愠，不形於色。肃恭之貌，若待严师。信厚之诚，不欺暗室。矧复地隆千乘，日食万钱，而素俭之规，无所增益。虽（下阙）常阅诗书，吉甫之不坠文武。太叔之美秀，子产之博物，石奋之谨厚，充国之雄敏，皆不学而成，得自生性。亦犹张瑟於庭，风至而韵自（下阙）纳万机（下阙）乾符元年十一月廿二日，遘疾薨於镇，享年六十一。倾都罢市，阖境兴哀，孙文度之丧，神仙赴吊。王子敬之殁，人琴俱亡。皇帝（下阙）郎中曹邺太子（下阙）议大夫李景庄库部员外郎陈翰，备鼓吹，升辂车，由宣政正衙及公之灵座，册赠司徒，谥曰（阙一字）明年以我仆射（下阙）因心之孝感应（下阙）。公前娶夫人刘氏，追封彭城郡太君。文伯之妻，君子为知礼。孟轲之母，良史述其贤。淑行无徵，华年早世。後娶夫人靳氏，封清河郡君，（阙一字）先公而殁。（下）有子（下阙）军守左金吾卫大将军员外置同正员检校尚书右仆射兼魏州大都督府长史御史大夫上柱国赐紫金鱼袋。天上麒麟，人间鸾凤。夙（阙三字）孝（阙一字）纯深（下阙）列於贰车，推诚而六郡（阙二字）修已而万人有赖。及朝廷闻公薨谢，星使遽临，慰於苫块之前，勉以金革之事。遂授仆射，起复魏（阙一字）节度（阙一字）察留後检（下阙）之权。恩洽宸襟，使来天阙。碧幢照耀，红旆逶迤。礼莫重於夺情，荣莫大於绪嗣。仆射叩（阙三字）洫血陈乞，敢忘移孝之（下阙）仆射去经捧诏易（阙一字）从政恭临旧地，敬奉先勋。绍遗爱於师坛，袭垂（阙一字）於揆路。礼（阙一字）可以肃物，清俭可以律人。无绮纨矜（阙一字）之心，（阙一字）钲鼓（下阙）河永传带砺。次子记，前魏州都督府文学。幼子谏，亲事将（阙一字）早秦义方，夙承家诲。粤以明年二月廿五日，卜兆於魏州莘县修善乡平原（阙）先茔之侧。启（下阙）公懿行崇勋，为世轨范。苟（阙一字）纪述，何慰孝思。遂命门吏纥干刻石为碑，以示来裔。浚伏念昔者延陵季氏，仲尼署其表曰：“呜呼有吴季子之墓”，则知碑者古史之流（下阙）铭合属曳裾之吏。叨蒙原顾，获忝初筵。胡伯始之前修，无惭许训。郭有道之遗烈，徒感蔡邕。宁愧芜词，敢书贞础。铭曰：  

元圣乘运，英贤膺期。生为邦杰，出作帝师。赫赫韩子，徽猷早振。得姓於周，筮仕於晋。既开土宇，亦佩侯印。（阙一字）汉承（阙一字）淮阴封信。洪源茂绪，派远（下阙）克绍祖宗。量宽溟涨，威定山东。爰自壮年，誓志从戎。钤经政术，靡有不通。凌□直干，袭物清风。紫髯短下，黑（阙一字）雕弓。（阙二字）挺众，（阙四字）狸穴（下阙）若刃自戕，若火自燎。太行天井，恃险设奥。逆浪昼翻，旄头夜耀。天子问罪，楚公奉诏。公实为副，顺行天讨。（下阙）群校（阙二字）齐驱，飙驰雷扫。（下阙）执锐披坚。屠城擒将，所向无全。探雏扑卵，流血成川。妖孽既平，功成凯旋。勋高名显，时望赫然，鸾鹤鹤（阙一字）蛟龙擘（阙二字）天万里，一日可上。斋坛使节，（下阙）位重廊庙，任尊师长。化洽令行，人歌惠养。天垂将星，公实禀之。神有兵符，公实受之。元凶巨猾，公实定之。帝（阙一字）王（阙一字）公实佐之。（阙一字）家许国，济难匡时。（下阙）晋侯言命。两楹梦奠，夫子殆病。皇天匪信，倚伏无定。梁坏舟藏，孰为龟镜。史氏书殁，礼官考行。终始哀荣，（下阙）松楸已列，体魄宜安。西眺崇山，崇山言言。南临大河，大河浑浑。山河永固，基业长存。  

☆公乘亿  

亿字寿仙，咸通末进士。  

○复河湟赋  

（上阙）左衽之心庶无虞於魏阙，足以谈元。想播洪休，使恩波之不绝，令瑞色以长浮。帐下美人，醉舞胡筵之夜。天边戍客，行歌陇月之秋。况在秦则秦之无策，在汉则汉之莫克。恨旄头而夜夜长悬，怨羽檄而年年不息。爰及我后，混成区域，自然与三代同风，百王作式。若臣者，则何足以论功而赞德。  

○魏州故禅大德奖公塔碑  

盖闻妙谛惟元，不可以一理测。真筌至奥，不可以诸相求。随万物而泯色空，而不生不灭。超三界而越尘垢，故无去无来。此乃不思议者，其惟西方释迦牟尼佛之谓乎？伏自教传西域，化被中原，汉明推入梦之祥，梁武显施身之愿。语其大也，外不见须弥之广。言其小也，内不知芥子之微。斯乃梵玺裒然，代代相付。肇自摩诃迦叶，迄於师子尊者，统为二十三代。而後达摩多罗降於汉土，至能秀分之为七。而後苞披叶附，派别脉分。其真宗不泯不灭者，则我大觉大师固有系焉。和尚姓孔，字存奖。家本邹鲁，即阙里之裔孙也。乃祖乃父，因官隶於蓟门。历祀既深，籍同编人。和尚以无量劫中，修菩萨行。及兹降世，岂同凡伦。当衣采之妙龄，蓄披缁之大志。未逾七岁，即悟三乘。启白所亲，恳求剃落。遂於蓟三河县盘山甘泉院依止禅大德晓方，乃亲承杖履，就侍瓶盂。启顾全身，惟思半偈。大中五年，伏遇卢龙军节度使张公奏置坛场，和尚是时戒相方具，而後大中九年，再遇侍中张公重起戒坛於涿郡。众请和尚以六逾星纪，三统讲筵，宣金石之微言，示玉毫之真相。三千大千之世界，靡不瞻依。十一十二之因缘，竟无凝滞。禅大德元公者，即临济之大师也。和尚一申礼谒，得奉指归。传黄蘖之真筌，授白□之秘诀。所为醍醐味爽，乍灌顶以皆醒。エ卜花香，才经手而分馥。一旦旋辞旧刹，愿历诸方。西自京华，南经水国，至於攀萝冒险，蹈石眠□，经吴会兴废之都，尽梁武庄严之地，无不追穷圣迹，探讨朝宗。後过锺陵，伏遇仰山大师方开法宇，大启禅扃。赴地主之邀迎，会天人之供施。面陈奥义，众莫能分。和尚立以剖之，如刀解物。仰山自眙击指，称叹再三，遽闻临济大师已受满相蒋公之请。才凝省侍，飞锡而遽及中条。寻获参随，置杯而将渡白马，当道先太尉中令何公，专发使人，迎请临济大师。和尚翼从一行，不信宿而至於府下。而乃止於观音寺江西禅院，而得簪裾继踵，道俗连肩。曾未期年，是至迁化。斯盖和尚服勤道至，展敬情深，无乖灵堵之仪，克尽荼毗之礼□。  

乾符二年，有幽州节度押两蕃副使检校秘书兼御史中丞赐紫金鱼袋董廓及幽州临坛律大德沙门僧惟信并涿州石经寺监寺律大德宏屿等，咸欲指陈盘岭，祈请北归。和尚欲徇群情，将之蓟部，晨诣衙庭，启述行迈。先时中丞韩公之叔曰赞中，遽闻告云，抚掌大敬。乃曰：“南北两地，有何异也？魏人何薄，燕人何厚？如来之敬，岂如是耶？”和尚辞不获已，许立精舍。韩公之叔常侍及诸檀信，鸠集财货，卜得胜概，在於南砖门外，通衢之左，成是院也，有如化成。松楠将杞梓俱来，文石与氵存至。重廊复道，竹翠松青。四户八窗，风轻月朗。和尚乐兹幽致，用化群迷。开解脱门，演无量法。能使天花散地，水月澄空。常与四众天人，皆臻法要。六州士庶，尽结胜因。岂谓一念俱尸，奄从物化。斯乃文德元年七月十二日也，享龄五十九，僧腊四十一。有亲信弟子藏晖行简，一以主丧，一以传法。大德奉先师之遗命，於龙纪元年八月二十二日，於本院焚我真身，用观法相。阖城禅律，继踵争来。四达簪裾，连肩悉至。於是幡花蔽日，螺呗喧天。火才发而□自愁，薪不加而风肋势。三日三夜，号礼如斯。於香烬之中，得舍利一各馀粒。诸寺大德，各各作礼，请分供养焉。於戏！雪<叠毛>如故，其仪宛然。捧一履以徒悲，仰双林而莫见。遂建塔於府南贵乡县薰风里，附於先师之塔志也。亿到职之初，曾获瞻礼。法主大德藏晖，不以亿才业庸浅，具闻於我公，相请撰斯文。亿秉笔惕然，得尽芜鄙。铭曰：  

传如来教，厥惟大雄。百千劫外，方丈室中。慈悲是念，色相皆空。端然不动，岂染尘蒙。矫迹三界，安心四禅。身虽是假，道本无边。璞内有玉，火中生莲。传法何处，随其有缘。越绝支遁，匡庐远公。高情远致，迹异心同。既离邪缚，肯处凡笼。松轩竹径，空悲夜风。我性不动，我心就然。果得舍利，粒粒珠圆。幡花艳闪，螺呗交连。唱偈作礼，声彻梵天。宝刹新建，招提旧踪。莲芳不见，葱岭谁逢。响亮朝磬，清泠夜钟。历千万祀，传我禅宗。  

○唐太师南阳王罗公神道碑  

（上阙）公父（下阙）刺史（下阙）山（阙一字）都知兵（阙二字）兼御史大夫。烈考讳珍，魏博节度押衙亲事厢虞候。公少立奇节，倜傥不群。交结时豪，轻死重义。虽鸡鸣狗盗，靡间於交游。马圉牛医，不忘於礼敬。自此乡闾畏爱，遐迩来投。伏自何中令时，以公正直，致於肘腋。洎韩太尉日，以公谨愿，委之心腹。虽处上不骄，临下不暴。凡平昔交契，未尝暂忘。有氏分财之仁，有汜毓字孤之义。屡移星，一致如斯。呜呼！乾符三年六月十一日，遘疾薨於宽仁坊之私第，享龄六十九。遂使白日藏耀，重□结阴。里巷停舂，行路增叹。当年十一月二十四日，迁宅兆於贵乡县迎济乡蔡林，礼也。蒙恩赐工部尚书。  

☆齐光  

光，乾符初官集贤院学士。  

○陈公神庙碑  

在昔隋氏丧君，齐人乏主，代厄沦胥，我大将运匡救之谋，先州里之义，存乎蔽捍，用伺昭苏。初志未跻，良图奄坠。灾生福始，遗恨如何。公讳果仁，字世威。诞受丕祉，其昌来裔。有妫之後，人莫与京。洪惟发灵，乃降时杰。鼎角匿犀之异，雄深魁武之姿。贯艺造奇，无所不至。立能事於艰虞之际，建殊踪於混乱之秋。韫义生风，鼓动流俗。全吴之地，幸赖以安。招定邻邦，辑宁徒旅。江湖向应，怀赴如归。沈法兴率众而来，假我鼻息。初规景附，末肆倾夷。因何匪仁，暴戾斯甚。自遗覆败，竟取沦亡。至於叙官游历系业，事大中型不朽，迹著无方，名与日月轮回，功随载籍舒卷，已详於宣法师所制寺碑。若乃生志未尽，馀勇仍存。息气於疵疠，降精灵於巫觋。物静灾异，时无夭昏。人到於今，罔不怀德。每以公之讳日，爰伸仲夏之中，展祀建斋，所在充遍，虽扫地以祭，且贵悫诚。而庙宇未崇，宁昭节敬。邑老庆州都督府永清府左果毅都尉上柱国赐绯鱼袋张智景与福业寺长老义先等，聚族而谋发言，同人不召而萃。邑中之众，实慰我心。畴其经营，委以财物。始则运思，而斫之丁丁。终於用成，而新庙奕奕。座盈神气，侍列鬼雄。威深沈以肃然，状煜龠而疑动。有以底明之位，有以昭介祉之仪。及夫沐兰汤，奠椒醑，扬χ拊鼓，缓节安歌。华彩服与琼芳，会陈巫与楚舞。求非曲祷，祀必正辞。无纷若之言，致馨香之信。由是上感宸心，旁追祀典。降中使，被怀濡，圣泽覃溥，天光照烂。岂秦祠汉享之类，可得同乎？浃逮下之祈，演无疆之助。或饮食有讼，或契文不明。凡百无良，深衷莫辨。微见诚请，立彰其效。负者乃凶，竟贻潜慝。攘诤掩息，望境自清。比夏积愆阳，秋淫霪雨，舍我穑事，妨於农收，至於三至於四。时其贤守李公，行穆民勤恤之意，傍亻皇匪宁，率领官属，长史李公昌巨司马邱公从心晋陵县令岑公况武进县令何公据等，果至虔诚，景刻俱应，泽及千里，无所不周。使君涵道德之尊，丰惠和之厚。艰难之辰，晏然无事。岂不以忠信於物，而昭明於神乎？本宰何公，学以入政，优于予人。深抚育之恩，流清白之称。咸思善贶，冀答宏慈。神之听之，庶同景福。今馀寇未宁，尚烦翦灭。神而助顺，灵其运乎？昔者圣王之制礼，能御大灾，能捍大患。以劳定国，以死勤人。则所必祀，而明德报功。大将生为司徒，足以主世地。殁为贵神，足以镇邪恶。间绥，存亡以之。斯所以荣尊故乡，庙食旧国。宜矣勒懿迹，篆丰珉，延光表美，宁可阙欤？光策名清时亚位书府，宦游日久，迟暮言归。窃井邑之誉，忝文章之目。鲁无君子，斯焉取斯。以为传芳金石，不可妄也。郡司录裴公导，翰林之宝，辞推典丽，请以颂记，其铭此君为之。  

☆裴导  

导，乾符初官常州司录。  

○陈公神庙碑铭  

烈烈司徒，为王爪士。勇冠诸军，义先州里。三纲砥节，百行推美。所谓伊人，南国之纪。天厌火德，运归黄祚。肇辟乾关，未康国步。鲸鲵振海，窳交路。偃草江干，惟夫子故。矛锤挺击，万里长城。旌旄血洒，剑锷风生。夸者货首，同焉盗明。雄心不竭，终古英灵。依然甲第，尚想陈迹。庭变金地，祠开瑶席。曰雨曰霁，推诚邦伯。  

☆杨师立  

师立，僖宗朝为东川节度使。初隶神策军，累迁检校司空同中书门下平章事。陈敬欲以杨仁厚代，讽帝召之。师立怒，移檄言敬十罪，遣兵攻绵州。帝下诏讨之，战败，为其下郑君雄所杀。  

○烽陈敬十罪檄  

伏闻庖丁解牛，鉴骨节於形外。伏波聚米，察山谷於目前。若匪通人，奚臻妙理。师立材非马援，智乏庖丁。见率土之衔冤，为大朝之雪耻。今国家以黄巢肆逆，宇县罹灾，銮舆播越而未安，宗庙凌夷而失守。凡在臣子，孰不痛伤？而西川节度使陈敬，因守藩维，坐观成败。伏自大驾驻跸，纵令群盗害人。不能行政理以安时，但欲示军功而骇众。只要威权在已，冀令朝野归心。恶既贯盈，人皆愤惋。聊书十罪，用去一凶。实望此时，共垂详悉。且功高者禄重，德厚者位尊。敬本自凡庸，素无智略。事因际会，位极人臣。乃至稚女孩童，皆沾宠禄。闺房皂隶，并受渥恩。使功勋者切齿而不言，劳旧者扼腕而怀恨。其罪一也。献可替否，必在忠言。指佞触邪，须凭直士。张侍御正朝廷纲纪，暗被诛夷。孟拾遗疏奸恶是非，遂遭陷害。或陨命於沧江之下，或亡躯於幽室之间。想其强死之孤魂，必得申冤於上帝。自此中外结愤，愚智吞声。其罪二也。妄议公主，擅许和亲。挫大国之威风，长南夷之侥幸。盖缘陈敬受赂，遂令海内兴讥。其罪三也。恭显兄弟，总非勋校。皆食厚禄，并陟崇阶。盖陈敬罔顾刑章，黩乱朝宪。外姻内族，冒贵贪荣。其罪四也。全无惧谤，岂识廉隅。但兴苟且之心，惟恣淫佚之行。徐赓为公座，因令夺安邺之妻。致光庭登科甲，只为聘敬之女。闻之者宁无惭耻，见之者皆有叹嗟。其罪五也。郑相公运筹於岐陇，率众於泾，横控梁洋，遂安剑蜀。敬深怀嫉妒，互起谗言。其罪六也。王蕴贱隶之徒，姚坤凶状未具，皆被杀戮，可鉴幽冤。赏罚之权，自敬出。其罪七也。恣行威福，紊乱规绳。除移不自於天书，擢用只凭於使牒。元随诸校，偏受官荣。扈从六军，曾无优渥。其罪八也。搜罗富户，借彼资财。抑夺盐商，取其金帛。三倍折纳税米，两川绾断度支。妄指赡军，多将润屋。其罪九也。东西二蜀节制，徇意诬君，云讨韩秀，峡路回戈，请击高仁厚，当川歇马。不甘下视，可验平欺。如此用心，自为得计。其罪十也。且为臣之义，有一於此，未或不亡，况皆具之，何以能久。师立今则感人神之怨怒，奋貔虎以平除。已点骁锐精兵及八州坛寨，共五万人骑，举义长驱，问罪西府。志在扶持天子，诛来乱臣。止欲生致敬，面奏圣上，请行国典，以正朝纲。应檄诸道公侯，诸州牧伯，共期嫉恶，同为除奸。或义士忠臣，或川府交校，但能枭敬首级，送师立军前，即便卷甲弓，归朝谢罪。皇天后土，实闻此言。凡在人臣，幸鉴忠恳。  

☆苏鹗  

鹗字德祥，京兆武功人，光启二年进士。  

○杜阳杂编序  

子髻年好学，长而忘倦。尝览王嘉《拾遗记》、郭子横《洞冥记》及诸家怪异录，谓之虚诞。而复访问博文强记之士或潜夫辈，颇得国朝故实，始知天地之内，无所不有。或限诸夷貊，隔於年代，洎贡艺阙下，十不中所司抡选。屡接朝事，同人语事，必三复其言，然後题於简册，藏诸箧笥，暇日阅所纪之事，逾数百纸，中仅繁鄙者并弃而弗录，精实者编成上中下三卷。自代宗广德元年癸卯，讫懿宗咸通癸巳，合一百一十载。盖耳目相接，庶可传焉。知我者谓稍以补东观缇油之遗阙也。今武功县有杜阳城杜阳水，子武功人，故以为名，觊厕於谈薮之下者。时乾符三年秋八月编次焉。  

## ●卷八百十四  

☆乐朋龟  

朋龟字兆吉，滑台人。第进士，中和元年官翰林学士承旨，知制诰。後以太子少保致仕。  

○萧遘判度支制  

门下。经费之权，虽系乎理本，变调之任，尢重於国钧。诚不欲参而委之，盖所以仗其能者。吾之注意，用表推恩。况方轸阽危，尚屯兵甲。说邦籍於魏相，伫竭宏规。付军食於ガ侯，必施良术。爰从成命，俾洽舆词。特进行中书侍郎兼户部尚书同中书门下平章事监修国史上柱国萧遘，业嗣代天，材承构厦。懿绩继传於王府，嘉猷允绍於庙堂。众谓国华，雅得韦平之称。时推人瑞，谅齐管乐之名。洎辞中殊科，辟随重地，班行履历，刀尺精英。由右史以践南宫，自中戎而内署。久传密命，粲组绣於笔端。旋总宪台，定准绳於朝右。尔後方调国赋，俄属时难。尽心於造次之时，首奔行在。秉节於苍黄之际，足验岁寒。洁身之道既彰，许国之诚可监。俾其援力，乃尔畴庸。遂契风雨，寻当鼎铉。可谓佐时之道，知无不为。奉上之功，久而弥著。於今者将平逆寇，须恤王师。方悬飞免之劳，日俟诛夷之计。非尔洞达，不足以绝奸欺。非尔精灵，不足以希饶羡。所宜究其利病，计彼盈虚。使兵实赋均，家给人足。自然凋伤渐复，馈饷不亏。既无艰食之虞，并表和羹之用。惟期黾竭，方见沃心。勉副具瞻，式彰殊渥。可兼判度支，馀并如故。  

○王铎宏文馆大学士等制  

门下。韦弦并佩则情性和，文武兼修则事功济。况岩廊重德，柱石贤臣。方当弥寇之时，正委运筹之略。各覃恩渥，用奖勋劳。开府仪同三司守门下侍郎兼司徒同中书门下平章事上柱国晋国公食邑三千户王铎，太极储精，华池禀润。文能师古，业擅经邦。光辅数朝，偃仰三事。挺许国忘家之节，蕴经天纬地之材。金紫光禄大夫守中书侍郎兼礼部尚书同中书门下平章事上柱国裴彻，玉海澄澜，金茎擢秀。泉氵亭襟抱，岳立标仪。道则有常，材惟不器。松竹见後凋之操，轮︼彰致远之功。银青光禄大夫守尚书工部侍郎同中书门下平章事上柱国萧遘，维岳降神，昴星应瑞。琳琅莹茂，云日孤高。业著代天，（阙一字）惟周物。伟望而汪洋自远，清规而俊拔难偕。并智比蓍龟，祥同麟凤。备彰器业，遍践清华。□霄次第以登临，台阁从容而履历。或郁为国老，或宛定台臣。人无间言，朕所注意。自妖凶构逆，巡幸西来，皆能间道以潜奔，竟致临轩而再会。益坚臣节，仍罄庙谟。杜征南注传彰闲，谢安石围棋决胜。每闻尽瘁，尢切图功。更宜讲贯安危，错磨理本。用萧曹之秘略，继房杜之高踪。伫见中兴，实资良术。再践大貂之位，三居文馆之权。首镇元台，备兼众务。或官当喉舌，职重阳秋。或位正中枢，荣兼秘殿。大仪峻秩，驭贵崇阶。式示优恩，更申奖励。早清巨孽，俾振皇纲。使□龙鱼水之欢，永光於竹帛。王铎可司徒兼侍中充太清宫使宏文馆大学士兼延资库使，散官勋封如故。彻可特进门下侍郎兼兵部侍郎同中书门下平章事监修国史，勋封如故。遘可光禄大夫行中书侍郎兼礼部尚书同中书门下平章事充集贤殿大学士，勋封如故。主者施行。  

○王铎中书令诸道行营都统权知义成军节度使制  

门下。庙堂之上，教化之源，康济万方，弥纶百揆。可谓朕目，时之蓍龟，不宜斯须，违顾盼。其或继陈章表，备沥精诚，以大憝未平，每痛心而疾首。以中都未复，尝沥胆以披肝。志在总戎，期於弭变。永言许国，真是荩臣。遂命更陟韩坛，重辞槐鼎。统六师而雷动，屯万旅以风驰。并集宠命，以坚茂绩。开府仪同三司守司徒兼太子太保风吹草动书门下平章事充太清宫使宏文馆大学士兼延资库使上柱国晋国公食邑三千户王铎，名高嵩华，量等沧溟，情田洞开，心地无滞。造次靡忘於忠孝，几微不舍其规绳。静彼波澜，莫分喜愠。洎乎甲乙，缀鸾，履历清华，从容道德，咸推器业，必为王佐之才。尽伏机权，乃是公台之望。尔来盘错，果副重难，筮短龟长，开物成务。同叔敖之为楚相，比孔光之辅汉朝。出於一时，膺是三命。其为宠重，无等伦。朕以克荷丕图，内惭凉德。致其郊庙，陷於狼狈。若坠沟隍，如怀水火。未尝一饭之饱，一夕之安。宥过责躬，临深履薄。遂致元穹下监，元老请行。面陈肾肠，忠贯天地。振朝廷之武力，挫妖孽之残魂。惟其疾风，方知劲草。况津临白马，地压洪河。拥东夏之锐师，视中原之气。必期破竹，自可覆巢。昔元凯之著殊勋，谢安之膺上赏。功铭鼎鼐，指誓山河。遐想芳尘，必符壮志。尔宜夺其租赋，瞻彼甲兵。使退无玩寇之虞，进有老成之诫。训齐勇士，克彼都城。屠枭獍之躯，以为京观。戮鲸鲵之首，用献宗社。呜呼！寰海流离，生人涂炭。眷言系赖，实洞神明。是用荣分和峤之车，光佩萧何之印。勉思注意，勿怠厥功。可司徒兼中书令充诸道行营都统兼指挥兵马收复京城及租庸等使判延资库事权知义成军节度管内观察处置等使，馀如故。仍令所司择日，备礼册命，军罢後却赴中书，主者施行。  

○赐陈敬太尉铁券文  

维中和三年岁次癸卯十月甲午朔十六日己酉，皇帝赐功臣剑南西川节度副大使管内观察处置统押近界诸蛮及西山八国云南安抚制置指挥诸道兵马供军等使开府仪同三司太尉兼中书令成都尹上柱国颖川郡食邑三千户食实封四百户陈敬铁券曰：烹巨鳌者，鼎大於沧海。斩长鲸者，剑倚於青天。既立异勋，克膺殊宠。李晟免其十死，子仪成其九功。镂以金镛，赐其铁契。後来继者，岂在他人。岁寒知松柏之心，国难见忠贞之节。五山镇地，一柱擎天。气压乾坤，量含宇宙。自居环卫，出拥旌幢。论清政而冰镜无光，吐赤诚而朝霞失色。手持玉节，身镇锦城。扶乾纲而万国安心，纽坤维而百蛮遥指。三川钦化，一境归仁。朕以税驾褒斜，省方邛蜀。匍匐而来迎凤辇，驰驱而速建龙宫。百辟来朝，万方入贡。夏禹涂山之会，未盛於斯。汉高沛国之欢，无以过此。戮阡能疾如剪草，除秀易若焚巢。不让武侯之勋，无愧文翁之化。海东献款，□南披诚。九谷丰登，三农茂盛。济赡军国，拯救朝廷。内竭家财，外罄公帑。千官感惠，一国推功。今则巨猾奔逃，神州克复。将归上国，即别成都。致朕身安，由卿忠荩。前封公爵，後赐郡王。询於众情，未惬群望。今赐卿铁券，赦其十死。望泰山而立誓，指黄河以为盟。山无尽时，河无竭日。君君臣臣，父父子子，永远贵昌，并皆如此。  

○西川青羊宫碑铭  

原夫八十一天，比太上之半寿。六百万岁，当元始之初年。道渺邈以难穷，体希夷而莫究。在无象无形之内，居太初太易之前。龙汉之劫再成，凤纪之文未立。藏萌牙於浩素，隐根於庞鸿。二神以俱来，凿开造化。三气氤氲而互进，朴散胚浑。元黄流而未凝，清浊分而乍结。日月星辰之内，化出灵宫。川源山岳之中，变成洞府。则知道为万气之祖，德淡百物之宗。以二仪两曜为子孙，以五行四象为枝叶。当其洪肇先启，紫极後成，仰其高而弥高，考其上而无上。八公皓首，当时之未有乾坤。九老白眉，厥後而初生天地。探至真之理，臻大道之元。列仙之境界延洪，上士之齿龄逾远。以六千春为两月，尚叹浮生。以七万岁为二年，仍嗟短景。智者见之谓之智，仁者见之谓之仁。和光而众曜皆惭，挫锐而攒钅侯尽碎。元珠匪，真璞无瑕。学而知之者为中，生而知之者为上。三君五老，睹兆人如醯鸡。七圣九皇，视百姓为刍狗。煦千古而冰释，成众善而泉流。至明若蒙，蒙间而万物俱照。大巧若拙，拙中而万事皆成。为於不为，用於无用。黜口爽於五味，杜耳聪於八音。忘象忘言，易脱一时之屣。无关无楗，难开众妙之门。九万灵仙，聚集於一毛之孔。三千儒术，荒芜於独角之端。故知道儒二门，经纶一揆。立清净为理，体虚无为师。以上天为大车之轮，以列宿为大车之辐。驾之以乾马之马，挽之以坤牛之牛。搬运无为之功，覆载自然之道。光而不曜，养正於蒙昧之中。简而能廉，修真於仄陋之内。不可得而疏矣，离之而匪遥。不可得而亲焉，用之而逾远。不可退而让，不可进而求。被褐怀玉之人，美之又美。罔象求珠之士，斯焉取斯。移世界而入壶中，吞维摩方丈之室。缩地形而藏术内，掩悉达王舍之城。有道之根，修作立天之址。无名之朴，标为镇化之元。三千威仪，恭谨於文风之教。五百戒行，肃清於释氏之门。张天为弓，调之以阴阳寒暑。直道知矢，激之以春夏秋冬。一夫用之而无馀，兆人用之而不竭。日窟月窟，隐身而曾作穴居。南溟北溟，遁迹而聊游水府。桃源蓬岛，从古有而今存。槐市杏坛，见朝荣而暮落。仙图秘密，五千载而三传。圣道灵长，百万年而一代。容易而学之者，似纽石以为绳。侮慢而求之者，如钻冰而待火。绝巧弃利，显微阐幽。坎离震兑之宫，宫内而咸居羽客。东西南北之斗，斗中而皆住真仙。身驾德车，轮转於混茫之外。手持寿柄，指挥於开辟之前。寂尔无营，澹然自得。化其不化，则万化而皆成。生其不生，则群生而尽遂。虚怀待物，旷意承时。藏泰山於秋毫之中，秋毫仍大。纳昆仑於黍米之内，黍米犹宽。大象无形，五岳空空而立也。大信不约，四时默默而行焉。真宗之教皆成，不宰之功益著。太上金阙元元天皇大帝，则我巨唐之高祖。按《国语》曰：自周平王七载洎於秦，至开元圣文神武皇帝，即三十六代之圣孙，赫赫日苗，布荫於普天之下。明明国叶，垂芳於率土之滨。当其幽原既开，九气陶蒸而未已。元化大阐，六虚流转而勿休。设不二之教门，稽真一之宗本。浩风吹海，三回之重作飞尘。劫火销山，五度之却为平地。先逍遥於青运，青运既周。後汨没於赤明，赤明复毕。九十九万亿岁，贮在弹丸。五千五百重天，藏於卵壳。殷高宗御极之际，周文王演易之初。神光流入於琼胎，瑞彩结成於金骨。不坼不副，诞弥於八十馀龄。降瑞降祥，过期於二万馀昼。足蹈不灭之理，手握长生之文。包乾裹坤，把日捉月。额列参午，顶荷圆穹。耳开三门，鼻立双柱。白血紫脑，苍肝青脾。项引三十五光，齿含四十八贝。七色青莲而随步，千年白鹿以呈休。桑田变而双桧不，江河枯而九井不竭。苦县赖乡之里，灵迹长存。陈国涡泉之滨，神踪不泯。七百弟子，指扶桑为故林。九五帝君，开日宫为旧馆。详其元始，稽彼厥初。俯窥溟氵幸之前，下视浑沦之後。随机设教，作九古之楷模。应变无方，为百王之轨范。  

若乃岁起摄提，肇开气象，一十三圣之践祚，万八千年之应图。我太上圣祖应运降迹，与天皇为师。上清下浊之初开，相离未远。六合八之乍坼，相去未遥。正方圆上下之形，定洪荒朴略之状。川新融而水仍晦，山始结而石未坚。种天上之白榆，初生历历。植月中之丹桂，乍出依依。配四海於四神，付五行於五帝。是时乾象犹低，坤形仍薄。立极定位，敷化建功。我太上圣祖屑迹下降，与地皇为师。分配刚柔，制定寒暑。地增博厚，天益高明。圣力难穷，神功靡测。万木甲坼，万草勾萌。羽族毛群，区别於兑离之位。介虫鳞类，支分於坎震之宫。四溟之水皆空，未生鱼鳖。五岳之形俱静，未吐□霞。已逾清海之年，又离清海之岁。二圣既理，四表生光。我太上圣祖博施济众，与人皇为师。三百六十之川，初分血脉。万一千五百之策，乍配偶奇。三壬三乙之神，离胎於水木。六丙六辛之将，出孕於火风。一百五十六代，四万五千馀年。始称通元天师，再号金阙帝君，三名盘古先生。洎乎庖羲氏之王天下也，我太上圣祖以道宏济，降迹为师。仰观圆盖之文，俯察方舆之理。教之以画八卦，指之以分三才。助之以造书契之文，制之以代结绳之政。典坟自我而出，经籍自我而生。以佃以渔，盖取明离之象。一索再索，用乎出震之功。凤凰呈瑞於帝庭，龙马负图於河洛，享国一万八千岁矣。  

洎乎连山氏之王天下也，我太上圣祖救时屈已，下为帝师。付之以五运，分之以四时。助之以正万机，明之以辨百谷。变饮血茹毛之化，移蒉桴土鼓之音。毁穴焚巢，上栋下宇。范金合土，燔黍擘豚。制耒耜以济兆人，作陶冶以利万物。天雨粟以呈瑞，地芸稼而彰稔。农食嘉谷，山出器车。洎乎有熊氏之王天下也，我太上圣祖隐身於崆峒之中，放心於杳冥之外。帝乃亲降辇路，礼展师资。能抠衣以趋隅，遂屈膝而问道。当是时也，榆罔凌虐，蚩尢作乱。化鱼鳖为兵士，以助王师。变□雾为神，潜扶军阵。能弭兵於涿鹿，致偃戈於阪泉。东游青邱之乡，北到洪堤之境。受丹经於王屋，登苍冥於鼎湖。屈轶既生，萤荚复出。若非大道，孰可致斯。洎乎金天氏之王天下也，承姬水之源，袭熊山之录。告天类帝，缵绪守文。我太上圣祖乘九龙之辇，降以为师，号太极先生。说庄敬之典，教之以顺时迎气，昭配神明。於六宗，秩於群望。乾乾翼翼，得礼之宜。羽族呈休，命之以鸟官为理。分布九，以统八司。景合璧以表灵，凤衔图而示贶。悉由至道，彰此帝模。逮至高阳氏之王天下也，我太上圣祖教之以解纷塞兑，治国安民，涤荡九黎，陟明八凯。有龙野紫髯之凶丑，有蛇身赤之巨魁。力拔不周，首触山碎。天低西北，致日月之西行。地亚东南，使江海而东注。追呼六甲，役御百灵。训之以微言之经，教之以大顺之道。乘元虬之迅驾，或适幽陵。御素螭以遐游，或臻蟠木。观吾仙柰，万年而一度开花。睹我灵爪，四劫而一回结实。及乎高辛氏之王天下也，我太上圣祖敷道布化，下济为师。谭黄庭之妙言，隐日遁月。称绿图之嘉号，迁邑移城。制九州之名，作六英之乐。封勾芒以佐苍帝，敕蓐收以翼白方。示岱岳而印金泥，照寰区而开玉镜。饮大活之井，游不夜之乡。燔青鸾之膏，充下仙之次馔。擘黄骐之脯，为上客之珍羞。  

逮至陶唐氏之王天下也，我太上圣祖暂垂至理，下降为师，讲元德之经，道已匡於元化。应丹灵之瑞，名冀列於丹邱。和煦清风，不作鸣条之响。雍熙黄，时闻击壤之声。庖厨之肉脯自生，肴失味。山谷之醴泉潜涌，麴蘖无功。达四聪以辟四门，立五事而敷五教。披鹿裘以食粝馔，端拱於土阶。挂鹤氅而饮流霞，凝思於瑶圃。有虞氏之王天下也，我太上圣祖谭无为之理，讲离合之经。三苗克悛，四罪咸服。百揆时序，五典慎徽。怀明神之珠，赐昭华之玉。眉与等，表践祚之嘉祥。寿与天齐，彰延龄之景福。甄一十六相，用二十五臣。致百辟以协和，如鱼在水。感兆人之归凑，如蚁慕膻。化灵气为天书，何劳笔力。结卿□为宝殿，不假人工。夏后氏之王天下也，我太上圣祖克匡王道，爰作帝师，谭德戒之经，行为国之法。栉沐风雨，刊槎山林。成九年理水之功，为四载勤王之业。卑宫陋室，尽力於沟洫之时。褴服缕衣，饰身於黻冕之礼。导马颊而奔流行箭，凿龙门而迅激桃花。救兆庶而皆免为鱼，济陆土而永非成海。胸罗玉斗，挂天文之在躬。手展瑶图，悬国命之由己。故知大道者三教之冠冕，上德者百圣之宗元。成汤氏之王天下也，我太上圣祖权离左极，下为王师，说长生之经，体自然之道。去三面之网，开一目之罗。兽远逝而莫萦，禽高翔而不。引万方而罪已，数六事以责躬。话之以八素七真，讲之以六虚十诀。千岁桃花之蜜，味掩朱浆。九垓薤叶之蔬，滋沾红露。乘三光而电转，驾六气以烟腾。窥海渎如涓涔，视嵩衡如茧栗。餐风饮露，跨空摄虚。以十洲为少游之宫，以六极为暂别之馆。驱徭中士，役试上仙。素一茎，悬起万斤之石。绿筠数尺，变成百丈之龙。得之者七祖超，失之者一身迷误。必在坚修慎习，弃苦忘辛。可以陶冶二仪，埏埴九土。  

青羊肆者，按《本纪》则太上元元大帝第二降生之所。自殷道否闭，周德凌夷，陆海沸腾，百川振动。山鸣谷吼，雨啸风号。历藏史以同尘，弃柱下而隐迹。东离魏阙，西度函关。乘青牛宛转之车，驾白凤逍遥之辇。徐甲执御，从仙帝以爰来。尹喜占风，知道君之必至。暂别而三千甲子，曾作赤童。相逢而八百年龄，永依黄老。潜传妙诀，暗付微言。重为千日之期，再结一时之会。暂朝元始，却上天中之天。永奉宗师，重归象外之象。开寒灵之丹殿，登众宝之琼台。坐紫金之床，凭碧琳之机。太清仙伯，仗星光锦文之旗。太极仙翁，执月华命神之节。皆拜手稽首，以心观心。於是敕青帝之青童，化羊於蜀国。乘紫□於紫府，降瑞於王宫。将停不嗄之声，须及来斯之乳。俄闻喜至，顿止婴啼。爰初从赤子之声，却变白头之士。顷刻而身馀十尺，须臾而面放五光。头戴七曜玲珑之冠，肩垂九色离罗之帔。卫士逾亿，从仙成群。感十方之众真，遍满寥廓。应八表之瑞气，充塞虚空。香散九微之烟，花飞六出之雪。将离蜀土，欲化胡风。远适流沙，长移犷俗。及身毒宾之国，教头陀阿柱之王，恣刚强愎戾之心，起烹焚錾刺之意。巨然汤以沸地，我则入之如凉泉。积薪烈火以连天，我则坐之如绀雾。挟白挺者观如蓬草，持赤刃者视若铅刀。四天之兵众俱来，声喧霆霹。万里之神威共护，力转山河。八十一种之獯戎，皆归清化。二千馀国之犷悍，永革昏风。俗既变矣，道既成矣。分身作佛，济如来千劫之功。降迹为师，救王者万机之务。至若铜浑测运，玉历推祯。天七五而一三，及九乃满。地八六而二四，到十乃盈。变通阳九之灾，穷研百六之数。虽宓羲轩昊之代，无以免斯。高辛唐虞之朝，不能避此。  

粤以广明元祀，岁在上章，月当大蜡。巨猾开衅於天邑，渠魁ㄈ扰於国步。兵缠九野，群臣咸议於省方。蛇起陆风，四岳齐迎於巡狩。长鲸呀口，闻合沣吐镐之声。封豕横牙，冲列刃攒钅侯之队。牛蛇未搏，食吾黎庶之膏。象蚁未除，穴我楼台之地。尘蒙华盖，盗梗天衢。九龙齐驾於□舆，玉轮西转。万乘同回於坤轴，金阙南开。涉水则波神捧舟，登陆则地扈跸。太元城内，化出行宫。濯锦江边，权安正殿。执玉帛者数盈万国，列鹭者位满千官。鸡林之郡来朝，鳌山解缆。鹤拓之城入贡，象驾来王。当戎夷率服之辰，诚文轨混同之日。苗人未格，方资益赞之谋。扈氏延诛，正赖允师之力。熊韬豹韬之将，俯立军功。龙角羊角之山，可追圣瑞。二十八化，犹乘白鹤而来。一百六灾，必跨苍虬而救。潜扶宗社，幽赞子孙。赤光照灼於庭台，太平显兆。紫气晶莹於梅┠，元吉尢彰。稽彼变通，明兹感应。寻其灵迹，果获宝瓶。上有古篆，文曰“太上平中和灾”。於是验其六字，表此百祥。击之节声类鸣ギ，观之则状如宏璧。历周秦魏汉之代，玉篆仍新。经晋宋梁隋之朝，银钩不故。藏诸韫椟，秘其缄。克盛皇猷，显标青史。  

岁代绵邈，疆井变移。旧址苔封，古坛芜没。仙乡故里，半落俗家。真境馀风，惟残瓦砾。枯松夜月，稀闻元鹤之声。暮草秋烟，空听莎鸡之响。当时□洞，多隐狐狸。昔日芝田，尽生禾黍。遐追灵迹，显验休祯。皇帝特下明诏，创造灵宫。恩赐内外，行用库钱二百万。爰徵班匠，乃速厥功。於是木神选材，九层重构。地献土，百堵俱兴。水伯进泉以为池，山灵走石而作础。巍峨□阁，乍似化成。岌で霞堂，初疑涌出。檐张羽翼，栋压虹。粉壁霜凝，丹楹火亘。窗笼倒景，户辟长霄。塑像新成，仪形乍降。神情欲语，似讲五千之文。意貌将行，远化十方之士。金炉芬馥，宝伞回旋。乍睹出槛之羊，犹疑跪乳。初观如练之马，尚虑嘶风。庭翦蓬茅，重生瑶草。园除萱槿，再吐琼花。冈阜崔嵬，楼台显敞。齐东溟圆峤之殿，抗西极化人之宫。牵剑阁之灵威，尽归行在。簇峨嵋之秀气，半入都城。烟粘碧坛，风引清磬。故得五老下降，四真俱来。画地而成其江湖，撮土而作其山岳。坐致风雨，可以倒洛倾河。立起□烟，可以反昼作夜。化草木以成军旅，变士马以成丛林。如斯出师，岂惟百胜。如斯伐叛，何啻七擒。是以天灾流行，尽彼盈虚之理。历数倚伏，禀其否泰之宜。左慈呼召於神兵，鞭笞群盗。许逊指挥於力士，翦荡狂妖。所以阴骘兆人，弥纶万里。祁瞒丹水，累陈馘告之功。牧野昆阳，累献遗俘之捷。戈甲耀乎八水，营垒塞乎四郊。阵势□横，军声雷动。血洒空而骤雨赤，沙涨野而飘云黄。困兽摧牙，长蛇畏尾。效人之宵溃，观楚幕以昼空。德均而义士致身，气直而王师难老。度日而长鸣金鼓，曾不告劳。终年而不解铁衣，未尝言苦。既而凤城光复，龙德昭明。枉矢当弦，穿月之功奚用。长竿在手，撞天之势何为。遂至修鲵脱泉，狂兕入匣。师道运末，断领於赤心之徒。禄山数穷，劈腹於苍头之辈。况逆巢干纪，悖气凌空。鸣蝼蝈七百馀龄，聚豺狼数十万众。伤残九土，凌犯二京。盖因祝天网以缓诛，布仁风而宽戮。遂偷生之五载，并除恶於一时。蚩尢之冢既成，坚埋铁额。长狄之喉已断，永戢雕戈。立此神功，实资道力。我太上金阙元元天皇大帝为天地父母，作帝王宗师。历教三皇，皆万八千岁。候乎四气交会，五运合同。国位永付於子孙，圣祚上齐於日月，克绍万八千之岁矣。  

我高祖神尧皇帝应天受命，历数在躬。以乡观乡，去仙乡之无远。上德不德，增帝德以弥高。辍九尺之班符，封山印海。追八景之仙辂，辗雾盘□。负垂旒，当阳阐化。我太宗文武皇帝握乾阐坤，修文偃武。大礼无体，百礼而尽执根元。大音希声，一声而振动金鼓。天锡勇智，絷虎豹如束刍。神助皇威，ㄣ蛟螭如结蚓。还真返素，游艺依仁。以无绳为绳，缚六雄与五霸。以不器为器，笼四海与九州。然後争於不争，则战争而永息。欲於不欲，则嗜欲而长消。方士众臻，真公来格。安期之枣异状，大若匏瓜。园客之茧殊形，磊如盆盎。垂衣一百五十代，享国一万八千年。伏惟圣神聪睿仁哲明孝皇帝陛下克绍丕图，统兹大业。心悬寿镜，身享福庭。帝道中兴，国根深固。永保神器，长正皇纲。虎牙将军，领八千之勇士。龙头元帅，提百万之精兵。永以镇定区中，永以削平天下。巨鳌毙而形躯塞海，长鲸戮而鬣插天。或炙或焚，尽千山之木。以烹以饪，竭五湖之泉。紫焰腥膻，青萍膏血。袄日堕落，孛星陨坠。苍开豁，黑气消亡。献巨逆之三颅，告行朝之九庙。耀武威於英代，立京观於神州。岁越大椿，年逾巨浸。天眷北顾，备法驾以返尧庭。帝泽东流，乘仙舆而怀魏阙。集群牧以颁瑞，朝诸侯於明堂。摭逸搜沈，兴灭继绝。八龙□篆，降禹稷之天书。二武圣文，炳商周之帝德。中阶平而国泰，至德正而时雍。成宝祚之神功，由太上之圣力。端拱垂衣，恭已正南面而已矣。  

剑南西川节度使太尉兼中书令颖川郡王陈敬，夏日高悬，吐赫曦之可畏。德星永聚，实祥瑞以明标。遥辟龟城，远迎龙驾。献玑以酌大化，如转碧天。移蓬莱以作行宫，似离沧海。郭琪扇摇於行伍，阡能搔动於山林。韩秀聚蚊为雷，阳师古积萤斗日。生擒者有同缚鼠，诛戮者无异羊。舞百兽於庭前，堪标玉牒。役五丁於麾下，可碎铁山。虽文翁武侯之才，萧猷王之策，未可与俦。昔韦南康镇成都，二十馀载。郭汾阳为辅弼，二纪在朝。比其勋庸，量其惠化，则请留九闺之储，一裘之岁，未为多矣。耀陈氏剑南之政，掩裴度淮西之功，具载典彝，永光勋绩。行在都指挥使左神策军中尉十军军容田令孜，昆冈玉柱，独力扶天。大华金莲，张心捧日。佐圣而出，为国而生。有逾千越万之才，有闻一知十之智。暧然和气，助青帝发生之仁。卓尔高情，仰素王垂训之道。观帝符而五贼皆见，握人镜而万象难逃。聪可听其无声，明可察其未关。弼时立德，开国承家。赏罚无私，九土之诸侯怀惠。恩威普度，十军之将帅归心。克已推诚，虔心奉道。古原层构，敬之而无异丹台。旧贯规绳，仰之而如白日。礼无上之帝主，事威仪之法王。神兽八千，冲犀象如蝼蚁。天丁三亿，转海岳如萍蓬。周尚父之成功，身居第一。汉ガ侯之著绩，才独无双。镂鼎铭钟，纪勋颂德。左仆射平章事萧遘，器业绝伦，神秀贯古。笔海压淮湖之浪，学山凌衡霍之峰。天植国桢，文滋相业。一匡皇化，八秉洪钧。函丈之间，布奇兵之亿万。跬步之内，安率土之蒸黎。黄鹤频鸣，虽召公之可控。青牛不喘，或邴吉以难知。吏部尚书平章事韦昭度，宗庙重器，社稷令臣。当昴位以星悬，镇台阶而山立。蕴璋特达之德，植松筠贞固之心。穷训典以立心，正风正雅。调盐梅以味道，肥国肥家。仲父上公，空就九三之位。大临ρ，虚垂二八之名。兵部尚书平章事裴澈，泽马表瑞，天骥呈祥。雄节贯时，清风涤俗。银汉横空而高朗，玉绳垂象之英华。学川则四渎波澜，书林则五松烟雨。正气凛於朝野，直道贯於羊肠。自辍职瀛洲，登庸昭代，重持傅说之舟楫，再秉皋陶之钧衡。皆磨智刃而裁莽腰，尽淬文锋而刳卓腹。内飞龙使杨复恭，甲门华胄，鼎族令名。三教精通，九流澄澈。体物则左张却立，缘情则鲍谢推先。论昆仲而八龙掀，谈经史而五鹿折角。秉枢衡於累代，贯名氏於百家。禀吴季札之仙姿，抱孔文子之敏惠。青山蕴玉，发群岫以光辉。绿水怀珠，起一川之晶彩。内枢密使开府仪同三司苗允礼，四渎比位，五星炳灵。清掩玉壶，义轻金诺。智圆若月，长垂助日之光。辩注如川，每凑为王之海。秉气正直，执心温恭。王佐宏才，帝臣重器。当轴而身回地纪，持枢而手正天文。宿禀道门，素钦直教。信言不美，常行质奏之词。法语可尊，每契和平之理。内枢密使骠骑大将军李顺融，三杰挺生，千山发秀。元礼龙门之峻，庆及令孙。少君鹤驾之高，福兹灵叶。掌万机之密务，济一国之黎人。公清而水镜含虚，正直而朱绳让美。博学则邱坟著绩，操觚则锦绣成文。实腹守真，弃百虑於襟怀之外。虚心待物，纳八荒於方寸之间。监军使骠骑大将军兼三川制置都监刘景宣，景宿呈祥，卿□布彩。风骨俊迈，才量宏深。淮南王之琼林，骖鸾不远。河上公之兰友，跨鹤非遥。赞护克勤，勋庸永著。左街威仪明道大师尹嗣元，大仙灵苗，高族茂叶。太上元元之上足，文始真君之哲孙。七岁悟道，十三逢师。紫玉之骨将成，终游阆苑。黄书之文已穷，即上朱陵。道士李无为，国源清派，天叶芳阴。真诀千里，穷研咸达。仙经万卷，讽览无遗。皆同在师门，结为道友。三天凤玺，化灵气以成书。一粒龙丹，驻童颜而度劫。星冠月帔，上礼於元皇。虹辔云舆，前朝於大帝。金蚕五斛，暗吐仙丝。琼节一双，遥迎真侣。自昔忠臣明主，咸理国以天，应历运以救时，苏生灵而毕绩。少昊颛顼，皆上紫微之宫。君太公，俱乘碧霞之辇。其宫室牖户，台榭池塘，似□雾之结成，如丹青之写出。七十二之福地，三十六之洞天，神仙之窟宅相连，以青城为户牖。真境之风烟不杂，以れ冢为坛台。可以济渡四迷，开宏七部。仙衣非制而自有，岂假纫针。仙车不驾而自行，曾无辙迹。九重天上，白玉为京。知雉城中，黄金作殿。披衮服而身挂日月，戴冕旒而坐镇乾坤。天纲正而四气和，国步安而三元序。手执长生之柄，制定白驹。心藏要道之根，控乘赤鲤。况乎代变时迁，绵历於三千馀岁。建邦立国，峥嵘於四万馀年。门巷新成，人烟渐炽。当时，仿佛如存。今日宫庭，精新尢盛。七色凤辇，驾幸仍频。九班龙舆，巡礼弥敬。太虚天馆，常开不夜之门。天极福堂，永对长春之景。气连碧落，光掩赤城。臣职忝禁林，身叨词客。涉儒海而素浅，渡文河而不深。董仲舒五彩之蛟，稀来笔下。杨子□三清之，少到毫端。愧无黄绢之才，难纪紫烟之瑞。词曰：  

洪源肇开，浩劫无际。恍惚大道，希夷象帝。太初既隐，太始来继。元黄在壳，清浊未蜕。天地之前，亿千万岁。山比我久，如电之逝。海比我大，如丝之细。与释比较，空门永闭。与儒并功，章甫无势。昭德塞违，解纷挫锐。设教随机，应变无滞。三皇益明，五帝增睿。率土皆泰，群生咸济。楼观发轫，函关挂彗。宾阐化，身毒布惠。无状之状，无声之声。去莫可送，来莫可迎。强字之字，强名之名。太虚之上，黄金为城。杳冥之外，白玉作京。焕赫六极，牢笼八。万国同酌，百壑咸倾。莫得而竭，莫得而盈。浅而行者，长居利贞。深而行者，永致太平。凛凛烈气，化作天丁。郁郁劲草，变为神兵。火刀电耀，霜剑虹明。苋戮封豕，瓜剖长鲸。地古风变，俗阜时清。年代绵邈，岁月峥嵘。新宫是建，永观厥成。  

赫赫高祖，明明圣孙。开凿造化，刳剔胚浑。把捉日月，包裹乾坤。鸾跄凤寺，虎步龙蹲。鸟卵之中，可纳穹。黍粒之内，能藏五贼。尘波澄澈，智浪渊沦。迷罗自解，莹镜难昏。万象俱尽，惟道独存。三教争长，惟道独尊。心藏五贼，国静九门。逢逢谏鼓，汛汛衢樽。五方入贡，八表争奔。车徒川骛，租赋□屯。巍峨玉皇，焕赫金。灵宫八海，水府四渎。尧汤宝位，舜禹天禄。巨寇枭殄，神州克复。去召千神，来臻百福。天转碧轮，地旋黄毂。献玉十珏，贡金九牧。寒暑运行，祯祥倚伏。害蛟毙刃，狂兕殪镞。轩镜在握，殷绳当木。琼台九层，银蚕五斛。手指青牛，身骑白鹿。洞启括苍，天开王屋。皇根国叶，帝宗天族。明堂端拱，元臣启沃。四海万方，无思不服。九虬夭矫，双凤回旋。鹤驾清汉，鸾骖紫烟。累行盈百，积功满千。丹琼楼高，上接九天。碧玉坛峻，下降八仙。犬吠蓬岛，龙耕芝田。地有谦道，东走众川。人居上德，南御群贤。大活之井，长生之泉。延洪圣祚，万八千年。鹤涅不缁，乌非染黑。然於自然，得於自得。何以发蒙，内辨其惑。何以开悟，中修其式。如车指南，似星拱北。隐见无常，变化不测。大象难包，二仪益塞。大智难展，六合陋仄。长生之柄，永寿之域。朝服刀圭，暮生羽翼。庙献三颅，风清万国。灵观新构，群仙来格。琼宫宝台，玉书金策。丰碑岳立，巨龟鳌逼。词惟颂美，文匪诞饰。鸾鹤翘蹲，龙蛇腾掷。紫气氤氲，赤光歙。七圣握图，九皇执敕。梵宇无光，儒宫失色。端冕明堂，垂旒御极。运齐三五，庆延万亿。开辟寰宇，咸仰道德。永致中兴，皆从帝力。  

○僖宗皇帝哀册文  

维文德元年岁次戊申十月乙丑朔二十七日辛卯，僖宗皇帝将迁於靖陵，礼也。羽卫既整，笳箫毕陈。感切群品，哀动人神。孝弟嗣皇帝臣，国体情重，天伦痛深，范规鸿烈，想像徽音。举觞奠以顿首，援哀册以写心。词曰：  

天实生圣，圣必为君。银河色变，玉清气分。祥图焕炳，瑞景氤氲。重瞳舜目，八彩尧□。克明克类，乃武乃文。是超东户，宜继南薰。乃平万方，乃登四海。坠典必举，旧章无改。威仪穆穆，多士蔼蔼。声冠令王，化冥真宰。东渐涨溟，西被流沙。徒施尉候，匪间幽遐。书文车轨，笼为一家。贯胸髻，慕我诸华。既洽无为，益彰在宥。疏网虽设，吞舟是漏。微火不防，燎原孰救。四极鳌倾，两曜麟斗。烛烛汤旱，汤汤尧水。火烁金流，陵移山徙。咨嗟祈祝，隘溢图史。莫咎人谋，难穷天理。汉后三七，冥运则然。秦都百二，巨防虚传。风排月阵，彗掩星躔。去岐山，满游昆岳。于橐于囊，为猿为鹤。书藏稽穴，琴捐洞壑。沈吟往事，追想前作。爰乘天驷，爰幸井络。澄澈锦江，峥嵘剑阁。皇天震怒，列藩会盟。妖气一荡，骇浪徐清。遂复中夏，言归上京。儿童跃舞，父老欢迎。寝殿未安，伪孽为害。纠率奸人，隐藏无赖。洋洋汉源，熠熠芝荩。爰警爰跸，乃朝乃会。僭逆既颠，銮辂言旋。鲁戈回日，娲石补天。方睹万物，方永亿年。遽云厌代，俄乃上仙。呜呼哀哉！帝乡兮莫追，天路兮何之。龙驭飘兮弓剑在，雀台暮兮歌管悲。呜呼哀哉！顾惟幼冲，绍明圣。捧秦氐之誓词，虔霸陵之遗令。载深号咽，敢云称咏。望松阙兮杳冥，抚棣萼兮精诚。念乌兔之奔迈，仰牛斗之纵横。播芳尘於简册，托凄恨於铭旌。呜呼哀哉！  

## ●卷八百十五  

☆顾□  

□字垂象，池州人。咸通十五年进士，授校书郎。高骈镇淮南，辟为从事。毕师铎之乱，退居川。大顺中，分修德、宣、懿三朝实录。书成，加虞部员外郎。乾宁初卒。  

○代高骈上僖宗奏  

臣伏奉诏命，令臣自省，更勿依违者。臣仰天诉地，血泪交流，如剑戟攒心，若汤火在己。只如黄巢大寇，围逼天长小城，四旬有馀，竟至败走。臣散徵诸道兵甲，尽出家财赏给。而诸道多不发兵，财物即为己有。纵然遣使徵得，敕旨不许过淮。其时黄巢残凶，才及二万，经过数千里军镇，尽若无人。只如潼关已东，只有一径。其为险固，甚于井陉。岂有狂寇奔冲，略无阻碍！即百二之地，因百虚言，神策六军，此时安在？陛下仓皇西出，内官奔命东来。黎庶尽被杀伤，衣冠悉遭屠戮。今则园陵开毁，宗庙荆榛。远近痛伤，遐迩嗟怨。虽然，奸臣未悟，陛下犹迷。不思宗庙之焚烧，不痛园陵之开毁。臣之痛也，实在於斯。此事见之多年，不独知于今日。况自萑蒲盗起，朝廷徵用至多，上至帅臣，下及裨将，以臣所料，悉可坐擒。用此为谋，安能办事？陛下今用王铎，尽主兵权，诚知狂寇必歼，枭巢即覆。臣读礼至宣尼射于矍相之圃，盖观者如堵墙，使子路出延射曰：“溃军之将，亡国之大夫，与为人後者，不入于射也。”严诫如斯，图功也岂宜容易？陛下安忍委败军之将，陷一儒臣？崔安潜到处贪残，只如西川，可为验矣。委之副贰，讵可平戎，况天下兵骄，在处僭越，岂二儒士能戢强兵？万一乖张，将何救助？愿陛下下念黎庶，上为宗祧，无使百代有抱恨之臣，千古留刮席之耻。臣但虑寇生东土，刘氏复兴。即轵道之灾，岂独往日。乞陛下稍留神虑，以安宗社。今贤才在野，忄佥人满朝。致陛下为亡国之君，此等计将安出？伏乞戮卖官鬻爵之辈，徵鲠直公正之臣。委之重难，置之左右，克复宫阙，莫尚于斯。若此时谤诽忠臣，沈埋烈士，匡复宗社，未见有期。臣受国恩深，不觉语切。无任忧惧之至。  

○代青州掌记谢本府辟启  

某启。今月日，衙前虞候某乙赍到简牒，伏蒙召署节度掌书记者。伏以记室司存，雄藩重务。吴中草檄，始召陈琳。邺下裁笺，方徵阮。咸持彩笔，以掌军书。况地控全齐，封连巨浸。有外夷之琛赆，多上贡之赋舆。假道既繁，飞章亦众。永言斯任，宜委高才。且某徒效聚萤，未尝吐凤。读传而虽云成癖，为文而未见愈风。忽辱简书，遽蒙辟召。捧函增惧，抚己知归。遐想膺门，已积糜躯之志。仰瞻龙节，空怀拜赐之诚。  

○投顾端公启  

某启。某闻三吴词苑，不乏家声。两晋儒林，非无祖德。洎风流寝薄，簪绂渐稀。将阐吾宗，独付全德。不依华宇，更托何门。某远派涓流，寒林一叶。学由耕石，才实镂冰。爰自随计遐方，观光上国。难沽声价，易掇羁愁。出谷风高，先摧弱羽。登门浪急，预返穷鳞。伏念一掷鱼竿，四环星。华洒倚门之泪，远书开隔岁之缄。而又曾弃关，空归未得。已随律柱，舍此何之。今则渐逼春期，将临试艺。弯弧乏勇，睇鹄增忧。伏以端公三翁德服儒流，言为诂训。荑枯有术，肉骨多方。傥蒙少借馀波，微回诞说，当见长房之竹，亦可为龙。则知庄叟之鱼，终能化羽。轻渎尊听，伏积忧惶。延望清尘，不胜翘企。  

○代人上路相公启  

某启。某本本异仙才，又非良器，叨因射策，偶忝决科。始脱麻衣，才沾斗粟。方期清慎，稍窃宠荣。无何不善摄生，遽沈痼疾。悬蛇结衅，斗蚁成灾。针石屡加，驽羸无减。并相如患渴，虽觉有瘳，比元晏病风，犹稀可疗。实以弥年伏枕，终日闭关，婴幼素多，饣糊莫给。肠然烈火，鬓染繁霜。分无荣达之由，敢望陶熔之力。家室以幸联姻戚，合候起居。伏蒙特轸襟灵，深垂顾问。咨嗟生业，悯恻羁危。许以转衔，致诸外府。侧聆嘉命，寂听好音。扶策病躬，开张泪目。仰希尊旨，如释沈疴。拜赐犹余，衔恩欲泣。望朱门而尚远，铭丹慊以先深。必也果践玉书，不移金诺。资粮有羡，药饵无虞。然後访三世之名医，求千金之显效。获离枕席，再服冠缨。维此升沈，实系恩德。困而待问，希同喘路之牛。誓此酬恩，愿比栖囊之雀。谨专奉启，起居陈谢。  

○投户部裴德符郎中启  

某启。某闻放龟者无心觅印，养雀者微意求环。盖由仁发於诚，惠加於物，因怀感激，遂效祯祥。若某者，泳沼未期，伤弦有日。仰恩波而尚远，指□路而犹余。欲望生成，犹希悯恻。实以才非辩鹊，道异犹龙。四海投知，希逢厚遇。二年求试，未过先场。抚萤窗而便欲灰心，对莺花而徒伤泪目。加以秦吴路阻，烟水程遥，甘滑多违，问安实阙。中宵梦到，星汉俄沈。万里书回，槐檀遽改。而又偶师题柱，窃学弃。明未达而不还，亦舍此而何适。伏以曾将薄技，叨忝殊私。倘蒙尚悯枯鳞，犹伤塌翼。才沾末荐，便是深恩。纵不能生报田文，亦当死酬宣子。倾心企望，沥恳依投。圆盖低临，方舆上载。苟违斯语，请告神明。谨启。  

○投殿院韦侍御启  

某启。某闻干时妄动，君子不为。小智大谋，兵家所忌。进忧狂狷，退耻败亡。详观躁静之机，爰契军戎之事。聊因笺简，假喻师徒。冀凭殷氏之函，用代秦庭之泣。某名同胶柱，用等铅刀。不思量力而行，窃欲争锋而进。洎焚舟学海，决战名场，衷甲不坚，心城匪固。两经先榜，但溃楚师。再犯终场，亦班齐骑。雄锋缺落，锐志销磨。执金鼓以无因，送降旗而不暇。李陵矢尽，项籍兵穷。归汉怀惭，还吴失计。所以重嘘懦气，再奋空拳。欲罢不能，既苏复上。将欲戒严文阵，蹂躏议围。赎孟明奔命之辜，雪曹沫败军之辱。而我师甚寡，彼敌尚强。未暇争衡，空忧失律。持疑不进，掉鞅难前。称怀纳款之诚，欲有乞师之志。伏以侍御身弓落雁，心剑犀。儒囿中军，翰林盟主。挥五色笔，为诸侯师。出奇於文苑之中，二南衔璧。决胜于粉闱之内，七子舆棺。傥蒙益以奇兵，济之馀勇，旁麾义橹，远借□梯，使武库戈矛，皆为我旅，文山草木，尽作王师。苟无必胜之功，甘受後期之责。尘浼清听，伏积忧惶。谨启。  

○投户部郑员外启  

某启。苛闻柳文畅之遇王融，初因雅韵。刘嗣芳之逢沈约，实自片辞。或两句可嘉，或一篇堪奖，则题於团扇，写在郊居。遂使西邸流芳，南朝溢美。时名愈大，纸价愈高。今也故事具存，清风尽在。每因投卷，窃驾伊人。虽有负於斯文，幸遭逢其至鉴。若某者，学殊半豹，艺愧全牛。惭无经济之文，空有悲哀之赋。投竿鱼浦，迹龙津。无一时暂废讨论，无一日敢忘索课。诚不足揄扬大政，感动知音。比於雕虫为文，鸟迹成字，虽无关至理，亦粗有可观。辄敢编录荒芜，轻尘裁鉴，禽中一鹗，冀文举之明知。狱底双龙，庶茂先之必识。傥或冰壶借润，水镜分光，如其积玉之名，示以鉴金之誉。一日三复，非敢望於休文。拂席易衣，窃有期於谢混。仲尼墙峻，元礼门深。非因咫尺之书，难写依投之恳。弦哀柱促，言切词繁。先甘妄进之嗤，後受自媒之责。干犯明德，伏积兢惭。谨启。  

○投翰林刘学士启  

某启。某闻郑元之谒马融，不知不去。赵壹之干羊陟，未遇未休。或三年常在於门庭，或一日再经其墙仞。盖以此时儒学，无出於马公，当世文儒，莫先於羊子。今所以重桴灵鼓，复扣洪钟者，实存於此也。某问不知三，书惟阙五。未能窥豹，强欲知龙。洎投弃纶竿，依凭湘帙。从田巴於稷下，谒杨震於关西。三箧之书，粗知篇目。一枚坠简，微识指归。栖迟虽甚於苏秦，辛苦近同於甯越。时或严霜届节，脱叶辞枝。曲突无烟，幽窗有雪。飞文月殿，欲拟谢庄。染翰兰兰台，思齐宋玉。实以钝逾庞统，鲁极曾参。三犯龙门，屡奔鲸浪。元珠难得，空迷罔象之津。大道多歧，频洒亡羊之泣。辄尘藻鉴，叨献菲辞。窃自朋游，或闻推许。潘生ゼ锦，巧借丹青。谢氏碎金，猥加流品。亦复愿彼仙雾，频扣朱门。冀遂望尘，不期倒屣。今则藩羝类窘，幕燕同危。正当羸角之时，未识安巢之计。辄披肝胆，来诉融明。伏以学士辨敌飞龟，才雄白凤。鉴同止水，公甚平衡。润青藻於词林，榛芜於义路。讲理则丝绳让直，发言则山岳惭轻。傥假以风□，赐之慰荐。奏扬雄於汉殿，始郭隗於燕台。愿借吹嘘，岂无裨助。至於斩衣毕命，顾印酬恩。夜盗狐裘，晓开鱼钥。凡於死所，请以身先。干犯清严，无任陨越。谨启。  

○又谢下第後使人存问启  

某启。某闻收烬枝於烈焰，必假良知。出埋刃於重泉，当资至鉴。苟非精识，孰测神功。盖由六律五音，固应难审。灵锋宝锷，或未易知。某不善守株，妄修通刺。爰从前岁秋杪，去年冬初，累贡菲词，上干藻鉴，实以仙凡阻越，流品悬殊。天上程遥，人间信断。在尘寰而祝望，空有精诚。向□路以存思，宁通梦想。近者以龙门阻浪，[B247]谷摧枝。鳞鬣伤残，羽翰零落。怀乡庄舄，正苦越吟。去国锺仪，方悲楚奏。谁言否极，忽有泰来。前日某官委访穷居，曲传芳讯，侧聆尊旨，跪听玉音。窃闻俯降咨嗟，深垂悯恻。初疑梦觉，终谓风传。方当退之时，忽得攀龙之便。伏以学士优游仙苑，泛泳天潢，覆锦高眠，八花砖而让宠。含香视草，五色笔以惭神。况镂鼎思调，前筹待运。起骸有术，肉骨多方。傥蒙列在众宾，致之下舍，晓弹长铗，不空效其旅鱼。夜取珍裘，窃欲偕于狗盗。下情无任攀望依托感激之至。谨启。  

○投西边节度使启  

某启。某闻天列将星，国分戎律，必命英杰，以专统临。故入则掌骁卫而主亲兵，为王心膂。出则驱隼而驾熊轼，分国土田。苟非敌号万人，谋通七德，孰副拥旌之选，仍当注意之求？伏以尚书勇冠山西，声闻陇右。九天九地之法，夜受於神姝。金箱金柜之书，晓传於灵叟。故得拔剑龙吼，弯弧雁惊。使夷落无喧，干戈尽偃。边烽息焰，塞柝沈声。为天子之长城，断匈奴之右臂。加以文通三变，学洞九流。郭璞神毫，每通於梦想。罗含彩羽，素贮於心诚。时或月满青楼，风清画阁。谢元晖之理郡，不废讴吟。杜元凯之御戎，何妨讲读。而又政惟师古，恩切字人。利刃一挥，乱绳皆理。伫见凤衔仙诏，豹制牙旗。长驱十乘之骁雄，福致一方之黎庶。遐瞻宠渥，不越秋冬。某稷下儒生，天涯客子。远携书剑，来拜旌旗。识马援之须眉，见太初之礼乐。频叨前席，屡听元谈。忧一夫不济其生，耻一物不得其所。义形颜色，照发襟灵。因敢缕血诚，轻尘藻鉴。必希恩察，少赐知怜。某射鹄无功，亡羊有恨。娄敬之衣裘屡敝，张仪之颊舌何为。至於草织衡门，雪封陋巷。蛙鸣灶底，鱼跃釜中。然犹讲树未休，书筠不已。潜修此道，以俟明时。春初将谒朱门，卜行上国。蓍言利见，龟告叶从。径趋沙漠而来，直指旌旗之下。尽披肝膈，布在笺毫。事逼丹诚，言多直致。志同邻女，止希苏代之馀光。身类鲋鱼，惟冀庄周之一勺。干犯清重，无任兢惶。谨启。  

○投刑部赵郎中启  

某启。某闻弱水渺弥，匪风轮而不济。丹邱悬邈，微羽驾而何之。苟非元化之功，宁造长生之境。其有本无灵气，复异仙才。徒勤九转之功，未识三清之路。侍立於葛洪陂上，愿附龙鳞。徘徊於缑氏山前，思随鹤驭。敢倾丹赤，尽寄笺毫。扣德操之鼓钟，冀闻音响。仰刘琨之山海，庶觌高深。或觊怜悯，少加披省。某勾吴寒族，邹鲁庸儒。偶学攵杀青，因思拾紫。舍独茧文竿之乐，预横经染翰之游。一别楚山，四凋秦叶。进惟角触，退则羁栖。望化羽之期，乌头讵白。困龙门之险，鱼尾将。近者辄以荒芜，上干裁鉴。实惭小道，不副至公。或自朋游，窃聆风旨。潘江陆海，曲借品流。绣段金声，仍如缘饰。今则将临笔阵，渐逼抡材。既乏先容，惟忧点额。弦哀柱促，风劲叶危。辄写丹诚，仰尘清鉴。傥蒙特分馀润，微假末光。朽生荑，寒灰发焰。才沾慰荐，便是光华。酬恩岂止於捐躯，效德愿同於异类。回眸顾印，庶窃比於龟灵。四代五公，请先兆於雀报。  

○投陆侍御启  

某启。某闻河南器贾，本为能文。渭北推袁，曾因善赋。或以年将弱冠，或以才越众流。繇是援自後生，置诸前席。高擅洛阳之价，雄专倚马之名。故能为文苑之美谭，作儒家之盛观。若某年将逾谊，才不及宏。论乏过秦，诗殊咏史。徒修通刺，莫偶深知。加以故国三千，青霄九万。但抱羁离之苦，略无骞翥之期。陶元亮之挥毫，只思归去。庾子山之染翰，空有悲哀。近者不自揣量，辄怀狂狷。累缄巴唱，来叩郢门。萤近烛龙，敢言芒耀。亲威凤，方耻羽仪。近自朋游，窃聆风旨。每承谭论，常借丹青。免贻覆瓮之讥，叨枉掷金之誉。此皆情深诱掖，意在维持。迂洛下之名华，径容攀附。记吴中之氏族，常在接联。令申孔李之交，许入原尝之舍。且知逢晏子，屈则宜伸。媒遇蹇修，鬼而思嫁。所以更倾幽抱，来诉融襟。宋玉雄风，必加吹煦。谢庄明月，终借光辉。获居七士之间，便是百生之忝。干犯清听，伏积忧惶。谨启。  

○上池州卫郎中启  

某启。某闻哲匠搜材，不遗於榱桷。至公选士，无间於蒿莱。苟求其文行高明，岂计其人材仄陋？故王裒之临益部，首荐郡人。杜密之理太山，先推县吏。咸齿公侯之爵秩，郁为文学之宗师。若某者，早寓乐郊，实为编籍。数间萤牖，犹存於去兽江边。一叶渔舟，尚系於还珠岸下。顷者不量名分，学玩缣缃。足履春闱，肩随贡士。争先路狭，角力材微。伏膺於孔砚江毫，终愧於秦鸡辽豕。加以中堂千里，丹禁九重。空吟招隐之诗，谁买长门之赋。寒同冰子，久迷温燠之途。穷类偶人，更轸漂流之叹。伏念自随乡荐，便托门墙。每以芜词，常干藻鉴。必谓秉持刀尺，流品生徒。岂期来暮兴歌，乱绳思理。辄提郡竹，俄掷省兰。宁知出刺之邦，又是维桑之地。伏以郎中含香望重，覆锦才高。辍自南宫，出临偏郡。池鱼官犊，既济於公私。纶阁琐闱，已形於佥瞩。某近得弟霄状报，窃知曲敦奖劝，俯念孱微，深嘉甯越之辛勤，仍悯郦生之落魄。大垂恩煦，下荫宗亲。儿童知激励之风，骨肉咸饣糊之赐。伏以秦吴阻隔，江岭萦回。不获奔走阶庭，拜阵感激。随车在御，空怀轼下之熊。无翼凌虚，更羡边之隼。  

○上池州庾员外启  

某闻陈太守之奖善，先自郡人。郑司农之受知，始从乡佐。欲使恩隆薄俗，化起儒门。年代虽迁，风流常在。某者樵苏贱品，桑梓遗民。识昧机先，智惟人下。陈於器用，则魏瓠兴讥。列在宫商，则齐竿致诮。徒以幼知经训，长辨义方。偶近缣缃，遂捐耕钓。披经阅史，无怠於光阴。雪牖萤窗，每加於悬刺。至於论都叙别，叹逝悲秋，假乌有以交谈，拟子虚而发论，偶以书筠得句，聊因起草成篇。木海郭江，亦常关虑。宋风谢月，素所萦心。纵不及於前修，时见推於同辈。爰自束书辞楚，怀刺游秦。求试春官，名贡士。投暗而终多龃龉，秉机而本乏梯媒。才犯龙津，旋悲退。且桃花浪峻，难前短鬣纤鳞。叶风高，预返疏翎弱羽。虽匡衡游宦，未及十年。而卞氏伤嗟，俄经再刖。回翔辇下，求索关中。横戈而未忍先降，掉鞅而犹思更战。窃念秦舟已，敌在不还。蜀柱曾题，途穷未返。而又恋深陟岵，悲重倚门。父子栖迟，乡闾共笑。苏秦羁旅，骨肉相疑。傥蒙特降文符，稍存麻庇。才闻顾盼，便是恩荣。使鲁邻知敬孔某，楚市不陵韩信。谢郎中端楚公皆曾投谒，遂忝眷知。近闻有使还家，便令附状。诉言名姓，实辱奖怜。非敢趑趄，妄邀声援。  

○上翰林刘侍郎启  

某闻皎镜当悬，无疲屡照。华钟在ね，不阻频铿。其有饬貌前来，横直进。思投朗鉴，愿听洪音。孔室高深，前远仲由之恳。羊门峻阻，难传赵壹之怀。所以再托笺毫，用为绍介。某吴门钓者，阙里儒徒。舍詹何独茧之纶，学杨子雕虫之技。慕颛孙之干禄，效车子之聚萤。西过许昌，空吟景福。东游邹鲁，欲拟灵光。时或风入楚台，雪飞梁苑。偶然成咏，忽尔盈篇。是用历韩郑之门庭，学杨衡之刺谒。刻舟琢木，未拟迂疏。凿枘攻坚，难方龃龉。以致两临文阵，俱挫笔锋。东郭先生，将逃滥吹。步兵校尉，欲泣穷途。然亦默听时谣，颇闻通论。以为蔡中郎之未顾，则竹弃柯亭。张司空之见知，则剑辞圜室。以时方济会，物有穷通。须因甄藻之时，冀别沈沦之所。求诸作者，不在他人。是以某月日辄贡菲词，上干英眄。以侍郎学士作时仪凤，为国元龟，学海波澜，常融沆瀣。情田垄亩，曾稔耕耘。属词则丽藻恒春，视草则文星镇动。言能振蛰，势可燃灰。傥蒙垂一顾之恩，出陆沈之所，平生进退，决在指纵。干犯清严，无任惶惧企望之至。谨启。  

○上盐铁路纲判官启  

某闻积块为龙，犹能致雨。攻坚作鸟，亦善因风。此皆出自巧心，营於敏手，被之鳞甲，假以毛羽。才离土木之形，便达阴阳之理。当其入用，犹或济时。况某迹忝人曹，名殊物类。瞻□望毕，粗识晦明。指日看箕，常知动息。实以曾亲筐箧，强学进趋。人非冠玉之仪，赋乏披金之誉。涧松迟茂，陇叶难芳。重趋孟门，再困先浪。以至萍漂陆海，蓬转九衢。犬子生涯，惟馀四壁。扬雄家产，不过十金，犹能染翰自强，草元无怠。克已惟修其直道，潜心将候於已知。必有英贤，宁无济会。自叨将陋唱，再黩冲襟。萤迩太阳，敢言芒耀。鲋游沧海，方愧眇微。岂期俯恻湮沈，深垂汲引。吐丹青於金石，夸姓氏於同心。荣耀既多，镌铭倍切。今则俯临文阵，方假词锋。失水多虞，伤弦易怯。辄披肝肺，更诉融明。傥蒙少借馀光，微均美荫。庶使因风托便，不藉於冥鸿。假雾成斑，无惭於隐豹。尘黩清鉴，无任攀望延伫忧惧之至。谨启。  

○上右司袁郎中启  

某闻仙翁逞术，叱右为羊。方士呈能，结巾成兔。苟神灵之必至，亦变化而何难。其有欲改前踪，须凭异行。徵诸事迹，或可比伦。如某者，稷下庸儒，吴中单绪。爰从幼稚，窃慕搏鹏。思积学以干时，欲代耕而求禄。俄抛钓舸，遂履名场。朝无九品之亲，业有三馀之苦。扬子□之词赋，自愧雕虫。丁敬礼之文章，人嗤画虎。边蓬易断，路槿难芳。频伤肃杀之威，未识阳和之力。穷栖家远，旅宿衣单。望鹄长疏，悬鹑屡弊。况复吴波泻绿，秦堆青。怀橘莫从，采兰多阻。犬书一去，元律方还。蝶梦初回，凉宵已艾。恨泪泉涌，愁肠火煎。数奇而只自伤身，语苦而何人倾耳。窃想曾披仙雾，获拜仁风。煦以温和，借其光彩。或终以陆沈兴念，再恻伤怀。愿假□雷，偶苏幽蛰。岂可使鸡鸣函谷，只美冯谖。龙跃天衢，独传文举。傥德同而义合，宁古有而今无。遐想音徵，无任恳迫。遥瞻紫气，希传尹喜之书。更诣朱门，恐涉张汤之刺。谨启。  

○谢徐学士启  

某启。某闻隋珠暗投，路人兴忿。荆玉三献，明主怀疑。非至珍之有有瑕，亦明鉴之难逢难遇。况某樵歌俗韵，牛铎凡声。虽委巷末途，时闻中律。而曲卑调下，难感知音。洎儒术中微，时文稍变。原玉之风流渐远，渊□之事业攸归。亦尝怅望危津，潺阮路。敛毫兴感，掩卷长嗟。今也河荐绿图，山张翠检。开张网罟，渔猎英髦。周渭商岩，皆辞钓筑。抱关负鼎，尽挂簪裾。必有贤人，出扶圣教。历询时论，实属高才。伏惟学士瑶圃呈祥，尼邱降瑞。名题仙署，足蹑瀛洲。束皙台前，间披碧简。秦王府里，时阅瑶签。徐观动息之踪，已积钧之望。某所以携持陋唱，尘玷朱门。骇愕未遑，轩车忽至。俯留荣诲，下奖微才。拜启琅函，跪吟华藻。笙簧满耳，雕焕盈眸。某尝遍阅缣缃，旁徵故实，亦闻先达，时接後来。远则沈隐侯之奖何伯言，才闻发论，近则韩文公之知李长吉，始议及门。未有曲示恩私，显留翰墨。才微往彦，遇倍昔时。仰戴恩荣，已增铭篆。谨当卷之{辟黾}轴，饰以锦笺。置在书囊，永为家宝。  

○代新及第人谢盐铁使启  

某学惭辩豹，业愧藏萤。且乏智囊，况无经笥。虽冰盘冻箸，素所牵怀。而长笛短箫，亦尝关虑。岂谓攻坚少益，雕朽难能。刘子骏之酱瓯，屡蒙相诮。陆士衡之酒瓮，每沐见嘲。内揣龙锺，深甘弃置。去年因收败卒，决战文场。奋藻儒林，争衡笔阵。方忧殿骑，忽擢丙科。姓名遽接於英髦，骨肉初违於冻馁。怀仁空极，欲报无由。徒铭效死之心，未得杀身之地。近见某官说，窃知侍郎以沈沦轸念，汲引开怀。欲广荐衡，遂先始隗。讫使变商为角，化惨成舒。备雅奏於文弦，偃和光於暖谷。遐沾厚惠，咸出深仁。今也周渭告祥，殷岩叶梦。前筹待运，镂鼎思调。明主系心，苍生企踵。某幸将微眇，愿托钧衡。愿居拥之先，获厕扫门之末。庶因灰粉，少措毫芒。下情无任。  

○唐风集序  

大顺初，皇帝命小宗伯河东裴公掌邦贡。次二年，遥者来，隐者出，异人俊士，始大集都下。於群进士中，得九华山杜荀鹤，拔居上第。诸生谢恩日，列坐既定，公揖生谓曰：“圣上嫌文教之未张，思得如高宗朝拾遗陈公，作诗出没二雅，驰骤建安。削苦涩僻碎，略淫靡浅切，破艳冶之坚阵，擒雕巧之酋帅。皆摧撞折角，崩溃解散。扫荡词场，廓清文。然後有戴容州、刘随州、王江宁，率其徒扬鞭按辔，相与呵乐，来朝於正道矣。以生诗有陈体，可以润国风，广王泽，因擢生以塞诏意。生勉为中兴诗宗。”生谢而退。次年，宁亲江表，以仆故山偕隐者，出平生所著五七言三百篇见简。咏其雅丽清苦激越之句，能使贪吏廉，邪臣正，父慈子孝，兄良弟顺，人伦纲纪备矣。其壮语大言，则决起逸发，可以左揽工部袂，右拍翰林肩。吞贾喻八九於胸中，曾不虿介。或情发乎中，则极思冥搜，游泳希夷，形兀枯木。五声劳於呼吸，万象悉於抉剔，信诗家之雄杰者也。美哉裴公之知人，为不诬矣。於戏！旌则淑慝，史臣之职也。仆幸得为之叙录，视其人齿尚壮，才力未尽，讴吟之兴方酣。视其继作，得如周颂鲁颂者，广之为《唐风集》。老而益精，留次序（一作别为之次序）。景福元年壬子夏述。  

○题致仕武宾客嵩山旧隐诗序  

宾客讳攸绪，则天皇后从侄也。天授中封安平郡王，迁殿中监，出为扬州大督府长史。圣历中，弃官隐居嵩山，避荣宠也。想其始来，扪危选胜，驾迥裁基。钿走伊波，控隐士饮牛之渚。螺排缑峰，对仙人驾鹤之峤。移紫府之全模，写清都之胜概。王桃植砌，董杏栽坛。帐合萝高，床平石古。飞流界练，贯幽响於风湍。曙景张屏，挂清光於露壑。时或春花发尽，秋雨晴初。虚籁调风，斜窗印月。吞露华兮，漱烟液而乐天和。吟酒赋兮，唱琴歌焉知帝力。及龙图去吕，龟鼎还刘。中宗皇帝方欲访道昆岩，鸣鸾茨岫。遥飞鹤版，亲授蒲轩。扣蓬ワ之荒扉，远徵枚乘。扫皋夔之右席，强走严陵。莫不黄屋翘襟，高霞叠梦。由是轻鸥出浦，明月离□。才拜宸阶，旋登甲观。以公尝栖洞府，不喜尘机，虽当挂佩垂绅，愈若投罗触罟。及飞章上阙，雪涕辞天。帐祖席於青门，辖仙装於紫陌。乃知飞霜匝野，冰留不死之蚕。烈日荧溟，珠岸有不枯之草。故能振清风於戚里，飞逸驾於□逵。宜乎与禄产分镳，夷齐结辙。比夫吞腥咽腐，怀禄偷安者，不亦优乎？今则八桂森指，五芝零落。立松崖而尽日，不见王孙。扫石壁以题诗，别招逋客。岂无来哲，能绍元踪。聊剖短章，用旌高烈。时睿文英武明德至仁广孝皇帝御宇十二岁也。龙集辛卯律中林钟十二日丙寅题。  

○在会稽与京邑游好诗序  

造化之功，东南之胜，独会稽知名。前代词人才子谢公之伦，多所吟赏。湖山清秀，超绝上国。群峰接连，万水都会。高而望，尽目所穷，苍然黯然，兀然澹然。先春煦然，似昼似翠，似水似冰，似霜似镜。削玉似剑者，霞布似窈窕者，霜清似英绝者，如是者千状万态，绵亘数百里间。则夫盘龙於泉，巢凤於山，蕴玉於石，藏珠於渊，固必有矣。真骇目丧精之所也。其土沃，其人文。虽逼闽蛮而不失礼节，虽枕江海而不甚瘴疫。斯焉郡邑，一何胜哉！将天地之乐，萃於此耶。至於物土所产，风气所被，鸟兽草木之奇，妖冶婵娟之出，前圣灵踪，往哲盛事，此传记所详，不假重言也。斯但粗述其胜耳。仆虽乏才，自侍从至此，晨夕习业之外，游览所得，吟咏烟月，摅散情志，自足一时之兴也。亦足快哉。然时或倚槛南临，回首西望，相交朋远，谁与同之？每思往年於京洛间，见时俗之士，浮浅之流，多夸邑外人家，有水木田园庄舍，甚为奇胜，可比江山，尝与俱往，谓信然。今在此，乃知前者之悠悠妄夸耳，不足听。且夫方壶员峤，桃源洞天，自标真圣之居，不与嚣尘相接。非但计幽隐已也，至於人寰所有游观，必当显敞。知名若会稽山水，深不可测，高不可及，如是乃能孕灵怪，藏珍宝，生□霞而尽胜概耳。岂於十亩之地，朝夕之间，凿为池，植为幽薮，源流既迩，根柢可知，深不过藏青蛙，密不过栖乌鹊，而能出奇为胜哉？今之君子，多尚奇好事，贵达显扬，幽僻仄陋，则言之而实不足徵也。不然，则是人能与造物争功矣。今序其事，贻诸朋好知之者，幸弃彼冗琐而同此游也，为通理矣。辄以数篇鄙拙寄赠，诚玷视听，贵尽其乐，以资笑言。  

○武烈公庙碑记  

图盖亭亭，配乎上者，星辰之与日月。方舆荡荡，列于下者，山岳之与江河。合生民而是谓三才，资品类而均为万象。至聪曰圣，不测者神。既分幽显之殊途，乃假神而共理。所以在阳则有贤有哲，斡运时权；处ウ则为鬼为神，主张阴骘。其来尚矣，可得言乎？隋故大将司徒陈公，讳杲仁，字世威，汉太邱长之十七代孙也。颍水聚星，引蔓於盘根巨蒂。长城吞日，分荣于玉叶金枝。风神高而鹤立松颠，器局伟而酋藏海底。邻家就学，邱儿且叹于重生。桥柱留名，犬子终期于复出。贾谊则年逾岁，翁归则才本兼人。丹阙上书，金门应诏。雕弓开而鹄裂，鸿笔奋而鸾惊。玉片桂枝，对天颜而失喜。绣衣骢马，下□路以嘶春。时属陈剑飞空，隋旗誓野。象泣于开皇岁末，龙骄于大业年中。水调声愁，柳絮轻笼于夜月。迷楼香满，桃花自落于春风。鸢书过而急甚飞星，鸳枕稳而谁惊醉梦。以至天关震动，帝辇飘扬。胡头尽缩于漳河，鬼目尽生于建业。繇是长山盗聚，大洞兵兴。乐伯通则狼戾秣林，娄世干则鸱张婺水。公以名光八绝，道著一贞。眉形高隐于石棱，髭尾曾焦于电火。元恶授首，金钅见钿之飞来。虏骑解围，铁连钱之入去。蛇穷奔穴，象怒投林。俄成缚虎之功，遂降祝鸠之命。天门公沈法兴，初倾款附，末恣奸欺。乌头暗置于酒杯，俄归厚夜。青骨雅当于庙食，乃启丛祠。祀寝先朝，神留故土。像设宏开于武进，威灵密护于全吴。至若湘燕群飞，商羊屡舞。云头暗澹，禾耳生狞。南山垂欲烂之忧，东海滟倒流之势。兰羞一奠，桂醑三倾。滂沱之氵斗雨绳垂，倏忽之沈阴电扫。其霁霖之神速也如此。  

又若鹳巢沈响，蚁穴停封。离火烧□，薰风爨野。土禺之精神愁悴，泥龙之鳞甲乾枯。巫觋陈辞，箫笳合奏。筵上未容于彻馔，空中已见于翻盆。其救旱之灵应也又如此。变乾坤之舒惨，神效已多。却封境之妖氛，阴功更大。皇唐乾符之二载也，突阵将王郢等六十九人，以唐山告捷，浙水旋师，未及赏功，潜思怙乱。劫库兵而窃发，掠民产以纷披。移蚁蛭于狼山，倚舟于鳌海。Θ合势，举烈火以焚烧。楼橹乘风，驾惊涛而出入。聚党仅盈于万众，连头遽陷于三州。圣主临轩，出神谋而制胜。将军推毂，杖金钺以专征。尚书河东裴公，读八千卷儒书，学五十家兵法。名光簪绂，风习英雄。有金熨斗之殊恩，负玉唾壶之妙唱。入则襞香笺而挥彩笔，批天子诏书。出则提龙剑而臂雕弧，主诸侯法令。行开玉帐，坐镇金陵。沥精诚而愿与冥通，指庙貌而遥期幽赞。神能长驱鬼阵，高辅灵旗。於苍茫惚慌之间，降□物风涛之助，遂使吴戈霜闪，待舂长狄之喉。越箭星流，乃裂蚩尢之骨。洎渠魁告毙，馀党乞降，聊凭元化以成功，遂抗飞章而达听。优诏寻加於爵赏，鸿恩别创其祠庭。地控金瓯，城连铁瓮。山分京岘，水接蓬瀛。冠盖□浮，西枕向吴之路。松萝帐合，南连招隐之亭。邃宇摩空，雕墙缭野。翠瓦叠而琉璃色透，彩椽排而玳瑁斑烘。窗深则青锁疏风，楼迥则璇题拂汉。时或居人辍掉，行客停鞍。倚栏当薄雨晴初，寓目向丹枫落後。霜驰疋练，指茂苑于烟中。黛染双螺，认海门於天末。堂严塑像，廊立灵宫。凛气貌以如生，奋威灵而若杀。雷公电母，目闪烁以疑。鬼将神兵，口嗫嚅而欲语。一顾则精魂愕眙，载瞻则毛发寒生。所以祭非严而自严，神不在而如在。俄属灾流濮上，盗掠江东。孤城怀欲陷之忧，万姓负倒垂之惧。丞相司徒燕国公，军谋出众，儒术超群。有岸上虎之雄名，有人中龙之美称。才堪料敌，檄可痊风。落塞外之双雕，气吞沙漠。挫筵中之五鹿，声ピ议围。以诗书礼乐之兼才，领征伐牢笼之重寄。移从荆渚，代抚吴民。前茅高举于中途，大敌穷奔于外境。仰惟妙算，未毕前功。将全缔构之能，更益增修之美。先是中开绀殿，别坐金人。化庙木於园，变祠宫为净土。僧普愿教传西国，裔绍南宗。心花堕叶於空门，忍草抽芽於觉路。谈空说偈，则天龙游阿耨之池。燃指为灯，则花雨落菩提之木。愿以斧斤罢弄，丹停挥。拂琬玉以求刊，出笺毫而请染。□也运筹无补，磨盾何能。铁钱将当以铜钱，徒怀素志。下驷用齐於上驷，未吐良谋。属词殊异于当仁，承命敢陈于固逊。三言获誉，何酬椽吏之恩。八字留题，更望中郎之笔。铭曰：  

乾仪广大，坤德幽元。三光四气，五岳百川。阴阳莫测，祸福难诠。不有神道，谁分化权。倬彼陈公，挺生隋国。忠作臣范，孝为民则。力遏鲸波，手扶鳌极。生立洪勋，殁留遗德。狂童作梗，上将陈师。阴兵助顺，战卒乘时。元凶殒命，残孽输旗。恩颁上爵，诏立严祠。绀兽云，飞碍日。帐卷灵座，门开庙室。凛凛英气，堂堂伟质。须磔猬毛，头蹲虎骨。歌钟杂沓，簋连延。酒有馀酹，香无断烟。惟神是享，惟祷斯虔。安民护境，以永终天。  

## ●卷八百十六  

☆袁循  

循，乾符中官司户参军。  

○修黄魔神庙记  

咸通末岁，今翰林舍人兰陵公，自右史窜黔南。秋八月二十七日，溯三峡，次秭归。时蜀水方涨，横涛蔽目。公积悸而寝，梦神人，赤碧眸。且云：“险不足惧。”公异之，再寝又梦。公诘其所目，则曰“我黄魔神，居紫极宫之隅，将助明公出於北境。”公曰：“吾斥去荒徼，危殆未已。神能惠我，何也以朝夕期，幸与我俱远游，我不忘矣。”亟言之，神许诺。自是抵於黔，又迁於罗。每陟险艰，神如在。洎公迁於朝，神梦告归。公曰：“将移庙列塑於宫之傍。”丁酉岁，公从弟З自沣阳尹亚西蜀，路出祠下，以囊金致公意，谓前制不专，请别修敬。太守清河公承命感异，亲营之。心匠既陈，层轩以新。神乐来斯，灵仪蹲蹲。按《灵宝经》，南方有大魔，其中央曰黄天魔王，横天赡力，谓能力扶昊苍，周覆万有。天其或者以公有宏济之业，将扶危定倾，作镇天步。俾黄魔降鉴，为公之兆关乎？噫！天为功必藉於大贤，神之灵固辅於有德。是必有鸿猷盛绩，萃於公之心，未可知也。循以学官谪秭归，奉太守命，弗敢让所记。乾符丁酉岁仲春九日，司户参军袁循记。  

☆白鸿儒  

鸿儒，乾符时人。  

○莫孝肃公诗集序  

唐宣宗大中五年，龙集辛未，设科求贤。合天下士对策於大廷，胪传以莫公宣卿为第一。公字仲节，广南封州人也。所产之乡曰文德，所居之里曰长乐。厥考讳曰让仁，虽不仕，亦有隐德。蚤年不禄，公母梁氏，恐公孤立无倚，改适。继父亦莫氏，讳及芝，乃开建籍也。公随母往，并而为昆仲者三。长曰莫俦，次曰莫群。公年最少，乃其季也。继父亦乐善好施，岁歉则出粟以周邻里。尝遣二兄习读，公幼在侧，天性迥异，闻言即悟。甫七岁，资识豁然，手不释卷，过目辄成诵，时人目为神童。入郡庠，从游於梁明甫先生。梁母尢严於内训。试於有司，荐於大廷。对扬清问，首魁天下。初典翰林，未服官政。後以母老，具表陈情。乞官外补，以便就养。上可其奏，赐官台州别驾。归省迎母，未至官所，而寻卒故里。葬之於文德乡锣鼓冈。咸通九年，封州刺史李邦昌上其事於朝，钦奉上敕为唐正奏状元莫孝肃公，祀以庙食，表其里居曰文德。蠲其赋税，以充尝之需，永为常典。公自幼以至登第，所撰词赋诗歌，皆操笔立成。诵而咏之，如真金美玉，不落形迹。如化工生物，不事妆点，而生气宛然如在也。及今公族子姓言动气象，犹有公之遗风。虽乡曲五尺童子与夫田野愚夫愚妇，皆重公名，莫不喜谈乐道之。凡游於庠序者，罔不贤其贤。守其宗祀者，莫不亲其亲。得非状元公神化之所感也耶？是请也，公之嫡孙莫立之，郡之庠生也。述公行实以告，且请予为记，以垂悠久。余无似，叨治公郡，恨弗获睹公而徒慕公也，因以为记云。时有唐乾符五年，岁在甲竿秋仲望日。  

☆李  

，僖宗时人。  

○慧山寺家山记  

金陵之属郡毗陵南无锡县，有佛寺曰慧山寺，家山也。贞元元和中，先丞相太尉文肃公，心宁色养，家寓是县，因肄业於慧山。始年十五六，至丙戌岁，擢第归宁，为朱方强留之。文肃公窥畏，常惊切於旦夕之间。李庶人以反状闻，尝召公草不顺章檄。公语以君臣父子忠孝诚节，别白自古道理者，约千馀言。言既劲勇，庶人畏敬。又逼以狂卒，围以兵刃，促公下笔。振叱数四，眦见怒状，庶人因令闭之於别所，命许纵成之。是夜，张子良裴行立共义公忠赤，果相与易图。庶人兵败，公以忠节闻於天下。新帅李公元素欲具事表於朝廷，公三让之。遂退归慧山寺僧房，犹孜孜勤经史。洎十年，手写书籍前後约五百轴，寺山之泉独称奇，能发诸茗颜色滋味。公僻居舍饮，虽崇贵，未尝辄自优奉。惟辇载慧山泉，数千里不问其费耗。公文学官业功德，谨纂叙制诏章表堂状类列其间，不敢辄以文饰，表至敬也，为上下卷，今藏史阁。我家之盛，尝二为相三为史官。高祖中书令谥文宪，仪凤中为中书令，如意中为鸾台左相。先公丞相赠太尉谥文肃，会昌中为左仆射门下相。仪凤在相，监修国史。会昌在相，监修国史。乾符四年，浚自秘书省校书郎为丞相荥阳公独状奏入直史馆，会己亥岁春，有事白相府，乞假东出函谷关数千里。夏五月癸卯，过家出睹旧刻石诗题，别无碑版叙录，惧年祀寝远，不得布闻於人，谨以史笔条叙於寺之正殿内。时乾符六年夏五月十六日甲辰书。  

☆邢筠  

筠，乾符时人。  

○佛顶尊胜陀罗尼经幢赞  

盖闻佛力无边，教化各异。静而思之，同归一体。至如尊胜陀罗尼经者，应佛陀波利之愿也。原夫起自西天，流於东土。初从梵本，後译唐言。是苦海之津梁，实人民之舟楫。但有回向，无不蒙益。爰有清信士陈宗可等，并久亲善道，早悟佛乘。知聚沫之无坚，视芭蕉之速朽。故孜孜金地，稽首高僧。披露至诚，欲结尊胜宝幢之会。僧（阙二字）随顺转（阙三字）合结无上胜因，（阙一字）当是妙乘。诸公意无先後，遂令藏镪金地，买石他山。召募良士，精心砻砺。未渝数旬，琢磨当就。雕镌既罢，树立俄成。巍巍也势耸於青霄，（阙二字）也形（阙一字）於碧落。莫不睹之罪（阙三字）福生，七（阙三字）角之身，三涂息泥犁之苦。然後愿合会老幼，普获休祥。在军者爵禄咸臻，经求者资财骤聚。复愿人人增寿，攸归鹤（阙一字）之（阙五字）形（阙二字）寒林之三秀。如斯功德，浩汗无涯。以百千舌，叹不能尽。筠之无德，谬忝诸生。不揆荒虚，略而为赞。赞曰：  

彼尊胜者，起自西天。教中之宝，法中之先。讽之诵之，永离盖缠。三涂未受，七（阙一字）休（阙一字）结会归敬，获福无边。镌（阙三字）永保贞坚。  

☆韦昌明  

昌明，岭南人，乾符五年官翰林学士。  

○越井记  

南越王赵佗氏，昔令龙川时，建池於{敖山}湖之东。阻山带河，四面平旷。登山景望，惟此为中。厥土沃攘，草木渐包。垦辟定规制，北距{敖山}十里，东距五马峰五里，南距河里许，相对即海珠山也。凿井於治之东偏曰越井，取春秋时为南越，战国属楚为百粤，秦首置南海，即以龙川隶焉。则越之封，肇於春秋，而龙之壤，则启自越王佗也。井周围为二丈许，深五丈。虽当亢旱，万人汲之不竭。其源出{敖山}山，泉极清冽，味甘而香。自秦距今，八百七十馀年，其迹如新。稽《史记列传》，称汉既平中国，而佗能集扬越，以保南藩称职贡，则佗之绩，良足为多。又秦徙中县之民於南方三郡，使与百越杂处，而龙有中县之民四家。昌明祖以陕中人来此，已几三十五代矣。实与越井相终始，故记之如此。乾符五年十月之吉，邑人翰林学士韦昌明记。  

☆柳比  

比，天平节度使仲郢子，以明经补秘书正字。由书判拔萃累转左补阙，擢刑部员外郎，出为岭南节度副使。黄巢陷交广逃还，再迁御史中丞。文德元年以吏部侍郎拜御史大夫，贬泸州刺史卒。光化初诏复官爵。  

○大唐万寿寺记  

汉长安城，本秦离宫也。高帝七年，长乐宫成，自栎阳徙都之。惠帝视其窄狭，乃发长安六百里内男女十四万六千人及诸侯王列侯从隶二万人城长安，仍赐民爵户一级。长安方三十里内，地九百七十三顷，八街九陌九市，周回六十五里。十二城门皆有候，萧望之为东门候。东有三门，一宣平门外郭东都门，一清明门外郭东平门，一霸城门外郭青门。霸城门外一里许，有万寿寺焉。万寿寺本梁太尉吴王肃岑宅，隋开皇四年，文帝为沙门昙延立为延兴寺。东院莒公萧琮之堂，隋亡舍入寺。神龙中，中宗为永泰公主追福，改为永泰寺。大中六年，请改名僧寺五所，化度寺改为崇福寺，永泰寺改为万寿寺，温国寺改为崇圣寺，经行寺改为龙兴寺，奉恩寺改为兴福寺，而寺各异其额也。然万寿一寺，宣帝亲幸赐额，命官造理，殿宇廊庑，方丈山门，共一百九十七间。左右院林二所，香地二顷六十馀亩。石佛一尊，娑罗树六橛。敕度一百二十僧，受牒免差，入寺焚修，祝延圣寿。後净觉住持能守清规，迥出於众。惧寺年久，莫识其端，请余为记，俾後人有所据云。  

○戒子孙  

大凡门第高者，一事坠先训，则异他人。虽生可以苟爵位，死不可见祖先地下。门高则自骄，族盛则人窥嫉。实艺懿行，人未必信。纤瑕微累，十手争指矣。所以修己不得不至，为学不得不坚。夫士君子生於世，已无能而望他人用，已无善而望他人爱，犹农夫卤莽种之，而怨天泽不润，虽欲弗馁，可乎？余幼闻先公仆射言，立已以孝悌为基，恭默为本，畏怯为务，勤俭为法。肥家以忍顺，保交以简恭，广记如不及，求名如傥来，莅官则洁已省事，而後可以言家法。家法备，然後可以言养人。直不近祸，廉不沽名。忧与祸不偕，洁与富不并。董生有云：“吊者在门，贺者在闾。言忧则恐惧，恐惧则福至。”又曰：“贺者在门，吊者在闾，言受福则骄奢，骄奢则祸至。”故世族远长与命位丰约，不假问龟蓍星数，在处心行事而已。昭国里崔山南，子孙之盛，仕族罕比。山南曾祖母长孙夫人，年高无齿，祖母唐夫人事姑孝，每旦栉纟徙笄拜阶下，升堂乳姑，长孙不粒食者数年。一日病，言“无以报吾妇，冀子孙皆得如妇孝”。然则崔之门，安得不昌大乎？东都仁和里裴尚书宽，子孙众盛，实为名阀。天后时，宰相魏元同选尚书之先为婿，未成婚而魏陷罗织狱，家徙岭表。及北还，女已逾笄。其家议无以为衣食资，愿下为尼。有一尼自外至曰：“女福厚丰，必有令匹，子孙将遍天下，宜北归。”家人遂不敢议。及荆门，则裴赍装以迎矣。今势利之徒，舍信誓如反掌，则裴之蕃衍，乃天之报施也。余旧府高公先君，兄弟三人，俱居清列。非速客不二羹，夕食卜瓠而已，皆保重名於世。永宁王相国涯居位，窦氏女归请曰：“玉工货钗，直七十万钱。”王曰：“七十万钱，岂於女惜，但钗直若此，乃妖物也，祸必随之。”女不敢复言。後钗为冯球外郎妻首饰，涯曰：“为郎吏妻，首饰有七十万钱，其可久乎？”冯为贾相国饣束门人，贾有奴颇横，冯爱贾，召奴责之。奴泣谢，未几，冯晨谒贾，贾未出。有二青衣赍银罂出曰：“公恐君寒，奉地黄酒三杯。”冯悦，尽举之。俄病渴且咽，因暴卒。贾为叹息出涕，卒不知其由。明年，王贾皆遘祸。噫！王以珍玩为物之妖，信知言矣。而不知恩权隆赫之妖，甚於物耶。冯以卑位贪货，不能正其家，忠於所事，不能保其身，不足言矣。贾之臧获，害客於墙庑之间，而不知，欲始终富贵，其可得乎？舒相国元舆与李繁有隙，为御史鞫谯狱，穷致繁罪，後舒亦及祸。今世人盛言宿业报应，曾不思视履考祥事欤？夫名门右族，莫不由祖考忠孝勤俭以成立之，莫不由子孙顽率奢傲以覆坠之。成立之难如升天，覆坠之易如燎毛。余家本以学识礼法称於士林，比见诸家於吉凶礼制有疑者，多取正焉。丧乱以来，门祚衰落，基构之重，属於後生。夫行道之人，德行文学为根株，正直刚毅为柯叶。有根无叶，或可俟时。有叶无根，膏雨所不能活也。至於孝慈友悌，忠信笃行，乃食之醯酱，可一日无哉？  

○家训  

夫门第高者，可畏不可恃。可畏者，立身行已，一事有坠先训，则罪大於他人，虽生可以苟取名位，死何以见祖先於地下？不可恃者，门高则自骄，族盛则人之所嫉，实艺懿行，人未必信，纤瑕微累，十手争指矣。所以承世胄者，修己不得不恳，为学不得不坚。夫人生世，以己无能而望他人用，以己无善而望他人爱。无状则曰我不遇时，时不急贤，亦繇农夫卤莽种之，而怨天泽之不润。虽欲弗馁，其可得乎？予幼闻先训，讲论家法，立身以孝悌为基，以恭默为本，以畏忮为务，以勤俭为法，以交结为末事，以弃义为凶人。肥家以忍顺，保友以简敬。百行备疑，身之未周。三缄密虑，言之或失。广记如不及，求名如傥来。去吝与骄，庶几减过。莅官则洁已省事，而後可以言守法，守法而後言养人。直不近祸，廉不沽名。廪禄虽微，不可易黎之膏血。夏楚虽用，不可恣褊狭之胸襟。忧与福不偕，洁与富不并。比见家门子孙，其先正直当官，耿介特立，不畏强御。及其衰也，唯好犯上，更无他能。如其先逊顺处已，和柔保身，以远悔尢。及其衰也，但有暗劣，莫知所宗。此际几微，非贤不达。夫坏名灾己，辱先丧家，其失尢大者五，宜深志之。其一，自求安逸，靡甘淡泊。苟利於已，不恤人言。其二，不知儒术，不悦古道。懵前经而不耻，论当世而解颐。身既寡知，恶人有学。其三，胜己者厌之，佞己者悦之。唯乐戏谭，莫思古道。闻人之善嫉之，闻人之恶扬之。浸渍颇僻，销元刂德义。簪裾徒在，厮养何殊。其四，崇好慢游，耽嗜麴蘖。以衔杯为高致，以劝事为俗流。习之易荒，觉已难悔。其五，急於名宦，昵近权要。一资半级，虽或得之，众怒群猜，鲜有存者。兹五不韪，甚於痤疽。痤疽则砭石可瘳，五失则巫医莫及。前贤炯诫，方册具存。近代覆车，闻见相接。夫中人以下，修辞力学者，则躁进患失，思展其用。审命知退者，则业荒文芜，一不足采。唯上智则研其虑，博其闻，坚其习，精其业。用之则行，舍之则藏。苟异於斯，岂为君子！  

☆惠  

，乾符六年宫比部郎。  

○蠡山庙碑记  

越相蠡与大夫种，左右勾践，竟成霸业，乃谋自全之道，轻赍闲行，浮海适齐，自称鸱夷子。或云平吴之後，潜遁之五湖，故今之赤山，即洞庭湖之鄙也。五湖之说不同，愚谓後人所在慕德而祀焉耳。庙在六国後置，靡穷厥始。至皇朝天宝六载，有敕封表其山，亦尝为塞胡祠。会昌年废之，而庙亦随歇。有武夷山人陈庶，慕止学业，诱化村坊，捐金帛而创之，以其祈祷无不应也。《史记》曰：“荆人鬼而越人礻几。”其来尚矣。庶因进士贾，请愚为记。若其地形峭绝，山川向背，即备於陈庶之状云。  

☆殷盈孙  

盈孙，赠司空侑孙，广明初为成都诸曹参军。僖宗在蜀，擢太常博士，转秘书少监。终大理卿，赠吏部尚书。  

○诛襄王カ不宜受贺奏  

伏以伪カ违背宗社，僭窃乘舆。欺天之祸既盈，盗国之罪斯重。果至覆败，以就诛夷。九重之妖既除，万国之生灵共庆。宜陈贺礼，以显皇猷。然物议之间，有所未允。臣按礼经，公族有罪，狱既具，有司闻於公曰：“某之罪在大辟。”君曰“赦之。”如是者三。有司走出致刑，君复使谓之曰：“虽然，固当赦之。”有司曰：“不及矣。”君为之素服，不乐三日。《左传》：卫君在晋，卫臣元亘立卫君之弟叔武。卫君入国，叔武为前驱所杀。卫君哭之，左氏书焉，今伪カ，皇族也。虽犯殊死之罪，宜就屠戮，其可以朝群臣而受贺乎？臣以伪カ允系金枝，名标玉牒，迫胁之际，不能守节效死。而乃甘心逆谋，罪实滔天，刑不可赦。已为军前处置，宜即黜为庶人，绝其属籍。其首级仍委所在以庶人礼收葬。大捷之庆，当以朱玫首级到日称贺，为得其宜。上不轸於宸衷，下无伤於物体。协礼经之旨，祛中外之疑。  

○驳三后享太庙议  

臣谨按三太后，宪宗穆宗之后也。二帝已太庙，三后所以立别庙者，不可入太庙故也。与帝在位皇后别庙不同，今有司误用王彦威《曲台礼》，别庙太后於太庙，乖戾之甚。臣窃究事体，有五不可。《曲台礼》云：“别庙皇后袷於太庙，於祖姑之下。”此乃皇后先崩，已造神主。夫在帝位，如昭成肃明元献昭德之比。昭成肃明之崩也，睿宗在位。元献之崩也，元宗在位。昭德之崩也，肃宗在位。四后於太庙未有本室，故创别庙，当为太庙合食之主，故乃奉以入飨，其神主但题云某谥皇后。明其後太庙有本室，即当迁。帝乃在位，故皇后暂立别庙耳。本是太庙合食之主，故乃升。太庙未有位，故祖姑之下。今恭僖贞献公太后，皆穆宗之后。恭僖会昌四年造神主，合穆宗庙室。时穆宗庙已武宗母宣懿皇后神主，故为恭僖别立庙。其神主直题云皇太后，明其终安别庙，不入太庙故也。贞献太后大中元年作神主，立别庙，其神主亦题为太后，并与恭僖义同。孝明咸通五年作神主，合宪宗庙室，宪宗庙已穆宗之母懿安皇后，故孝明亦别立庙。是懿宗祖母，故题其主为太皇太后，与恭僖贞献亦同，帝在位后先作神主之例。今以别庙太后神主，祭升享太庙，一不可也。《曲台礼》别庙皇后於太庙仪注云：“内常侍奉别庙皇后神主入置於庙庭，赤黄褥位。奏云：某谥皇后享太庙，然後以神主升。”今即须奏云某谥太皇太后，且太庙中皇后神主二十一室，今忽以皇太后入列於昭穆，二不可也。若但云某谥皇后，即与所题都异，神何依凭。此三不可也。《古今礼要》云：“旧典周立姜原别庙，四时祭荐及於七庙皆祭，惟不入太祖庙为别配。魏文思甄后明帝母，庙及寝依姜原之庙，四时及皆与诸庙同。”此旧礼明文，得以为证。今以别庙太后於太庙，四不可也。所以置别庙太后，以孝明不可与懿安并宪宗之室。今享乃处懿安於舅姑之上，此五不可也。且合祭也，合犹不入太祖之庙，而况於乎？窃以为并皆於别庙为宜。且恭僖贞献二庙，比在朱阳坊，赴太庙，皆须备法驾，典礼甚重，仪卫至多。咸通之时，屡遇大飨，耳目相接，岁代未遥。人皆见闻，事可询访，非敢以臆断也。或曰：“以三庙故於别庙，或可矣，而将来有可疑焉。谨按睿宗亲尽已祧，今昭成肃明二后同在夹室，如或後代宪宗穆宗亲尽而祧，三太后神主其得不入夹室乎？若遇，则如之何？”对曰：“此又大误也。三太后庙若亲尽合祧，但当而不享，安得处於夹室？则就别庙行之，历代已来，何尝有别庙神主复入太庙夹室乎？”礼之大者，无宜错失。  

○请废德明等四庙议  

臣以德明等四庙，功非创业，义止追封。且於今皇帝年代极遥，昭穆甚远，可依晋韦宏屋毁乃已之例，因而废之。  

○修宗庙议  

太庙制度，历代参详，皆符典经，难议损益。谨按旧制，十一室二十三间十一架。垣墉广袤之度，堂室浅深之规，阶陛等级之差，栋宇崇低之则，前古所谓奢不能侈，俭不能逾者也。今以朝廷帑藏方虚，费用稍广。须资变礼，将务从宜。固不可易前圣之规模，狭大朝之制度。当凭典实，别有参详。谨按至德二年，以太庙方修，新作神主，於长安殿安置。便行飨告之礼，如同宗庙之仪。以俟庙成，方为迁。当时议论，无所是非。今者京城除大内正衙外，别无殿宇。伏闻先有诏旨，且以少府监大厅权充太庙，伏缘十一室於五间之中，陈设隘狭。伏请接续厅之两头，成一十室荐飨之。三太后庙，即於监内西南别取屋宇三间，且充庙室。候太庙修奉毕日，别议迁。  

○论郊祀内臣朝服疏  

臣昨赴斋宫，见中尉枢密内臣，皆具朝服。臣寻前代及国朝典令，无内官朝服制度。伏以皇帝陛下承天御历，圣祚中兴。见宗祧，克陈大礼。皆禀高祖太宗之成制，必循虞夏商周之旧经。轩冕服章，式遵彝宪。若内官要衣朝服，令依所守官本品之服。事虽无据，粗可行之。臣忝礼司，合具陈奏。  

☆马支  

支，咸通时自号□居散人。  

○释大方广佛新华严经论主李长者事述  

李长者讳通元，莫详所自。或有询其本者，但言沧洲人。开元二十七年三月望日，曳策荷笈，至於太原孟县西四十里同颖乡，村名大贤。有高山奴者，尚德慕士，延纳无倦。长者径诣其门，山奴谛瞻神仪，知非常器。遂磬折礼接，请归安居。每旦唯食枣十颗，柏叶饼子如匕大者一枚。自尔不交外人，掩室独处。含毫临纸，曾无虚时，如是者三稔。一旦舍山奴南去五六里，至马氏古佛堂，自构土室，寓於其侧。端居宴默，於兹十年。後复囊挈经书，遵道而去。二十里馀次韩氏别业，即今冠盖村焉。忽逢一虎，当途驯伏，如有所待。长者语之曰：“吾将著论释《华严经》，可与吾择一栖止处。”言毕虎起。长者徐而抚之，将所挈之囊，挂於虎背，任其所止。於是虎望神福山原，直下三十馀里，当一土龛前，便自蹲驻。长者旋收囊装，置於龛内。虎乃屡顾，妥尾而去。其龛莹洁圆回，广袤寻丈，自然而有，非人力成。龛之四旁，旧无泉涧。长者始来之夕，风雷暴作，拔去一古松，高三百馀尺。及旦，松根之下，化为一潭。深极数寻，回环五十馀步。甘逾瑞露，色夺琉璃。时人号为长者泉，至今澄明，未曾增减。愆阳之岁，祈之必应。长者制论之夕，心穷元奥，口出白光。照耀龛中，以代灯烛。居山之後，忽有二女子，容华绝世，皆可笄年。俱衣大布之衣，悉以白巾首。姓氏居处，一无所言。常为长者汲水焚香，供给纸笔。卯辰之际，辄具净馔，甘珍毕备，置长者前。斋罢彻器，莫知所止。历於五祀，曾不阙时。及其著论将终，遂尔绝迹。  

谨按《华严旧传》，东晋三藏佛驮跋陀罗於江都谢司空寺译经，有二青衣童子，忽自庭沼而出，承事梵僧，香添瓶，不离左右。每欲将夕，还潜沼中。日日皆然，率以为常事。及译毕写净，沈默无迹。长者感通，事符曩昔。长者身长七尺二寸，广眉朗目，丹唇紫肌，长髯美茂，修臂圆直。发彩绀色，毛端右旋。质状无伦，风姿特异。殊妙之相，靡不具足。首冠桦皮之冠，身披麻衣，长裾博袖，散腰而行。亦无韦带，居常跣足，不务将迎。放旷人天，无所拘制。忽一日出山，访旧止之里。适值野人聚族合乐，长者遍语之曰：“汝等好住，吾将欲归。”众乃罢乐，惊惶相顾。咸皆恻怆，必谓长者却还沧洲。挥涕同词，恳请留止。长者曰：“纵在百年，会当归去。”於是举众送，长者入山。至其龛所，复语之曰：“去住常然耳，汝等可各还家。”及众旋踵之顷，岚雾四起，景物不分。行路之人，咸共骇异。翌日，长叟结徒，登山礼候。但见姿容端俨，已坐化於龛中矣。时当三月二十八日，报龄九十六。有一巨蛇，蟠当龛外，张目呀口，不可向近。众乃归诚致祝：“某等今欲收长者全身，将营殡葬。乞潜威灵，愿得就事。”蛇因摄形不现，耆旧潸立。舆荷择地於大山之阴，累石为坟。盖取坚净，即神福山逝多兰若，今方山是也。初长者隐化之日，及成坟之时，烟□凝布，岩谷震荡。有二白鹤哀唳当空，二鹿相叫连夕，其馀飞走悲鸣。满山乡原之人，相率变服。追攀孺慕，若丧所天。每当建斋，即坟上□起。七七如是，良足异夫。长者平昔之时，每年常於三月末间，设十方贤圣净会，不以女人造食，贵使蠲事精诚。至於枣核米泔，不许辄弃。斋毕任用，犬彘遍沾。如斯之会，遵承到今，未曾废绝。  

至大历九年二月六日，有僧广超，於逝多兰若获长者所著论二部，一是《大方广佛新华严经论》四十卷，一是《十二缘生解迷显智成悲十明论》一卷。传写扬显，遍於并汾。广超门人道光，能继师志。肩负二论，同游燕赵。昭示淮泗，使後代南北学人，悉得参阅。论文宗承长者，皆超光二僧流布之功耳。其为论也，统贯经义，标表法身。廓性海於无边，历劫尘而不动。分判众教，极彼源流。融熔上乘，会此华藏。俾迷径者获道，滞教者忘机。可谓昆卢之指归，华严之日月矣。若非圣人愍世降生，开导昏暝，孰能条释大典，指授大心欤？长者行止无微，固难遐究。虚空不可等度，况拟求边际耶？比岁僧元觇特抵方山，求长者遗迹。初礼石坟，次寻龛址。龛前有松三株，一己（阙一字）立，俱是长者手植。长者将化之月，一株遂枯。至今二株，常有灵鹤结巢於顶。又於寿阳南界解愁村遇李士源者，乃传论僧之犹子，示长者真容图，瞻礼而回，斯为满愿矣。向之云云，盖在摭实。枝叶华藻，无所务焉。□居散人马支纂录。  

## ●卷八百十七  

☆杨光  

光，中和时人。  

○赤石楼隐难记  

混茫既分，乾坤成列。形下曰器，积而为山。洎禹别九州，汉通百越，此山则维扬东瓯之地，峨峨杰出。发地千寻，峭削凌空。壁悬四面，其乃阴阳偏顾，造化有情。呀开石门，路通极顶。天生厚土，荫以森罗。地广百家，人胜千众。天下灵迹，此乃标奇。自乎开元之末，袁晁作叛，起於天台，攻陷当州，逃亡无数。惟此一乡，人户数百馀家，而登此楼，以逃其难。乃有兵戈百众，来绕其山。飞矢弯弧，岂能侵动。既难攻击，莫不相守经旬。其恃乃智士，而获良计。以米饴豕，投於岩下。群盗剖之，自相谓曰：“岩顶积谷尚多，我等相守，难以待其乏乎？”遂共奔去，而攻他疆。其後便乃清平，干戈不扰，人忘往难，无复再游。运转年移，迄今为古。其楼近代居人，皆惧有神圣居止。及乾符五年，赵言奔冲之时，不敢登此回避。以至中和二年，屡被洞寇侵逼，焚却乡闾，兼遂昌数县军马，频来凭陵。老幼惶惶，倦於深窜。乃有耆父河间郡俞强，邀伴攀缘，登此楼顶。芟夷繁木，以创草庵。巧立层梯，而通行路。遂召乡邻老幼，共此逃形，寝寐安然。狂兵攻守，无路侵凌。是年五月，当州中军屯营州郭，居人投军众，仇雠相害，村野遭搜。近远逃亡，不可胜数。此之一乡，而有武都郡章承越，年当少俊，英杰冠时。乡内钦依，众皆推让。蒙兵马司佥差，部领数百卫士，占护家乡。各藏财泉於薮岩，共置军部於老竹。外都畏惧，不敢来侵。户口完全，耕稼无失。於时太守张公，朝望崇重，远降分符，持恤安邦，便蒙康泰。当今四境未安，内忧，侵扰，且居岩顶，有百馀家，并是乡内英俊。贤明父宿，共栖幽境，何异神仙。余因游观，奉命为记。时唐中和二年壬寅十一月初八日。  

☆王景崇  

景崇字孟安，赠司空成德军节度使绍鼎子。懿宗朝嗣为节度，以平庞勋功进同中书门下平章事检校太尉兼中书令，封赵国公。乾符五年进封常山王，检校太傅。中和三年卒，年三十七，赠太傅，谥忠穆。  

○诛苏奏  

当道慈谷灵寿两镇报，蔚州刺史苏，擅驱兵骑，侵突臣管界，及谋逆辞事，寻已处置讫者。苏佑本自微人，谬承圣奖。自勉离郡邑，窜保山岩，臣亦愍以困穷，累曾救恤。虑其猖獗，每使慰安。岂期无恶不为，有凶皆纳。狐鸣鼠伏，曾不悛心。擐甲弄兵，尝思怒目。况朝廷道全姑息，思务含宏。加骑省之荣资，除濮阳之望郡。而又拒违明敕，侮易天朝。擅割属城，背□中而纳款。潜将逆党，附并部以扬威。昨者初犯中山，尚深疑贰。谓其举众，将议朝天。或舍逆以自新，或树功矶迁善。殊不知终怀鸩毒，竟务鸱张。劫后臼之仓储，逼冒零之镇戍。旋则乱驱蛇豕，入臣封疆。阴蓄奸欺，伺臣勇怯。臣此时未穷来意，讵忍加兵。寻令问以行藏，兼遣倒其戈甲。然终无一字，以述端倪。累有元随，自陈状迹。云本拟胁臣优给，劫臣材庐。奋战马而以利犬羊，招亡命而别谋吞并。臣尚观衅变，待以膳羞。苟尚可以恩怀，且欲候其敕命。其贼缘已拟发露，自致苍黄。乃与後来败卒合谋，便拟据城作梗。臣既优饶稍过，倾覆是虞。固难使四郡军民，噬脐贻悔。一城生性，束手受诛。其苏一行徒党，除殁告军将人数外，今月七日，并已分兵诛戮讫。此皆皇帝陛下雷霆振响，宗社垂灵。将复致於中兴，故先除其小丑。况此贼逋藏薮泽，招聚凶豪，缔结厉阶，爰轻数度。包含怨府，不啻十年。其寨即在中山一隅，去大同咫尺。彼两镇不能覆巢破卵，荡叶夷根者，盖以其兔狡难蹄，兽穷则搏。顾兹疾疚，实谓腹心。苟非天静寰中，曷使鱼游釜内。今则枪一扫，唯类无遗。凡在边藩，孰不鼓跃？  

☆高彦休  

彦休自号参寥子。  

○阙史序  

皇朝济济多士，声名文物之盛，两汉才足以扶轮捧毂而已。区区晋魏周隋已降，何足道哉！故自武德贞观而後，吮笔为小说、小录、稗史、野史、杂录、杂纪者多矣。贞元大历已前，捃拾无遗事。大中咸通而下，或有可以为夸尚者，资谈笑者，垂训诫者。惜乎不书於方册，辄从而记之。其雅登於太史氏者，不复载录。愚乾符甲午岁生唐世，二十有一，始随乡荐於小宗伯。或预闻长者之论，退必草於捣网。岁月滋久，所录甚繁。辱亲朋所知，谓近强记。中和岁，齐偷构逆，翠华幸蜀。搏虎未期，鸣銮在远，旅泊江表，问安之暇，出所记述，亡逸过半。其间近屏帏者，涉疑诞者，又删去之，十存三四焉。共五十一篇，分为上下卷，约以年代为次。讨寻经史之暇，时或一览，犹至味之有菹醢也。甲辰岁清和月编次。  

☆黄璞  

璞字绍山，又字德温，闽县人。大顺中擢进士第，官校书郎。  

○林孝子传  

林孝子攒，泉州莆田县人。初举进士不第，仕塞垣。後仕不择禄，为福唐县尉，冀遂迎养。未果，闻亲有疾，奔还其家。行不俟车，食而失哺。及罹难疾，殆至殒绝。浆不濡口，往往三日或五日。自埏甓，营邱陇。及逾葬期，独庐墓侧。飞走助哀，神荐祉。故白马再集，甘露联降。泉州申使府，时贞元癸酉岁。李若初廉使兹地，深所嘉叹，遣从事亲往视验。会天久乾，露彩融释。攒拊膺大哭曰：“自尽於其亲，人子常道。贞符之降，本非所望。向者所降，其福我耶？其祸我耶？今使车将至，苟非所验，非馀骸足顾，抑将殃乎州里矣。”逡巡愁□四合，异香中来。触物氤氲，成甘露。焕然五色，饣曷然甘味。移时不消，千木同色。灵乌素质，翻翩来翔。阖郡共观，无不从验。以是悖者知敬，悍者知驯。既图其状，李公录以上奏。德宗敦劝孝道，降制褒异，命立双阙於其墓，旌表门闾。举宗皆蠲征徭，厚加爵饩，迨今号为阙下林家。欧阳詹曾序甘露述，备详其事。黄子曰：天道不远，感而遂通。林生因心之感，上达乎天。累降祥符，坐获旌表。是谓天爵，岂下万锺之贵！遂登名此书，以耸孝道云尔。  

○王郎中传  

王字辅之，福唐人也。咸通三年郑侍郎谠下进士及第，试倒载干戈赋天骥呈材诗。公词赋清婉，托意奇巧。有江南春赋末云：“今日并为天下春，无江南兮江北。”又有《诏遣轩辕先生归旧山赋》及《马惜锦障泥》诗尢美。公风姿雅茂，举措端详。时贤仰风，盛称人瑞。成名归觐，廉使杜公宣猷请署团练巡官。景慕意深，将有瑶席之选。公辞以旧与同年陈郎中有要约，就陈氏婚好，时益以诚信奇之。初就府荐，冯涯为试官，三箭定天山赋当意，为涯所知。欲显滞遗，明设科第。以宋言为解头，公为第二。时毅夫中丞尹京兆，怒涯不取旨，命收榜，扳破名第申省。其年等第虽破，公道益彰。凡曾受品题，数年之间，及第殆尽。前今舆论，莫不美冯公之善得其材。荣公之获在其选，从事本府。乞假入关，寻又首捷。玉不去身，赋《春水绿波》诗、《古公去论》。李公骘时擅重名，自内翰林出为江西观察使，辟为团练判官。自使下监察赴调，复平判入等，授大理司直。未几，除太常博士，入省为水部郎中。公初上第，乡人李颜累举进士，郁有声芳，赠公歌诗云：“蓬瀛上客颜如玉，手探月窟如夜烛。笑顾娥玉兔言，谓折一枝情未足。”时谓颜状得共美，若有前知。公十九年内三捷，其於盛美，盖七闽未之有也。不幸黄巢窃据京阙，朝士或殍或戮者，不可胜计。公既遇离乱，不知所之。或云归终於乡里焉。  

○欧阳行周传  

欧阳詹字行周，泉州晋江人。弱冠能属文，天纵浩汗。贞元年登进士第。毕关试，薄游太原，於乐籍中因有所悦，情甚相得。及归，乃与之盟曰：“至都当相迎耳。”即洒泣而别。仍赠之诗曰：“驱马渐觉远，回头长路尘。高城已不见，况复城中人。去意既已甘，居情谅多辛。五原东北晋，千里西南秦。一屦不出门，一车无停轮。流萍与系匏，早晚期相亲。”寻除国子四门助教。往乐籍中者思之不已，经年得疾且甚。乃危妆引髻，刃而匣之。顾谓女弟曰：“吾其死矣。苟欧阳生使至，可以是为信。”又遗之诗曰：“自从别後减容光，半是思郎半恨郎。欲识旧时□髻样，为奴开取镂金箱。”绝笔而逝。及詹使至，女弟如言。径持归京，具白其事。詹启函阅之，又见其诗，一恸而卒。故孟简赋诗哭之。序曰：“闽越之英，惟欧阳生以能文擢第。爰始一命，食太学之禄，助成均之教，有庸绩矣。我唐贞元己卯岁，献书相府论大事，风韵清雅，词旨切直。会东方军兴，府县未暇慰荐。久之，倦游太原，还来帝京，卒官灵台。悲夫！生於单贫，以徇名故心专，勤俭不识声色。及兹筮仕，未知洞房纤腰之为蛊惑。初抵太原，居大将军宴席上，妓有北方之尢者，屡目於生。生感悦之，留赏累月，以为燕婉之乐，尽在是矣。既而南辕，妓请同行。生曰：十目所视，不可不畏。辞焉，请待至都而来迎。许之，乃诀去。生竟以连蹇不克如约。过期，命甲遣乘，密往迎妓。妓因积望成疾，不可为也。先大故之夕，翦其□髻，谓侍儿曰：“所欢应访我，当以髻为贶。”甲至得之，以乘空归，授髻於生。生为恸怨。涉旬而生亦殁。则韩退之作《何蕃传》，所谓“欧阳詹者”，生也。河南穆元道访予，尝叹息其事。呜呼！锺爱於男女，索其效死，夫亦不蔽也。大凡以时断割，不为丽色所汨，岂若是乎？古乐府诗有《华山畿》，《玉台新咏》有庐江小吏，更相死类於此。  

☆张为  

为，唐末时人，与周朴齐名。後入青城山，访道而去。  

○诗人主客图序  

若主人门下处其客者，以法度一则也。以白居易为广大教化主，上入室杨乘，入室张、羊士谔、元稹，升堂庐仝、顾况、沈亚之，及门费冠卿、皇甫松、殷尧藩、施肩吾、周元范、况元膺、徐凝、朱可名、陈标、童翰卿。以孟□卿为高古奥逸主，上入室韦应物，入室李贺、杜牧、李馀、刘猛、李涉、胡幽正，升堂李观、贾驰、李宣、古、曹邺、刘驾、孟迟，及门陈润、韦楚老。以李益为清奇雅正主，上入室苏郁，入室刘畋、僧清塞、卢休、于鹄、杨洵美、张籍、杨巨源、杨敬之、僧无可、姚合，升堂方干、马戴、任蕃、贾岛、厉元、项斯、薛寿，及门僧良、潘诚、于武陵、詹雄、卫准、僧志定喻凫、朱庆馀。以孟郊为清奇僻苦主，上入室陈陶、周朴，及门刘得仁、李溟。以鲍溶为博解宏拔主，上入室李群玉，入室司马退之、张为。以武元衡为瑰奇美丽主，上入室刘禹锡，入室赵嘏、长孙佐辅、曹唐，升堂卢频、陈羽、许浑、张萧远，及门张陵、章孝标、雍陶、周祚、袁不约。  

☆郑略  

略，唐末宰相。  

○大道颂  

大哉至道，无为自然。不终不始，先地先天。含光默默，永劫绵绵。东训尼父，西化金仙。百王取则，累圣攸传。万教之主，玄之又玄。  

☆孟启  

启，僖宗朝官司勋郎中。  

○本事诗序  

诗者，情动於中而形於言。故怨思悲愁，常多感慨。抒怀佳作，讽剌雅言。著於群书，虽盈厨溢阁，其间触事兴泳，尢所锺情。不有发挥，孰明厥义。因采为本事诗凡七题，犹四始也。情感、事感、高逸、怨愤、徵异、徵咎、嘲戏。各以其类聚之。亦有独掇其要不全篇者，咸为小序以引之，贻诸好事。其有出诸异传怪录，疑非是实者，则略之。拙俗鄙俚，亦所不取。闻见非博，事多阙漏。访於通识，期复续之。时光启二年十一月，大驾在褒中。前尚书司勋郎中赐紫金鱼袋孟启序。  

☆赵申户  

申户，乾符时官左武卫兵曹参军。  

○唐故居士天水赵府君墓志铭（并序）  

府君姓赵，氏裔天水，（阙二字）别业易州涞水县。顷因先父迁（阙二字）仕流浪海隅，从军地远，徙居青（阙二字）世迄今凡二百年矣。先妣夫人太原王氏，生公，是季子也。府君生居於北海之郡，志好□林山水。南北贸贾，利有攸往。广涉大川，博学古坟。与朋友交，言行敦美，信义彰闻。轻金玉，立善外著，孝行六亲。府君讳琮字光，婚夫人太原王氏。有男三人，长曰审岩，次曰审裕，季曰审文。女一人，初笄之年，适夫阴氏。孟男年居弱冠之秋，居然老成。安详大雅，合国风之坚操。修行古人，立言温尚。可谓父训有知，流嗣千载矣。夫人王氏，令淑贤（阙一字）居丧泪血，在苫块之内。殒哽兰干，骨髓焚焚消。（阙二字）誉闻三从之（阙二字）导著府君遇军情变乱，不以交道仇（阙一字）生涯亦不遭毁，钱谷湛然。上下无虞，丛食安贴。乙未几季夏月五日，遇疾青州之私第，丁於人世。丙申年七月三日，命知者卜得吉，夕殡於益都县南五里建德庄□门山东{山罡}原，礼也。虑山河更改，松筠悴，遂纪年代，乃为铭说。铭曰：  

天水之君，蕴志难群。孝行双美，立性松筠。卓然孤立，在世推（阙一字）生好东皋之利，灭亡回返高坟。有子贤行，传代光门。女从他氏，五德犹存。白杨千载，滋茂儿孙。落日乌啼，猿叫荒村。都（阙一字）思遗念，临棺血泪（阙一字）。（其一）生涯终不改，儿女永无依（其二）。（阙二字）生平事，留踪万代存（其三）。嗣流孤陇下，恩爱向谁论（其四）。  

☆杜希遁  

希遁字忘机，自号永阳子。  

○大还丹金虎白龙论  

夫烧丹炼药，须烹龙虎之阴阳。驻命存形，藉养神气之魂魄。龙痴凝虎，阴反成阳。虎暗龙，阳化成宝。神融驭气，魄反成魂。气泰神和，魂合而圣。龙虎相凝成液，神气交驭为真。神水便是华池，忘心即名抱一。朝天控鹤，须吞真魄之灵丹。出世长生，藉养精魂之灵气。此则金丹秘诀，神仙妙门。能以改换精神，变化筋骨。收卷形体，出入而可有可无。变现真灵，来去而能存能没。桑田变易，天地虚翻。腾而紫府玉清，游历而碧霄金阙。此即神丹凭验，还返功灵。世人枉炼五金，调和八石。呼铅作虎，唤汞为龙。妄配阴阳，错排水火。夸三黄是圣，骋五矾为神。道理既乖，圣意全失。看经究义，寻本穷元。乱立规绳，递生法则。不从师授，强说己能。斟酌药名，团量火候。炉泥八面，坛筑三层。咒祝神，祭醮天地，总是凭空。造作非理，修持不觉。体败形枯，颜凋须白。虚劳岁月，枉役心神。而圣还丹，万无成耳。余久耽□水，早弃浮华。栖止山林，精穷物象。修神炼气，反本还元。息虑澄真，忘思静一。考核铅汞，杼轴丹经。彻视元洞之金书，悟达三清之玉诀。然後敢对持龙虎，驾驭阴阳。配金木以东西，定坎离而南北。陶日月，炼成五色之元霜。孕育乾坤，化出流光之素雪。仙方岂谬，圣理昭然。一睹元微，明其妙旨。遂著斯序，分列两篇。名《金虎白龙论》。用彰鄙识，将表同人。傥物外君子，幸留意焉。  

○大还丹金虎白龙论跋  

时光启二年冬首中旬有七，横峰先生永阳子杜希遁字忘机，多事之秋，避祸汶郊，每抵ㄩ中，接大隐南阳公。公颇奉道，耽元悟真，栖心闲雅。若夫发迹杨名，俟之知己。夫为交者，有名焉，有利焉。余与公交，非名与利，每一接，未尝不话道永日。除元之又元外，馀无所云。故书先师药诀相赠，切希千万保惜，勿传下士。大凡方外之事，岂使常人知之？常人知之，则自遭谴谪。仙师曰：“钦承者纪名於元录，泄慢者责身为下鬼。”又曰：“殃庆逮於九祖，沉止於一形。”今以青山白□为誓，勿负斯言，千万千万。  

☆郑渎  

渎，僖宗朝文章著名，累举不第。  

○吹笛楼赋（以“时平故事，有吹笛楼”为韵）  

路出东门，当川原静处以凝望，见棂槛萧然而起愁。问於垂白荷叟，云是明皇吹笛楼。龙吟洛水兮韵如在，凤去乔山兮君不留。当昔开元之时，天下无事。鸿恩不间於中土，銮驾常游於北地。姚公宋公之智略，动必谘谋。宁王薛之忠贞，出皆参侍。西则秦京，东则洛城。八百里之歌钟断续，五十年之寰海平。於是驻清跸，御丹楹。执箫管而宸衷时悦，临曲栏而睿思俄生。莫不湘弦罢弹，泗磬休击。楚舞态止，齐讴韵绝。九天敛雾，送芳景於琼轩。万籁韬音，让嘉名於玉笛。既运指而有规，乃濡唇而是吹。林峦兮仿佛如变，寒暑兮须臾可移。折杨柳之数声，雁惊前渚。落梅花之一曲，鸟散芳枝。自从弓剑有遗，星霜频度。绮窗萧索以将毁，绣岭连延而若故。竟无六律，继当时紫府之清音。空有一条，是往日翠华之来路。雕檐寂寞兮镂槛堪依，隙驷宁回兮烟鸾莫追。三山迢递在何处，万姓凄凉无见时。宫商之杳眇难寻，□消雨散。榱桷之倾欹若此，月惨风悲。苟非德迈三皇，化敷九有，龙驭虽逝，鸿名不朽，则斯楼也寂寞空存，安得往来沾襟而稽首？  

☆鲁洵  

洵，光启时官岭南西道观察支使。  

○唐台州刺史杜雄墓志铭  

（阙）斯照乃有大电呈瑞，灵岳降贤。上则一千年以诞（阙）简册焕乎古今（阙）也。自汉魏至於（阙）绝（阙）茂族先世自东晋过江，士族南徙，以丹邱（阙）先君禺自安高尚，不求禄仕。先君由（阙）春州刺史，公即春州府君第二子也。生有奇表，（阙）精元孝资温清、敬事昆弟，至於疏亲远属，（阙）天下将乱，且叹曰：“穷理讲学，将非其时。豹略龙（阙）士之志廉使美其材，署为平昌讨伐使州事，承制加御史大夫。是时歉俭後（阙）诏兼大司宪。恩及师徒，惠播闾里。（阙）以功上闻，（阙）光启三年加工部尚书。是秋又迁刑部，（阙）以正道使知而後改，遂刑措不用。（阙）租赋其或稼穑将登有水（阙）不若神明之政也。日者（阙）公率兵拒之，群寇尢（阙）而不用得非良二千石（阙）金紫是岁复加右揆大（阙）两浙中令以嘉辞厚（阙）不绝书多竭私（阙）有地千里，有爵三公。显赫（阙）未尝骄於色吝於（阙）於国厚於人薄於己。古（阙）视政以其月十七日薨。（阙）终神气不乱，顾谓（阙）归勉主郡事。言讫而瞑。（阙）子抚军若一奉上（阙）功成名遂，善始令终。（阙）碑（阙一字）州罢市（阙）见（阙一字）其得人心也如此先大（阙）宏（阙）殁（阙二字）继大（阙）之养（阙四字）是日太君（阙）礼（阙一字）闺门道光，先公一（阙一字）而（阙）长曰彦崇。（阙二字）军节度（阙）将孝以承家，谦以处众。生（阙三字）之道旦明治乱之机，入侍庭闱，出佐军旅。次曰彦（阙一字）彦（阙一字）彦信彦特彦持彦琪彦择（阙二字）前节度推官。幼曰彦丰，并俊秀聪敏，仰禀义方，号慕殒绝者数四。女四人，皆明惠贤淑，有曹谢之风。长适镇海军都指挥右揆吴章，次方笄年，未良匹。次许嫁陈氏，即故闽帅司空公第二子。次许嫁钱氏，即今两浙中令彭城郡王爱子也。副使叶公与左都押衙师位右都押衙绍香及诸都将，亲奉丧事，各率家财，送往事居，知无不至。《传》曰：“周人之思召公，爱其甘棠，况其子乎？”公恩施广於一境，可谓贻厥孙谋矣。以其年十一月廿五日，葬於郡之义成乡贞节里。一日，亲吏传尚书公命曰：“子为宾职，复典文翰。我先君勋绩善政，当得其实。愿为志石，以传不朽。”洵受恩有日，报赐无阶，陈让不获，因洒泣铭曰：  

五纬降瑞，四灵效祥。诞生硕臣，赞我巨唐。奇表岳峙，懿行兰芳。耆天柱石，浮海舟航。士怀恩信，民歌乐康。凤书锡命，虎符有光。军崇美号，义洽故乡。三公爵秩，千里宪章。化穆二纪，仁被一方。威仪棣棣，度量汪汪。未当分阃，俄惊坏梁。望碑挥洒，罢市凄凉。佳城叶吉，丹启行。厚地永固，遗德难忘。流庆令嗣（阙四字）。  

## ●卷八百十八  

☆郑延昌  

延昌字光远，咸通末进士。迁监察御史，擢司勋员外郎、翰林学士。累进兵部侍郎，拜户部尚书。以中书侍郎同中书门下平章事兼刑部尚书，以病罢，拜尚书左仆射。  

○奉修神主请参详典礼奏  

伏以前年冬，再有震惊。俄然巡幸，主司宗┙。迫以苍黄，伏以移跸凤翔，未敢陈奏。今将回銮辂，皆举典章。清庙再营，孝思式备。伏请降敕，命所司参详典礼修奉。  

☆王  

，广明二年官阆州晋安县主簿。  

○广黄帝本行记  

黄帝以天下既理，物用具备，乃寻真访隐，问道求仙，冀获长生久视，所谓先理代而登仙者也。时有宁封子为陶正，有神人过，为其掌火，能出入五色烟。久则以教封子，封子积火自烧，随烟气上下。一旦飞去，往流沙，食飞鱼，暂死二百年更生。黄帝师其道，从封子游於兰沙。使风后负书，常伯荷剑，旦往洹沙，夕归蒲晋，行万里而一息。洹流如沙尘，足践则陷，其深不测。大风吹沙如雾，雾中多神龙鱼鳖，皆能飞翔。有石蓝青色，坚而甚轻。从风靡靡，覆於流沙之上。一茎百叶，千年一花。故宁封子游海诗曰：“青蓝灼烁千载舒，百龄暂死食飞鱼。”有务光子，身长八尺七寸，神仙者也。有赤将子舆者，不食五谷，百草花长年。有容成公，善补导之术，守生养气，谷神不死，能使白发复黑，齿落复生。帝慕其道，乃造五城十二楼，以俟神人。即访道游华山首山，东之泰山。时致怪物，而与神会通，接神人於蓬莱，回乃接万灵於明庭京兆伸山寒门甘泉谷口。黄帝於是祭天圜丘，将求至道。即师事九元子，以地皇元年正月上寅日，斋於首山，复周游以访其道，将见大隗於具茨之山。方明为御，昌寓骖乘。张若讠<广多>前导，阍滑稽後从。至襄城之野，七圣皆迷。遇牧马童子，问途焉：“若知具茨之山乎？”曰：“然。”“若知大隗之所存乎？”曰“然。”黄帝曰：“异哉小童。非独知具茨之山，又知大隗之所存乎。请问为天下。”小童曰：“夫为天下者，亦若是而已矣，又奚事焉？余少而自游於六合之内，余适有瞀病，有长者教余曰：‘尔乘日之车，而游於襄城之野。’今余病少痊，余又且复游於六合之外。夫为天下，亦若此而已矣，又奚事焉？”帝曰：“夫为天下者，诚非吾子之事。虽然，请问为天下。”小童辞。黄帝又问，小童曰：“夫为天下者，亦奚以异乎牧马哉？亦去其害马而已。”帝再拜稽首，称天师而退。  

帝曾省天皇真一之经，而不解三一真气之要，是以周流四方，求其释解。乃至圜丘之上，其国有不死之树，食其实与叶，人皆不死。丹峦之泉，饮之长生。有巨蛇害人，帝以雄黄逐之，留一时而返。帝令三子习服之，皆寿三百岁。东到青邱，见紫府先生。登於风山，受三皇内文天文大字。以敕召万神，役使群灵。南到五芝元涧，登元陇荫建木观，百灵所登降，采若乾之芝，饮丹峦之水。西见中黄子，受九茹之方位。北到鸿堤，上具茨，见大隗君黄盖童子，受神仙芝图十二卷。登稽山，陟黄屋，开石函，发玉笈，得金鼎九丹之经，复授九转之诀於玄女。南至江，登熊湘，往天台，受金液神丹之方。闻广成子有道，在空同山，见之曰：“闻吾子达於至道，敢问至道之精。吾欲取天地之精，以佐五谷，以养人民。吾又欲官阴阳，以遂群生。为之柰何？”广成子曰：“汝欲问者，物之质也。汝欲官者，物之残也。自汝理天下，□气不待族而雨，草木不待黄而落。日月之光，益以荒矣。汝佞人之心翦翦者，奚足以语至道哉？”黄帝退，捐天下，筑特室，藉白茅，闲居三月，复往邀之。广成子南首而卧，黄帝顺下风膝行而进，再拜稽首而问曰：“闻吾子达於至道，敢问治身，柰何可以长久？”广成子蹶然而起曰：“善哉问乎，来吾语汝。至道之精，窈窈冥冥。至道之极，昏昏默默。必静必清，无劳汝形。无摇汝精，乃可长生。目无所见，耳无所闻，心无所知，神将守形，乃可长生。慎汝内，闭汝外，多知为败。我为汝遂於大明之上矣，至彼至阳之原也。我为汝入於杳冥之门矣，至彼至阴之原也。天地有官，阴阳有藏。慎守汝身，物将自壮。我守其一，以处其和。故我修身千二百岁矣，吾形未尝衰也。”黄帝再拜稽首曰：“广成子之谓天矣。”广成子又曰：“彼其物无穷，而人皆以为终。彼其物无测，而人皆以为极。得我道者，上为皇而下为王。失吾道者，上见光而下为土。今夫百昌，皆生於土，而反於土。故将与汝入无穷之门，以游无极之野。我与日月参光，与天地为常。当我缗乎，远我昏乎。人其尽死，而我独存乎。”黄帝得道之要，复周游四海。车辙马迹，丹井遗书，往往而有。  

越元阙，见中黄丈人。登□台，入青城天国之都，见宁先生。受龙之经，筑坛於山上，封宁先生为五岳丈人，使岳神一月再朝。岳神洒六时之泉，以代晷漏。帝问先生真一之道，先生曰：“吾得道，始仙耳。非是三皇天真之官，实不解此真一之文。近皇人为扶桑君所使，领峨嵋山仙官，今犹未去，可往问之。”帝乃到峨嵋之山，清斋三月，得与皇人相见。皇人者，不知何世人也，身长九尺，元毛被体，长皆尺馀，才长数寸。其居乃在北山绝岩之下，中以苍玉为屋，黄金为床。然千和之香，侍者皆众仙玉女。座宾三人，皆称太清仙王。方见皇人，饮以丹华之英，漱以玉井之浆。黄帝匍匐既至，再拜稽首而立，请问长生之道。皇人曰：“子既官四海，复欲不死，不亦贪乎？”帝曰：“万兆无主，则相陵暴。今为制法，足以传後。私心好道，远涉四海，幸遇道君，愿垂哀告。窃见真人食精之经，徒省其文而弗综其意。挹其辞而不释其事，乞得教诲。”皇人大惊，良久乃答曰：“汝安得闻见？此乃金之首篇，上天之灵符，太上之宝文矣。白日天，飞步虚空。身生水火，变化无常，此天仙之真。惟有龙胎金液，九转之丹，守形绝粒，辟除万邪，役使鬼神，长生久视，乃血脉流宣，肠化为筋，百灾不能伤。延期至亿千，则惟有真一，食五牙之文。此二事，但使南斗君领录，参於太常楗，自非仙人。四千年一出，约皆不得背科而妄泄也。又西王母秘此书於五城之内，其外卫备有仙楼十二，藏以紫玉之柜，刻以黄金之札，封以丹芝光华，印以太上中章。其无仙籍者，不得闻知也。子未可听天音於地耳矣，便可去也。”帝答曰：“昔已受神丹於元女，惟未受五牙食真之经。今运会得见道君，既不以授生道，是臣相命不得度世耳。”因叩头流血，唯乞愍济。太清三仙王复愍助之曰：“此子先世有功德及鸟兽，故芳气之流，光於帝位。何为隐其真牙之经乎？可教而成之也。”皇人命帝坐而告之曰：“汝向所道之经，盖上天之气，归於一身。一身分明，了可长存耳。夫人有生之最灵也，不能自守其神而却众恶，若知之者，不求佑於天，止於其身则足矣。且一身犹一国也，胸腹之位犹宫室也，四肢之列犹郊境也，骨节之分犹百官也，神犹君也，血犹臣也，气犹民也。故知理身则知理国。爱其民所以安其国，吝其气所以全其身。民散则国亡，气竭则身死。亡者不可存，死者不可生。所以至人消未起之患，理未病之疾。坚守之於无事之前，不追之於既逝之後。民难养而易散，气难保而易失。审威德所以固其理，割嗜欲所以成其真。然後真一存焉，三一守焉。泥丸绛宫丹田，三一之宅也。子勤守之，万毒不伤。漱华池，食五牙，便为真仙矣。吾受此经於九天真王，今以相付，存之於口，名曰‘朱鸟之丹’。取之於身，名曰‘真一’，勤乎秘哉！大有旨曰：五谷为刳命之凿，五牙为长生之根也。”  

帝受道毕，东过庐山，署九天使者，秩次青城丈人，比御史，主总仙官之籍，为五岳之监司也。帝又封山君为九天司命，主生死之录。复以四岳皆有佐命之山，而南岳孤峙无辅，乃章祠三天太上道君，命霍山为南岳储君，山为南岳之副，以贰其政，以辅佐之。乃写九州山川百物之形，又作五岳之图，用传於世。帝炼石於缙□之山，有缙□之瑞。立缙□之堂，丹邱存焉。帝藏兵法胜负之图六甲阴阳之书於苗山。帝又合符瑞於釜山，奉事太乙元君，受易形变化，藏於空同之岩。帝考推步之术於泰山稽力牧，著体诊之诀於岐伯雷公，讲气候於风后，穷律度於容成。救残伤缀金冶之事，毕该秘要，穷究道真。传阴符，则内合天机，外合人事。理天下，南洎交，北至幽陵，西极流沙，东界蟠桃。帝曰：“吾闻在宥天下，不闻理於天下。我劳天下久矣，息驾元圃，以反余真也。”修封禅礼毕，乃采首山之铜，铸鼎象物。鼎成，以象太一於雍州。其鼎知吉知凶，知存知亡，能轻能重，能息能行，不灼而沸，不汲而盈，自生五味，真神鼎也。遂炼九鼎之丹，服之以丹法，传於元子，重盟而付之。丹经藏於九疑之东委羽之山，承以文玉，覆以磐石，金简玉字刻其文。帝又以灵宝五符真文金简书之，一通藏於锺山，一通藏宛委之山。帝所铸剑镜鼎器，皆以天文古字题铭其上，或有秘谶之词焉。时薰风至，神人集，成厌代之志。留冠佩剑舄於鼎湖极峻处昆台之山，立馆於其下。有马师皇者，善医马，通神明。忽有龙下於庭，张口闭目。师皇视之，此龙有病，乃引针以针龙口中，以牛乳煎甘草灌之，龙病即愈。师皇乘龙而去。典帝闻之，自择以戊午日天，果有黄龙垂胡髯迎帝。帝乘龙登天，与无为子及臣僚天者七十二人。其小臣不得上者，攀断龙髯。及堕帝弓，小臣抱弓而号，因曰乌号弓。万姓仰天而呼，因名其地为皇天原，亦名鼎湖。其後有臣左彻，削木为黄帝像，率诸侯而朝奉之。臣僚追慕，取几杖立庙而祭之，取衣冠置墓而守之，於是有乔山之冢。黄帝曾游处，皆有祠焉。五百年後，乔山墓崩，空室，惟剑与赤舄在。一旦亦失去。  

黄帝居代总二百一十年，在位一百年。天为太乙君，又为轩辕之星。备黄龙之体，在南宫之中，後代享之，列为五帝，居中配天。盖黄帝土德，中央之位，兼总四方也。以镇星为子，上配五老，下配五帝。黄帝之子昌意，居弱水。昌意之弟少昊，帝妃女节所生也。帝之女溺於东海，化为鸟，名曰精卫，常衔西山木石，以堙东海焉。少昊名挚，字青阳。即帝位，号金天氏，黄帝之子也。颛顼高阳氏，黄帝之孙也。有圣德，在位七十八年，九十八岁。母蜀山氏，都商邱濮阳。禺强，黄帝之允，颛顼之子，与颛顼俱得道。颛顼为元冥，禺强为北方水神。帝喾高辛氏，黄帝之孙。帝生而神灵，自言其名。都偃师，在位七十年，年一百五岁。帝尧陶唐氏，黄帝元孙，姓伊祁，名放勋。兴於定陶，以唐侯为帝，都於平阳。在位九十八年，年一百八十八岁。帝舜有虞氏，姓姚名重华，黄帝八代孙。都蒲坂，年百岁得道，登遐於九疑之山。夏禹号夏后氏，黄帝元孙，姓姒名文命。殷汤，黄帝十七代孙。黄帝子孙，各得姓於事。帝吹律定姓者十二。少昊有子姓曼，颛顼姓姬，尧姓伊祁，舜姓姚，禹姓姒，汤姓子。又张邓轩路黄寇朱郦白薛虔资伊祁申屠黄公托跋，黄帝有子各封一国，总三十三氏，出黄帝之後。子孙相承，凡一千二百五十年。自黄帝己酉赠，至今大唐广明二年辛丑岁，计三千四百七十二年矣。  

☆薛易简  

易简，僖宗时人。官待诏衡州耒阳尉，所著《琴诀》《琴说》，《宋史》《通志》《通考》俱见著录。  

○琴诀  

琴之为乐，可以观风教，可以摄心魂，可以辨喜怒，可以悦情思，可以静神虑，可以壮胆勇，可以绝尘俗，可以格鬼神。此琴之善者也。鼓琴之士，志静气正，则听者易分。心乱神浊，则听者难辨矣。常人但见用指轻利，取声温润，音韵不绝，句度流美。但赏为能，殊不知志士弹之，声韵皆有所主也。夫正直勇毅者听之，则壮气益增。孝行节操者听之，则中情感伤。贫乏孤苦者听之，则流涕纵横。便佞浮嚣者听之，则敛容庄谨。是以动人心感神明者，无以加於琴。盖其声正而不乱，足以禁邪止淫也。今人多以杂音悦乐为贵，而琴见轻矣。夫琴，士不易得而知音亦难也。易简尝慕昔贤悉善鼓琴，自九岁学之。至十二，拊黄锺杂调三十曲，工《三峡》《流泉》《南风》《游弦》《天弄》。十七岁，弹胡笳两本，《凤游□》《乌夜啼》《怀陵别》《鹤操》《仙鹤舞》《凤归》《杯沈》《湘怨》《楚客吟》《秋风》《嵇康怨》《湘妃叹》《闲弦》《白雪》《秋思》《坐愁》《游春》《绿水》十八弄。後益基苦心周游四方，闻有解者，必往求之。凡所弹杂调三百，大弄四十。善者存志精之，否者旋亦废去。今所弹者，皆研精岁久，并师传勘谱，亲授拽法，犹未敢言妙。每以授人，声数句度。用指法则毫寸不差，如指下妙音，亦出人性分，不可传也。尝览操弄之名，凡数百首。然自古琴者，工三两弄，便有不朽之名。或自制杂弄，或传习旧声。固不以弹多为妙也。今人皆不知志，惟务多为，故云多则不精，精则不多也。夫鼓琴之时虽无人，须畏惧如对长者，则音韵雅正，可以感动幽冥。揽琴在膝，身须卓然。乃定神绝虑，情意专注，指不虚发，弦不误鸣。凡打弦轻重，相似往来，不得不调。用指兼以甲肉，甲多则声乾，肉多则声浊。甲肉相半，清利美畅矣。左右手於弦，不可太高，亦不可低。弦不疾不徐，手臂调畅。暗用其力，戒於露见。夫琴之甚病有七。弹琴之时，目睹於他，瞻顾左右，一也。摇身动首，二也。变色惭怍，开口努目，三也。眼色疾遽，喘息粗悍，进退无度，形神支离，四也。不解用指，音韵杂乱，五也。调弦不切，听之无真声，六也。调弄节奏，或慢或急，任己去古，七也。此皆所甚病，病去则可以为能矣。  

☆陈康士  

康士字安道，僖宗时人。有《琴调》十卷，《新唐书》及《通考》《通志》《宋史》俱见著录。  

○琴调自叙  

余学琴，虽因师启声，後乃自悟。遍寻正声，九弄广陵散二胡笳，可谓古风不泯之声也。其馀操曲，亦旷绝难继。自元和长庆以来，前辈得名之士，多不明於调韵。或手达者伤於流俗，声达者患於直置，皆止师传，不从心得。予因清风秋夜，雪月松轩，伫思有年，方谐雅素。故得弦无按指之声，韵有黄冰之实。乃创调共百章，每调各有短章引韵，类诗小序焉。  

☆张元晏  

元晏字寅节，昭宗朝翰林学士。  

○皇第十一男祯封雅王第十二男祥封琼王制  

门下。成周之建藩翰也，本以宗盟。大汉之分茅社也，先诸子弟。推强干弱枝之义，遵自家型国之文，用能夹辅公朝，尊奖王室。朕上承宗庙，下抚黎元，固安万邦，惠绥群品。事必在於师古，理宁系於徇私。爰举旧章，式为令典。第十一男祯，忠肃挺秀，清明在躬。孝敬本於生知，端粹资乎神授。蕴题鞭之妙思，慕置醴之前规。第十二男祥，美秀呈姿，温良毓德。体宽雅以成性，持愿恭而立身。踵为善之懿图，继好学之休誉。咸在龆龀，克守义方。必当益茂清徽，俱为令器。是用各分圭瑞，并立封疆。申以渥恩，委之善地。於戏！当绮纨之岁，膺茅土之荣。雁序联芳，犬牙锡壤。尔宜简以莅众，俭而在公。善友应徐，敬师申白。交修鲁卫之政，俾成虞芮之风。往惟钦哉，服我丕训。祯可封雅王，祥可封琼王。仍令所司择日，备礼册命，主者施行。  

○授庞从武宁平难军节度使改名师古制  

门下。沛泽遗封，硭山奥壤。俗称雄富，人本质良。古为用武之乡，今乃优贤之地。况自婴多难，极迫扌延灾。蒸黎尝困於流离，全材久专於绥抚。既观试可，爰议正名。时举宠章，用由奖劝。具官庞从，夙怀明略，早负壮图。精专能习於豹韬，瑰伟素推其燕颔。襟灵豁达，气宇刚严。居然将领之才，邈尔深沈之度。差肩颇翦，接武韩彭。扬阃外之休声，富幄中之嘉画。自委之留事，颁我诏条，惠爱行於乡闾，威望扬於士伍。克成谣咏，远副忧勤。临戎既耀於雄棱，抚俗备扬其善政。遄移岁月，足洽宠灵。是宜锡以旌幢，进其官秩。奄有徐夷之一境，爰抚大彭之故都。膺吾眷求，永作藩翰。於戏！敬敷五教，光总十连。践论道之华资，加御贵之荣级。无忘惕励，以奉恩光。可某官，仍改名师古，主者施行。  

○授王敬荛武宁军张珂彰义军节度使制  

门下。锡以土田，付之旌钺，必择非常之士，载宏不次之恩。况沛泽雄藩，泾川巨镇，委用咸彰於试可，节制宜膺其正名。爰举徽章，式分戎阃。具官王敬荛，夙号将才，早探军志，袭淮流之积庆，挺山立之雄姿。勇实兼人，智能周物。蕴变通之茂用，怀经济之远图。具官张珂，阀阅名门，韬钤秘略。孝友克宣其遗美，忠勤幼阐於令名。剑气干霄，凤音合律。抚士则能均甘苦，惟诚则可贯神明。顷者颁我诏条，各成政化。惠爱亟沾於疲瘵，威声益布於乡闾。爰自主留，弥观奉上。既播褰帷之美，勉承建节之荣。仍俾疏封，用光列镇。噫！硭砀压境，种落连营。握兵符而皆是通侯，掀大旆而具为上将。当思报效，以服恩荣。敬荛可某官，珂或某官，主者施行。  

○授冯行袭昭信军节度使制  

门下。分节制之任，所以严我翰垣。膺廉问之权，所以宣吾风化。矧夫界连梁楚，襟束咸秦，据广汉之上游，振终南之岩险。昔为御侮之地，用固神州。爰升连帅之雄，以酬丕绩。言从人欲，乃降朝恩。昭信军防御使特进检校太子太保使持节金州诸军事守金州刺史御史大夫上柱国长乐县开国伯食邑七百户冯行袭，决□利刃，逐日奇踪。祢衡垂一噪声之名，关羽荩万人之敌。御众布投胶之德，礼贤怀比饭之恭。智略出群，忠果成性。造次不违於尊奖，周旋备<间见>於公勤。自委以颁条，命之剖竹，莅事继悬鱼之美，临人宣建隼之威。疲{艹尔}既成其息肩，豪右屡闻於破胆。献奉无阙，赋租罔愆。况顷者荆襄路途，兵戈骤起，而能遽开间道，俾达上京。尽通江岭之贡输，来助朝廷之经费。寻彰绩效，今有甄酬。而一境缁黄，数邑耆艾，咸陈章疏，请降节旄，膺吾入保之荣，茂彼登坛之宠。往服休命，母忘敬恭。可某官，主者施行。  

○授李思敬宣武军李继颜保大军节度使制  

门下。洋源奥区，重镇。近境深联於甸服，长川古号於塞门。念斯节制之雄，眷乃察廉之寄。必资才杰，用赴选求。乃者雕阴，实惟戎事。壁垒具劳於九拒，干戈仅遍於四封。姑务安人，爰从易地。具官李思敬，练达韬钤，振扬威望。保风雨不渝之操，得宽猛相济之机。奉上诚专，康时绩茂，常蓄持危之志，雅推御众之能。具官李继颜，骁勇驰声，刚柔蕴用。负致君之全略，逞迈俗之宏规。克秉义方，幼知忠孝。发黄间而破敌，麾白羽以临戎。并早沐恩荣，俱分忧寄。不乏循良之称，亟彰持重之名。继成襦之歌，显著山河之誓。今则俾之迭处，用叶厥宜。公台不改其华资，终始各思其竭节。於戏！土田共广，爵秩互荣。当逊志以保家，勉输诚而佐国。勿恃险以生事，宜恭已而守常。服我宠光，无忘敬慎。思敬可某官，继颜可某官，主者施行。  

○授王潮威武军节度使制  

门下。朕言念蒸黧黎，常劳旰食。其在遐徼，尢所注怀。况闽越之间，岛夷斯杂，非威望不足以慑伏，匪仁恕讵可以惠绥。其有善政已成，殊庸未陟，则宜假之钺，锡以麾幢。俾兼节制之权，式宠察廉之寄。具官王潮，术深金匮，学富玉钤。弯弧传百战之名，抚剑号万人之敌。才高御众，志本勤王。风□暗合於机谋，霜雪不移其节概。为仁由已，重士逾山。雅负将才，犹精夷理。自抚宁列郡，振举六条，疲氓怀爱戴之心，漓俗仰廉洁之德。集是休烈，溢於听闻。而职贡交修，赋舆靡阙。尊主之诚可见，胜残之化无逾。是用负海建牙，逾闽锡社。徇彼远人之恳，慰其阖境之情。爰壮中权，仍迁左揆。尔其守兹旧贯，服我新恩。勿恃贵以骄人，无作威以生事。更励奉公之节，益坚惠下之规。别俟宠灵，罔亏绩效。可某官，主者施行。  

○授李继徽秦州节度使制  

门下。土雄藩，西郊故垒，封境克连於甸壤，城池近接於昆夷。爰膺节制之荣，兼奉察廉之寄。向非雄杰，孰称选求。况仍岁干戈，未苏独。镇静允先於良将，拊循犹藉於通贤。得不因彼士心，茂兹朝委。我有休命，人其听诸。具官某，生知武略，夙号将才。得黄石之沈机，总青萍之利用。贞心贯日，壮气凌□。蕴丰财和众之名，遵抱义戴仁之事。自四郊多垒，一剑临戎。推诚明以奉君亲，仗忠信以为甲胄。处众每观其自奋，遇敌雅号於无前。茂著功庸，动张节概。乃者剖符陇坻，建隼吴山。颁条早振其休声，守土载扬其善政。既委之钺，锡以土疆，抚成纪之遐封，治秦川之拓地。投醪布德，减灶传谋。忧国忘家，赤心可见。饮冰食蘖，清操难俦。今则再宠绿徽，是光黑槊。增其好爵，广彼爰田。用分宵旰之忧，式徇疲羸之请。尔其将我惠泽，施於一方。简以临人，宽而整众。可推养贤之志，用宏辑睦之规。无怠亲邻，勉思稼穑。奉於公者必举，涉於私者勿为。副此虚怀，更图明陟。  

○谢时相启  

某启。某今日伏奉宣召，伏蒙圣慈令充职翰林者。出自埏熔，成兹忝越。循涯积感，揣分增荣。某洛下诸生，隆中散族。进取本无其声援，归休复迫於羁离。白首为郎，固乏堂堂之称。青□无路，但甘碌碌之嗤。愈迫低徊，欲成沦没。相公殊常降德，不次施恩。拔自迷途，置诸密地。蒙虎皮於下驷，抑以腾骧。纟卒鹄羽於寒鸱，教之骞翥。遂使专诏诰教令之事，为言语侍从之臣。内省孱微，益深荣惧。谨启。  

○谢时相启  

某启。某伏奉今日敕，授尚书驾部郎中知制诰依前充职者。某才殊敏健，识异精通。既无环润之姿，焉有矜严之誉。缪因铸，骤陟烟霄。掌禁苑之文词，列金门之侍从。顾惟鲰浅，寻过津涯。忽自秋而徂冬，每素飧而尸禄。愈成冒，益被显荣。相公曲示洪钧，重磨顽璞。降始终之茂德，宏特达之深恩。再假丹青，复掀羽翼。遂使移粉署应星之列，帖掖垣掌诰之名。尽出殊私，皆为华给。蚊蚋难胜於山岳，齑灰何报於生成。谨启。  

○谢集贤相公启  

某启。某今日伏奉恩旨宣召，充职翰林者。出钧之巨力，收<户占>楔之小材。拔自尘泥，骤升霄汉。抚已实知其忝越，衔恩载切於屏营。某洛下诸生，朝中孤宦。进取本无其声援，归休又迫於羁离。既碌碌以终时，亦伥伥而度日。伏蒙相公十九兄殊常降德，不次施恩。生暖甲於枯ぼ，化丰肌於朽骨。出诸陷井，置在门闱。纟卒鹄羽於寒鸱，教之骞翥。蒙虎皮於下驷，抑以腾骧。但自扪心，何阶报德。况专诏诰教令之事，为言语侍从之臣。内顾孱微，益深荣惧。惟冀永赍肝膈，长托炉锤。但当有命以酬，固亦无言可谢。谨启。  

○谢奉常仆射启  

某启。某今日伏奉圣旨，令充职翰林者。庞鸿恩重，蝼蚁命微。循涯增感激之诚，揣已积叨逾之惧。伏以某名惭钜下，人异隆中。无赋雪之词华，乏论天之才辩。顷岁才萌进取，便获攀投。及门人指其登龙，托质时推其附凤。因得交朋改观，行止增光。遂忝决科，俄荣筮仕。始优游於谏省，旋履历於霜台。郎署一栖，星霜六变。而偶兹多难，方困迷津。永无振奋之期，益励退藏之志。仆射悯其孤拙，哀以栖迟。忽垂大恩，顾及衰绪。孜孜保证，维持。竟使凡材，遽膺剧职。参玉堂之侍从，掌金殿之书词。荣非始图，事过初望。惟誓永将死节，上报生成。倍激糜捐，冀申万一。  

○谢奉常仆射启  

某启。某伏奉敕命，授尚书驾部员外郎知制诰依前充职者。某艺能无取，才格俱凡。任孤僻以趋时，守颛愚而乐道。敢於荣显，窃冀遭逢。伏蒙仆射不次垂恩，逾涯降德。雕朽曲施其敏手，磨铅俾耀其锋。因得摆脱尘泥，升腾霄汉。专玉堂之诏诰，追金马之游从。寻过津涯，每惭冒。孰谓才逾累月，又陟华资。南宫秩换其词司，西掖名参於演。生成益被，灰粉何酬。感深空集其涕Д，恩重但期於陨越。  

○谢尚书丞郎给舍启  

某启。某忽蒙宸奖，擢处内庭。循省荒芜，倍怀兢惧。某才殊二妙，誉愧三英。趋时既乏於梯媒，退迹倍悲於萍梗。某官常回恩奖，曲赐吹扬，遂使虚孱，成兹忝越。列侍从於金门之下，掌书词於禁苑之中。荣非始图，事过初望。  

○谢衣段启  

某启。某伏奉手诲，伏蒙相公十九兄特以某初叨宸奖，赐及衣服段等。捧戴尊念，感激伏深。况鹤纹价重，龟甲样新。纤华不让於齐纨，轻楚能均於鲁缟。掩新蒲之秀色，夺寒兔之秋毫。莫称顽姿，难胜缛旨。倍切肝肠之感，永为裼袭之荣。谨启。  

○谢宰相启  

某启。某文愧灵蛇，质惭威凤。谬因熔铸，遂窃显荣。粉署握兰，讵有堂堂之称。禁林视草，全乖藉藉之名。骤忝转迁，尽由抬举。伏蒙相公俯回念录，过赐褒称。尊诲下临，恩言俯被。假金骏为驽骀之饰，贱骨难胜。引朱弦於ㄡ朽之馀，深恩有自。  

○谢草词启  

某启。昨日获蚕转迁，出於提奖，伏知舍人次当视草，曲赐褒称。裁成五色之纷纶，启导九霄之渥泽。过劳江笔，润色尧言。指顽石为瑶瑾之流，谓驽马有骅骝之足。揣循惊感，倍切肺肝。  

○未召试先与奉常启  

某启。某人惟冗末，地匪清华。异前修稽古之勤，乏往彦求己之志。偶尘科级，旋履宦途。甘蒙碌碌之嗤，实愧堂堂之称。惟思勇退，欲自强。孰谓仆射念及孤沈，奖兹颛僻。遇孔梨之津润，别借齿牙。因姜被之包容，俯明肝膈。昨晚面承尊旨，曲奉温言。直欲拔自尘泥，置之霄汉。恩既生於望外，喜载溢於情衷。况悯恤垂仁，念惜兼至。假毛羽而使遂骞翥，回鞭策而俾学腾骧。尽自生成，益隆邱岳。但虑艺无所取，材不足称。仰累埏，或孤抬举。誓节永依於门馆，酬恩冀尽於死生。苟违斯言，是欺皎日。  

○未召试前与孙相公启  

某启。某昨日早趋崇屏，面奉宏慈，承许与之恩言，荷提拔之隆旨。循涯自失，没齿知归。某孤拙无媒，迂疏寡合。且乏干时之具，仍惭悦世之机。一忝班行，八移年历。未绝遭逢之望，分无骞翥之期。伏以某官光辅丕图，启迪昌运。当此艰危之际，克展经纶之才。孰谓庸虚，亟尘褒采。况丹霄侍从，清遨游。畀资枚马之流，以阐尧汤之化。顾兹孱薄，讵可论思。倍怀感激之心，冀竭效酬之节。但以铅刀钝质，不可厕於龙泉。瓦缶凡姿，固难齐於神鼎。虽感恩而载切，实顾已以难胜。  

○上承旨崔侍郎启  

某启。某才非敏达，器异闳深。乏百函飞翰之能，亏九纸课诗之业。植操虚凌於霜雪，干时未脱於尘埃。自忝班行，寻逾涯分。岂谓承旨侍郎念兹单拙，悯及埋沈。密回吹借之隆私，显示挈维之重德。今日早面承尊旨，曲奉恩言，必欲拔自泥沙，置之霄汉。择千里骅骝之足，未弃驽骀。合九成韶之音，不遗┎。感深泣下，喜过悲来。但虞不称雕镂，实虑有孤提拔。循涯揣分，感德惭恩之至。  

○先与承郎启  

某启。某伏思借其毛羽，则铩翮者能飞。鼓以笙簧，则无心者知感。辄陈引喻，仰谢吹嘘。某濮上庸音，番间贱品。植操但期於霜雪，趋时未脱於尘埃。徒激攀栖，难希褒励。近者伏见宫相杨侍郎右司赵员外奉扬尊旨，窃话昌言。伏审侍郎学士俯录鲰微，奖称孱薄。指其迂拙，谓以贞修。假铅红於蕞陋之资，回剞劂於离奇之木。感深润上，喜过悲来。  

○下元金道场青词  

维乾宁二年岁次丙辰十月戊申朔十二日己未，嗣皇帝臣和虿处太上圣祖大道金阙元元天皇大帝。伏以强名曰道，迥出氤氲之表。惟在为大，是生恍惚之中。融和气以陶蒸，蔼真风而煦育。况黄庭碧落，集列圣之威仪。绛阙丹台，聚群仙之步武。爰起祈恩之路，实开请福之门。敢用真诚，陈於下会。今虽物无疵疠，年获丰登，远人不倦於梯航，绝塞靡虞於烽燧，而鲸鲵作慝，蛇豕为妖，涂炭黎元，黩乱纪律。宫朝载罹於焚毁，簪裾仍迫於羁离。敢不寤寐思愆，晓夕引咎。於是广延真侣，重叩元关。币帛交陈，香灯备设。伏愿坚覆露之德，畅亭毒之恩。使氛尽消，万汇咸泰。复安宗社，大定寰区。及臣眇身，同沾宏造。谨词。  

☆李浦  

浦官右拾遗。  

○通泉县灵鹫佛宇记  

出梓城百三十里，山开而川长，城川而为之县，县其名曰通泉。由县以出西山，峭而压於泉。宇岩而为之庙，庙其名曰灵鹫。灵鹫居通泉僧境之绝，其初有头陀僧选而居焉。僧有神通力，乘白驴与白象同，视一眼而五眼具。蜀民为商者，行及太原，北上五台山，求见大菩萨，众坚莫能致。有老人出曰：“菩萨在蜀，尔弗见耶？奚远迹吾山焉？”就穷所隐指，是头陀即其人。还蜀而望拜，且深诉其辞。为商者因大布所闻，自是头陀乃遍告邑人以西行。邑有乌众寺，僧骑白驴，揖对言别，略无差焉。咸请备僧食而饯，不移晷而千户毕至。归无疾而坐终岩上，幽隐而来化，自显而化去。少动蜀人之耳目，暨藏其身岩侧百馀年。僧宇大废，岩发其骨，深莫能获。殆今无遗迹，不可测。独有所刻佛像，有感必契。前邑长以头陀胜迹，不可泯闭於岩穴中。及僧居尽复，顾像在岩，犹感声其事。後数十年，方启其迹而宇焉。僧有惠澄者，能经律有道行，未能成其宇而卒，邑人共致禅僧道严续而成之。是宇也，中出翠微，旁开石室。古木凝黛，疏篁锁烟。於冬夜燠，当夏昼寒。且屏立前峰，席铺四野。望冠群宇，卓然境异。异泉石出，滴其涓流，而通大像之侧。自一而千，汲必敷其用。泉与像迹，始於头陀於，今灵不绝焉。浦客是邑，日登是山，或夕景将过，晓色未隆，当轩月行，半壑□起，披襟独啸，万象在目。而严禅师端居禅室，客尘不动，教所谓证戒定慧，乃自戒以得定，自定以入慧也。言不戒而在定者，妄人耳。未定而求慧者，妄人耳。今严定不离戒而慧可求，吾信其能。呜呼！天下言禅者多矣，行禅者寡矣，严其行禅者乎？同居僧法如，亦久游禅林，深入禅境。心相契而事同，其徒行源，律自束而禅习焉，齿甚少，未可纪其岩室。浦以文自处，岂识禅者耶？徒见待以头陀之前事，未有纪者。希颂而刻之，得述其灵异之旨，并严禅之迹，同碣於岩下。光启二年丙午九月九日立。  

☆莫休符  

休符，光化二年检校左散骑常侍，守融州刺史兼御史大夫。  

○桂林风土记序  

前观撰述，有事必书，故有《三国志》《荆楚岁时记》《湘中记》《奉天记》，惟桂林事迹，阙然无闻。休符因退居，粗录见闻，曰《桂林风土记》，聊以为叙。  

## ●卷八百十九  

☆邢甚夷  

甚夷，守濠州文学，後为馆驿巡官。  

○唐庐州重建巢湖太姥庙记  

太姥神，庙於巢湖边久矣。其灵迹所自，阴骘之功，传於人间，斯不复序。无何，中和中为行寇所烬，其屋壁竹树，无孑遗焉。时以国创中兴，日不暇给，虽人怀敬尚，而孰能葺修。故灵仪殿庭，备位而已。合肥数年前，尝为邻郡所觊，我军设备营於柘塘，阴有所关，亟战未利，士因怠斗，咸思回戈。今太守尚书时九苞未彰，隐於将领。亭午之际，忄然寐酣，忽梦靓妆人连掣其袂。比及寤，已见披坚辈尽饰归装。公由是事刂刃以遏之，号令以壮之。翌交锋，乃有享获。公记靓妆者即太姥神，向非梦来，几致师溃。寻祝曰：“苟终垂，当营祠而酬尔。”後以伐叛摧凶，不虚其岁，汲汲於追奔逐北，岂暇於掇日兴功？文德初，淮南节度留後兼行军司马宏农公司空酬公前功，奏以知郡，有诏宜依。龙纪元年秋七月，大梁淮南两道连帅东平王沛国公中令以公能理，奏请正授。其年十月，纶诰至，公乃减费聚俸，将践愿言。故匠得良工，材获异木。不日不月，懋功就焉。观乎鸳瓦搀空，虹梁用壮，妙臻土木，美极丹青。既竭精诚，悉合制度。君子咸谓公心匠宏赡，信誓端悫，无负於神焉。公之理民也以仁明，其统众也以严正。远声色以律下，屏谗佞以清心。屯甲士，护封疆，不黩武放肆。积金谷，备支费，无润屋觊觎。尝欣禄已及亲，每患政未及物。其惩恶也，虽亲戚腹心无所隐。其赏善也，虽樵渔牧圉无所遗。其待士也，虽褴褛龙锺无不延。其听讼也，虽众惑群疑无不辩。加以推忠向国，尽力酬知，视荣华如浮□，以功业为己任。则不知古之良二千石，相去几何。故得寇辈每来，弃甲遐遁。农经二稔，赓歌有年。商货骏奔，ㄩ易雾塞。民之遂性，如大驾未游前。且昔在平，未易致此。况今多事，不亦难乎哉？甚夷宦游求知，蒙待不次。既睹盛事，其可无言。因请刊贞珉，纪不朽，希数千年後，知庐江有贤太守也。时龙纪元年己酉十一月十一日己亥记。  

☆刁尚能  

尚能，官太常奉礼郎。  

○唐南康太守汝南公新创抚州南城县罗城记  

抚州属县南城，则古之紧邑也。汉高祖六年，会将军灌婴袭灭项籍之後，割豫章南境，分立为县。以飞猿南丰二源合派，又以西岗土贵势强，而肇其址也。以其城在洪州府城之南，故曰南城。其後历於晋宋，虽兴亡而则多，唯斯邑而不灭。至吴太平二年，始立临川郡，以隶南城而属之焉。管一十三乡，周巡六百里。林奇谷秀，则鹤岭牛山无以加。水绕川环，则洞庭陂泽不足比。人繁土沃，桑耕有秋。学富文清，取舍无误。既状周道，兼贯鲁风。万户鱼鳞，实谓名邑。暨乎咸通初礻冀，狂不宾，啸聚而来，犯我郊。国师既举，斯邑舟车通济，令以转输。虽则民劳，功业未垦。及至乾符之岁，水旱不常，或波荡林邱，或尘扬沼。蝗螟败害，岁力凋虚。教劝不从，夺<襄攴>斯举，天反其度，地亦为妖。火既燎原，鲸潜鼓鬣。生灵浸敝，宸睿是忧。非朝典之不施，乃俗暴而难整。遂使敌震郊野，祸作萧墙。纵陈汤网以笼罗，或有弄戈而怙乱。是以皇都失御，玉辇蒙尘。既乖华封之仁，争起有苗之叛。近兹泽，乘时寇兴。皆抛顺静之规，各振纵横之志。犹赖宝祚延远，百工得人。於是有我常侍，武锐孙吴。文英廉蔺，心韬杜库，性蕴班筹。乃召我兵，共征不讠惠。因得名重於临淄将帅，威过於属部诸侯。夺剑一呼，强梗沦伏。缉绥抚甚，疆境帖然。郡县如初，乡关法旧。次命文德之臣，继总兵师，克复咸京。巨盗既平，采访忠谠，谓以汝南公道存修己，信在佐君，端雅声彰，温亮言显。成纪纲之范，为经济之箴。庆匹丰泰之期，清谐中和之乐。纠其政化，奉以昭苏。旌德业以分忧，锡贤能而封秩。乃皆宠渥为南康太守焉。时以麾幢未行，边鄙犹扰，乃召诸将而谓曰：“凡征伐卷舒，在乎人意。戡难辅时，在乎人机。今以烽燧尚兴，氛未息，因观圣人作易，而有豫防。虽同鹤以择林，亦虑虿而有毒。宜得营垒，备共枭鸱。”乃遣行教布令，不日万人。公乃指画规模，匀其版筑。悦而不劳，宽而得众。齐心似一，乐运如流。不越二旬，其功告毕。周回一十三里，阔一丈六尺，高二雉。露屋一千一百三十间，敌楼三十三所。东西凿八门，南北二门，门则通衢焉。於是崇墉截汉，昆阳不足以为坚。峭凌□，金城不足以为壮。控五岭封疆之要，七州寇徼之虞。觊觎者不得动其心，眦睚者无以运其智。可以拒鹳鹅之陈，可以拔乌合之徒。内则轨辙齐驱，堪敷权略。外则民人侧目，愕以坚劳。护吾君租税之封，授黎庶安居之业。得此名邑，克全大宁。为今辰定难之基，是岳牧勋庸之绩。可谓能高异代，善亚先贤。象偕鲁北以利民，忧入晋阳而翦敌。以尚能茂修片善，命述宏图。才虽匪於英华，事得铭於雄丽。刊於燕石，以纪殊功。时以大顺三年龙集辛亥三月四日记。  

☆张保和  

保和，大顺时人。  

○新移抚州子城记  

八卦成列，象在其中，圣人则之。刚柔险易，动静悠促，亦皆备矣。是则金木水火，轮移消长，乾坤震巽，罗列高下。揆情伪至於化匠，稽微阐极於大成。盖有有无不有矣，物物无不物矣。至如举一趋百，制迩应远者，有夫光宅焉。宅天下者，崤雒之强欤？宅邦邑者，冈阜之胜欤？宅闾巷者，隆坦之宜欤？自穴居至於大壮，犹椎轮形於玉辂。其必如此，按无之郡庭，初际於亥壬，绵历年代。宝应中，太守王公圆，以其势卑於邮里，疑悍民而沮长，因徙於西陲，自尔亦匪厥中。观夫用壮而非刚，虚右而拥左。总详其关，则二千石列郡比比有不大迁者，是其事矣。大中中，刺史蔡公京，审於三地，思事再革。以劳费滋广，意行力止。乾符中，巨盗起梁宋，兵火照天下。干戈日用，屠锋起。畿甸失御，郡邑旷守。斯时也，豺狼塞路，瓦砾遮辙。此之官舍，弃如焚如。荆蒿蒙春，井野一色。洎汝南危公，奋长剑，倡义旅，并翦群恶，克莅百城。草创棋布，纫隳绩断。诏下之日，默究形胜。且曰：“幼少尝闻前任遗议，今也运会萃吾，指陈大凡。元亨中正，会要方乘。宜拔乎嵩高，麾震揖巽，朝辛附癸，在控於跃伏。苟差毫发，其致悬殊。尔乃决意卜筑，应手经始，舍去旧地，推移一区。而胜秀逸得，严整郁备。纳溪山复叠之势，吐原野蟠连之色。有若龙骞凤举，花攒绮错。”於是左通台门，南正戟扉。三扃三厅，大寝小寝。局署狴帑，环回星列。峨东轩以资眺览，峙西阁而备宴见。奢俭折中，材力攸允。广陌绳分，列肆鳞瞩。缭崇墉备固护之态，襟平陆延爽垲之景。然後政化以安之，礼法以康之，仁和以富之，远者来而近者休，险陂革而干蛊用。星霜既周，闾井以繁。年谷登穰，士马精研。连帅倚为右屏，天子宠为良牧。百姓歌之，声闻九重。玺书慰勉，增爵褒命，其犹珠贯。公少秉奇志，年甫壮室，遭时建名。起家而万石非伟，许国而一心弥厉。而後乃今，誉积望洽。丰德懿范，继以挥绰。虽山河之重，岩廊之峻，恐无自避也。君子曰：“地载万物，贤人应之。”盖合其用而享共祉，忤其道而戾其契。匪私於富贵，勿抑於隆盛也。若成王之定鼎，邾文之迁绎，奉春之建都，踵其数而举其徵者矣。保和前纪罗城，内惭拙文。暇日复聆当世之谭曰：“事成乎身及乎人，力之次也。”顾惟是续，盍表悠久。载让弗克，唯而直书。巨唐龙集庚戌年在大顺律中南吕戊寅日，张保和记。  

○唐抚州罗城记  

夫开物成务，圣人驭世之通规。保大定功，诸侯因时而善治。醇素既降，智虑萌生。物乖结绳之约，城有重门之警。国崇雉堞，境藉金汤。物理固然，其来尚矣。且如秉四方之用，行五等之道，酌损益於未兆，裁取舍於永存。总括冲机，富有大业者，则罗城版筑，久逸暂劳，千载一时，义斯见矣。请言其实。  

国家自贞观甫平之初，文轨均化，干羽率服，武事鲜备，郊垒夷没。间者天宝建中之乱，或衅起两河，或毒流三辅。江汉之外，搀抢殆微。故支郡属邑，封而已。洎先帝幼冲之始，数丁九六，物极屯难。长鲸吞噬以横流，大厉元黄而噫气。饥馑仍荐，兵戈重复。暴骸遍野，游魂惨天。人烟断绝，罗城莽为邱墟。螫毒冯陵，松楸斩为干盾。天涯地角，邈然丧乱之事。邱甸要荒，纷如征伐之苦。临川古为奥壤，号曰名区。翳野农桑，俯津。北接江湖之脉，贾货骈肩。南冲岭峤之支，豪华接袂。既而封豕う发，饥鸷攫碎。相视为盗，割据而逞。连延数载，罗列（阙二字）。丝纶捶（阙）品节既慢。汝南危公，挺英逸之资，运匡济之略。倡起忠义，志惟扫平。初黄天感啸聚欢踊，众逾数万。兵棼殄炽，势摩中原。刺史李公（阙二字）先为胁逐，始僭剧号。大署伪属，其馀孽堡妖垒，互相支属，犬牙鱼贯，肘跗绳约，莫不竞好凶吻，争践王师。出征比比而北总戎（阙一字）钱（阙三字）外壤公爰初誓众，靡盈数队。兄弟亲爱，翼以从马。励力一致，所向神速。诚明激天，故恢廓（阙二字）由是凶邪清辟，次第澡雪。不五六稔，诸恶毕拔。膻慕送款，饮清归辙，不可胜既。公擒纵之外，按举无必推诚以同务剔蠹旧创成（阙一字）指挥而化二道驯致勤王之事捞疲{艹尔}。挽养疮痍，诱还逋逃，（阙一字）复耕种。凡据鞍甲，蒙矢石，引少击众，环攻鏖战。不绎锐，（阙一字）暖席，涉乎七载。破洞，擒酋豪，偃戈（阙一字）析，逾二十算。四邑以之康定，邻疆自因栗伏。中和五年三月，下明诏，假符竹，褒美成节，慰安井闾。  

於戏！物不终否，天树司牧亦明矣。当拱天阙之际。孰知其故（阙六字）之详。所以非其时无以彰其才，微其用不能静其乱。伟夫忘身循义，大节横秋。气凌丹霄，精贯白日。其中正之行（阙五字）义士子来。摧虏刚悍，铄绝虺蜴，其武烈也。宽以得众，静而有法，导德齐礼，敦本今古，其文昭也。举善遏恶，先教後令。去不急之务，流洪彰之名，其政术也。四者立而众美附，之条张而百姓服。鼎新纲纪，草创廨署。於时乘舆暴露，海内沸（阙一字）兵不遏地靡有定。公（阙一字）检制之中收今日始未遑接栋，惟谨然烽。彼皆眩惑於狼心，我岂因循於雉堞。所谓大君忧寄（阙三字）在守土。赤子依投，岂忘城壁。苟无捍闭之所，有如缓急之事，外乃备预五材，经营百堵。目运心匠，规令矩定。金瓯取胜，铁瓮事奇。荷锸蜂攒以（阙）举杵雷兴而胶固。无执扑之劳，非夺农之志。崇崇带绕，他山之秀色争来。屹屹□平，列岫之祥光俯协。岁在丁未，律中南吕始事，冬十一月讫，去奢也。周十五里，高二仞，酌中也。敞八门，通驰道，便事也。古人有言，大夫出疆，以利国家为己任。贤者处世，能安社稷是盛业。矧夫九围多难之日，（阙二字）失驭之年，一呼而豪（阙三字）再而领纲振。不骄矜以任欲，能撙节以茂绩。众心成城，一德化俗。其勤也，杜当阳之武库，廉叔度之嘉谣。汉宣帝每云：“所欲共理天下者，惟守宰而已。”今天步未康，去疚有一於是，东顾之劳可罢。有十於是，太平之作可待。异时登天朝，翼景命，舒之於五侯九伯，表之於烟阁麟台，济时策勋，在我羿彀，岂惟抚城独称不朽？岂惟抚民独居多佑者哉？保和谬当殊遇，（阙一字）详具美。奉命纪录，顾惭不文。大顺元年（下阙）  

☆杨钜  

钜，宰相收子。乾宁初以尚书郎知制诰，充翰林学士，拜中书舍人户部侍郎，封晋阳县男。从昭宗东迁，为左散骑常侍卒。  

○授陆平章事制  

门下。昔在太宗时，则有房杜持国钧，在元宗时，则有姚宋司政柄。降於列圣，代济名臣。是以股肱元首之间，未有不相资以成者也。况我荐逢艰运，方讨叛臣，宜搜间代之贤，冀适济时之用。其有怀材已试，亮节孔彰，俾膺霖雨之求，期正彝伦之叙。式举茂典，吾无所私。翰林学士承旨银青光禄大夫守尚书左丞知制诰上柱国嘉兴县开国男食邑三百户陆，简节正音，温光瑞玉，咸抱降神之韵，璋挺华国之容。包倚相之典坟，绍平原之词藻。爰自高才赴召，丹地代言。丝纶必本於典谟，献讷已观其事业。仍岁扈和銮之狩，六年专诏诰之勤。谠正自持，闻望弥峻。况尔伯祖贽，昔以才行，尝居禁林。当德宗避狄之时，实乃祖纳忠之日。积其伟节，升于鼎司。书命谏章，流在人口。是用选自密勿，陟之台衡。昭于前光，期於休命。职我人柄，贰兹地官。既表殊恩，且明丕训。於戏！奸宄尚炽，干革未平。生灵流离，宗社蓁莽。尔其举坠典，正颓纲，进贤良，远奸慝，勿依违而避事，无拱默以叨恩。庶乎艰难，有望康济。往践乃位，敬而戒之。可尚书户部侍郎同中书门下平章事，馀如故。  

○授王搏威胜军节度平章事制  

门下。朕闻有国家者，内则立四辅以贞百度，外则建群臣以宁八区。持吾重权，惟此二事。其有弼谐之道，已溢於简编。是期训抚之规，更满於方岳。中外迭处，古今所荣。扶危匡国致理功臣金紫光禄大夫门下侍郎兼户部尚书同中书门下平章事监修国史判度支诸道盐铁转运等使上柱国琅琊郡开国公食邑二千户王搏，长淮允庆，维岳降神，抱文行忠信以饰身，范璧瑞璜而为器。动多伟节，言必匪躬。自践历清华，汪洋令望，左垣謇谔之称，凛然古风。右掖丝纶之功，垂作雅诰。尔後恤刑著效，免赋推能。陟於梅霖，掌我金谷。果罄致君之道，无惭出相之门。忠谋必成，茂绩仍举。朕念於越，多罹凶狂。狡童既平，疲俗未泰。是思被我宽政，播之皇风。厚其浇漓，涤彼染。再造其任，求才惟艰。辍於三台，先以十乘。不改岩廊之任，用资垣翰之光。於戏！阻於重江，负於沧海。地号殷厚，属为剽轻。虽兵革乍销，而闾井犹弊。抚循之理，可不慎诸？副吾任贤，俟尔报政。可检校户部尚书同中书门下平章事，散官勋如故，充威胜军节度浙江东道管内观察处置宣抚等使使持节越州诸军事守处州刺史。  

○授韩建华州节度使制  

门下。越自去秋，狩于太华。万乘所至，兆人是归。而大无不周，细无不具。其间举重典，振颓纲，封畿肃清，宫阙断度，罔有废事，其故何哉？吾有诚臣，社稷之福。今冯翊近藩，襟带河渭，抚驭不谨，烟尘忽惊。将俟廓清，爰考前绩。官占蔽志，吾何疑焉。具官某星纬炳灵，山河间气。理先正本，谋必应机。知义安居，士皆尽力。厚生利用，人得保家。闾间则咸仰吏师，军旅则共推良将。范宣子先兴让典，成安君止用作谋。以标式大朝，准绳列镇。一受命则表章十上，以得请为期。一推心则忠孝两全，以奉公为本。总是全德，实吾伟人。今者沙泽之阳，疆理相接。厉阶斯构，改作是宜。俾兼统制之权，允亻宁抚绥之惠。尔当视同如华，济猛以宽，则吾坦然，人俟安一。敬服丕命，以孚于休。  

○赵凝进封南康王制  

门下。叩黄钟者，大则大应。建殊绩者，多则多酬。匪我之私，惟人所召。亦若树桃李者而获甘实，勤{艹衮}者必蓄羡粮。安有丰功，而无贵仕？况我襄岘奥壤，荆吴要津，资上将之抚宁，兴庶人之歌咏。宜旌善政，以驭殊荣。岂惟酬庸，式俾垂劝。具官赵凝，训承马服，术茂龙韬。蕴倜傥之宏才，负纵横之远略。性惟忠厚，连营怀敢死之心。德尚宽和，比屋佩来苏之化。加以戴君义切，许国诚殷。集列岳之梯航，赞大朝之经济。忧时奉法，曾不舍於朝昏。问俗抚封，固寻彰於远迩。使凤阙罢柝，夏水澄源。欢康以布於百城，政令克齐於五属。是用特申异数，用显休勋。封崇既盛於一时，宠贵仍迁於右座。尔其弥勤後效，益畅前修。为垣翰之准绳，遂乡闾之帖泰。永刊钟釜，以奉简书。厥惟丕承，勿忝休命。  

○册淑妃何氏为皇后文  

门下。朕博采大易，眇观诗训。观柔刚感咸之象，赋鸣鸠肃雍之德。将以视天下之内理，叙人伦之大端。宜于家邦，厚示风化。矧九庙在上，笾豆是荐。三揖在下，彝章具陈。得不敬乃プ，称兹典礼。俾承光於轩耀，式正位於坤仪。淑妃何氏，明配圆灵，德符厚载。璋特达，鸾凤萎葳。同辇必辞，脱簪能谏。四德克备，六宫是推。述壶职以弥勤，焕彤史而斯美。况惟元子，既登储贰，顺考古道，雅协徽章。受贞吉辰，蒇於盛典。咨尔克持妇政，以率内和。齐庄是仪，用谐静德。明章之道，允在兹乎？  

○唐御史里行虞鼎墓志铭  

公虞姓，讳鼎，字少微。本会稽人，秘书监兼宏文馆学士赠礼部尚书银青光禄大夫永兴郡公谥文懿讳世南八世孙。曾祖玟，江州刺史。祖敏，宜春令。父汀，东鲁别驾。公性敏，好问学。月开日益，卓然老成。登咸通十年进士，为校书郎，累迁至御史里行。举弹无所避，謇然有声於时。寻陟饶州刺史，视事严且明，人吏敛手，莫敢为非。乾符二年，黄巢寇饶州，公出御之，战甚力。贼益至，势不能支，城遂陷。公及刘郑二马衙出奔，夜宿芝山祠。梦神曰：“一马之前，锦然之田。逢禾即止，遇早即迁。”既觉，莫喻其意。次日，道由馀干政新乡，马爪石而伏。公登山祷曰：“天其或者欲谋居此乎？”马乃起，腾至锦田早禾源，与梦适符，遂家焉。公遭时艰，不克居其乡。因见山水清秀，洎田宅为休老计。闻人道国事升降消息，即喟然长叹，不食竟日。无事与山翁野老相往返，历历谈桑麻事，意泊如也。公生会昌元年九月九日，卒同光元年十月十六日，春秋八十三。即以其年十月十八日，葬於安仁崇义乡善政里饶山之阳。夫人王氏，父式观察使女。男一人盘，孙一人文仲。未葬前，盘来乞铭曰：“予尝有托於夫子也，冀出一言为永远记。”况钜与公同年，知公为最深，铭安得而辞耶？铭曰：  

厥存不爽，厥施为何。宜尔子孙，其类并多。  

☆房邺  

邺字正封，临淄人。  

○少华山佑顺侯碑颂  

上嗣位九年，以宗室弄兵，皇居失守，大驾东狩，至於华岳。明年，同华连帅太傅许公罢藩邸兵，复诸子位，正皇储，立母后。朝廷安，中外咸若。又明年，宫阙复就，乘舆反正，封少华佑顺侯，崇祀也。始者内兵扩起，右辅骚然。惊跸难追，宗社不复。扶持关辅，徒为扃。抗表奉迎，莫回天眷。公即驰单骑诣行在所，肉袒徒跣，雪泣上言曰：“庙主不行，陵寝不告。苍黄顺动，莫知攸往。况西无正名之伐，东异省方之行。南征无复国之期，北济乏召君之虑。华当阙右，不远王畿。未亏巡狩之名，免负出君之耻。可以为百辟会朝之地，诸侯输贡之府。地虽不广，足以助供亿。兵则非众，足以备御。”时也谠论确然，宸心不返。宣问往复，至于再三。嘉谟不听，忠言不纳。大事将去，群心汹然。关内诸侯，惟公独任。非神启圣，不能释明主之疑。非神佑忠，不能壮纯臣之节。既而上察公之志，不可夺也。谅公之言，不可复也。由是天回日转，龙起云从。乃眷是邦，因驻清跸。上复交泰之道，下无疑间之忧。内难既夷，外兵以息。皇嗣之不正者，滨於五纪，今则因公以正之。坤仪之不定者，殆乎百稔，今则因公以定之。君臣以协，父子以亲，夫妇以伦，有国之大本也。公一举而得之，岂笔舌所能论哉？咸以公仗顺讨逆，神实佑之。佑顺之封，非神莫尸。玺书爰来，牲币以告。是命下客，书石志之。邺耳目奇功，缣缃具美。授简执笔，略无愧辞。姑录许公贞顺之诚，少华保佑之实，以明报神，以劝事君。至於极天镇地之崇，固国经邦之力，降神生贤之运，仙峰灵掌之奇，岳有旧封，国有常祀，今之纪述，故不复云。颂曰：  

惟华之始，因山以纪。莲峰东秀，终南西峙。少华居中，不封不纪。岁在景辰，暴兵中起。天子震惊，蒙尘旅次。岂无近藩，诸侯莫至。惟我许公，闻风奋臂。一骑迎銮，六龙回辔。行朝有亭，行庙有位。宗戚以归，兵戎以弭。爰立母后，始正皇嗣。乃君乃臣，乃父乃子，家国大伦，礼无违事。祉既启侯，封亦明祀。金天之毗，佑顺之美，乃刻贞珉，永证史。  

☆张蟾  

蟾，昭宗时棣州刺史。平卢节度使王敬武卒，其子师范自称留後。昭宗命崔安潜代之，师范拒命。蟾迎安潜，师范攻之。拔其城，遂见害。  

○无为寺记略  

花开宝殿，文粲瑶阶。百堵兴而门闼崇，万楹叠而廊庑对。寺有名僧五千人。  

☆崔涂  

涂字礼山，江南人，光启四年进士。  

○渠州冲相寺题名  

中原黄贼煽乱，前进士崔涂避地於渠州。春日独游冲相寺，由此登眺，翌日乃归。  

☆孙向  

向，昭宗时人。  

○唐故清河郡张氏夫人墓志铭  

噫！夫人姓张氏，其淑慎贞素，禀自生知。退让俭逊，不从於训。奉晨夕，终始如一。吁！言乎不禄，弃我私室。兰摧春雾，莲坠秋风。隙影难回，逝波不返。男一人高姐，电影未分，槿花已落。女二人，长曰奴哥，稼花未开，严霜暗堕。次曰郭儿，未总，继我门嗣。夫人年四十有三，以景福元年冬十二月二十日，卜兆於府城之南，□门之下，树邱陇而铭。铭曰：  

日月有度兮，生死无常。白昼其速兮，元夜何长。渑水为邻兮，□门是乡。千年万祀兮，春露秋霜。时景福元年岁次壬子十二月辛未朔二十日庚寅，孙向纪。  

☆崔远  

远，河中节度使孙。龙纪元年登第，大顺初以员外郎知制诰，充翰林学士，正拜中书舍人。乾宁三年转户部侍郎博陵县男，转兵部，以本官同平章事。迁中书侍郎兼吏部尚书。天初从昭宗东迁洛阳，罢相守仆射。二年，柳璨希朱全忠旨，贬白州长史，被杀於白马驿。  

○授泾州节度使张琏检校司徒同平章事制  

门下。《书》云：“用命赏于祖，不用命戮于社。”然自三代以还，未有不戮暴乱，不赏功庸，而安国家定社稷者也。近者徵其锐旅，讨彼元凶。不越月而捷书继闻，未逾旬而镇城连下。易如拉朽，势若建瓴。谅非昭代之才，孰济勤王之绩。我有懋赏，尔其听之。某官切玉雄锋，摩霄健翼。智符灵蔡，节贯寒松。继乃父之休勋，镇于巨屏。誓忘家之壮志，控彼边陲。积粟训兵，安人阜俗。不忝登坛之寄，弥光出将之门。近者宋文通显背国恩，坚违君命。将清叛乱，爰仗忠良。首奉诏书，龚行讨伐。选射戟盘矛之将，率控弦带甲之徒。既已先启行，复深入其阻。立志无惭於马革，轻生不议於鸿毛。矧闻才出封疆，继降城镇。既临贼境，克保陇城。振貔武之威声，断螳螂之怒臂。而又不劳经费，自备糗粮。惟踊跃以用兵，不因循而玩寇。今则方凭妙略，共殄长鲸。虽伐罪吊民，已睹训齐之令。而诛妖翦怪，合资扫荡之谋。是用俾壮军威，仍加相印。以励始终之效，勿辜倚注之恩。敬之戒之，服我丕训。  

○授苏文建州节度使制  

门下。梁汉古封，河池名郡。有关山之险阻，当巴蜀之要冲。苟非勋贤，不可轻授。我今有命，允为当人。某官截海雄姿，追风逸步。得左马右人之术，洞玉钤金匮之书。加以幼慕功名，早怀壮。揽辔蕴澄清之志，临风多慷慨之词。顷在禁宫，屡竭忠节。四奉指挥之任，久彰翊卫之荣。洎委节旄，俾之镇抚。当巨逆枭夷之後，是郊凋瘵之秋。而尔复茂政能，益坚抚字。未周星律，已播讴谣。方深倚注之恩，用安黎庶。旋属干戈之患，每轸焦劳。既互有奏陈，虑多嫌隙。冀宁生聚，爰职改更。复以未戮奸凶，方思勋旧。殄寇既资於上略，总戎宜锡其名邦。俾居十乘之荣，以长万夫之气。尔其便提骁果，亟赴征行。破其城社之妖，刷我宗祧之耻。然後仗兹龙节，莅彼雄藩。高居将相之尊，永保山河之誓。人臣之节，丈夫之荣，何以加焉，尔其自勉。  

☆薛昭纬  

昭纬，赠刑部侍郎存诚曾孙。乾宁中为礼部侍郎，知贡举，为崔允所恶，出为奚州刺史。  

○废德明四庙议  

伏以礼贵从宜，过犹不及。祀有常典，礼当据经。谨按德明追尊，实为遐远。徵诸历代，莫有其伦。自古典礼该详，无逾周室。后稷实始封之祖，文王乃建极之君。且不闻后稷之前，别议立庙。以至二汉则可明徵刘累，梁魏则近有萧曹。稽彼简书，并无追号。迨于兴圣，则事非有据。盖以始王於凉，遂列为祖。类长沙於後汉之代，等楚元於宋高之朝。悉无尊祀之名，足为宪章之验。重以显祖懿祖，皆非宗有德而祖有功。亲尽宜祧，礼当毁瘗。迁於二庙，亦出一时。且武德之初，议宗庙之事，神尧听之，太宗参之。硕学通儒，森然在列，而不议立皋陶凉武昭之庙，盖知其非所宜立也。尊太祖代祖为帝，而以献祖为宣简公，懿祖为懿王，卒不加帝号者，谓其亲尽则毁明矣。春秋左氏传，孔子在陈，闻鲁庙灾，曰其桓僖乎？已而果然。盖以亲尽不毁，宜致天灾。炯然之徵，不可忽也。据太常礼院状，所引至德二载克复後，不作宏农府君庙神主。及晋韦宏屋朽乃已之议，颇为明据，深协礼经。其兴圣等四室，请依礼院之议。  

☆韦昌谋  

昌谋，官左补阙。  

○灵应庙记  

天子以吴郡公为东川节度，命中使锡节旄。绵州刺史杨守厚留中使，举兵向东川，阴结东川督将窦行实为应，龙剑节度杨守正武宣节度杨守忠以兵助之迫城。顾公斩行实，纵兵击守厚走之。龙剑武宣二军，往来绵剑间，掠人民，焚庐舍，入灵应行祠。翦伐林木，饲马殿庭，其军病死向半。公曰：“顺济王奠吾土久矣。今渎亵斯甚，神宁居之。”故庙距府十舍，躬行视祀则离镇，委於吏属则不虔。於是遥祀於北山上，陈徙庙之意。命司存鸠工度材，六月兴役，十月就功。邃宇重门，腾廊飞轩。大殿东向，南僚北吏。置位施器，简工揆用，皆公智匠，触类长之。则知他日佑天子，镇寰宇，肃庙朝，扶教化，正上下，辨等衰，抡才任之，使万物各得其所，亦如是也。  

☆苏图元  

图元，大顺元年乡贡进士。  

○崔令尹颂德记  

内黄为大邑，甲之东ヂ也。即为藩阃咽喉，而神散血脉，前吞马颊，右控龙岗。列王豹变之乡，七雄虎踞之地。张宾崔皓，曾施神国之谋。荀田丰，亦运制胜之策。高旗长毂，雨骤□屯。绵历岁华，其来有日矣。洎故南阳郡主恣其酷虐，纵彼凶狂，纳奸佞之言，忘忠鲠之谏。内弃貔貅之士，外连乌杂之兵。祸及生灵，毒流草木。致使交锋洹水，决战斯疆。尸满郊原，血流平地。曹公之入徐壤，靡有孑遗。项氏之陟襄郊，疑无噍类。爰我相国，谓左右曰：“然已息干戈，未苏疲俗。活吾赤子，须藉良材。”乃众举博陵公比为之令尹。语於相国曰：“公甲门茂族，礼乐名家。莅事惟能，应机不滞。累曾抚字，颇善畜牧。若令尹以用於心，可上称尊意。当如是说，召见怡颜。亲受化说，以其斯道。”令尹既得，其命寻至。兹封烟磷之踪，燎庶土之尚烁。刀剑之迹，染闾巷之犹腥。蕴室坏摧，极目荒毁。燕栖春树，人宿烧屯。十家之中，黔首无一半矣。国门之内，肯使留二三焉。莫不测问乡闾，躬询比屋。伤嗟待之，起念通宵。憧憧往来，孜孜朝夕。而又抚之以惠，成之以能。均讦劝之恩，有推携之能。末途暮岁，归俗如流。襁负盈途，接踵而至。然後重修驿署，置门榻之尢新。再构旗亭，饰廊房之亦美。相国乃赏其功干，迁任新乡。耆老攀车，儿童卧辙，喧哗塞路，行莫能行。递相让之，遂再陈请。乃问於相国，相国闻而喜焉。谓左右曰：“当来所举，信不罔乎？有此政声，宜从请矣。”即可恩以远锡，爵可就加。才历周期，两授宠秩。初允劝留之请，旋加正直之名。信及蝤民，声扬相府。政追前哲，名迈古贤。不徇私而立身，不苟媚而取俗。陶渊明之五柳，更益芳声。宓子贱之一琴，尤光茂绩。我令尹潜敷阴骘，显著诚明。愈四乡之疮痍，苏百里之疲瘵。洋洋德美，嘉誉孔彰。聊书不朽之功，以纪他山之石。县尉樊公，儒囤腾芳，词林茁秀。心澄皎月，德莹冰壶。劝彼农桑，出不嫌於乘露。闻其疾苦，归匪惮於带星。与令尹尽节奉公，劳神瘁思。席无暂暖，身不求安。固力规画，不日完辑。此乃声流众口，德叶群情。裨赞之功，可谓大矣。列在贞珉，以述政能。大顺元年闰九月十日，乡贡进士苏图元撰。  

## ●卷八百二十  

☆段安节  

安节，太常少卿成式子，乾宁中为国子司业。  

○乐府杂录序  

爰自国朝，初修郊礼，刊定乐悬。约三代之歌钟，均九成之律度，莫不韶音尽美，雅奏克谐。上可以吁天降神，下可以移风变俗也。以至桑间旧乐，濮上新声，金丝慎选於精能，本领皆传於古老。重翻曲调，全祛淫绮之音。复采优伶，尢尽滑稽之妙。洎从离乱，礼寺隳颓。иね既移，警鼓莫辨。梨园弟子，半已奔亡。乐府歌章，咸皆丧坠。安节以幼少即好音律，故得粗晓宫商。亦以闻见数多，稍能记忆。尝见《教坊记》，亦未周详。以耳目所接，编成《乐府杂录》一卷。自念浅拙，且直书，以俟博闻者之补兹漏焉。  

☆孙邰  

邰字希韩，明州奉化人，乾宁中进士，累迁左拾遗。朱温篡虐，隐Т奉化山，著书但纪甲子，以示不臣之义。  

○送无作上人游云门法华寺序  

越中山水，名於天下。山寺□门法华又名焉。尝忆北海游越，越帅日率从事乐妓酒馔访北海。北海不乐，因曰：“某久住此，盖为□门法华二寺，今日携酒乐，大似方便发遣。”越帅乃已（此出孙相公谱书。谱书是颜鲁公作）。又见朱访诗曰：“长忆□门寺，门前千万峰。”邰尝居越中，每吟此诗，未游二寺，尝以为过。上人名僧也，又游名寺，前欲游天台，今游□门法华二寺。乃知灵鹊不之蓬岛，则在青田，有异凡禽游不择地。别上人怏怏，因为序送之。  

○春秋无贤臣论  

春秋列国，周之诸侯。受周之封，分为五等。五等之下，臣为陪臣。陪臣於诸侯，君父也。诸侯於周王，亦君父也。陪臣於周，义犹大父也。夫为人子之道，孝於父者，必欲父孝於祖。陪臣忠於诸侯者，必欲诸侯忠於天子。则上下有序，康四方。今春秋陪臣，张公室，侵王室。弱周以强诸侯，是弱祖而强父。佐诸侯而敌周，是佐父而敌祖。遗祖之怨，成父之逆，恶莫大焉。言之於臣则非忠，语之於子则非孝，论之於道则伤义，推之於情则辜恩。遂使姬周削弱，祀号而已。桓文虽以为霸，何能正之，反有封禅请隧之僭。管晏虽有其功，何能谏之，而有反玷毁孔之恶。於时风教大坏，海内焚如。天不能阴骘下民，降大圣以为木铎，历国七十馀，说而不遇。奔走齐鲁宋卫之郊，反若丧家之狗。知不可训，虑後世不知惧，乃修《春秋》，明向背。其有甚者，或夷之，或狄之。弑君三十六，亡国五十二。奔走失社稷者，不可胜纪。《书》曰：“帝乃震怒，”致令海内无一嘉祥，但有妖怪。谓春秋乱世，岂不诚然？于时人不堪命，何耶？无贤臣也。予谓此论警众，士大夫多称之，遂闻嘏，嘏徵而奇之，或谓可刊金石，训乎今後。既而喧传，则有难仆曰：“春秋岂乏贤者？子谓之无，激之耶？鲜之耶？柰乎孔门何？”曰：“孔门仁者鲜，又家臣耳。子不请圣贤书乎？《易》云：‘屯其膏，小贞吉，大贞凶。’春秋之大夫，小贞耳。盍以大贞取之，以王道取，五霸犹罪人。”  

○卜世论  

周成王定鼎於郏辱阝，卜世三十，卜年七百。夫帝王括囊宇宙，位重优崇。天生利民，非乐兆民之上。故君民者，遇夫圣则禅之，不遇则以子继之。尧之於舜，舜之於禹，禹之於子。是以周都天地之中，欲便四方之会。不恃山河，务从德化，原其意也。在乎利民，岂异唐虞之道，而反卜年卜世耶？必也欲永其祚，莫先德义，贻厥後世，天人之，岂非无穷也哉？何三十、七百年世之有？若右其卜而其德左，俾乎厥後恃年世之永久，必轻乎德义。若此之谋，非君子之道也。昔太戊惧灾而盛，帝辛恃瑞而亡。在此不在彼，岂不知之而卜年卜世者乎？  

○方元英先生传  

先生新安人，字雄飞。章八元即先生外王父也。广明中和间为律诗，江之南未有及者。始谒钱塘守姚公合，公视其貌陋，初甚侮之。坐定览卷，骇目变容而叹之。先生一举不得志，遂Т於会稽，渔於鉴湖，与郑仁规、李频、陶详为三益友。弟子宏农、杨、释子居远。及卒，编其诗，请舍人王赞之为序。赞序云：“张升杜甫之堂，方干入钱起之室”云。  

☆吴融  

融字子华，越州山阴人，龙纪初及进士第，累迁侍御史。坐累去官，召为左补阙，以礼部郎中为翰林学士，拜中书舍人，进户部侍郎。凤翔劫迁，融不克从，去客阌乡。俄召还翰林，迁承旨。  

○古瓦砚赋  

勿谓乎柔而无刚，土埏而为瓦。勿谓乎废而不用，瓦断而为砚。藏器蠖屈，逢时豹变。陶甄已往，含古色之几年。磨莹俄新，贮秋光之一片。厥初在冶成象，毁方效姿。论坚等甓，斗缥胜瓷。人莫我知，是冬穴夏巢之日。形为才役，乃上栋下宇之时。扶同杞梓，回避茅茨。若乃台号姑苏，殿称兮旨。楼标十二之耸，阁起三重之丽。莫不瓴<瓦>凝辉，鸳鸯叠势。缝密如缫，行疏若缀。衔来而月影重重，漏出而炉香细细。觚棱金爵，竞托。玉女胡人，争来睥睨。陵谷难定，松薪忽焉。朝歌有已秀之麦，咸阳有不灭之烟。是以纵横旧址，散乱荒阡。风飘早落，雨滴仍穿。藏弥迤之春芜，耕牛脚下。照青荧之鬼火，战骨堆边。谁能识处，亦莫知年。何斯邂逅，见宠雕镌。资乎有作，备我沈研。磬在水以羞浮，钟因霜而谢响。玉滴一堕，松烟四上。山鸡误舞，澄明之石镜当头。织女疑来，清浅之银河在掌。异哉昔之藏歌盖舞，比日干霄。繁华几代，零落一朝。委地而合随尘土，依人而却伍琼瑶。天禄石渠，和铅即石。风台雪苑，落笔争邀。依依旧物，历历前朝。沈家令坐上回看，能无泪下。江中书归来偶见，得不魂销。有以见古今推移，牢笼渺漫。成败皆分，短长一贯。何树春秋各千年，何花开落惟一旦。星陨地以为石，尽灭光辉。鸡升天而上仙，别生羽翰。异类犹然，浮生莫算。  

○沃焦山赋  

域中公子问於方外先生曰：“盖闻水之大也，下环乎地，上浮於空。无象无边，夷犹洪。百派千流，皆归於东。何巨溟之深也，万古能容？何九州之高也，不沦其中？”先生曰：“浑沌死，乾坤始。东西倾，川泽委。帝乃虑海旁溢，俾山中峙。复孕以火，用销其水。此沃焦之为义，真帝之元旨者也。请言其状也，乎乎，赫曦乎，翕乎。阴阳炽炭，天地开炉。景风鼓吹，赤帝规模。成於妙有，拔彼虚无。处冷能热，虽燔且濡。於律则黄钟取法，在易则既济相符。坡兮压海万里，鸿洞兮烘天一隅。液冯夷，轧天吴。鳞介毁难以潜伏，草木安得其芬敷。巨灵不能擘，畏其烂手。愚公不能移，惮其焚躯。灵涨疑竭，大室若枯。尔其水之来也，浩浩争奔，滔滔不住。蹴岳堆阜，跳天沃雾。谷无地，扶桑失树。雷奔潮走，雪飞洙聚。吞吐造化，浮沈朝暮。一归墟之积，积既久而还盈。一尾闾之泄，泄不供而旋注。苟彼不为煎熬，何物当其委输？”  

公子曰：“夫万物之是非也，当务所见，无矜所传。不见五岳，各司一边。蟠地极天，吐□含烟。玉石产其下，豫章森其巅。高高下下，绵绵联联。方面是传，祀典是先。故无事则备王者之巡游焉，有事则为国家之关防焉。彼沃焦者，存耶亡耶？不知夫去中国几千？其说何迩，其功岂然？”先生曰：“古不可以今论，远不可以近识。至於先贤先圣，有功有德，或始火化，或始粒食。或衣裳兆民，或栋宇万国。其人岂见？其道何极？但日用而不知，固神化之难测。抑又人之为意，见频则不怪，闻数则不惊。只如乌元兔，迭代亏盈。迅雷烈风，无形有声。北冰不泮，南雨无晴。方诸向月而水出，阳燧映日而火生。鹤知半夜，鸡辨五更。螟蛉化而蜾蠃负，洛钟鸣而蜀山倾。谭如诡妄，验乃彰明。傥非目击，皆必力争。如沃焦者，茫茫霭霭，存於物外。屹溟涨以独立，无邱陵之相带。何地能胜，惟天粗荩。尧灾是弭，禹功是赖。但以远而不见贵，以近而不见大。何异乎曾参冠百行之首，出四科而不载。姬旦有再造之功，为三监之相害。有以见深藏若虚，明道若昧。只如高称日观，灵号天孙，鲁瞻所重，兖镇攸尊。能攻善恶，业召精魂。何盗跖寿而幸，何颜回夭而冤？何富庆，何贫原？灵兽出，何遭羁縻之困？海鸟来，何获钟鼓之喧？观其倒置，孰为司存？又如太华隐嶙，上五千仞，碧莲若锸，高掌如奋。然而设关太束，为城太峻。苟一夫可守，四塞可镇。终使险易恃而固易凭，而令骄易生而荒易徇。惧则能安，逸则成衅。又如岚浮紫盖，秀擢朱陵。北渚下压，南箕上承。然而聚郁蒸，限严凝。雁不可度，人何以登？其祸圣贤也，则帝舜之游不返，昭王之死无凭。其殃忠谠也，灵均有葬鱼之痛，贾谊有占之徵。是非不辨，正直何称？徒闻金简玉书以为贶，九向九背而自矜。又如幽并之墟，毕昴之位，之上，磊落相次。然而藏赵符於上，成无恤之不义。产燕璧於中，假慕容之神器。大蛇蜿蜿，两头何异？嘉谷，五获何利？旁扶跋扈之党，坐索彤弓之赐。胡不惩革，而令驯致。又如据天地之中央，润河洛之流光。亭壁立，压叠屏张。而能降神表瑞，呼岁呈祥，控临诸夏，标准四方。若乃陈蕃窦武，一时忠良。为国除害，其谋乃臧。不获天助，翻为贼戕。刘聪刘曜，恣意焚伤。衣冠草莽，宫阙犬羊。俯折地轴，仰绝乾纲。汉阳九以遽毕，晋南渡而寻亡。曾何固护，自倚青苍。月里开宫，但容童子。□中捻管，惟引凤凰。吁其拙哉！彼五岳者，长未一分，短以盈尺。论名则大，责实何益。封公封王，用用璧。邃宇崇馆，朱殷粉白。然识者视之，何异沐猴而冠，牵牛负轭者耶？其次则有非方非岳，亦怪亦神。昆仑则树珠田芝，蓬莱则阙金台银。周王迷之於辙迹，汉帝感之於礼。荆山美玉，献不遇君。陇山婴鹉，语或陷人。ㄍ谷有竹，惨舒不均。峄阳有桐，清浊难分。姑射何灵，如冰如雪。巫山何感，为雨为云。怪山何怪，飞来至越。庆山何庆，涌出於秦。若然则远者近者，大者小者，如沃焦之功，实冠於天下，何以名耶？至於南面巍巍，安尊定卑。建邦设都，来蛮走夷。其为武也有干戚钺，其为文也有俎豆樽彝。齐纨越絮，暖必如斯。周禾温麦，饱必以时。胎化卵育，手捉足驰。其奉生也有歌钟管，其事死也有棺椁幌帷。诒子诒孙，固本崇基。苟怀襄之不止，皆垫溺以何之。若然者，不惟九土溃而全堕，抑亦三光荡而崩离。则尧舜禹汤之道，没不传矣。周孔扬孟之文，又安存斯？况又上无灌木，诱良工之斤凿。下无灵鳌，招巨人之钓索。不栖翠羽，饰绮被之彩错。不孕明珠，供魏车之照灼。不滋金铁，起兵交恶。不穴鳄鲸，吞舟恣虐。吉凶莫知，威福宁作。谁，谁藏冥寞。所以贞珉翠炎，却绝罔录。桂汤兰肴，何尝约略。固不复邀物以白犬曰鸡，媚人以灵草灵药。但超世以崔嵬，为普天之销铄。”  

於是公子愕然如失，起而谢曰：“忽之神，能凿人耳目。愈卢之术，善治人膏肓。向者闻众人之论，浩然若涉津之无梁。今之也闻吾子之论，然若披□雾而睹太阳。恨不能凌风□，乘混茫，快意极观，勒铭其旁。噫！有名之祀，所在感彰。至於山魅射影，水弩为创，鸱夷鼓怒，耕父激扬。皆沾沃酹，不乏馨香。何兹山也，横绝於万代，不遇於百王。将无时如孔子，岂独行於务光。近者泰阶未平，四郊多垒。贰负尚活，三苗未死。水仙则多陷齐人，米贼则半驱妖鬼。室散机杼，田抛耒耜。郎官困采橡於野，将卒贫鬻薪於市。雾足妖兴，云多阵起。既走群望，犹悬帝祉。岂褒崇之漏彼，致灾害之如此。方今封有功而爵有德，小不遗而大宁弛。盖九重之深，执事者未闻於天子。”  

○沃焦山赋（其二。以“荡热翻空，此焉销铄”为韵）  

海之大也，吞乎百川。百川不停也，海将溢焉。伊元化之相制，屹崇山之暗然。不知乎何代凝结，沈潜积热。广陂ヌ，高截や，焰止不死，烟生莫绝。兮想二气之炉中烈，沸涌兮疑九州之鼎下。当长鲸之鼓跳，此尔以潜销。虽巨鳌之喷跃，亦倏然而尽铄。渗若一空，呀如四涸。得非火井通其腹，且孰问其穿凿。当是烛龙蟠其根，又谁睹其照灼。但耗溟渤，自横寥廓。莫不屹屹崇崇，Ь虚燥空。向曙而晴霞助赫，连宵而阴火相烘。如欲以鲛室，灾龙宫。雨露既难以泽，草木安和而丰。遂使乘槎之人，莫敢沿洄其侧。衔石之鸟，无因栖息於中。是知阴阳之变也，本自相形。动静之用也，归於相养。苟乔岫之无作，则柔而必荡。若然者，尧之水不止於九年之多，禹之功难均乎四海之广。彼称神称仙者，有十洲之繁。封公封王者，有五岳之尊。缥缈而□霓自烁，峥嵘而日月争翻。徒充覆载，莫补乾坤。曾未如千仞独高，众流皆委。非煎熬之不怠，则垫溺而何弭。所在虽远，厥功难弛。有能光祀典於吾唐，宜褒崇於此。  

○戴逵破琴赋  

志或可夺，道则难坚。嘉碎琴之志操，见伊人之道全。禀正固以不群，德无逾也。表行藏而自若，理亦宜然。武陵王好彼正声，戴安道臻於是艺。王虽欲见其搏拊，戴且无忘於砥砺。苟为伶者，稽素履以全隳。爰对使乎，抱明诚而立誓。乃曰铿尔奇韵，泠然雅音。自得以宣情理性，非为彼养气怡心。不同乎邹忌于齐将希高位，又异乎锺仪怀楚叹写幽襟。於是发忿张，兴言激切。脱徇尔志，宁彰我节。可耻於朱门紫闼，亻免首趑趄。因投共玉轸金徽，当阶迸裂。嗟乎！宫商倏绝，道德弥高。此终身而不辱，彼侧席以徒劳。异季伦之击珊瑚，自矜骄逸。状亚父之撞玉斗，威振英髦。得不金石推诚，风霜励志。冀礼馀而有守，顾阳柯而忽弃。岂可荒凉吾道？舍行歌自逸者馀芳，趋竞王门，与铿吹偷安者同位，则知微世遗荣，居然独清。秉大节以难屈，操壮心而不倾。匪擅一时之誉，终流千载之名。伯牙绝弦，但证知音之道。子猷掷地，惟伤同气之情。人贵在秉时，忘乎所履。争附势以求媚，岂韬光而叶美。愚尝慕彼操持，嘉其行止。恐孤风之不振，因赋兹而有以。  

○授王搏中书侍郎同中书门下平章事判户部制  

门下。朕闻王茂宏官在治中，已恭佐命。谢安石身为相掾，常切忧时。後果俱秉国钧，克谐人望。忠诚懿烈，耀册书。孰谓我朝，锺兹丕运，厥有佳士，龙兴壮图。植劲草於衷肠，系苞桑於宗社。特立当代，何惭古人。将表至公，爰申异渥。具官王搏，霜高一鹗，玉拔孤峰。孕和煦於情田，自华而实。道纵横於义路，无往不通。蕴是淑声，居然上品。絷驹场里，早飒清尘。振鹭行中，难究逸翰。践扬三署，横绝一时。实名教之丹青，乃缙绅之领袖。昨者朕失遵王度，致降天灾。衅起萧墙，幽加氵存棘。而赖能谋於上相，说彼中权。反正乘舆，肃清辇毂。畴其中节，虽已擢於禁林，惜此奇才，难久留於诰命。岂在凝神轩梦，问兆周畋。用之不疑，命以爰立。既调金铉，仍总版图。必务丰财，以资经费。於戏！尔前未达，则能有奋於时。此後所行，不宜苟安於位。献可替否，灭私徇公。慎保初心，勿孤大任。  

○李茂贞封岐王加尚书令制  

门下。夫天有星辰为之纲，所以保乎乾健。地有山岳为之镇，所以定乎坤柔。故王者托夹辅之臣，资股肱之任。安危所系，动静是凭。其在周也，则姬公尽心於经营。其在汉也，则绛侯竭力於匡赞。惟天所相，何代无才。厥生英贤，为我柱石。拯兹艰运，树彼洪勋。欲示褒旌，爰加徽数。具官某，三光结粹，一气融精。合鸾凤之正音，动谐律吕。有麒麟之逸足，超出尘埃。抱铁石於寸心，栖雪霜於劲节。倜傥恢廓，深沈温雅。允为王国之珍，实禀人生之秀。自岐阳振节，陇右成功，虬腾周翰之间，鹗立汉坛之上。弓鸣霹雳，剑跃蜿蜒。指挥而川陆可回，叱咤而风□立变。一居右辅，累复皇都。殊庸已焕於旗常，嘉颂早传於金石。昨妖兴肘腋，衅起宫闱，而能愤激衷肠，密施筹画。致禁军之貔武，戮当路之豺狼。安宗社於缀旒，复乘舆如反掌。人共庆，华夏同欢。既而仗瑞节以来朝，秉桓圭而展敬。静与之语，简而有常。动叶生知，克符中道。披肝露胆，皆本於至诚。言发涕零，必期於尽瘁。感通天地，激动人臣。得不嘉乃奇功，申兹异渥。表尔优崇南省，统率六宗。尊大西郊，封超五等。在常时而难举，非盛烈而莫当。杰立群伦，光流万代。勉行朝奖，敬答天休。可守尚书令兼侍中，仍封岐王，馀官勋并如故。  

○授孙德昭安南都护充清江军节度使制  

门下。夫捍大患者，必见危致命。立奇功者，乃知几其神。苟非愤激於衷，义形於色，则安能彰明大节，果断一时？正垂象以回天，决浮□而出日。惟人所至，何代无才。既得忠贤，卓然超异。宜加宠数，用激人伦。具官孙德昭，河右英才，山西劲气。通白猿之剑术，得元女之兵符。振迹和门，登名勇爵。非义不服，惟忠是图。克扬羽卫之事功，罔坠先人之职业。朕一昨衅生不测，祸起非常。储皇因逆党胁从，大宝为渠魁摇动。万乘幽辱，兆民震惊。尔能首唱义师，力扶王室。率貔武於重城之内，戮鲸鲵於两观之前。出予榛棘之前，复我当阳之位。今则皇纲反正，天性如初。议臣诚则冠彼群伦，语将略则高於一代。是用授之旄钺，帖以钧衡。既兼保傅之崇，仍益井田之广。阶升一品，职重六都。诚谓殊荣，未酬忠力。勉图终始，用保休光。  

○授王行审州节度使制  

门下。古之命将也，推毂以示其优恩，设坛以彰其异礼。盖付以生杀之柄，授其制临之权，用为翰藩，以固疆土。北驰柳塞，南控金河，欲净烟尘，必资心膂。既俞公议，爰命诚臣。某官陇右良家，山西茂族。禀风雷之劲气，挺雕鹗之雄姿。自名冠伍符，身登勇爵，孔明八阵，列於胸中。吕望六韬，悬於掌内。况早专留务，甚洽政声。帝泽皇风，尝闻其导达。殊方异域，悉致其怀来。耕农不废於三时，凋瘵尽苏於一境。夫赏功所以华国，贵不逾时。旌善所以劝人，务将致理。是用委之玉节，宠以牙璋。仍加五等之封，更厚一成之赐。於戏！爰自多难，常思勋臣。期於倚注之间，能济艰难之运。然则未富土地者，我富之以土地。未贵节旄者，我贵之以节旄。苟怀报上之心，宜显为臣之道。勉膺重寄，善立奇功。山河在前，终始无替。  

○授孙储秦州节度使制  

门下。武惟靖乱，文以守成。盖自昔之通规，亦当今之令典。况地连陇蜀，城控边陲。久息战争，近经惠养。思继前政，用安一方。爰属佥谐，得兹人杰。某人学富缣缃，文辉组绣。有经济安时之术，负恢张出世之才。加以立性端方，操心劲直。临事罔思於择利，当官每切於推公。以是淑齐，居为理具。将重其选，孰与之先。昨以土奥区，逾时阙帅，俾专旗鼓，用息烽烟。而属十郡未临，三军献状。既闻陈请，须议改移。今复以成纪巨港务，仇池善地，将图静镇，乃易麾幢。不离空土之崇，增以列侯之贵。仍加食采，更重登坛。於戏！制犷悍者，须用其至公。抚疲羸者，无先於不扰。非仗忠诚，兼资廉洁，则何以副吾乃眷之忧，慰彼倒悬之急。勉图终始，无忽重难。敬之戒之，服我休命。  

○授刘崇望东川节度使制  

门下。武惟靖乱，文以守成。二者相须，百王不易。眷彼左蜀，实惟奥区。分襟带於铜梁，束咽喉於剑阁。久缠兵革，今静烟尘，当疲瘵息肩之初，是循良为理之日。不推旧德，何抚新邦。式副佥谐，爰申宠数。具官刘崇望，文含大雅，道茂中庸。蔼玉烛以舒和，挺金相而禀秀。闺门密行，每垂范於缙绅。朋友推诚，自可期於风雨。蕴是休称，居为令人。洎践历清华，敷扬典诰，迫於公议，委以国钧。而能上宣三光，下遂万物。临事而曾无辞逊，操心而惟务和平。寻於东土多虞，徐方择帅。乃兼金铉，付以牙璋。爰自罢归，累更寒暑。既经多难，弥振居声。今以庸蜀休兵，梓潼无事。俾衔专命，往慰蒸黎。而中外群情，朝廷所属，皆言重寄，可委当仁，是用宠以麾幢，授之方面。进升揆路，仍假台司。且彰倚注之深，更示统临之重。於戏！汝当为吾辅相，吾固熟尔︳谟。举必推公，动能克己。今欲推公则莫若无党，克已则在乎不贪。勉副前言，更彰後效。无忘敬戒，以保厥图。  

○贺西内嘉莲表  

臣某言。臣伏见今月九日，中书门下宣示百官西内池中嘉莲图，其莲一本两花者。臣闻明圣有作，天人合应。既彰化本，必降祥符。即事而推，昭昭可见。伏惟陛下储精要道，忧济群方。致理大同，犹惧不至。所以恢宏圣教，资福生灵。元造感通，嘉瑞屡降。况兹菡萏，儒释同称。经文但喻乎淤泥，诗人待歌於彼泽。岂比夫耀铜池，夸玉井，传芳丹禁，濯影清流？特耸孤茎，以表清净之源一致。对敷双萼，是明内外之教齐兴。天虽不言，假物明意。臣仰披图牒，逖览古先。岂无祯祥，莫此昭著。望云就日，徒深忭跃之诚。无德歌功，何报恩私之重。无任忭贺庆跃之至。  

○代王大夫请追赐方干等及第疏  

前件人俱无显遇，皆有奇才。丽句清辞，遍在时人之口。衔冤抱恨，竟为冥路之尘。但恐愤气未销，上冲穹昊。伏乞宣赐中书门下，追赠进士及第，各赠补阙拾遗，见存明代。惟罗隐一人，亦乞特赐科名，录升三级。便以特敕，显示恩优。俾使已升冤人，皆沾圣泽。後来学者，更厉文风。  

○禅月集序  

夫诗之作者，善善则咏颂之，恶恶则风刺之。苟不能本此二者，韵虽甚切，犹土木偶不生於气血，何所尚哉！自风雅之道息，为五言七言诗者，皆率拘以句度属对焉。既有所拘，则演情叙事不尽矣。且歌与诗，其道一也。然诗之，所拘悉无之，足得於意。取非常语，语非常意，意又尽则为善矣。国朝为能歌诗者不少，独李太白为称首。盖气骨高举，不失颂咏风刺之道。厥後白乐天为讽谏五十篇，亦一时之奇逸极言。昔张为作诗图五层，以白氏为广大教化主，不错矣。至於李长吉以降，皆以刻削峭拔飞动文彩为第一流，而下笔不在洞房蛾眉神仙诡怪之间，则掷之不顾。迩来相学攵学者，靡漫浸淫，困不知变。呜呼！亦风俗使然。君子萌一心，发一言，亦当有益於事。矧极思属词，得不动关於教化？沙门贯休，本江南人。幼得苦空理，落於东阳金华山。机神颖秀，止於荆门龙兴寺。余谪官南行，因造其室。每谈论未尝不了於理性。自是而往，日入忘归。邈然浩然，使我不知放逐之感。此外商扌二雅，酬唱循环，越三日不得往来，恨疏矣，如此者凡期有半。上人之作，多以理胜，复能创新意，其语往往得景物於混茫之际。然其旨归，必合於道。太白乐天既殁，可嗣其美者，非上人而谁？丙辰岁，余蒙恩诏归，与上人别。袖出歌诗草本一，曰《西岳集》，以为尽矣。窃虑将来作者，或未深知，故题於卷之首。时己未岁嘉平月之三日。  

○上元青词  

维光化四年岁次辛酉正月乙酉朔十五日己亥，皇帝臣稽首大圣祖高上大道金阙元元天皇大帝。伏以时当献岁，节及上元。爰命香火道人，烟霞志士，按科仪於金阙，陈斋醮於道场。伏愿大鼓真风，潜垂道荫。俾从反正，永保无虞。四海九州，干戈偃戢。东皋南亩，皆获丰登。冀与兆人，同臻介福。谨词。  

○奠陆龟蒙文  

大风吹海，海波沦涟。涵为子文，无隅无边。长松倚雪，枯枝半折。挺为子文，直上巅绝。风下霜晴，寒钟自声。发为子文，铿锵杳清。武陵深阗，川长昼白。间为子文，渺茫岑寂。豕突禽狂，其来莫当。云沈鸟没，其去倏忽。腻若凝脂，软於无骨。霏漠漠，澹涓涓，春融冶，秋鲜妍，触即碎，潭下月，拭不灭，玉上烟。  

○览光上人草书想贺监赋  

贺秘监东归会稽，雾隐霞栖。派镜湖水作沼，凿石篑峰为梯。叹非雌雉，畏其雄鸡。东皋子无乡不醉，漆园吏有物皆齐。孔子悠哉，顾龟印以寻解。翟公何尔，罗雀门而更题。一日豁层轩，幔素壁，攘袂高下，飞文络绎。风雨随生，鱼龙互掷。涛奔浪走，中秋逢犯斗之槎。月上云开，半夜见陨天之石。狂兕无群，离鸿一只。横鲁阳挥去之戈，树吕布射来之戟。援毫既罢，悦目忘疲。满堂生金石之宝，出世掩鬼神之奇。日落帘卷，山掩枕欹。□情自远，鹤态难羁。但将健笔以为适，岂待闲人之见知。邈矣清风，兹焉仰止。今观上士之殊，可继伊人之逸轨。当时芸阁，犹於富贵浮□。此日桑门，得不尘埃脱屣。  

☆陈敬  

敬，田令孜兄。少贱为饼师，得隶左神策军。令孜为护军中尉，敬缘藉擢左金吾卫将军检校尚书右仆射西川节度使。黄巢乱，僖宗西幸敬迎谒绵州，进检校左仆射同中书门下平章事，加检校司徒兼侍中，封梁国公。再进兼中书令，封颍川郡王，赐铁券，恕十死。巢平，进颍川王，检校太师。俄令孜得罪，敬被流端州，不奉命。会昭宗立，召为左龙武统军。以宰相韦昭度代领节度，敬募军自守。时王建盗据阆利，令孜召之，敬不纳。建自请讨敬赎罪，诏暴敬罪，削官爵，授建节度使。以昭度为行营招讨使讨之。成都破，建囚敬，累表请诛，不报。阴令左右告其谋反，斩之。  

○元中观瑞石表  

皇帝陛下稽古顺天，应图抚运，凝怀至道，属相大同。是用省方，以明罪己。深仁旁达於下土，至德闻於上元。符谶永臻，祯祥间出。降太上匡扶之命，靖中和寇孽之灾。乃示明文，爰形古篆。足表妖氛即殄，圣寿无疆。克知攸复之期，便是清宁之日。  

○青羊宫醮词  

伏以上圣诞膺宝命，丕纂鸿枢。自出震以来，至御乾之後，何尝不纳隍在虑，驭朽劳思。惠布寰区，恩覃动植。虽志期清净，而运偶艰难。旋属盗据宫闱，毒流士庶，震惊宗庙，沸荡山川。是用劳天步以禳灾，幸蜀都而罪已。伏赖元祖垂，灵符降祥。垂六字之明文，表千年之圣祚。今则果溃元恶，爰收九重。指凤阙以非遥，返銮而有日。臣虔奉纶旨，精按科仪。投玉版以陈词，洁金坛而备醮。伏冀群真效祉，大道垂休。荡邪К於六天，扫妖氛於九有。保安社稷，永息兵戈，即仰荷大道覆育之恩。  

☆郑愚  

愚，番禺人。咸通初官监察御史商州刺史桂管观察使，召为礼部侍郎，掌岭南西道节度使。终尚书左仆射。  

○潭州大沩山同庆寺大圆禅师碑铭（并序）  

天下之言道术者多矣，各用所宗为是。而五常教化人事，不外於性命精神之际。史氏以为道家之言，故老庄之类是也。其书具存，然至於荡情累，外生死，出於有无之间，然独得。言象不可以拟议，胜妙不可以意况。则浮屠氏之言禅者，庶几乎尽也。有口无所用其辩，巧历无所用其数。愈得者愈失，愈是者愈非。我则我矣，不知我者谁氏。知则知矣，不知知者何以。无其无不能尽，空其空不能了。是者无所不是，得者无所不得。山林不必寂，城市不必喧。无春夏秋冬四时之行，无得失是非去来之迹。非尽无也，冥於顺也。遇所即而安，故不介於时。当其处无必，故不於物。其大旨如此。其徒虽千百，得者无一二。近代言之者必有宗，宗必有师，师必有传，然非聪明瑰宏杰达之器，不能得其传。当其传，皆是时之鸿庞伟绝之度也。  

今长沙郡西北有山名大沩，蟠林穹谷，不知其岚几千百重。为态豹虎兕之封，虺蜮蚺蟒之宅。虽夷人射猎，虞迹樵，不敢田从也。师始僧号灵，福州人。笠首ハ足，背闽来游。庵於翳荟，非食时不出。凄凄风雨，默坐而已。恬然昼夕，物不能害。非夫外生死，忘忧患，冥顺天和者，孰能与於是哉？昔孔门殆庶之士，以箪瓢乐陋巷，夫子犹称咏之不足，言人不堪其忧，以其有生之厚也。且死生於人，得丧之大者也。既无得於生，必无得於死。既无得於得，必无得於失。故於其间得失是非，所不容措，委化而已。其为道术，天下之能事毕矣。皆涉语是非之端，辩之益惑。无补於学者，今不论也。师既以兹为事，其徒稍稍从之。则与之结构庐室，与之伐去阴黑。以至於千有馀人，自为饮食纲纪，而於师言，无所是非。其有问者，随语而答，不强所不能也。数十年言佛者，天下以为称首。武宗毁寺逐僧，遂空其所。师遽裹首为民，惟恐出蚩蚩之辈，有职者益贵重之矣。後湖南观察使故相国裴公休酷好佛事，值宣宗释武宗之禁，固请迎而出之。乘之以己舆，亲为其徒列。又议重削其须发。师始不欲，戏其徒曰：“尔以须发为佛耶？”其徒愈强之，不得已又笑而从之。复到其所居，为同庆寺而归之。诸徒复来，其事如初。师皆幻视，无所为意。忽一二日，笑报其徒，示若有疾。以大中七年正月九日，终於同庆精庐。年八十三，僧腊五十五，即窆於大沩之南阜。其徒言将终之日，水泉旱竭，禽鸟号鸣，草树皆白。虽有其事，语且不经。又非师所得之意，故不书。  

师始闻法於江西百丈怀海禅师，谥曰大智。其传付宗系，僧牒甚明，此不复出。师亡後十一年，共徒有以师之道上闻，始诏加谥号及坟塔，以厚其终。岂达者所为耶？噫！人生万类之最灵者，而以精神为本。自童孺至老白首，始於饮食，渐於功名利养。是非嫉妒，得失忧喜，昼夜缠缚。又共念虑未尝，时饷历息，煎熬形器，起如冤仇。行坐则思想，偃卧则魂梦。以耽沈之利欲，投老朽之筋骸。餐饭既耗，齿已弊。又拔白饵药，以从其事。外以夸人，内以欺己。曾不知息形休影，捐虑安神，自求须臾之暇，以至溘然而尽。亲交不啻如行路，利养悉委之他人。愧负积於神明，辱殆流於後嗣。淫渝汗漫，不能自止。斯皆自心而发，不可不制以道术。道术之妙，莫有及此，佛经之说，益以神性。然其归趣，悉臻无有。僧事千百，不可梗概。各言宗教，自号矛盾。故褐衣髡首，未必皆是。若予者，少抱幽忧之疾，长多羁旅之役，形气乏，尝不逮人。行年五十，已极迟暮。既无妻子之恋，思近田闾之乐。非敢强也，恨不能也。况洗心於是，逾三十载。适师之徒有审虔者，以师之图形自大沩来，知予学佛，求为赞说。观其图状，果前所谓鸿庞伟绝之度者也。则报之曰：“师之形实无可赞，心或可言。心又无体，自忘吾说。”审虔不信，益欲赞之云云。既与其赞，则又曰：“吾从居大沩者尚多，感师之开悟者不一。相与伐石，欲碑师之道於精庐之前，欲其文辞近吾师之侧，谓予又不得不为也。”予笑不应。後十来予门，益坚其说。且思文字之空，与碑之妄，空妄既等，则又何虞？咸通六年岁在乙酉，草创其事。会予有疾，明年二月，始迄其铭。又因其说，以自警触。故立其意，不专以褒大沩之事云尔。铭曰：  

湖之南，湘之西，山大沩，深无蹊。虎日啸，猿又啼。雨槭槭，风凄凄。高入云，不可梯。虽欲去，谁与携。彼上人，忘其身。一晏坐，千馀旬。去无疏，来无亲。夷积阻，构嶙峋。栋宇成，供养陈。我不知，徒自勤。物之生，孰无情。识好恶，知宠惊。真物藏，百虑陈。随婉转，任峥嵘。□糊天，月不明。金在钅广，火收荧。我不知，天地先。无首尾，功用全。六度备，万行圆。常自随，在畔边。要即用，长目前。非艰难，不幽元。哀世徒，苦驰驱。觅作佛，何其愚。算海沙，登迷庐。眼喘喘，心区区。见得失，系荣枯。弃知觉，求形模。近似远，易复难。但无事，心即安。少思虑，简悲欢。净荡荡，圆团团。更无物，不劳看。听他语，被人谩。生必死，理之常。荣必悴，非改张。造众罪，欺心王。作少福，须天堂。善恶报，正身当。自结裹，无人将。心作恶，口说空。欺木石，吓盲聋。牛阿房，鬼五通。专觑捕，见西东。禁定住，阳朦胧。与作为，事不同。最上乘，有想基。无结净，本无为。人不见，自心知。动便是，莫狐疑。其下说，没文词。识此意，见吾师。  

## ●卷八百二十一  

☆程晏  

晏字晏然，乾宁中进士。  

○萧何求继论  

读汉史者多曰：“曹参守萧何之规，日醉以酒。民歌之曰：‘萧何为法，<页>若画一。曹参代之，守而勿失。载其清净，民以宁谧。’其为汉之二贤相也至矣哉。”论曰：“非也。暑牛之渴也，竖子饮之氵亭淖之污，牛渴已久，得氵亭淖之污，宁顾清泠之水乎？设使竖子牵之於清泠之水，则涤乎肠中之泥也。牛然後知氵亭淖之污，不可终日而饮之。百姓罹秦之渴已久矣。萧何曰：‘吾所以为法律，是权天下之草创也。吾不止此，将致君为成康之君，使民为成康之民。’是牵民於清泠水也。曹参日荒於酒，惠帝讯焉。参罔於惠帝曰：‘高帝创之，陛下承之，萧何造之，臣参遵之。陛下垂拱，臣等守职。’惠帝以为是也，民又歌之也。”呜呼！汉之民以汉之污，愈於秦之渴，不知牵於清泠之水，涤乎肠中之泥也。萧何之传曹参也，若木工能构材而未果覆，而终者必待善覆者成焉。何既构矣，谓参为覆者。参守其构而不能覆，徒欺君曰：“陛下不如高帝，臣参不如萧何。善守可也，何废作哉？”若不可以为废作，即文帝除肉刑，不为汉主仁圣之最也。参不能孜孜其君於成康之政，不知已不能覆何之构，而荒於酒，幸不同羲和之诛。贪位畏胜，饰情妄言，以惑君也，孰名为贤相耶？吾病汉史以萧何为善求继，以曹参为堪其後，故为之论。  

○工器解  

匠刀者不必自用割，匠弓者不必自用射，善为器而已。善割者不必善匠刀，善射者不必善匠弓，善用人之器而已。庖丁岂自锻而後操之耶？由基岂自斫而後射之耶？然则匠刀者不嫉庖丁之解，匠弓者不嫉由基之中。业已之为器，而惧刃之不利，弦之不劲也。我器既利既劲，称彼之用，是器得其所，又何嫉哉？萧张为汉之器，既利既劲矣。不嫉汉祖之能刃我而解羽，弦我而中羽，天下是业已之为器也。反是者所谓已匠刀不欲人之善割，已匠弓不欲人之善射，然则器安适乎？范增之器也，既利既劲矣，鸿门之言不用。羽非善割善射者，终不能用其器也。是器岂嫉人也哉？痛哭之失其所也。是言也，不足为儒者道，用警乎贪民嫉上之臣也。  

○设毛延寿自解语  

帝见王嫱美，召毛延寿责之曰：“君欺我之甚也。”延寿曰：“臣以为宫中美者，可以乱人之国。臣欲宫中之美者，迁於胡庭。是臣使乱国之物，不逞於汉而移於胡也。昔闳夭献美女於纣而免西伯，齐遗女乐於鲁而孔子行，秦遗女乐於戎而间由余。是岂曰选其恶者遗之，美者留之邪？陛下以为美者，是能乱陛下之德也。臣欲去之，将静我而乱彼。陛下不以为美者，是不能乱我之德，安能乱彼谋哉？臣闻太上无乱，其次去乱，其次迁乱。今国家不能无乱，陛下不能去乱，臣为陛下迁乱耳。恶可以为美为彼得乎？”帝不能省。君子曰：“良画工也，孰诬其货哉？”  

○齐司寇对  

齐境多寇，司寇不理。景公召司寇让之，反诤公曰：“请理君朝廷之寇也。”公曰：“君废其职，反责我，欲辞其责也？”曰“不然。君不闻鼷鼠之牙乎？食人与百类，虽尽而不痛，俗谓之廿口鼠也。鲁国之牛，闻食其角矣，请以是讽焉。牛之寝，有蚊蚋挠其肤毛，必知鼓耳摇尾以挥之。及鼷鼠食之，即不知痛也。鼠之一牙，岂不甚於蚊蚋千乎？以其口甘，虽贯心彻骨而不知也，况其角乎？公诚职臣以司寇，请司朝廷之寇，然後司封疆之寇也。朝廷之寇，其鼷鼠乎？食君之角矣，又将贯骨与心也，是患大而君不知也。封疆之寇蚊蚋乎？但挠君之肤毛耳，君将鼓耳摇尾而挥之，是患小而不知大也。臣所以急其大而不知，漫其小而得知也。”景公不喻，竟坐司寇以不事。晏子曰：“司寇死，田氏为鼷鼠於齐矣。”  

○祀黄熊评  

传曰：“子产聘晋，晋侯有疾，梦熊以为厉鬼。子产曰：‘鲧之神化为黄熊，鲧为夏郊，三代祀之。晋为盟主，未之祀乎？’遂使祀之。”而杜预又注曰：“言周衰晋为盟主，得佐天子祀群神也。”曰：异乎吾之说也。若鲧为夏郊，三代祀之，即掌周礼者存焉。晋为盟主，岂天子祀典，宜诸侯而僭之邪？是不可祀之者一也。羽山又非晋望，是不可祀之者二也。鲧若为天下疠，即有天子太疠司共祀矣，是不可祀之者三也。若为一国之疠，即有侯东海者国疠司其祀矣，是不可祀之者四也。况祀为夏后，鲧有归祀，又不为疠，是不可祀之者五也。子产言祟疠之事有二，吾取其一焉。言实沈台骀之祟，吾取之矣。黄熊之疠，吾不敢闻。晋侯方疾，其或荒邪内作，偶梦色象之一物，谓之黄熊。安可执加鲧厉而为昏越之祀哉？  

○穷达志  

君子宁小穷而大达，小人宁小达而大穷。小者人之役，大者人之道也。孟子论帝王之道於诸侯，诸侯不志我言则去之，岂不以小穷而大达欤？卫鞅论帝王之道於秦伯，秦伯寐。於是鞅乃易之以霸强之术而苟容之，岂不谓小达而大穷欤？君子不患乎无才，患乎不知穷达之理也。孟子大达，远盗蹊而遵正路者也。卫鞅大穷，舍正路而趋盗蹊者也。秦不知蹊以问鞅，鞅指之趋盗蹊而强去也。我知盗之蹊而返然之，曷若遵正路而远盗蹊哉？  

○内夷檄  

四夷之民长有重译而至，慕中华之仁义忠信。虽身出异域，能驰心於华，吾不谓之夷矣。中国之民长有倔强王化，忘弃仁义忠信，虽身出於华，反窜心於夷，吾不谓之华矣。窜心於夷，非国家之窜尔也，自窜心於恶也。岂止华其名谓之华，夷其名谓之夷邪？华其名有夷其心者，夷其名有华其心者。是知弃仁义忠信於中国者，即为中国之夷矣。不待四夷之侵我也，有悖命中国，专倨不王，弃彼仁义忠信，则不可与人伦齿，岂不为中国之夷乎？四夷内向，乐我仁义忠信，愿为人伦齿者，岂不为四夷之华乎？记吾言者，夷其名尚不为夷矣，华其名反不如夷其名者也。  

☆李绰  

绰字肩孟，吏部侍郎舒曾孙，官膳部郎中。  

○尚书故实序  

宾护尚书河江张公，三相盛门，四朝雅望。博物自同於壮武，多闻远迈於胥臣。绰避难圃田，寓居佛庙。秩有同於锥印，迹更甚於酒佣。叨遂迎尘，每容侍话。凡聆徵引，必异寻常。足广後生，可贻好事。遂纂集尤异者，兼杂以诙谐十数节，作《尚书故实》云耳。  

○仙庙兴功记  

夫人道阳教，重元妙理，考虚无之迹，合慌惚之言，则有（阙）周灵王太子驾鹤冲天，遗庙之所在也。绵祀千百，与世瞻依。而榱栋倾颓，涂摧剥。肃恭奚展，焚醮无归。今河阳行军怀州刺史仆射清河张公，即留守太保相君之令弟。游心众妙，秉志出尘。省日费之资，出星冠之侣。鸠工合力，易朽为坚。扶曲槛於层峦，正飞甍於绝。容可久，胜事一新。□路重开，庶睹宾天之驾。风篁无废，如闻夜月之笙。观主苏尊师以克就厥功，宜刊贞石。谓绰执赵之敬，沐穰苴之仁。猥命撰词，不敢坚挹。时乾宁四年正月三日记。  

☆裴贽  

贽，宰相坦从子。第进士，擢累右补阙御史中丞刑部尚书。昭宗立，拜中书侍郎同中书门下平章事。寻兼户部尚书。帝幸凤翔，为大明宫留守，进尚书左仆射，以司空致仕。朱全忠将篡，贬青州司户参军，杀之。  

○请祧顺宗奏  

窃以昭宗皇帝山陵虞祭毕太庙，合定祧迁，下尚书省集议闻奏者。伏以庙朝大礼，宜循故实。今据大常博士李侗柳庄议状，证引不同，只请准近朝例，祧顺宗一室，入昭宗神主。  

☆卢说  

说官汝阳主簿。  

○授李思敬马殷湖南节度使制  

门下。十国为连，万夫是长。兼文武之寄，居方岳之重。握我兵符，畴咨人杰。而又束神京襟带，扼衡越咽喉。疏五之封疆，跨三湘之土壤。节制之重，柬求惟难。允叶佥谐，爰膺并命。具官李思敬，族著山西，神交圯上。鼎钟刻伐，带砺誓盟。探义府之根源，畅和门之方略。双小戟，承家而猿臂推奇。叔豹季，济美而牛头入梦。具官马殷，夙彰奇节，素挺英才。究六韬三略之微，得十围五攻之要。诛暴救乱，战必胜而攻必取。安人和众，近者说而远者来。既有勇而知方，善胜残而去杀。并怀仁抱义，履信资忠。载张四维，俱崇七德。或贰戎车之政令，宽缓不苛。或列雄镇之偏裨动用安重，使[B11B]怀其惠，桀黠畏其威。为我宝臣，咸彰嘉绩。有以难兄告老，沥恳以闻。俾谐内举之诚，爰颁试守之命。有以元戎殒丧，军俗上陈，言其以得士心，可使为帅。姑徇人欲，爰假武符。或曾未半期，或始逾星纪，皆闻报效，允叶陟明。而善守化条，克固吾圉。绥怀有庶，协比其邻。底贡率循於旧章，赋事罔愆於彝制。不有即真之命，曷明劝赏之文。是用授以旌旄，锡之钺。或其驭贵，启以邑封。洎夫端揆之崇，并壮方隅之寄。各竭诚节，以奉明恩。抚字蒸黎，尊奖王室。无穷九贡，须布六条。咸思不溢之言，以谨有终之戒。服我谟训，往惟钦哉。  

☆吴蜕  

蜕，会稽人。  

○镇或军监军使院记  

昔晋文公之为盟主也，崇大诸侯之馆以礼宾客，而前史犹或美之。而况元帅太师中书令彭城王之为藩翰也，尊天子之命，广近臣之署，以宣王泽，以壮军威者哉？初乾宁单阏岁，叛臣芥视生灵，鼠窃位号，屏王臣于湫隘，而毁彻其官署，以肆暴焉。元帅彭城王以大义为心，龚行天讨，遂平其难。帝命兼而镇之，寻诏特进左监门卫上将军汝南周公以监护之。实欲以天子之渥泽，而涣汗於三军也。连帅有奇勋殊绩，忠国利人之大节，皆得以上闻。以是铭盘盂，镂锺釜，免虚其授受也。岂不重欤？汝南公ㄞ骑至止，军情大洽。彭城王慕其温雅，特加礼焉。且曰：“《易》有‘大壮’之义，《诗》有‘斯干’之美。今奈何以卑庳之栋宇，而处天子近臣，不营爽垲者乎？”乃命军吏揆日经始之，去子来之民，募宿饱之卒，浃旬而材备，累月而功毕。重门洞开，列楹高峙。奔者走者，不敢仰视。周垣致密，显敞丰博。闻者惊骇，见者眙Ф。东厢西序，窈窕深邃。前庑後轩，栉比星连。方塘曲沼，游鱼浴鸟。异竹奇花，蓝梢粉葩。复有大厦之前，木兰特异。盘阴袤丈，庇于广庭。越城之中，称为一绝。当前政不轨之际，忽焉零。逮彭城王之镇临也，绿叶紫苞，载新阳艳。虽田家荆树，未足多焉。是知忠孝之感通，其揆一也。彭城王尝因宴游，形於歌咏，题於屋壁，声在管弦。其及物之功，皆此类也。越之曩制，府兵十有四旅。属郡边戍，皆出其间。前贤莅临，犹或逗挠。今一府之内，控弦十万，朱旗绛天，长戈雪野。挥汗则雨骤，吐气则□舒。而汝南公以温恭冲澹之德和煦之，以贞正廉平之道矫厉之。使三军之士，咸得其欢心。及考秩向满，连帅惜其去，拜表乞留，中外美之。  

於戏！自兵兴以来，岁逾二纪，唯彭城王以忠孝之节，罄翊戴之心。连定金陵，再清镜水。绝孽牙之本，覆袄伪之巢。而复以国家经费为忧，勤修职贡，航深梯险，道路相望，史不绝书，府无虚月。当朝廷多事之际，天帑充给，实有赖焉。天子以是奖殊庸，超赏典，授双节，帅两藩。制衣以颁之，镂金券以锡之，复加定乱安国功臣，所以昭异数也。汝南公尝从容谓左右曰：“当今海内竭忠诚著实效於国者，其吴越之邦乎？”抑有由也。昔武德初，巢国公为佐命功臣，逮今二百八十载，其裔孙复为定乱安国功臣，岂偶然哉？在我朝之创业也，有巢国公佐焉，其中兴也，有彭城王辅焉，所谓世济其美，代不乏贤。仲尼曰：“积善之家，必有馀庆。”此之谓乎？汝南公深识而远虑，博古而该今，皆此类也。夫如是，岂止护强军定理帝命而已，是将入辅宸极，致君尧舜，外有彭城王之纠率君后，尊奖王室，海内欲求不治，其可得乎？蜕以不才，谬尘宾介。奉命纪述，诚惭陋芜。庶几勒贞珉，永鸿烈，用传於不朽。以继奚斯之颂云。时天复元年岁在辛酉八月庚辰朔二十四日癸卯记。  

☆孟昭图  

昭图，僖宗朝左拾遗。以论宦寺专政，田令孜矫诏谪嘉州司户参军，使人沉之於蟆颐津。  

○请对不召极谏疏  

君与臣一体相成，安则同宁，危则共难。昔日西幸，不告南司。故宰相御史中丞京兆尹悉碎於贼，唯两军中尉以扈乘舆得全。今百官之在者，率冒重险出百死者也。昨昔黄头乱火照前殿，陛下惟与令孜闭城自守，不召宰相，不谋群臣，欲入不得，求对不许。且天下者，高祖太宗之天下，非北司之天下。陛下固九州天子，非北司之天子。北司岂悉忠於南司，廷臣岂无用於敕使？文宗时宫中灾，左右巡使不到，皆被显责。安有天子播越，而宰相无所豫，群司百官，弃若路人？已事诚不足谏，而来者冀可追也。  

☆王说  

说，天时人。  

○对户绝判  

〈景身死，户绝，资财将没官。出嫁女请除葬外悉收之。叔复请分所由。不决仰断。〉  

景忝彼齐人，生此王土，逐什一之利。既富家财，服畎亩之勤。方编户籍，既而溘先朝露，遂卜佳城。远日新封，已供葬备。昔时馀业，可议官收。相彼薄言，将分厚产。且弟惟同气，女有从人。凤兆于飞，既归他族，雁行以序，自合保家。继绝请从於叔兮，论财难专於女也。以兹丕蔽，庶叶其宜。  

○对三公佩刀入ト判  

〈乙为三公，佩刀入ト，门下监门不觉，法司论罪，俱至死。辞云错误，请减议论。法司执云：“君上之前不容有误。议之则可，减之则非。”〉  

宸居宅中，元辅就列。兰袭固，必表九重之尊。槐位辨官，以崇八命之礼。旋观彼乙，从事於斯。当竭奉上之诚，翻畜不祥之器。未闻擒敌，徒有孟劳之宝。践历（一作既践）荣班，遂得吕虔之赠。况趋於清切，佩以周旋。误作匪宜，入ト固当伏罪。守之不谨，监门自可论辜。请从司败之科，以戒事君之旨。徒云议贵，须正刑名。  

☆郭应图  

应图，天三年国子监生。  

○请定国学明经额数状  

伏睹今年六月五日敕文，应国学与诸道等明经一例解送两人者。应图等早辞耕稼，夙慕诗书。自抛乡邑之中，便忝国庠之内。栖迟守学，轲於时。未（阙）进之期，却抱减退之患。苟或诸道解送，监府同条，实谓首尾难分，本枝无异。伏请闻奏，俾遂渥恩。  

☆郑  

字华圣，宰相从谠子。黄巢之乱，依泉州刺史王审わ。  

○授王抟诸道盐铁转运等使制  

门下。天之四序，运造化以成功。王者万机，仗辅弼而兴理。岂独安危斯在，实以职任是资。所以发于三光，凝其庶绩。则何以迭升崇秩，兼陟总临？况夫国用殷烦，财力未赡。允伫开张之术，尽系通变之方。属我名臣，遂行宠渥。扶危匡国致理功臣光禄大夫守吏部尚书同中书门下平章事上柱国琅琊开国公食邑二千户王抟，地华簪绂，（阙）盛公台。分秀气於嵩高，袭殊祥於淮水。秉四科之全德，危百行之贞规。夷玉在悬，能发希声之妙。良金若砺，自标大用之能。夙振嘉名，具扬清贯。右坡演如纶之职，左户贰版籍之司。望实既光，梦卜斯得。见陈平之知，任（阙三字。）识元礼之令，称委持衡。朕以运属多难，群经欲举。便殿每召，前席与言。山甫之秉小心，见称风雅。阳山之有大体，雅重丝纶。蔼吉上才，寇彼前古。今以将图兴复，克集事功。宜付繁难，以表优异。是用践黄枢之峻级，总青简之刊修。特以货泉，资其良画。於戏！萧何掌挽运之柄，在汉为功名。夷吾通轻重之权，致齐垂霸业。ム展匡时之道，伫成富国之谋。勉膺宠灵，服我丕训。可门下侍郎依前兼吏部尚书同中书门下平章事监修国史充诸道盐铁转运等使，功勋如故。  

○授钱Α润州节度使制  

门下。登坛命帅，俾宣力於四方。畅毂戎车，付机权於十乘。镇于列土，委兹诚臣。所以功著者寄崇，劳大者赏厚。由是兼膺将领，迭拥戎旃。爰稽至公，遂行殊渥。某官凌霜劲节，溢匣奇锋。功成不居，卑以自牧。分山西之秀气，将禀威棱。读圯上之偏书，洞知韬略。名齐飞将，绩茂冠军。自抚藩条，绰闻政理。法去滋彰之弊，人称劳来之安。蔚然风声，远陈谣咏。昨者董昌辄生狂逆，显负恩荣。既署官僚，复更正朔。自稔贯盈之罪，敢凭城社之安。谓天网之可逃，宜有土之共弃。悖慢之状，远迩咸知。Α于此时，独奋忠节。扫枪之巨，清气以无遗。爰整干戈，竟开城垒。捷书上献，殊庸卓然。且思劝善之文，遂举畴庸之命。是用益其疆土，盛彼旌旄。增镜水之名封，兼金陵之奥壤。合此重寄，殷为大藩。风烟载严，控制甚广。允畅万夫之望，弥张列郡之雄。我所报功，斯谓格宠。尔当勿私彼教，每务谧宁。偃戢兵戎，拊循弊。动体安人之本，自成乐土之风。奖任益崇，镇临攸重。勉承明训，往惟钦哉。  

○授李继密山南西道节度使制  

门下。朕以恭己视朝，详理兴化。对山河之美，必念功臣。听鼙鼓之声，每思良帅。况其华阳奥壤，黑水上游。提封远振於三川，列郡岂惟於千里。爰授勋略，往膺抚绥。断自朕怀，允符佥属。某官深沉旷度，果敢知名。秉义向公，服於吏事。披坚执锐，振彼军功。奉国励心，以身率下。暑不张盖，惠若投醪。剌陇坻而师必乐随，镇洋川而人皆自便。卓然威重，洽乃风声。今以梁汉之间，抚理是切。允思安，谅属智能。既习俗以不迁，眷宠章而宜举。况尔伯父，镇於是邦。旧爱尚留，承家益美。想彼下车之後，必闻莅政之方。尔其苏靖蒸黎，务劝耕织。谧宁封境，谨奉诏条。致我巨藩，成其乐土。不改三公之贵，用光十乘之权。厥惟钦哉，勉承嘉命。可权知河阳节度使观察留後，特进检校司徒兼御史大夫上柱国随郡开国子，食五百户。  

○授安友权安南节度使制  

门下。朕以伯侯之崇，列於藩翰。旌钺之寄，属在忠劳。况其俾奉诏条，伫乃声效。宜洽念功之典，用资抚俗之才。具官安友权，学奥六韬，术探三志。得子玉理兵之要，有少卿养士之心。自属艰难，勉励诚节。侍卫之劳既著，星霜之志靡渝。载陟周行，益恭环列。校其勋绩，宜举宠灵。乃眷海隅，地联越俗。每思封部，尤在抚安。往分瑞节之荣，更益公台之重。尔当奉兹七德，睦彼四邻。夙夜以励武功，周旋以修军政。成于乐土，副我朝恩。勉服训词，钦承厥命。  

○皇帝第八男秘第九男祚第十男祺封王制  

门下。昔者明王临御之理，立德於至道，茂绪于惟亲。朕嗣守丕图，祗若鸿训，未尝不稽古以建于邦家，励精以奉我皇唐之宗祖。况洎汉而还，封册之重，抑有前典，焕乎彝章。当知子之敢私，亦内举之良愧。第八男秘，粹和包美，谨厚自居。践礼乐之德文，备诗书之义府。第九男祚，生而向善，夙赋好谦。克明教导之风，蔚有端庄之质。第十男祺，後星表润，甲观呈祥。妙彰岐嶷之姿，雅得聪明之性。而又并标嘉器，皆禀温文。慰沃且多，宠数宜举。爰择重地，式崇其名。於戏！恭乃修持，服诸训顺。俾成磐石之固，允膺典礼之荣。勉树令徽，各钦休命。秘可封景王，祚可封辉王，祺可封祁王。  

○授李钅岁邕州节度使制  

门下。汉之上将，或委登坛。古之万夫，用期观政。所以典礼素难于方面，佥谐遂举于宠章。我有勋劳，岂吝恩擢。某官某，秉节持重，抱器谦明。既熟戎韬，兼通军志。拂青萍之出匣，百炼无前。整紫燕之追风，千金莫对。感激而雷霆助顺，训齐而貔武增雄。爰自先朝，荐逢多难。功烈昭著，金石无渝。且闻宿卫之忠，亦著载驰之效。每稽功秩，尽瘁十年。爰用陟明，嘉于一志。乃胜眷邕部，实为旧藩。接服岭之要冲，连骆越之奥壤。付兹重寄，翳尔雄才。尔当清以临人，和而驭众。善施条教，动慰蒸黎。苏我疲封，伫成乐土。爰峻保安之秩，式崇镇抚之名。往惟钦哉，勿怠丕训。  

☆王抟  

抟字昭逸，擢进士第，累迁苏州刺史。入为户部侍郎，乾宁初进同中书门下平章事，加检校尚书右仆射浙东西宣抚使。钱Α兼领二浙，留拜门下侍郎同中书门下平章事，加司空，封鲁国公。光化三年罢为工部侍郎，贬溪州刺史。又贬崖州司户参军事，寻赐死蓝田驿。  

○命钱Α讨董昌诏  

敕门下。朕惟雷霆霜雪，上天降以成物。明罚饬法，哲王垂以理人。是以阳春不可以独为岁功，仁恕不可以专为君德。威刑之作，其在兹乎？朕以渺躬，祗膺大宝，奉祖宗之丕训，荷天地之洪休。八年於兹，一日无怠。逊於志者，既求诸道，逆於心者，必本於情。苟惩戒之不明，惧典章之斯废。威胜军节度使陇西郡王董昌，出於行伍，属遇艰难，权握兵戎，位崇将相。器才盈而自覆，鼎必折而遂倾。因冯生祠，辄有狂谋。假陈妖异，惑乱邪巫。鼓噪危楼，伪为建国。不思理代，徒生犬吠之音。欲就丛祠，妄举狐鸣之兆。赖浙西节度使钱Α，忠诚愤激，壮节坚高。始以逆顺之理，飞章谕之而不悟。次以攻伐之谋，盟约胁之而不回。至於率兵，直以摩垒。虽复假言幻惑，止遏凶邪。终为闭壁偷安，不使束身归罪。是其阴诈，犹欲张皇。鱼戏鼎而虽亦可哀，良拒辙而终为不率。天讨有罪，魁得而诛。其董昌在身官爵，并宜削夺，仍委尔进兵攻讨。越州城内，士庶且多，宁无勇敢之徒，喜以功名自许。如有枭戮生擒董昌者，授三品正员，当钱一万贯。如先有官者，超三资酬奖。如董昌威制，会助妖谋，翻然改图，转祸为福，有所自效者，并置不问，赏则与之。於戏！恶杀好生，君人令德。仗顺讨逆，武夫令猷。鸣鼓而攻，既非获已，奋戈而起，亦宜慎诸。勿发勿焚，无误无失。罔俾观听，谓我黩武而勤兵也。用告遐迩，明正其罪。  

☆韩运  

运，唐末人。自称紫团山叟。  

○灵棋经後序  

仆知命之後，从宦幽燕。值唐祚湮微，时岁在辛丑三月中旬，契丹大下，围绕燕城。原野之中，略无虚地，尽白壤而已。士庶惊骇，寮属惶惑。弱子幼妇，晨夕不保。自是无所控告，遂焚香以灵棋经筮，得三上二中二下。卦辞云：“土地平安，无有艰难。大宜种作，利用往还。”翌日，勾院博陵公郎中召饮，因议兹事。博陵曰：“某昨日亦得斯兆。”是时契丹攻围转逼。有僧同族，始以当家，因相慰问。又虔祝而筮之，前卦复显。至五月，救兵不致。仆与同辈在昌平，县令周居隐怀来县令吴湘都押衙赵宗古同宿于守备之所，忧援兵来缓，因言是经，遂众请虔祷而筮之，得二上一中。见卦体不全，合坐愕然贻叹。览其辞曰：“以事托人，日望其意，乃至於今，方获嘉喜。事须淹留，终保其志。”颜曰：“以其位孤微，不能自立。吉则终吉，但应迟尔。”至六月，危困愈甚。仆又请筮之，众曰“休休。若得好卦，犹不敢仗。如更凶恶，转加愁思。”余自心口相谓曰：“但自掷之，好即扬，凶则自谋脱命之计。”由是掷之。依前得土地平安无有艰难之卦。至七月九日，门徒医术士郭彤□来相省慰。仆不在家，与诸子共话灵棋经之事。复恳祝之，掷而成卦，亦得土地平安之卦。仆因启愿，若免斯难，当手书十卷，传於好事者。是年八月二十四日，大兵解围，乃知至П感神，至诚感灵。敬叙其事，附於十卷之後云。党紫团山叟韩运序。  

☆阳坤  

坤，天中官虔州百胜判官，知勾判南京县事，检校户部尚书兼御中大夫。  

○洞清观铜锺款识  

当县洞清观铜锺壹口，先平固作孽之时，扌孚掳入峒。至天复元年，坤统押将士，收破复。前件锺将归本县，缘洞清观顷因乱罹，多年荒废。切见可封里昼锦禅院，未有铜锺。今半转舍，冀保弟子官荣显达，将卒兴隆。邑内居人，同沾福利。鸿音远布，永镇伽蓝。  

## ●卷八百二十二  

☆黄滔（一）  

滔字文江，泉州莆田人。乾宁二年进士，光化中除四门博士。天复元年受王审知辟，以监察御史里行充威武军节度推官。  

○周以龙兴赋（以“旋服国中，位光鳞族”为韵）  

周以创三十代，启八百年。既鸣凤以授德，复兴龙而御乾。奔天下之二分，岂惟雨骤。擎雒中之九鼎，宁止波旋。当其韬仁圣以表威灵，涌祯祥而呈气色。岐梁衔耀之所，岍陇湛蟠泥之域。几年贪饵，吞将吕望之钩。一旦飞天，霹破殷辛之国。观夫或屈或伸，非假非真。泽霈六合，恩濡兆民。以息虞芮，作在田之迹。以却夷齐，为逆物之鳞。掀陆海之波涛，固殊鲸浪。扩九重之宫室，肯类鲛人。则知指纵而或仗爪牙，善战而靡资血肉。火兵戈而虽假烧尾，镜古今而未尝寐目。遂使盟津契会，此时莫愧於□从。里栖迟，昔日何伤於鱼服。下蛰如此，高翔曷量。於蛮貊而虫沙附，申忠信而鬣张。足以雄飞革命，首冠兴王。驾木德於震宫，苍然被彩。应阳精於乾象，赫矣飞光。所谓建皇基，立宝位，模日楷月，规天矩地。非三圣之尤异，焉可以神物而取类。邈罔象，乘鸿，奔霆迸电，驱雷走风。非四灵之感通，焉可以与周而同功。岂徒角树臣佐，穴起域中。开粟而攫散财，滂沲有截。寿九龄而豢十乱，振奋无穷。懿乎後焕放牛，前光播谷。愈彰圣德於王者，益验神踪於介族。则老聃之道，汉祖之颜，永宜雌伏。  

○明皇回驾经马嵬赋（以“程及晓留，芳魂顾迹”为韵）  

长鲸入鼎兮中原，六龙回辔兮蜀门。杳鳌阙而难寻艳质，经马嵬而空念香魂。日惨风悲，到玉颜之死处。花愁露泣，认朱脸之啼痕。莫不积恨绵绵，伤心悄悄。逝川东咽以无驻，夜户下扃而莫晓。褒□万叠，断肠新出於啼猿。秦树千层，比翼不如於飞鸟。初其汉殿如子，燕城若雠。驱铁马以飞至，触金舆而出游。谋於剑外，驻此原头。羽卫参差，拥翠华而不发。天颜怆恨，觉红袖以难留。鸳鹭相惊，熊罴渐急。千行之珠泪流下，四面之霜蹄践入。神山表态，忽零落以无归。雨露成波，已沾濡而不及。栈阁重处，珠旒去程。玉垒之□山暂幸，金城之烟景旋清。六马归秦，却经过於此地。九泉隔越，几凄恻於平生。钗飘彩凤之踪，鬓蜕元蝉之迹。茫茫而今日黄壤，历历而当时绮陌。雨铃制曲，徒有感於宫商。龙脑呈香，不可返其魂魄。空极宵梦，宁逢晓妆。辇路见梧桐半死，烟空失鸾凤双翔。镜殿三春，莫问菱花之照耀。骊山七夕，休瞻榆叶之芬芳。大凡有国之尊，罕或倾城之遇。就言天宝之南面，奚指坤维而西顾。然则起兵虽自於青娥，斯亦圣唐之数。  

○以不贪为宝赋（以“不惊他货，士之意哉”为韵）  

以玉为宝兮，宝之常名。以不贪为宝兮，宝其可惊。彼空矜其纯粹，此特禀其清贞。洁已虚中，既处一言而落落。飞声擅价，终倾众宝以铿铿。宋人获希代之珍，子罕当连城之贽。且曰伊我之宝，非君莫遗。提携而日月耀手，跪拜而邱山属意。殊不知饮冰励节，如冰之色何烦。匪石推心，剖石之姿足弃。如此则别号琼瑰，得之非荆山者哉。独为奇美，种之乃情田而己。莫不扫埃垢於嗜欲，扩规模於廉耻。器之於国，雕锼皆仗剑之流。利之於人，贸鬻悉投钱之士。繇是焕烂群目，锵洋一时。自叶至珍之比，永辞凡口之嗤。岂可轻重贵贱，诹议磷锱。炫实矜华，尔则以琬炎当也。辉今英古，我则以素称之。卒使民知反朴之风，俗靡攫金之过。岂唯清白以足谓，固亦温良而大播。所以不润屋而润身，盖非货而曰货。则知以非货而为宝者少，以所货而为宝者多。少则与璋而合美，多则与瓦砾而同科。故其涤以芜秽，加诸琢磨。采於已而不采於彼，贵於我而不贵於他。纵饶秦氏，当时曾欺赵地。争奈楚君，昔日荐刖荆和。宋人於是辞默而惭，颜而走。斯言既得以佩服，吾宝乃分其妍鬼。谁能持确论，秉贞姿，问贪夫之信不？  

○景阳井赋（以“扩然旧事，国艰人悲”为韵）  

台城破兮烟草春，旧井湛兮苔藓新。自亡迹於天子，几兴怀於路人。盖悲万乘之尊，投身到此。岂为一泓之故，举世惊神。叔宝以立作荒君，在为亡国。玉楼之丝管宵咽，桂岸之兵戈昼逼。御天失措，且四方之大何从。没地无惭，顾九仞之深可匿。便委鸿业，旁携绿鬟。奔入泓澄之内，冀逃吞噬之艰。殊不知理昧纳隍，处穷泉而讵得。诚乖驭朽，攀素绠而胡颜。既而出作穷鳞，夺归偏爵。一时之覆辙如此，千载之遗波俨若。陌上澄澈，邱中寂寞。暗淘人事以冰释，旁写江天而镜扩。青铜有恨，也从零落於秋风。碧浪无情，宁解流传於夜壑。徒观其芜没沙迳，葳蕤泽葵。渔樵汲引，荆棘荣衰。虽虚中而可鉴，终彻底以堪悲。宝镜休分，岂有得铜之日。雕筵罢设，永无投辖之期。固以涤尽繁华，销平曩旧。犹惊鼎沸於馀涌，更吊山崩於叠。荒凉四面，花朝而不见朱栏。滴沥千寻，雨夜而空啼碧溜。斯则堙塞终古，萧条永年。半竭而珠或出，陆沉而翠盖宁旋。莫可追寻，玉树之歌声邈矣。最堪惆怅，金瓶之咽处依然。嗟夫！穿凿岂殊，浅深非异。盖悲鲋蛰之穴，不见龙潜之地，所以避匿其中，莫比汉高之事。  

○课虚责有赋（以“理派空至，方明得门”为韵）  

虚者无形以设，有者触类而呈。奚课彼以责此，使从幽而入明。寂虑澄神，世外之筌蹄既历。垂华布藻，人间之景象旋盈。昔者陆机，赋乎文旨，推含毫伫思之道，得散朴成形之理。虽群言互发，则归於造化之中。而一物未萌，乃锁在渺茫之始。是宜囊括元牝，箕张混元。暗造无为之域，潜臻不死之根。致彼音尘，莫隐於秋毫纤芥。令其影响，俄通於万户千门。然後扇作波澜，腾为气色。无论於远近高下，罔计於飞沉动植。如铿至乐，非所闻而遽闻。若摘元珠，非所得而遽得，则知文本於道。道不可量，杳韬存而韫亡。道散於文，文不可当。乃飞锋而耀芒，取之者取之逾远，偶之者偶之不常。故其越兔影，迈乌光。向无声无臭之间，陶开品汇。於出鬼入神之际，定作圆方。乃使巧拙应机，亏全任器。考其始而始则无睹，验其终而终则有自。物居恍惚，牢笼而俟以真归。精匿杳冥，搜索而期乎实至。所谓摆扬恬澹，剖判虚空。冀其神贶，逮彼幽通。岂惟率尔邈然，散著於山川草木，风飞泉涌，争飘於鸟兽昆虫。夫如是，则洞启幽元，曾无险隘。流音既自於扣寂，成象还同於画卦。然後知文苑之菁华，亦冲和之一派。  

○送君南浦赋（以“越空绵目，伤妾是君”为韵）  

南浦风烟，伤心渺然。春山历历，春草绵绵。那堪送行客，启离筵。一时之萍梗波涛，今朝惜别。千里之秦吴燕宋，何日言旋。当其系马出船，候潮待月，低徊而少妇对景，怆恨而王孙望阙。莫不ㄍ竹以凄楚，拨相弦而激越。且当涧，把芳酒以留欢。莫被薰风，吹片帆而便发。君不见陌上尘中，奔西走东。车轮似水，马足如蓬。夜泊而猿啼霜树，晨征而月在烟空。争得枝间，比翼更同於越鸟。只应波上，离群便逐於燕鸿。莫不太苦行人，偏伤别妾。龙媒而嘶出金埒，鸾扇而持归玉箧。於时莫展歌，全沉笑靥。郊天路口，愁攀夹渡之柳条。采蕨山前，忍看解维之桂楫。是知无人免别，有别皆伤。使人落颜，貌枯肺肠。泪成雨，鬓侵霜。朝悲五岭，暮怨三湘。梦去不到，书来岂常。况一川之烟景茫茫，横冲楚徼。两岸之风涛渺渺，直截炎荒。无不销魂，如何举目。赍行而宝剑三尺，留下而明珠十斛。林骈つ木，推诚而敢望合欢。洲跃嘉鱼，取信而当期剖腹。及夫乐阕人散，龟飞日曛。遗鞭取，解佩还分。玉窗之归步愁举，兰棹之移声忍闻。须知赤帝之江头，两心似火。莫自苍梧之岸曲，一去如□。虽伫锦衾而赠我，终ゼ锦字以酬君。已而谁不别离，别离如此。谁不相送，相送於是。则东门与北梁，不足云尔。  

○水殿赋（以“翻量去日，有水空流”为韵）  

昔隋炀帝，幸江都宫，制龙舟而础日，揭水殿以凌空。诡状奇形，虽压洪流之上，崇轩峻宇，如张丹禁之中。当其城苑兴阑，烟波思起。截通魏国之路，凿改禹门之水。於是怪设堂殿，妙盘基址。屏开於万象之外，岳立於千艘之里。还於玉阙，控鳌海以峥嵘。稍类□楼，拔蜃江而耸峙。皆以彩饰无比，雕镌罕量。装羽毛而摇裔，叠琼璧而荧煌。镜豁四隅，远近之风光写入。花明八表，古今之壮丽攒将。天子乃纵巡游，极驾驭，登巨舰以龙跃，扩深扃而虎踞。旌旗剑戟以络野，珠翠歌钟而触处。三十六宫之□雨，Е洞随来。一千馀里之烟尘，冥蒙扑去。百幅帆立，千夫脚奔。上摇乌兔，下窜蛟鼋。天河邂逅以惊杀，地轴参差而轧翻。兰棹桂楫之骈阗，行辞洛口。鸳瓦虹梁之岌で，坐彻夷门。启闭讵常，登临罔毕。雷訇之竹箭冲过，辐凑之木兰贮出。柳丝两岸，袅为朱槛之春。水调千声，送下青淮之日。既而遄惊鬼瞰，遽及神谋。銮辂而飘成覆辙，楼船而堕作沉舟。宝祚皇风，一倾亡於下国。霞窗绣柱，大零落於东流。嗟夫！驾作祸殃，树为罪咎。穿河彰没地之象，泛水示沉泉之鬼。血化兆庶，财殚万有。所以汤武推仁，不得不加兵於癸受。  

○狎鸥赋（以“释意与游，迁之汀曲”为韵）  

海童以泛泛浮浮，爱於白鸥。遂将穷於赏玩，乃相狎以遨游。彼鸟何知，苟同心而同德，斯人足验，谅不忮而不求。当其访物外之高踪，得沙间之逸致。□心潇洒以荐往，鹤貌飘而叠至。列为俦侣，肯无求友之声。却尽猜嫌，皆得忘形之意。至若海镜秋碧，天蓝霁青。磨开桂月於浩渺，画出蓬山於杳冥。尔乃瞻雪影，缅风翎。曲得其情。此旷荡而来依别派。不言而信，彼联翩而飞下回汀。四目夷犹，两情容与。曾无隼击之患，忘到鸠居之所。罗列靡惭於交契，固类朋游。参差罔愧於弟兄，还同雁序。斯则别号羽客，参为水仙。杨柳之江头雨夜，蒹葭之渡口霜天。莫不探此景象，穷乎岁年。异鸡群之迥处，殊莺谷之高迁。扫尘绪以皆空，那虞触网。负身弓而不绾，讵肯惊弦。则知蝉蜕是非，羽翔凡俗。岂鹰扬於霄汉之外，乃鹗立於烟涛之曲。因嗤鸿渚，盖春去以秋来。翻笑鹊河，竟离长而会促。其父既骇於斯，爰令执之。才及入笼之念，已兴登俎之疑。潮满沧洲，游泳空期于水际。日生丹壑，翱翔遽在於□湄。所谓祸机中藏，物情外释。且斯鸟之犹尔，岂於人而能隔。则包含诡绐之流，宜览之而改易。  

○知白守黑赋（以“为後之则，迹无颠坠”为韵）  

白之能知，须守黑於所为。黑之能守，则知白而无咎。圣人所以立言於彼，垂训於後。将令学者，得韬光用晦之机，不使来人，有炫实矜华之鬼。是宜采厥理，扣其辞。岂非白也吐耀含辉，禀西金而成姿，或元黄而可得，或苍赤而可期。知之者必能洞彻万物，昭彰一时，故为祸患之所之。黑也光沉影匿，浸北水而成色，既视之而不见，亦晓之而莫得。守之者必能混合群象，冥蒙众惑，故为安宁之所则。繇是任怀霜而怀雪，不在明言。纵如璧以如，终须默识。如此则准绳万国，龟镜八区。俾其擅清名者若昧，抱明智者如愚。有於不有，无於不无。亦犹玉之贯虹，以韫石而为妙。珠之象月，以蚌胎而为殊。论於物而物且能尔，验於人而人焉忽乎。是以钓璜於西渭之滨，扣角向南山之夕。须知刖足以招祸，莫若漆身而遁迹。君不见斗牛乌兔，垂大明而或隔阴霾。麟凤龟龙，作嘉瑞而常居薮泽。则知以白藏黑兮，道无不全。以白离黑兮，理其不然。若内包乎皎皎，当外处乎绵绵。故怀希代之珍者被褐，负不羁之才者草元。然後宏彰典式，克免危颠。夫如是则垂戒无垠，推诚触类。靡令受彩之质，或爽处蒙之意。吾徒也勉之哉，佩带斯言而勿坠。  

○汉宫人诵洞箫赋赋（以“清韵独新，宫娥讽诵”为韵）  

王子渊兮谁与伦，洞箫赋兮清且新。丽藻上闻於天子，妍词遍诵於宫人。名价有兹，写札於御笺彤管。风流无比，吟哦於贝齿朱唇。斯赋也，述江南之翠竹，生彼□谷。甘露朝洒，瑞烟晴扑。般斤遽取於贞劲，夔律乃知其韫蓄。既而植物惟一，乐工惟独。九重圣主，俄聆於玉韵金声，两掖佳人，争致於瑶编绣轴。受授相从，彤闱绛宫。始喧喧而历览，旋一一以精通。十二琼楼，不唱鸾歌於夜月，三千玉貌，皆吟凤藻於春风。莫不鲁殿惭魂，巫山破梦。应教墨客以心死，解得红妆之口讽。时时桂席，惊飘舞雪於罗衣，往往兰台，误下歌尘於绮栋。於时间赵瑟，寝秦筝，驻□雨，咽咸英。非春而御苑花折，当夏而幽闺景清。如燕人人，却以词锋而励吻。雕龙字字，爰於禁署而飞声。泉喷香喉，□靡绿鬓。岂贯珠之歌同调，固如簧之言别韵。遂使霞窗触处，不吟纨扇之诗，乐府无人，更重箜篌之引。斯则琴赋与笛赋奚过，才子获才人咏歌。体物之能有是，属辞之道如何。一千馀字之珠玑，不逢汉帝。三十六宫之牙齿，讵启秦娥。方今天鉴求文，词人毕用。有才可应於妃后，工赋足流於嫔从。洞箫之作兮何代无，谁继当时之吟诵。  

○省试人文化天下赋（以“观彼人文，以化天下”为韵）  

明彼今古，闻诸圣贤。易垂言而著在八卦，人有文而形於普天。用以成章，既验斯风之肃穆，瞩之於物，乃知厥德之昭宣。吾君秉此格言，恢乎至理，以为文在天而苟可鉴，文在人而诚足视。在天则时变从之，在人则化成有以。故体此以御宇，取兹而教人。且文也，肇自河龟见，洛书陈，道德故，仁义新。出无为而入有象，齐父子而一君臣。既而上古遐，中古迩。苟流播之如此，乃弛张而若彼。始则六十四位，演自周王。旋则三百五篇，删於孔氏。故得有国之君，准绳斯文。诗书礼乐以表里，干戚俎豆以区分。莫不经天纬地，仿佛氤氲。布彼寰瀛，风行而草偃。被於亿兆，玉洁而兰薰。然後铿作咸韶，散为风雅。调畅动植，周通夷夏。车书得以合矣，贵贱与而同也。遂使九州四海，皆瞻黼黻於朝端。墨默客词人，交露锋芒於笔下。大哉人文之义也，焕矣赫矣，可名可观。唯圣朝之所擅，岂悖德之能干。推其时而时或异，论其道而道斯完。故将垂百王而作范，岂惟充万国以咸欢者也。夫如是，则肩比三王，威销五霸。宏彰驭马之成政，克俾雕龙之擅价。彬彬乎哉，郁郁乎哉。有以见我唐之至化。  

○馆娃宫赋（以“上惊空壕，色施碧草”为韵）  

吴王殁地兮，吴国芜城。故宫莫问兮，故事难名。门外已飞其玉弩，座中才委其金觥。舞榭歌台，朝为宫而暮为沼。英风霸业，古人失而今人惊。想夫桂殿中横，兰房内创。丹楹刻桷之殊制，钅口砌文轩之诡状。如同渤，徙蓬阙於人间。若自瑶池，落蕊宫於地上。绣柱云楣，飞蛟伏螭。基扃郁律，钩参差。碧树之珍禽夏语，绿窗之瑞景冬曦。吴王乃波伍相，辇西施，珠翠族来，居玉堂而Е洞。笙簧拥出，登绮席以逶迤。触物穷奢，含情愈惑。欲移楚峡於□际，拟凿殷池於槛侧。花颜缥缈，欺树里之春光。银焰荧煌，却城头之曙色。殊不知敌国来攻，攒戈耀空。虎怒而平雉堞，雷訇而击碎帘栊。甲马万蹄，卷飞尘而灭没。琼楼百尺，爆红烬之冥。悉繇修袖舞殃，朱唇唱隙。瑶阶而便作泉壤，玉础而旋成藓石。恨留山鸟，啼百卉之春红。愁寄垅云，锁四天之暮碧。悲夫往日层构，兹辰古壕。香迳而同归寂寂，稽山而杳自高高。遗堵尘空，几践群游之鹿。沧洲月在，宁销怒触之涛。已而西日匆匆，东波浩浩。松楸而骈作荒隧，车马而辗通长道。彼雕墙峻宇之君，宜鉴邱墟於茂草。  

○陈皇后因赋复宠赋（以“言情暮作，国黛朝天”为韵）  

陈皇后一锁长门，萧条渥恩，欲写退宫之永恨，因求体物之嘉言。蜀郡才高，述遗芳於桃李。汉皇心感，归旧职於蘩。想夫迹坠城南，宠移天顾。难期献茧於春昼，不忍解簪於日暮。琼楼寂寂，空高於明月秋风。瑶草凄凄，莫辗於金舆玉辂。於此蓄愤，夫何释情。犀浦有多才之著，上林推独步之名。沽酒而居，每乐当垆之事。量金以至，爰流掷地之声。於是ゼ妍辞，貌浓黛。侔锦字，陈绮态。郁芬馥於ぇ席，悄丁当於珠佩。鹊巢入构，翻成别鹤之悲。马首虚瞻，不识牵牛之会。振动文苑，旋彰国朝。既切采蘼於藻丽，遂牵连理於桃夭。一旦恻圣鉴，锡嘉昭，已无为雨之期，空悬梦寐。终自凌□之制，能致烟霄。莫不倾北园，骇南国。丝萝而昨日靡托，珠翠而今朝改色。玉台有恨，舞鸾之影孤来。金阙无恩，吐凤之才续得。设使幸望禺若，含情默然，擢同论於汉殿，挥毫莫构於巴川。则此日前鱼，定作小鳞而赴海。宁令破镜，成圆月以升天。懿夫天之手虽奇，丽水之珍可博。苟非兹赋之赞咏，奚救当时之黜削。方今妃后悉承欢，不是後贤无此作。  

○秋色赋（以“雨作愁成，然知兴起”为韵）  

白帝承乾，乾坤悄然。潘岳乃惊素发，感流年，抽彩笔，叠花笺。驱走群言，写抑郁之怀矣。搜罗万象，赋萧条之景焉。於时凄凄漠漠，零露蒙作。杳杳冥冥，劲风吹成。或青山兮薄暮，或绿水兮新晴。昨日金舆，天子自西郊而迎入。此时火旆，祝融指南极以遄征。於是乌减赫，顾兔添明。地上落红渠之态，烟中吟玉笛之声。华岳峰高，染莲花而翠活。湘川树老，换枫叶以霞生。愈碧吴山，偏清汉水。松柏风高兮岁寒出，梧桐蝉急兮烟翠死。衡阳落日，旅雁以飞来。剑阁中宵，逐哀猿而啸起。遂使隋堤青恨，吴岭绿愁。庐阜之蟾开石面，钱塘之雪入涛头。空三楚之暮天，楼中历历。满六朝之故地，草际悠悠。鱼美东鲈，兽狞西虎。送鸾扇之藏箧，迎朱丝之织户。海上而轻笼皓月，皎洁成冰。陇头而惹著阴□，苍茫欲雨。斯则寒暑推移，衰荣可知。金生火死，菊换兰萎。岂惟自遐及迩，穷高极卑。上澄鹊汉以清浅，东莹鳌洲而渺イ。数声之元鹤惊时，九皋摇落。一夜之新霜扑处，百卉离披。是时坐客闻之，侔色揣称，咸言此日之ゼ藻，更苦曩篇之秋兴。  

○戴安道碎琴赋（以“徒候徽响，致聚深情”为韵）  

拔尘俗之能琴，共谁不钦？戴安道之擅名斯异，武陵王之慕义弥深。降使殷勤，将召来以聆雅越。持诚慷慨，爰击碎以示胸襟。想夫名利莫羁，烟霞为赏。涧松虽耸於梁栋，野鹤不侵乎罗网。吴山越水，韬物外之清光。蜀轸虞丝，播人间之妙响。杳杳区区，何人戒途。白屋忽惊於嘶马，朱门欲俟於啼乌。焉有平生，探乐府铮钅从之妙。爰教一旦，厕侯门戛击之徒。於是贲出月窗，毁於蓬户。掷数尺之鸾凤，飒一声之风雨。朱弦并断，类冰泉裂石以丁零。玉柱交飘，误陇雁惊弓而飞聚。使者焉知，宣言大非。且异锻珠之义，宁同碎斗之讥。陌上回尘，走清风於玉殿。堂间释手，章素节於金徽。於时野客相高，时人或陋。梧雕桐断以宁顾，漆解胶离而莫救。至若池亭夜月之景，岩谷春风之候，遥当野岸，肯思流水之曾弹。静对庭芜，待从幽兰之不奏。向若投绿绮以无意，缅维城而有情。亡一时之高躅，矜六律於新声。则此日知音，但仰跃鱼之弄。碧山烟雾，宁留藏豹之名。则知艺至者不可以簪笏拘，情高者不可以王侯致。终挺特以惊俗，不斯须而辱志。於今人语其风，孰不揖当时之事。  

○融结为河岳赋（以“形质中成，人事路复”为韵）  

象帝以伐出物我，陶开杳冥。至精风散，元气雨零。一浊一清，既定乾坤之体。或融或结，遂为河岳之形。岂非断乎鳌足之时，剖彼鸡黄之日。二仪各立以交泰，一气旁流而洋溢。於是苍茫不定，奔为归谷之墟。积聚无从，叠作干霄之质。则令川陆天下，江山域中，浅深莫极，夷险难穷。刚柔随之而汹涌，嗜欲继之而隆崇。翻雪浪与霜涛，下吞方厚。拔重峰兼叠嶂，上列圆空。尔乃产鳞介虫沙，植羽毛草木。星辰昼夜以明灭，乌兔东西而往复。则有龟负龙擎，文籍其阳九阴六。共触愚移，倾缺其天枢地轴。如疏朴略，波万壑以派分。似截氵亭泓，仞千岩而□矗。旋闻大禹鞭神，巨灵涌身。凿通浩渺，擘断嶙峋。然後总注沧海，争磨碧。舟楫风生，航利名於世世。轮辕雷起，驾祸福於人人。至今若带兴言，如拳设喻。牢笼下土以箭急，控压中洲而石固。三门九曲，竞呈没之源。太华维嵩，交辟奔冲之路。谁能究厥理，考其情，沟渎曷为而散作，邱陵奚补而攒成。致彼至柔，洒回邪而互急。俾其峻极，干道德以全平。吾欲炭鞴阴阳，炉燃天地。鼓将逦迤之谷，写破连延之积翠。今今日之形象，复当时之寤寐。默默绵绵然，归於无事。  

○魏侍中谏猎赋  

我太宗之启圣崇基，魏侍中之推诚辅时。恐羽猎以失德，采风骚而属词。瞻仰皇情，欲止畋游之事。激扬丹恳，爰陈谏诤之诗。当其内则雍熙，外无攻讨。忆擒飞而逐走，静乃搜林而索草。杀伤有度，虽知不损於仁心。狩非时，或虑微妨於帝道。於是倾素节，揣深衷，何以阐禹汤之诫，莫如陈周召之风。愿开三面之仁，上行君圣。遂取二南之义，下效臣忠。尔乃挥以彩毫，流於妙墨。文高而简牍增焕，思苦而烟霞动色。莫不大罄箴规，坚持谠直。辉珠耀玉，面陈丹陛之前。讽古谕今，袖献紫宸之侧。错落清唱，铮钅从雅言。叙获兽争禽之理，述好生恶杀之源。少补元化，轻裨至尊。字字而请休驰骋，篇篇而乞罢驱奔。非不能继子□操赋而进，非不能续司马裁书以论。盖以诗也中律锵金，成章灿绮。掬山川气象於彼，载帝王兴衰於此。以之剌上，则上或风从。以之化下，则下皆草靡。所以ゼ此章句，依於典坟。希一览而恩覃羽族，冀再观而惠及毛群。庶几六艺之妍，终资睿鉴。当使三驱之礼，不越明文。然後甲马休飞，も弓莫控。俾百兽以率舞，致四夷之入贡。故其旌逸调，赏清辞，锡彩缯而甚众。  

○误笔牛赋（以“从其误著，异质真成”为韵）  

王献之缋画弥精，变通可惊。失手而笔唯误点，应机而牛则真成。用是饰非，既擅一时之妙。持功补过，爰垂千载之名。当其围扇羽轻，素缯□薄。搦金管以如涌，露秋毫而似削。莫不伫思翔鸾，澄神丹鹊。临风缅想，满轮之桂月铺开。对景叹嗟，一点之松烟飘著。隐映瑕匿，依稀漆浓。既黑白之斯异，顾东西而曷从。南容之玷难磨，空伤往事。曹氏之蝇可学，遂展奇踪。於是逐手ゼ成，随宜演出。斯须亡堕落之所，顷刻见下来之质。笔为锋也，无惭卖剑之年。墨作池焉，岂愧蹊田之日。则知负艺通神，呈功骇人。遽从无而入有，俄背伪以归真。况乎鸟文黛暗，驳彩花新。兔翰初停，旁起落毛之想。鼠须尚对，遥怀食角之因。足令饮颍牵怀，饭秦动思。坐惊践苇之处，立验放桃之地。手扪而执纟引罔殊，衣惹而饰缯奚异。经年不去，宁生舐犊之心。终日长间，岂有驾车之意。所谓取象於斯，称工在兹。虽恨纤芒而到此，终持妙迹以加其。矧复首尾曲尽，毫厘莫遗。示不用於秋深之日，自无全於缕断之时。桓温乃拂拭增惊，周旋载顾。徒见奇於手巧，了莫知其笔误。大凡游艺之人，无不尘而扫污。  

○省试王者之道如龙首赋（以“龙之视听，有符君德”为韵）  

王者以御彼万国，居於九重。既体天而立制，遂如首以犹龙。视听无偏，四海自看其波凑。聪明罔失，兆民咸睹其云从。岂非祖述圣明，披陈道德。以王者为天下之大，域中之式。非澄耳目，不可以烛暗通幽。非审细微，不可以开基建极。於是设喻斯异，微文特殊。以端拱之尊比义，取产泽之灵合符。则而象之，毁不雷同於形质。区以别矣，爰将首冠於寰区。然後岳岳高居，禺禺克定。翼左右而何惭角耸，镜远近而宛同神莹。虽云︻纩，洪纤之状咸观。纵使垂旒，巨细之音毕听。则知播雍熙之化，为昭圣之君。遽配腾骧於水物，益彰超迈於人群。恩波而固类兴雨，呈瑞气而非同召□。侔其矫举之形，无幽不鉴。媲彼孤标之貌，有象皆分。故得迥拔可观，感通自有。散皇明而珠耀於颔，扬德泽而浪生於口。宁同荀爽，只擅美於弟兄。更异华歆，但垂名於朋友。所谓表有截，播无私。乃蔼然而同德，非蠢尔以呈姿。言乎汉祖之颜，方能比也。念彼伯阳之道，未可方之。今我后变见乘时，飞翔叶理。四方尽入於倾听，陆海无遗於俯视。夫如是，则龙之首兮，未可论功而较美。  

○白日上赋（以“人习道优，元空举步”为韵）  

天上神仙，人间得焉。青囊有术，白日元。能拔迹之如是，非禀生之偶然。明明而飞出寰区，其谁不骇？去去而立臻霄汉，成道奚先。斯人也，学至感通，质离寒暑。挥毫而金简初载，端冕而玉皇有伫。绵邈而龟台鹤浦，几劫勤求。参差而羽驾霓裳，一朝轻举。当其瑞景融融，圆虚碧穹。有烟霞兮蓊郁数处，有鸾凤兮盘旋半空。竞瞩尘眼，谁原道风。俄然乘轩后之龙，朝辞水上。忽尔控王乔之鹤，昼入□中。灭没孤飞，飘遥莫驻。数声如触於琼，一片渐高於彩雾。何门积学，换俗骨以轻轻。此日登真，蹑瑶池而步步。莫不极□路，逗天津，昆邱入境，阆苑寻春。琼树之烟花有主，蕊珠之宫阙无尘。翘首仰攀，更接蓬壶之士。低眸俯视，大惊朝市之人。得非龙虎专修，阴阳久习，早成金鼎之九转，迎咽玉炉之一粒，则必夙居丹壑，冥契浮邱。归鳌背之三岛，遽别羊肠之九州。不然者，安得从地面，□云头？当红尘之午景，为碧落之良游。较美古今，列子之乘风固劣。论功昼夜，妲娥之奔月非优。懿夫曦辔亭亭，乌光杲杲。爰脱屣於方厚，骤致身於苍昊。盖以研炼斯至，嚣烦克扫。愚将蹈妙域以扣元关，学取上之道。  

○御试曲直不相入赋（以题中“曲直”两字为韵）  

曲也者，厥理惟何。直也者，其辞可属。一则见回邪之所自，一则非平正而不欲。故圣人立此格言，为乎懿躅。俾有家而有国，不与混同。令自高而自卑，靡相参触。至如木也，或表从绳之直，或叠来巢之曲。虽则含烟带雨，共呈苍翠於岩间。而耸本盘根，各禀规模於山足。勿言同地而错杂，固乃殊途而瞻瞩。所以方能中矩，俟良匠之所知。劲不为轮，信奇材而可录。莫不分彼邪正，镇於时俗。且木之理兮，犹不差忒。人之道兮，切在忠直。直也不可以曲从，曲也不可以直饰。行於已而已有异，施於人而人是测。由是屈原在楚，其糟而不为。比干相殷，剖其心而可得。顾惟忠谠之受性，岂与邪谀而同域？共不相入也，理苟如是，俗奚以惑？小人曲媚，或乘造次以得时。君子直诚，可仗英明而辅国。今我后恢睿哲以御乾，澄圣心而立极。恶以钩而在物，乐如弦而比德。惟曲是斥，彰万乘之准绳。惟直是求，示百王之楷式。微臣之获咏歌，敢不佩之於取则。  

○御试良弓献问赋（取五声字次第用各双声为赋格）  

文皇帝以精求要义，下访良弓。以木心之邪正既别，将理道之比方乃同。木若有邪，奚副准绳之一一。理如无苟，必资国祚之崇崇。斯盖体元立制，启圣乘乾。与禹汤而接轸，将尧舜以差肩。睹於物也，必有诚焉。言念为弓，尚穷元於脉理。岂於有国，不注意於英贤？否则何以宏丕图於赫赫，垂宝祚於绵绵者哉！则知黄帝造舟车之旨，其难为比。周武倒干戈之文，殊不称美。观草木而尚此烛幽，统寰区而足彰致理。遂使度木抡材之子，每自依依。献可替否之臣，曾非唯唯。今吾皇播声教以锵洋，恩波而浩汗。乾坤与之而合德，夷夏有之而一贯。斯弓不制，洞其理以明明。斯问克兴，露其言而粲粲。儒有生在江岭，来趋辇毂。波涛久慕於化鲲兮。（谨按洪迈容斋四笔此赋有五声後阙入声一韵）  

## ●卷八百二十三  

☆黄滔（二）  

○与杨状头书  

谨献书状元先辈。圣人之道没，必假後贤以援之。故天将假後贤以援之，必先否其人之数，而後克亨其道。苟知厥理，繇是得而言之。且咸通乾符之贡士，其有德行文学人地如先辈，而在举场，则其举罕再。而先辈在举场逮二十年，何哉？是知天否先辈当年之数，以亨今日之道。假於春官天官之网，首冠群彦，基我中兴。使天下之人，翕然向风。奔走慕义，以偃干戈，岂不然乎？今俾天下之人，奔走瞻之为龙门管钥，宗伯之处士也。莫不俟我之启。某顷者频试於小宗伯，姓名罔为人之所闻，然多受知于前辈。故安州郑郎中、江陵蒋校书谓所业赋偶公道，必为宗师之荐，宗伯之求。某佩斯言十有五年矣。幸蜀之後，东蛰闽越。洎前年榜，伏睹先辈荣登。逮王先辈希龙之还，敬话先辈之道，某熟得而知勉。某提携所业，直扣门仞。昨某之来也，朝及京师，暮期刺谒。今幸于此遽获贽投，果蒙先辈逾涯越等，加之赏录，便许荐拔。充宗伯之所求，则二贤之言斯验矣。若某则已登选於今日也。某草泽单寒，无门报德。且世之感恩谢知，罔不率以杀身为之辞。夫杀身之期，是待知已於患难。某今感先辈之恩知，谨唯铭刻肌骨。故献书於座右以陈露之，伏惟始终怜察焉。不宣。某再拜。  

○与王雄书  

蒙示盛文，拜纳之日，焉可无言。滔不业文，诚可俪偶其辞，以贽方寸。既再而思，夫俪偶之辞，文家之戏也，焉可赍其戏於作者乎？是若扬优喙，干谏舌，啼妾态，参妇德，得不为罪人乎？是乃扫降声律，直写一二，强名曰书，幸垂听览。顷越之苎工，游蜀之锦肆，锦工以之示肆人，皆哂。越工曰：“诚雪之与梭霞异诸，然其经纬之如此。”文章之若彼，咸言其极。滔今获阁下之文，虽莫我知，亦庶几於越工之言蜀锦。至如典谟之比，宁敢辄言。若复韩校书两寓沈先辈永崇高中丞安邑刘补阙，己上十篇书，指陈时病俗弊，叙述饬躬处己，讲论文学兴废，指切知己可否，虽常人俗士闻见之，亦宜感动，况吾曹乎？则知绵十举而未第者，抑有由也。夫以唐德之盛，而文道之衰。尝聆作者论近日场中，或尚辞而鲜质，多阁下能揭元次山、韩退之之风。故天所以否其道，窒其数。使若作骚演易，皆出於穷愁也，复何疑焉。今之人皆谓番禺骈宝货，游者或务所获。滔之来也，得阁下之文，为至宝奇货。充所获，岂不厚於它人哉？愿阁下脂辖跃辔，荐计贡闱，高取甲乙，然後使人人知斯之宝货。异於是也，元次山、韩退之之风复行於今日也。无令郑、孙泰、李瑞闵廷言、陈峤数公寂寞而已。幸惟志之，不宣。滔再拜。  

○答陈隐论诗书  

隔违之久，每思陆凯之风雅，馨香故人，秦树吴江，梅花一枝为之寓。滔无陆君之风雅，有古人之馨香。越山台岳，去年辄以诗八首为之贽。昔陆氏蔑范君之报，今滔切希畋之琼瑶，不知何以胜据焉。况四始六义之莫备，匪萌是望。伏蒙希畋锡以长笺，饰以过词，不胜其惊悸而後踊跃也。敢一一陈之。滔始者匠故交之为诗（希刘），咸通季初贡於小宗伯，试《禹拜昌言赋》。翼日罢，特持斯赋於先达之门，忽叨见钱之目（原注：“俗云以诗为末钱而市物，以赋为持钱而市物。”）。是时张乔、许彬、林希刘皆咸有诗名，而退飞不己。滔既窃其目，尤疹二三子落空拳之所。不敢俟终日，遂更以赋。数年以宾榻之无才画，胜景之多馀暇，不能忘情於旧。辄荐披榛焉，於以诚。敢期希畋之是知乎？锡以长笺，饰之过辞。初捧之而惊悸，旋讽之而踊跃。踊跃之会，如见古贤焉。何也？希畋示以“先立行，次立言，言行相扶，言为心师，志之所之以为诗。”斯乃典谟训诰也。且诗本於国风王泽，将以刺上化下。苟不如是，曷诗人乎？今以世言之者，谓谁是如见古贤焉？况其笼络乎天地日月，出没其希夷恍惚，著物象谓之文，动物情谓之声。文不正则声不应。何以谓之不正不应？天地笼万物，物物各有其状，各有其态。指言之不当则不应。由是圣人删诗，取之合於韶武。故能动天地，感鬼神。其次亦犹琴之舞鹤跃鱼，歌之遏□落尘。盖声之志也。琴之与歌尚尔，况惟诗乎？且降自晋宋梁陈己来，诗人不可胜纪，莫不盛多猗顿之富，贵垒隋侯之珍。不知百卷之中，数篇之内，声文之应者几人乎？大唐前有李杜，後有元白，信若沧溟无际华岳於天然。自李飞数贤，多以粉黛为乐天之罪，殊不谓三百五篇，多乎女子。盖在所指说如何耳。至如《长恨歌》云：“遂令天下父母心，不重生男重生女。”此刺以男女不常，阴阳失伦。其意险而奇，其文平而易。所谓言之者无罪，闻之者足以自戒哉。逮贾浪仙之起，诸贤搜九仞之泉，唯掬片冰。倾五音之府，只求孤竹。虽为患多之，所少奈何。孤峰绝岛，前古之未有。咸通乾符之际，斯道隙明。郑卫之声鼎沸，号之曰今体才调歌诗。援雅音而听者懵，语正道而对者睡。噫！王道兴衰，幸蜀移洛，兆於斯矣。诗之义大矣哉！若滔也，诚未足与言而已矣。自向叨希畋珠邱金穴，口讽心降之言，其复家传奥言身周雄文者乎？乃惶惕铭戴之无穷，伏惟察而怜之。不宣。滔再拜。  

○与罗隐郎中书  

故表丈遗文，盛叙古人之重存殁，爰捧诺金，感涕之诚，实刻肌骨。然以郎中十五兄相逢京辇，得志金兰，虽备熟於行文，恐未周於平昔。而滔以内外之戚，始终所详，敢以小才为之前叙，诚以麟经下笔，诸生不合措辞。而马史抽毫，汉代还陈别录。伏惟慈造，必践前言。西望祷祈，可以鉴料。  

○薛推先辈启  

滔体物非工，属词无取，每欲效颦於越女，常思裂撰於灵光。今者先辈提江笔以□飞，掷孙金而羽化。贤愚塞望，远近腾声。凡是怀刺来人，操觚学者，莫不竞为市诣，争作镜窥。所以耻不游门，勇於执。遂投鄙拙，上渎精奇。伫聆架屋之讥，莫俟披沙之谕。岂料蔑闻抚掌，翻获知音。林先辈至，伏话仁恩，超越涯分，对彼[B247]迁之侣，当於凤集之时。遽起兰言，爰开金口，大垂激发，曲赐吹嘘。荣迈序都，事逾折简。倾身耸听，局影瞻风。如飞冰雪以清心，若韵笙簧而到耳。感深旋泣，喜极增忧。未知腹蟹行踪，巢蚊寓迹。获采片言於叔向，何酬一字於仲尼。虽切朝暾，尤如夕惕。然而伏念近世以科网英髦，榜张取舍，虽例从都试，实采自众闻。故其负艺而来，怀才以至。是皆阍投哲匠，神拜先鸣。苟有所称，便驰殊誉。然後方冲桂丹，递蹑蓬山。如滔今则有此遭逢，受此奖录，来从特异，出自非常。便可释疑，永将去惑。虽惭陋质，粗抱丹心。既得地以戴邱，倍推诚而倚玉。在面陈而莫尽，於笔写以宁周。攀感依投，不任荣惧。谨诣宅祗侯起居陈谢。  

○刑部郑郎中启  

滔学异生知，才非夙构。虽叨进取，莫俟遭逢。郎中模楷词林，梯航名路。每虑或遗於片善，常忧不采於一言。比者伏蒙曲念虚芜，荣流咳唾，诲以磨铅未至，刻楮非工。冥心於雪夜花朝，空徵六义。属意於国风王泽，罔造二南。将令罢课缘情，回从体物。伏自穰城去骑，灞岸归蹄。时迈青阳，景融朱火。於是凝神扣寂，闭迹探幽。盖希副非次之恩知，非敢切平生之志业。昨者伏遇南宫拜命，北阙朝天。岂惟上贺於高翔，仍喜旁陈其末艺。永期指教，毕愿攀依。而以浅近怀惭，雕镌积愧。前而复，决以还疑。空眷恋於门墙，竟迟回於书幕。今则难逃皎镜，须诣平衡。冀分妍鬼之姿，式定重轻之品。伏惟特固朝暾之旨，俯怜夕死之心。荐赐发言，重将辨惑。临风股栗，伏纸心忡。倾写依投，不任激切。试赋一轴，谨诣宅祗候陈献。  

○第二启  

伏惟郎中乐府至音，儒家上瑞。既负雄文於卓绝，仍搜律韵於精微。始者袖入名场，腾於人口。以谓若生逢孔氏，偃商则失於四科。出值毛苌，周召乃惭於二雅。实己当千莫让，而又耻一不能。复以馀波，濡於体物。字字并凌□之势，篇篇皆掷地之声。大使前哲怀惭，专工积愧。滔业非精至，艺本雕镌。猥蒙仁恩，曲赐借示。自旬日已来，斋心缮写，沐吟哦。愈尽头风，沉成心醉。且翻杞国回船之妙，千古所稀。而泥金为宝之奇，三篇不偶。是何ゼ华若是，翻惊失手於斯。则知用兵而管仲三奔，射策而孙宏十退。岂战之过，盖时所违。此乃今古元机，圣贤定数。契日月亏盈之理，等阴阳伏之期。用以否其道而泰其身，窒於前而通於後。逮今一人侧席，四辅求才。则焕烂除书，飞入□山之里。昭彰懿德，驰归省闼之中。徒恨伤麟，终几失马。若无往岁，焉有兹长。遂使一换寒暄，三更扬历。头居东署，首列西曹。皆是重难，无非清显。既明前事，因卜将来。伫当润色丝纶，翱翔近密。辉饰於典谟训诰，启陈於尧舜禹汤。镇压浇风，恢张吾道。凡居进取，皆切攀祈。况处恩知，岂作祷祝。所归公望，非自私诚。赋集谨诣宅起居陈纳。  

○南海韦尚书启  

滔伏念高为碧落，讵侧管以能窥。深作沧溟，固持蠡而莫测。焉可爰赍琐智，直杖小才。叙昴宿之锺萧，述尼山之降孔。既将越礼，诚可加刑。然则有旷代之遭逢，获千年之际会。设若旁扃辨囿，内遏言泉，不惟上负於良时，抑亦下辜於卑志。是致斋身搦管，沐裁辞。伏惟尚书象外三山，人间七宝。体天地方圆之制，法阴阳升伏之机，自从见作人龙，翔为鸟凤。腾辉瑞牒，流庆皇家。文章则游夏固迁，事业则伊皋周召。飞扬天上，践履朝端。且自古六官所重，莫先於吏部。逮今贰职所难，无出於侍郎。而尚书五陟东西，两司铨管。矧复品量庶汇，选度群材。载万乘之安危，系四方之休戚。晋魏则大难斯地，国朝尤不易其人。历数除书，少闻再命。朝廷不欲止於鸳省，便入凤池。须加分阃之尊，用饰作霖之盛。特以番禺巨壤，南越名区。外控蛮陬，旁通番货。昔者石门酌泉之事，合浦还珠之风。日月迁绵，规程革易。以尚书励辞玉留钱之节，执投香载土之心。用将揭二贤廉洁之波，新五岭崎岖之俗。俾以佩豹韬而直下，建龙节以遐征。非止镇临，且申龟镜。昭然足验，俨若可观。然後飞驿骑以徵黄，降鹄书而命说。恢张帝道，陶冶生灵。所以知高祖创基，太宗纂业，更得无疆之祚，仍归有截之风。何以言之？伏以尚书万顷包含，千寻峭拔。膺岳峻河清之数，切饮冰食蘖之诚。识洞古今，居无喜愠。将以锵履声而朝紫殿，扩心秤而启洪钧。自然道臻於尧舜羲轩，时复於禹汤文武。百蛮向化，万国归心。虽在愚蒙，亦能辨识。而滔器同魏瓠，凡若庄樗。握无蛇口之珍，额有鱼身之点。今者遽持幽贱，获觐旌幢。兢营方忝於拂尘，奖遇旋叨於荐赋。且凡开场试士，就铺属词。从物外之课虚，向灯前以应限。纵若仲宣阁群公之笔，长卿量陈后之金，空有所长，或闻未至。况滔虽勤篆刻，且昧精奇。张平子固合陋都，陆士衡所宜抚掌。宁期尚书亲回严重，庭赐褒称。变泥沙为丹ぬ之姿，植菅蒯作芝兰之秀。鲁史骤荣於一字，晋庭俄采於片言。超越寻常，震惊流辈。况方今武功草偃，文教风行。计奔岁贡於九州，榜擢词人於都省。至如生於草泽，来自沟塍，或能中甲乙求，登殊尤选。盖止於同人延誉，先达吹嘘。未尝有圣日名侯，大朝重德。面开金口，首借丹梯。以此推言，便宜自贺。瑶枝玉干，虚扃皓月之中。羽驾云装，宁Т碧霄之外。己知蹇步，可造遥程。藉以宇内迹单，天涯亲老。一旦有兹殊遇，得此吉祥，买臣何愧於负薪，毛义实荣於捧檄。感深唯泣，喜极翻惊。沥胆隳肝，空寓郑庄之驿。糜躯碎首，何裨元礼之门。攀谢兢惶，罔知所措。下情无任战越悚惕屏营之至。  

○谢试官启（代人作）  

伏念鬻鸡为凤，有识咸惊。投砾参琼，良知足鄙。岂可高悬皎镜，迥揭平衡。而乃呈六极之陋容，挂一丝之蔑质。得不临风扇面，对景忡心。然巧冶开炉，莫遗铅铁。精工执斫，不问圆方。又安可内钥言枢，上辜德宇？是敢因依借喻，一二披诚。某蜩甲薄姿，蚁封微状。学虽勤於刻汁，艺则愧於镂冰。徒以献豕辞辽，赍花躬魏。税驾而旋同饮鳖，操弧而果异丽龟。遂至千仞禹门，额蒙点锐。两朝楚国，足被刖空。竟於丰狱以沉埋，谁以蜀桐而激发。伏惟博士鸣岐瑞质，歌郢至音。葱茏而张柳风垂，迥拔而稽松雪峭。自提携江笔，铿掷孙金。投身而倾动龙宫，挥手而震惊蟾窟。时争垫角，俗竟颦眉。今则珠履宾阶，玉京羽驾。欲高飞於魏阙，先下历於虞庠。故得槐市三千，杏坛七十。依於考击，窃彼饰褫。而某邱锦小才，路蒲末学。既非祢鹗，大惧温犀。固当绝望趋隅，甘心灭刺。然则尝弹流水，罔协锺聪。曾蹑浮□，莫回乐顾。是亦难参雅调，不号逸群。矧其器乏正声，价悬骏骨。苟叨明试，不偶至公。则异时何路以致身，他日无门而振迹。坐为弃物，立谢明时。是乃洞写血诚，仰祈风鉴。伏以博士曲垂厚顾，猥降隆私。将怜其蚌蛤剖胎，只自回旋於皎月。螗良奋臂，无辞殒碎於高车。非敢染鼋，所希留马。干渎添严，下情不任惶惕屏营之至。  

○卢员外浔启  

昨辄以近试赋轻黩门墙，韵匪掷金，理宜诮石，岂期转祸为福，以寸获长。户部郑郎中伏话员外仁恩，大赐奖录。拜聆嘉耗，跪对吉辞，感惕兢惶，进退失措。实以从古干时之道，至今取第之由，莫不路邈鳌头，程悬骥尾。苟非先鸣汲引，哲匠发挥，纵或自强，行将安适？伏以员外断ぷ积学，计斗负才。龟镜词林，梯航陆海。是故门骈郑市，俗垫郭巾。争俟栽培，互希丹饰。而滔牛涔浅狭，燕戏微茫。岂合攀投，徒为激切。员外燕中市骏，稷下馆人，皆使有归，不言无取。猥流厚旨，曲降隆私。滔是敢引事推言，徵文借喻。且杰如韩信，未归汉祖以谁知。美若西施，不入吴宫而孰验。所以蛰剑而凌虚吐耀，焦桐而骇耳飞声，然後感动良知，遭逢至鉴。事虽小异，理或大同。伏惟稍降尊严，俯垂恻隐。如滔昧为贡士，浅作丈夫。方今不右武功，大先文教。矫辞人於[B247]谷，钥宗伯於龙门。其有负马之文华，韫颜之德行，或栖栖以至，或岳岳而来。未尝不坐驰日下之名，立贮彀中之望。是何谢兹振发，而处彼幽沉。频年厕角逐之场，众口蔑殊尤之誉。齐国秃，荆山眼枯。渐觉途穷，虚云舌在。岂可坚期御李，确慕依刘。志空切於投林，鬼难逃於测管。伏惟员外魏车委照，轩匣扬光。傥怜其刻意探幽，焦心体物。则虽异於披沙之说，然略几於架屋之谭。许列书筠，令参撰杖。今者或因荐士，敢乞编名。所希从数仞墙，伴二三子，增辉琐质，擅价主人，皆由一顾之仁，翘伫百金之诺。含毫汗下，伏纸魂惊。非切觊觎，所忧诛戮。叨越干犯，下情无任战惧屏营之至。  

○侯博士圭启  

滔口讽雄词，心祈藻鉴。在他处则早逾一纪，来上国则己逮二年。常测管以推诚，每持蠡而注念。岂期御李，非敢希颜。所以窃贽荒芜，荐尘墙仞。耸蚁封於邱岳，疏蛙渚於陂湖。敢望吹嘘，伫聆诮责。昨日进士林郁，忽传尊旨，遽话殊私。伏惟博士曲降恩知，俯回奖录。不置荩瓯之地，爰兴读之言。事迈常伦，荣过始望。倾身拜命，局影瞻风。若听咸韶，如吞甘醴。敢便认为知己，盖将决定胸襟。实以当今文教风行，词人辐辏。莫不俱陈素业，各务所归。而博士负掷地鸿名，标天逸势，吐扬雄之五藏，陋班固之两京。故其接踵望尘，骈肩执刺，争为秤挂，互作镜窥。或闻由也升堂，赐之入室。是则千门改观，万户飞声。若瑶璧之饰来，类金丝而振作。所谓功侔造化，言系惨舒。作词林培植之家，为陆海梯航之主。必当不私其一顾，误彼众闻。以滔数载辛勤，一生疑惑。唯倾丹恳，翘瞩重言。冀将卜以妍媸，断其可否。今则出於门馆，发自齿牙。事既殊常，道方自信。析（音倏）同寐觉，若神通。呈材之获般窥，鬻马之蒙乐顾。已逢匠，肯愧他人。蜀壁端居，管床兀坐。既佩兹謦，益励彼颛愚。苟无疑於镂冰，则求工於刻楮。忭跃兢悚，罔知所裁。下情无任感恩激切之至。  

○与蒋先辈启  

滔自违门仞，寻达家山。拜慈亲而聚族生光，述宏造而一时泣下。盖以生平事业，出自宗师。岂惟持异之恩知，仍契非常之事分。昨者赍持恶赋，刺谒清尘。本期刘子骏家，待以盖瓯之地。陆士衡处，置於抚掌之间。岂期以寸获长，鬻驽窃价。伏蒙校书先辈惊人赏录，越等褒称。篇篇而喻作金声，一一而读为字。迥施异礼，叠锡嘉言。及门则倒屣於仲宣，侍座则授经於左氏。周旋许与，缕指挥。毕令如萝附松，更使以胶投漆。俾从秋赋，首出门墙。显示辈流，别加援引。且古人之慕元礼，才获御车。学者之师仲舒，未曾识面。以斯修省，莫有比伦。永言遭逢，得谓卓绝。矧国朝之设科待士，较文取人。往岁主司，则断於独鉴。近时公道，则采自众称。由是重望朝贤，有名先达，得以主张斯道，梯级将来。至若有负兼才，且非所业，或文章而称词赋，或律韵而谭古风。犹自彼唱此传，影随响答。其况专功与善，本面说人。又若校书先辈凤藻禀夭，鸿名杰俗。今时贾马，昔日班张。犹在场中，多士便瞻於咳唾。既行天上，一言何啻於兴衰。当以调哑使鸣，吹寒令暖。伏自归宁膝下，驻迹江干。白日思惟，中宵起坐。既名为得路，当别议感恩。况缘家邈东闽，路遥北阙。一回逐计，数载违亲。顷者累缮芜词，历投硕匠。或蒙开口，少值动心。以此鼓勇无门，自疑不暇。今则从大藩之宾榻，得当代之主人。豁如释氏之破迷，醒若神医之愈疾。一家相贺，举目增辉。进取有兹，肺肝可察。伏以上京迢递，难於献岁支离。须俟新春，方议假道进发。芸馨酷烈，连幄清虚。昨陪侍於游从，今绵隔於烟水。别无言语，并陈於殷浩函中。空有梦魂，常绕於燕昭台下。  

○第二启  

滔伏念希逸知名於灵运，不作门人。左思擅价於士安，非为弟子。虽则清风凛若，懿范昭然，得将为千古高谭，未免是一时阙事。翻思到此，因敢形言。滔赍持浅芜，尘触门仞。遽窃披沙之谕，爰蒙折简之知。事实惊时，荣将越望，而又谓前贤之未至，垂厚意以特殊。将令别议依投，用坚恩德。资今日顾怜之旨，作它时汲引之由。苟开如此之怀，岂是偶然之事。赫赫昭代，锵锵众人。荣持匠之发挥，荐向良时而角逐。则何患龙宫之杳杳，何忧蟾月之高高。足以雪曩岁之烟沉，恢张祢刺。壮平生之意气，弃掷终。如此若不激切擎邱，凄凉誓剑，岂谓修文学古，何名励节砥躬。伏自虔侍清尘，仰叨殊遇。未尝一夕，不将心祷於神明。纵极千言，难以笔书於丹赤。攀谢感激，罔知所容。  

○与杨状头赞图启  

滔骤持末学，遽窃殊知。伏自豫章数旬，湓浦一路，扃旅舍而夜唯假寐，逐征帆而日但沾衣。盖以虔戴遭逢，仰思情旨。先辈主中兴之文学，作来者之蓍龟。伏蒙采滔所业，异於等伦。悯滔所举，困於曩昔。大张金口，精发瑶函。且午火烧空，一阴司月。面泉石或病乎炎毒，处城池而奈彼郁蒸。况土风则竹屋玲珑，烟水则叶舟荡漾。才晓而乌光赫透，欲风而鱼沫腥飘。虽付於醴酒毛，或亡坏混。又属其羽书重叠，时触高明。诚知不乏馀波，争奈罕闻暇日。岂可更抽秘思，别运真踪。每ゼ一幅之霞笺，咸滴千痕之雨汗。虽才高倚马，曾无起草之词。而字悉如蝇，几若生胝之笔。未知单贱，何补生成。赍行而便自金丹，举步而即升□汉。矧复公言私论，要诀神方，一一指踪，头头传授。将克周於顶踵，俾无失於毫厘。以此推恩而前古所稀，以此行道而方今谁比。士林名路，一朝有知己如斯。白日青天，万世唯子孙为誓。下情无任感恩泣泪悚谢之至。  

○代郑郎中上兴道郑相启  

伏念石甫受知於途中，蔑申言於堂下。既情非曩旧，复地隔尊卑。尚能感动至公，遭逢殊礼。而某神资所向，天受其时。获旷代之因依，得千年之幸会。岂可永缄丹赤，上负陶钧。伏惟相公特降恩慈，俯垂恻隐。昔年羽化，曾陪[B247]谷之春。今日云飞，俄隔凤池之路。信鹤鸡之果异，谅牛骥之终悬。徒增倚玉之荣，几积续貂之鬼。况相公负英才而作砺，持硕望以登庸。始者四海倾心，一人侧席。朝闻坐幄，暮见飞霖。扇浇薄为淳风，激谗邪归直道。均施炉冶，高揭权衡。使铅汞之不参，令锱铢之各等。故得方圆任器，高下随宜。黜陟无偏，贤愚有序。某早甘退迹，忽喜逢时。遽从学省之前衔，爰践兰宫之峻级。己为尘忝，诚合揣循。窃思顷年九陌秋天，都堂雪夜。常容披雾，每许参琼。逮夫片玉升科，兼金列榜。虽登龙群彦，同戴邱山，而附凤一心，偏投胶漆。既以宗盟属意，仍从知旧留情。重叠依投，绸缪奖录。遂使庆锺末路，福逮今辰。既预门墙，仍从埏埴。宛得御车之便，无烦拥之劳。但以某弱羽难高，么弦易断。始自筮仕，及於登朝。未尝暂识清途，略游华贯。亦人地之所拘限，何穷通之切咨嗟。洎夫郢俗褰帷，穰城建隼。连叨竹使，尤愧棠阴。虽皂荩红旌，别过素望，而霜台粉署，终系丹心。今则荣窃握兰，幸当幞被。冯唐历践，诚知戴白之年。贡禹栖迟，且有弹冠之地。  

○代郑郎中上静恭卢相启  

伏以天覆地载，纵鬼神之奥皆臻。阴伏阳升，虽鳞介之微必动。道既如此，人焉忽诸。伏惟相公持重器以为霖，负英才而坐幄。传丹青於直道，扇炉冶於至公。致一物之无遗，使万方之有赖。某顾惟琐陋，获忝钧熔。既契之於无私，固施之於不报。岂宜遽赍感激，窃拜门墙。但以事出非常，恩从特异。若不披於丹赤，终有负於神明。伏惟俯降尊严，暂垂听察。某才非敏干，性本颛愚。自从振迹春闱，投身宦路，徒绵岁月，莫致飞驰。却则穷途，前皆散地。是亦用之则未为国士，舍之则盖类腐儒。因自揣循，每加退缩。然而窃念古人不远，贤路非遥。皇朝自科擢英髦，爵升品秩，其或来从草泽，生匪簪裾。亦常列入清途，参为盛观。所以益持孤孑，尤切兢修。节励松筠，心倾葵藿。常注目於烟霄之上，每驰魂於省闼之中。逮夫元鬓空，壮心折尽，曾无影响，空极瞻攀。岂期相公才揭权衡，便垂采掇。俾遭逢於圣日，令允惬於平生。所谓材并得宜，物无遗性。信造化之功不及，岂推迁之令能侔。义贯古今，恩逾卵翼。况相公峻於埏埴，切彼弼谐。当今士号如林，朝称不乏，足得廓其公选，择以良才。而某己怀耕钓之心，近闭云林之迹。设令漏网，未曰遗贤。是何特达开怀，周旋轸念。青山在目，方将鱼鸟以同归。鸿渥连天，忽历烟霞而曲被。从杏坛之旧籍，践兰署之清资。岂是常情，谅非小事。伏自荣叨幞被，幸窃含香。未尝一夕暂安，片时不感。常若千钧之在顶，每将孤剑以誓诚。但以有地受恩，无门沥恳。只眄高车而激切，空持敝帚以屏营。泪则ォ澜，心唯恐悚。瞻风拜赐，对景怀仁。涸彼言泉，固申陈而未尽。托於笔札，岂写载以能周。攀谢兢惶，罔知所措。  

○代郑郎中上令狐相启  

某今月四日转授刑部郎中。伏蒙相公仁恩，特赐宠诲。事从非次，言异常伦。感激兢惶，进退失措。伏以某材非可采，艺不足称。出自门墙，树为梯级。才荣地部，复陟秋曹。持鹪鹩决起之姿，到曾栖之地。相公怜其拙滞，忽此骞翔。叠降恩辉，荐留手笔。指今忝幸，叙昔经过。始者九迁，曾假虞邦之道。向来一字，爰垂鲁史之褒。义极生成，彩逾丹ぬ。拜窥垂露，跪捧隆私。汗浃背流，泪盈眦下。未知顺风弱力，撮土微形。获参一日之高踪，何报千钧之重意。唯谨缄於箧笥，常夸向於缙绅。为官路之遭逢，作仕流之卓异。攀谢恳切，不任下情。  

## ●卷八百二十四  

☆黄滔（三）  

○代陈蠲谢崔侍郎启  

某启。户部郑郎中伏话郑隐先辈专传侍郎尊旨，伏蒙於新除永乐侍郎处特赐荐论。跪对吉辞，拜聆嘉耗。感激兢悚，罔知所容。某词学疏芜，进取乖拙。一叨贡士，累黜名场。足间之刖处纵横，额上之点痕重叠。今春伏遇侍郎精求俊彦，历选滞遗。某又名碍龙头，迹乖豹变。都由薄命，翻负至公。以此怔忪莫宁，惶惑无己。在良时而自失，於异日以何归。谓一生而便可甘心，叹二纪而徒劳苦节。岂料侍郎坚垂记录，确赐恤伤。令後人而副取前心，指陋质而说为遗恨。将使蔡经之骨，终系仙家。士燮之魂，却还人世。盖施阴德，岂止阳功。喜极翻惊，感深唯泣。明年春色，致身虽出於他门。今日恩光，碎首须归於旧地。  

○西川高相启  

相公岳降宏才，神资伟望。象外而蔼然妙旨，人间而凛若清风。当以四三杰於汉庭，九八元於尧日。圣上以南澄鸢水，克伏英威。西镇龟城，须资妙略。所以未归台辅，且据重难。巍峨两地之勋，冠绝一时之盛。凡在中外，孰不具瞻。  

○与蒋先辈启  

三吴烟水，百越山川。干戈杳隔於音尘，门馆久违於趋觐。空自明祈日月，暗祝神祗。相如徵出於上林，贾谊召来於宣室。不然者，隐於商岭，栖向傅岩。克俟搜罗，直膺梦寐。焚香稽首，以日系时。滔一滞江乡，六更寒燠。都由恶命，早失良时。迢递一名，进取则大朝有难。零丁数口，退休则故国无家。归蜀还吴，言发涕下。  

○与沈侍御启  

侍御麟凤瑞姿，蓬瀛绝境。叔度与陂湖比量，仲尼将日月齐明。自飞翥九霄，梯航陆海。郑门若市，季诺如金。为学囿之芝兰，作词林之杞梓。今则提携陈檄，登陟燕台。冠张豸角以巍峨，幄折莲花而照耀。假途如此，殊拜宁遥。凡在人情，孰不倾瞩。  

○段先辈启  

判官先辈万顷襟神，四科文行。比鸾鹤而既冲霄汉，喻龟龙而须瑞皇王。今者宾幕清风，士林重价。虽欲留欢於五辟，其如积望於九迁。伏计即有新荣，别膺殊命。滔蒙知既异，感德常深。辞违遽变於暄寒，祷祝敢忘於朝夕。  

○第二启  

昨於道路累附状，伏计迤逦上达。滔行役近己到潮州，伏以一路经过，二年飘泊，言则涕下，清静而魂销。固非系情於杯酒笙歌，留恋於云山烟水。抛掷进趋之道，迟回温清之期。伏计夙鉴如愚，必当知不得己。又安可远含丹赤，莫寓听闻。且圣代近来，时风愈正。取舍先资於德行，较量次及於文章。无论於草泽山林，不计於簪裾绂冕。少有三举五举，多闻十年廿年。而滔自厕迹其中，且迷津不暇。况乎来则无终军意气，动则有杨朱路歧。将卜一归，仅阙两试。人事如此，光阴几何。先辈特赐恩知，殊为诱诲。时或轸念，固应动心。然亦否极则通，彩来自圣。他日而若无好命，今辰而焉有良知。唯当依倚栽培，谘询可否。陈琳笺檄，宁容久借於外藩。夫子墙门，虔俟再趋於上国。  

○贺正启  

伏以司鸡殷朔，建虎尧辰。仙人则饮柏延龄，词客则浮椒献颂。伏惟相公膺兹令节，纳彼嘉祥。召伯甘棠，盖地之芳阴更阔。亚夫细柳，连天之瑞色长新。与青阳而同发生，揭鸿钧而普播物。永贞国柄，坚律师坛。  

○第二启  

伏以青阳变律，乃二仪革故之辰。献岁开正，是四气维新之日。伏惟仆射与春符契，触物贞亨。迎瑞节於凤衔，荣兼四辅。建碧幢於瓯越，永保千年。凡於动植之间，长受暄和之赐。  

○赵起居启  

滔今月二十日，辄以所业赋一轴陈献清严。持腐草之造扶桑，鞭款段之触骐骥。所宜唾面，敢俟回眸。伏以起居为八韵之咸韶，作九流之溟渤。凡言进取，须自品题。而滔二纪飘零，三朝困辱。若不仰投门馆，虔伫发扬，则永携疑玉以ォ澜，长伴哑锺而泯默。攀托祈祷，倍万等伦。  

○崔右丞启  

滔献赋命奇，食贫计尽，难安桂玉，须逐萍蓬。伏念灞行尘，周秦去路。平言南北，犹悄神魂。况今攀托门墙，依凭奖顾。以坑谷苍黄之态，戴邱山岌で之恩。得不欲别还留，将行复却。丹诚聚血，双泪流珠。矧当杏苑烟晴，柳沟风暖。陌上而群英得意，尘中而衰伤离。设令勇若荆轲，固亦恸如阮籍。伏以右丞宏施阴德，仁心。傥或荑枯肉骨之未忘，则胶柱刻舟而敢怠。宁言今日，唯惕将来。迟回数仞之墙边，移时忍去。怆恨九重之城外，举策何之。感恋屏营，罔知攸处。  

○第二启  

滔依栖门馆，感激生成。频年忝极荐之书，词逾一鹗。累榜以未亨之数，愧积迁莺。莫不惕息肺肝，兢惶颜面。既兹负累，合在弃嫌。而又荐以羁游，仰干笺翰。虽宏容之不改，且循省以何安。冰炭交怀，芒刺在背。今则已装行计，即拟出京。不唯推戴岳之诚，指於皎日。抑且切恋轩之志，泣向清风。攀感屏营，罔知指喻。  

○与韦舍人启  

滔近者辄持斋戒，虔寓笺毫。沥南山待旦之诚，告北陆移暄之律。理虽可悯，罪或难逃。伏惟舍人义路无疆，词源绝岸。设铸颜之炉冶，恢荐祢之笺函。今则主文侵入院之期，哲匠走致书之日。傥蒙枉於公道，申以私恩。念滔夙陷义围，荐临文阵。化鲲海阔，乘风水以未知。为鲤年深，逼□雷而愈惧。特因荐士，敢乞编名。则获从金以上闻，焉有玉皇之不齿。立辞坑谷，系在生成。攀托祷祠，涕泪沾迸。  

○工部陆侍郎启  

滔伏念聚蚊响於出震之音，其虽悬越。奔羽族於鸣岐之德，乃不参差。事既同途，理宜沥恳。伏惟侍郎韫缣缃之奥学，负词赋之重名，相如则逸格天，孙绰则英声掷地。播於金石，流入典谟。窃以滔架屋怀惭，披沙莫喻。固自循揣，岂宜贽投。但以水合朝宗，云须触石。由是身赍鄙拙，首叩门墙。实为举场之中，贡士所业。律诗古调，词赋歌篇。前则贞元元和之风，耳闻其事。近则咸通、乾符之事，目睹其风。求知己则咸祷於兼功，断否臧则须归於本面。然後人方必信，道逮无疑。则滔一生辛勤，数载攀祝。必若题品不出於侍郎金口，荐扬不出於侍郎瑶函。纵能别契亨通，固宜终惭暗昧。矧以迷津未已，泣刖方深。比者先辈陈樵，早同砚席。曾将姓字，虔为启闻。伏知侍郎猥赐奖容，异於伦等。其後荐自同志，尝聆玉音。而侍郎文学蓍龟，朝廷领袖。滔不敢以後来举态，近日时情，僭渎尊严，躬陈一二。今则久摧鬣，又近风波。沟隍无必出之门，肝鬲在须倾之地。免叔向则他日莫议，活士燮则神术所能。愿推恩於留马埋蛇，庶受赐於荑枯翼卵。下情无任攀托依投激切惕惧之至。  

○翰林薛舍人启  

滔伏以十一日才除主文，旋沥情恳。罪责则可言於躁切，悯伤则宜恕於单危。非不三省九思，沉吟笺管，而以途穷日暮，恐惧风波。亦犹抱沉こ者悉将虔告於神医，怀至痛者无不上呼於穹碧。伏以学士舍人轩铜照胆，蜀秤悬心，仰惟烛临，当极幽奥。且夫礼司取士，寒进升名，若无哲匠以斫成，未有良时而自致。不然者，则安得权悬至鉴，代有遣人。伏惟学士舍人标表士林，梯航陆海。凡言进取，须自门墙。今以文柄有归，至公宏播。则精力固同於造化，嘉言乃作於蓍龟。而滔折角有年，交锋无托。羽毛零落，鬣摧残。若不自学士舍人推恩极山岳之隆，攘臂到沟隍之底，则还惭抱瓮，难出戴盆。兼近者面获起居，亲承念录。哀滔昔年五随计吏，刖双足以全空。今复三历贡闱，救陆沉而未暇。许垂敏手，拯上重霄。谨以誓向鬼神，刻於肌骨。中兴教化，一身免没於风尘。下国儿孙，百世敢忘於厮隶。下情无任攀投恳悃之至。  

○与裴侍郎启  

滔伏念荐孟明则子桑所能，免叔向匪祁奚莫议。推言及是，沥恳为宜。上渎清隆，敢希容听。伏惟侍郎中丞顷持文柄，大阐至公。垂为圣代之准绳，悬作贡闱之日月。滔为後无私之两榜，遂乖必字於十年。伏蒙侍郎中丞曲赐悯伤，直加赏录。连岁荐论琐质，倾极重言。而以弱植难培，么弦易断。且惊负累，空费生成。既而不罪龙锺，愈隆恩遇。昨者面容跪履，亲俾窥天。仍加琢玉之品题，更启如金之然诺。便於此日，上翥重霄。今则已除主文，只祈阴德。延颈於沟隍之底，瞻恩於邱岳之隆。虽龟龙不瑞於匹夫，而犬马合由於本主。沾巾堕睫，沥胆披肝。不在他们，誓於死节。下情无任攀托依投恳悃之至。  

○贺杨侍郎启  

伏以羲爻不兆之文，何人复演。鲁史不褒之言，旷古谁称。厥理非遥，斯言可喻。伏以侍郎荣司文柄，宏阐至公。历选滞遗，精求文行。泉下则大臣有感，揭起销沉。场中则寒族无差，酌平先後。所以如滔者，曾干衡镜，经定否臧。若不蒙指向後人，说为遗恨，则宰辅之为荐举，帝王之作知音，而主且不言，人谁肯信。由是须作侍郎金口，须自侍郎瑶函。今则论启无私，恩加琐质。锡生成於此日，迥分付於将来。早从握内以挤排，便是眼前之科第。然後念以渐临风水，莫如蓬岛之音尘。俾拜□天，亲吐兰言而诲谕。留心及是，自古所希。莫不拳循涯，阑干抹泣。质向神鬼，誓於子孙。莺谷乘春，虽托他们而振羽。糜躯异日，须归旧地以论恩。沥肝胆以无穷，寓笺毫而莫戴。下情无任感恩恳悃之至。  

○薛舍人启  

今月二十八日，张道古参军仰传仁恩，伏承舍人学士不以滔幽沉，荣赐论荐。初疑梦寐，旋认生成。不知所容，兢惶战悸。伏以舍人学士半千膺数，全硕负才。嘉名冠绝於九流，逸步翱翔於四户。顷者重於知己，避以文闱。隆行望於圣贤，蓄基负於台鼎。窃惟荐士，岂易其人。而滔踪迹蹉跎，艺能浅薄。敢期宏造，遽及兹辰。金口开时，讲贯则处其异等。瑶函发处，推扬则置彼极言。事出殊常，荣非所望。感深唯泣，喜过翻惊。不知微生，何酬厚遇。中兴教化，馀年获出於沟隍。下国儿孙，累世敢忘於厮隶。  

○赵员外启  

伏以曦辔流辉，己侵穷腊。禹门飞浪，即到登时。莫不禺多士之精诚，伫有司之新命。窃惟萌朕，己见升沉。若滔也，折角有年，争锋无主。空秉龙锺之态，仰希伤悯之求。此亦有类守株，其疏若网。伏惟员外学士猥隆恩遇，克异等伦。近者面获起居，亲叨然诺。自归旅舍，彻坐寒宵，历将往事以思惟，洞见今辰之通塞。且夫春官取士，寒升名，若无匠之斫成，未有良时而自致。不然者，则安得权悬至鉴，代有遗人。伏以滔别无知音，只投门馆。傥或员外学士止推言於公荐，不攘臂於私恩，则滔也望绝飞驰，甘为簸弃。至若白云岩谷，青草汀洲，敢辞依旧秉耕，踵前沉钓。然以来时耆旧，别後交亲，皆谓中兴。雪先朝之困辱，宁期上国。看後辈之飞鸣，必疑有过於措持，无闻於卿士。既颜面而斯乏，须蛮貊而□行。是以沥胆披肝，碎身殒首，永将死节，不誓他们。伏惟员外学士义路连天，仁心匪石。敢希援拯，毕赐生成。珠岸盘根，始作不枯之草。金丹入口，能还己逝之魂。祈祷依投，启喻罔近。下情无任攀托恳悃之至。  

○颍川陈先生集序  

唐设进士科垂三百年，有司之取士也，喻之明镜，喻之平衡，未尝不以至公为之主。而得丧之际，或失於明镜，或差於平衡。何哉？俾其负不羁之才，蕴出人之行，殁身末路，抱恨泉台者多矣。呜呼！岂天之否其至公之道邪，抑人之自坎其命邪？颍川陈先生，实斯人之谓与。先生讳黯，字希孺。父讳贽，通经及第，娶江夏黄夫人。贤而生先生，无昆弟姊妹。十岁能诗，十三袖诗一通谒清源牧，其首篇“咏歌河阳花，向时豆新愈”（疮之如豆），牧戏之曰：“藻才而花貌，胡不咏歌？”先生应声曰：“玳瑁应难比，斑犀定不加。天嫌未端正，满面与装花。”由是声名大振於州里。十七为词赋，作《苏武谒汉武帝陵庙赋》，便为作者推伏。二十为文。先生松姿柳态，山屹陂注，语默有程，进退可法。早孤，事太夫人弥孝，熙熙愉愉，承颜侍膳。虽隆□路之望，终确彩衣之恋。既而及其子蔚冠，太夫人勉之曰：“付蔚於潘岳之筵，俟尔於郄诜之桂。”方起於乡荐，求试贡闱，己过不惑之年矣。乃会昌乙丑逮咸通乙酉，其间以宁家兼在疚之日，断绝往来。吴楚之江山辛勤，秦雍之槐蝉叹嗟。知己之许，与同郡（指泉州）王肱萧枢、同邑林颢漳浦赫连韬、福州陈{艹既}陈发詹雄同时，而名价相上下。呜呼！斯八贤皆以不羁之才，出人之行，恳恳乎进趋，恂恂乎乡党，而无所成，岂天之竟否其至公邪，抑人之自坎其命邪？俾有司失其明镜，差其平衡之如是，结冤气於名路之中，衔永恨於泉台之下，岂不甚与？先生之文，词不尚奇，切於理也。意不偶立，重师古也。其诗篇词赋檄，皆精而切，故於官试尤工。滔即先生之内侄也。自草趋隅，洎随计之岁。先生下世後二十年，而忝登甲第。东归之日，求遗藁，其季子蘧泣曰：“兵火也。”少得其文三十一首，赋若干首，他处得诗若干首，敬俟增而後述。天复元年，（辛酉）滔叨闵相之辟，旋使钱塘，与罗郎中隐遇。隐曰：“咸通初，与先生定交於蒲津秋赋之场，赋则五老化为流星，诗则汉武横汾。先生之作也，为试官严郎中下都之吟讽。秋场五十人之降仰，今遗藁可丛，愿为之序。”既还，不及求增，谨以所得之文赋诗笺檄，分为五卷，收泪搦管，为之前序。将寓正郎为之後序。正郎负宇内之雄名，用释泉台之永恨。时天复二年秋七月十日也。  

○送外甥翁袭明赴举序  

诗言简，赋词饰，不可以叙事，故若之行也送以序。袭明早举童子，旧儒因以小松为之目。袭明默而思，松之小者，千霄之势则尔，构厦之用则否。推是言之，龆而一飞，不若冠而十上。乃退硕乎业，果以词学擅州里誉。洎中兴之十年，寒进於科第。袭明业东而迹不西，惜违亲也。近吾姊以他人之继翔，念袭明之久蟠，悄焉如疾。吾得以与内外之亲辈流之善者，日激其行。旋振於府帅州牧，遂不得留於膝下。大哉吾唐之设科第也，实本於乡举里选。乡举里选，莫不以忠孝先之，繇是诸侯之岁贡。其觯云：“忠於国，孝於家。内则闺门和，外则乡党附。”今袭明孝於家也，闺门和也，乡党附也，而移孝於忠。中兴之第，吾庆有司之得人，非庆袭明得也。矧词学擅誉，前辈梗於公道。或一倍两倍孙宏之上，今辈利於公道，无再献三献卞和之泣，若其勉诸。高堂之违，吾知不及荐闰。  

○龙伯国人赞  

国人之钓也，一钓联六鳌，而存者一鳌而已。其犹背蓬莱方丈，嬉游神仙。伟夫！设六者不饵，其如何哉？洪涛七其洲渚，尘世几其躁妄，则以古以今之君，皆秦汉也。推是言之，斯人也，不谓无功於有国。故追以赞之曰：  

溪之钓兮钓更殷周，龙伯之钓兮钓减嬴刘。腹背虚兮一联月钩，巨骨骈器兮鸿膻叠羞。岂惟一时兮表奇东海，抑乃万祀兮垂祉中洲。  

○一品写真赞  

夫山岳之隆，莫隆於嵩华。江海之大，莫大於溟渤。故天之生圣贤於百千年也，乃禀其奇秀以为之气色，包其浩荡以为之胸襟。落落汪汪，如龙如凤。然後总兵符於掌握，悬相印於腰间。煦育群生，扶持邦国。大矣哉！将如是，则命良工，持笔之精，赍墨之妙，写於仪貌，移於缯素，不可以不叙不述。小从事滔，职忝文词，斋戒而献赞曰。  

嵩华干天，气貌斯然。溟渤纪地，胸襟靡异。谓如龙也至灵，谓如凤也嘉瑞。列素在壁，良工善移。一时丹ぬ，两面风姿。秋月写彦回之质岸，宝山分叔则之表仪。松森峭壁，日映咸池。圣君急麟阁之绘，明朝当诏旨之飞。索而观之。  

○祷说  

天有日月，民无一旦之荐。地有江山，岁有四时之祷。得非彼之至明，乌兔无得而私焉？此之至大，神龙其或权焉。是则尊有天下，无不日月其德。而亿兆之心，咸急江山之祷。  

○夷齐辅周  

列位於朝，无言於君，曰辅欤？抗迹於野，有言於君，非辅欤？麟凤龟龙，王者之嘉瑞，朝其庭乎？暮其沼乎？武王圣人也，周公圣人也，召公贤人也。天下三分，以其二分。以火殷辛，且致夷齐之扣马。设使尽天下之三分，姑至殷辛之自火。然若太伯之君吴，则百谷合颖於舜耕，九鼎同波乎禹。仲尼之又尽善也，宁独韶乎？既而异诸，则周之道，首阳之饿乃谏死。作夷齐辅周。  

○吴楚二医  

吴人之疾不救，其属善医，悯其家，竭其术以治之。楚人之疾救，其属善医，欲其家，逆其术以治之。君子痛二医之行。若乎治乱，比干知殷之不救而救之，仍药之以九窍。李斯目秦之救而不救之，卒鸩之二世。呜呼！殷之亡也，疾之甚矣。秦之亡也，医之罪也。後之有国有家者，得不慎乎医？  

○噫二篇  

或谓聋者，曰师旷也；瞽者，曰离娄也；无不悖其辞之戏！或谓鲁儒，曰颜、闵也；蜀儒，曰扬、马也；无不喜其辞之美。是何彼以视听之亡，而苟能自鉴，此以耳目之貌，而反不自知？噫！  

芝兰草也，松桂木也，喻於君子而荣之。桀纣君也，李斯大臣也，盗跖华胄也，喻於小人而耻之。则知蛇克衔珠而奚蛇，龙苟醢身而匪龙。噫！  

○文柏述  

仲尼之道，颜闵得之为四科，後人得之为颜闵，鸟兽得之为麟凤，草木得之为文彩，故庙之堂有文柏焉。顷为官於国子者，刃一枝器，有司得而窜诸。噫！圣人之道，未尝不缺也。若天之西北，地之东南，日之昃，月之亏也。故圣人穷於陈蔡宋卫，颜夭麟伤，皆有以也。设使不有陈蔡宋卫之事，则何以象天地日月之盈虚乎？颜不夭，则何以感子之恸？麟不伤，则何以明子之道？时君缺之也，斯柏也。不为其官者刃而窜诸，则何以绳後之权者（谓必权者是取之器也）。故天以倾西北而拱列宿，地以缺东南而朝百谷。日以昃而成早暮，月以亏而见盈缩。子以陈蔡宋卫而示损，颜以恸而益彰，麟以忧而示时君。斯柏也，以刃而後永，则知圣人之道不缺，则不全於不朽也。  

○公孙甲松  

公孙甲善画松，汉武帝时，公卿皆求之。或旬或月或季，得之如至宝。武帝暇顾东方朔曰：“卿得甲之松乎？”对曰：“臣未尝得之。”色沮帝怪。朔徐而进曰：“臣见公孙甲之善画松，举国举朝之人奇之。狂然其所，栖鹤其形，吟风清韵。或森疏涧底，或蓊郁庭际，而过者罕不惑之目。臣痛其假能夺真，故不求之。且丹青其笔，物至於是，枝叶其口，人胡以胜。臣敢以陈之。昔妲已之假，夺比千之真。靳尚之假，夺屈原之真。宰之假，夺伍员之真。是三者，皆以至真之诚，卒不能制其假。矧不逮者乎？”武帝悄然改容。翼日，雪司马史於既刑，台戾太子於不反。  

○唐城客梦  

客有宿唐城之鄙，梦一神曰：“吾幸以神神之道，获司兹土之休戚，飨其二仲之馨。今值子之有道，得以休焉。”旦北而徂山之曲，乃见苍翠一林。其中则楮烟墨宇，椒沥坎地。群焉胙充，飞而不举。入谒庙貌，乃梦中之见者也。或曰：“不羞不醪，不缗胡迹（句）。斯庙也，能倒错倚伏，生死。虽有道，与不善一焉。”客曰：“果如是乎？思其梦，颇愤其神神之言。”乃词以让。其略曰：“风□其力，溪壑其心。福善祸淫，贾兹反覆，其神神之道耶？”前夕荐梦，其神蹙容投拜曰：“微子，吾乃不日为上帝谴矣。向者悉吾左右蔽为，不之察也。幸子之教，咸得族而并之矣。”客逢其里人，以庙询。曰：“近者淫祀而罔应，故不祀。邱祷而无咎，且二仲之馨存焉。”  

○巫比  

巫比言妖孽之至於人，无不诚而惧。士言妖孽之至於国，无不逆而怒。何哉？曰：“巫能前知妖孽之至，不能却明妖孽之由。士能前知妖孽之至，乃能却明妖孽之由。故异也。”巫言可禳，则设淫祀指虚应，故诚於可为，惧於所闻。士言可禳，则杀妲已活比干，故逆於闻，怒於不可为。呜呼！设直士世用之如邪巫，鲠辞国纳之如簧言，则有国有家者，何逮乎患？  

## ●卷八百二十五  

☆黄滔（四）  

○绵上碑  

至忠之为人臣，君不之德，怨其为忠乎？至孝之为人子，亲不之德，怨其为孝乎？苟非忠与孝，则介推若枯株，名参悖德，又焉可祠仪忌赫於千春哉？且重耳得国之初，赏功之际，锺鼎鳞次，独推漏泽。觉（梦觉之觉）然而索，恳至焚林。而推以一时之失，为殁身之怨，可乎？设终身之失，将何加之？别使至忠而疑，至孝而恶（去声），又何如哉？则周公宜怨於成王，大舜宜怨於瞽瞍。以功急赏，则渔父宜腰於伍剑，鲁连宜罄於齐粟。矧推之且养不志禄，其甘乎？始事君，後急赏，岂卖忠而贾爵乎？愚谓介推之意不然。以重耳之不德，愈知其母之贤。既得其与尔俱隐之言，从其德则其言晦，逃其迹则其言彰。其言彰，则其母名斯大，孝之至也。仲尼云：“立身扬名，以显父母。”立己之身，扬己之名，犹冀溯流父母，岂母贤之未名，而己不名之乎？禄亲者众，名亲者鲜。使获其言，若禄其甘，是渎其贤。推是以死其君怨，取贤其母名，斯介推之意也。  

○泉州开元寺佛殿碑记  

混沌死而天地生，道德销而仁义作。情车业网，始脉旋波。天谓洛龟河龙，文有生而不文无生，乃产金圣人於西国。钻智慧火，乾烦恼海，理不吾吾而一贯生生。其姿电於周室，其波派漾於汉代。繇是馆移鸿胪，城崇白马。斯有寺之始也。寺制殿，象王者之居，尊其法也。其後金地莲扃，周旋四海，乌飞兔走，或故或新。至如神运之灵莫灵矣，亦靡得而岿然。则我州开元寺佛殿之与经楼钟楼，一夕飞烬，斯革故鼎新之数也。初仆射太原公，以子房之帷幄布泉城，以叔度之襦纩泉民，而谓竺乾之道与尼聃鼎，宜根乎信而友乎理。矧开元受宇，五十载之圣容，实寺之冠。洎帅闽也，愈进其诚。缮经三千卷，皆极越藤之精，书工之妙。驾以白马十乘，送以府僧，迎以郡僧，置兹之楼。既而（阙四字）蜀雨不飞。识者以为物之尤，罕留於世。敬之至，必动乎神。是必为地祗所搜，龙宫之索。不然者，曷与斯故新之数期。厥理则明，我宜悄然不已。仲弟检校工部尚书为兹郡之秋也，武则拍孙吴之背，文则席夏商於前，而复龙虎之内，以埙以篪。大耸孟龙之旨，乃割俸三千缗，鸠工度木，烟岩云谷之杞梓便楠。投刃以时，趋功以隙。食以月粟，付以心亻垂，不期年而宝殿涌出。栋隆旧绮，梁修新虹。八表四隅，悉半文丈。柱盛镜础，方丛斗。楣承蟠螭，飞云翼ㄆ。文榱刻桷，葛杈牙。或经纬以开织，或丹ぬ而缬耀。若螭窟，で如鳌背。风夏触而秋生，僧朝梵而谷应。升者骨冰，观者目波。而五间两厦，昔之制也。自东迦叶佛释迦牟尼佛，左右真容。次弥勒佛弥陀佛阿难迦叶菩萨卫神，虽法程有常，而相貌之欲动。东北隅则揭钟楼，其钟也新铸，仍伟旧规。西北隅则揭经楼，双立岳峰，两危蜃云，东瞰全城，西吞半郭。霜韵扣而江山四爽，金字骈而讲诵千来。是知天地日月，鬼神不欲一存其物，将有待於後人也。设使斯殿也斯楼也，不有之故，其何以新？我公之作之为，其何以布之哉？三略六韬，流通贝多。戈霜剑雪，为甘露洁，信英智之所措也。既毕召化内之缁锡，数迈於千斋而落之。其中慈□五色，慧日重轮。谭者以为梵天之宇，化於是矣。灵山之会，俨於是矣。我公之ヘ试大理评事宋君曰骈，才推博古，识洞真如。请立贞珉，垂於不朽。公以小儒不佞，俾刻斯文。僧正临坛大德僧宣一，桑门之关楗者。曰：“寺有记，亡之矣。垂拱三年，郡儒黄守恭宅桑树吐白莲花，舍为莲花道场。後三年，升为兴教寺，复为龙兴寺。逮元宗之流圣仪也，卜胜无以甲兹，遂为开元寺焉。尝有紫云覆寺至地，至今凡草不生其庭。大矣哉！自垂拱之迄开元，四朝而四易号及（句）。谅兆水於木，垂云草（谓桑莲之与云草），天启地灵之如是。则开元实寺之冠，斯又冠开元焉。金圣人无为也，尧舜亦无为也。诚参错其道，巍巍圣仪，永与诸佛如来俱，岂不其然？”愚是以奋笔於一公之说。乾宁四年丁巳冬十一月日记。  

○大唐福州报恩定光多宝塔碑记  

金圣人之教功与德，鲁圣人之教忠与孝。以忠孝之祈功德，莫之大也。天复元年辛酉，天子西巡，岐汴交兵，京洛禺禺。我威武军节度使相府琅琊王王公，杞天地鬼神，以至忠之诚，发大誓愿。於开元之寺造塔，建号寿山，仍辅以经藏，乞车驾之还宫也。其三年甲子，以大孝之诚，发大誓愿，於兹九仙山造塔，建号定光，仍辅以经藏，为先君司空先秦国太夫人元昆故司空荐祉於幽阴也。大矣哉！赫赫忠诚，恳恳孝思。以国以家，以明以幽。胡天地之不动欤？胡鬼神之不感欤？释之西天谓之堵波，中华谓之塔。塔制以层，增其敬也，造之获无量无边功德。  

初我公以宏才妙略之有藩维，以仁智神鉴之谋远大。谓闽越之江山奇秀，土风深厚。而府城坐龙之腹，乌石九仙二山耸龙之角，屹屹岩岩，孱孱颜颜，两排地面，双立空际。怪石如墉，回冈如揖。东衔沧海以镜豁，西走建溪而带萦。气色蒙茸，风□蓬勃。非仙宫佛寺，不可以乘龙之角，大龙之腹，何乌石二而九仙旷（乌石山有神光、天王二寺）。岂非代虚其作，地秘其期，以待我公？况古仙炼骨之所，升真之迹也？一旦之新城月圆（壬戌岁我公卜筑其外城号月城），二山之嘉气云连，森上介，掀大旆，或旬或朔，眷於粉堞之上。时行时止，卜於烟峦之堀。得峻中之平，平中之峻。凸而不隆，凹而不卑。树翳荟以奇姿，草芊眠而别翠。遂从宏愿，启兹塔之基焉。塔之科也，恐山之偏，忧地之入，将堑平壤，五十尺之深，百有馀尺之阔，杵土积石而上。（上声）逮二十尺，瞥然虹见，莹然穴贮。俄以珠宝之获，坐以金钱。大不及拳，光能夺目。於时清风四来，海天扩开。烟霞蓊蔚於城隅，鸾鹤盘旋於林表。举闽之军，倾闽之俗，以趋以走，以歌以咏。既而畚锸投，般亻垂奋，内以砖，凡四十万口。外沟以木，盖百其巧。七层八面，玲珑{穴叫}{穴条}。榱桷栏，葛杈牙。云楣翼环，斗鳞蹙。雕锼丹ぬ，曲尽其妙。方七十有七尺，高二百尺，相轮之四十尺参之也。悬轮之铎一百九十，悬层之铎五十有六，角瓦之神五十有六。其内也，则门门面面，缋以金像，不可胜纪。登之者若身在梵天，瞻之者觉神离赡部。でで然触圆青而直上，野鹤经之而高翔，疑掠其腹。鳞鳞然压峭碧而崛起，地感之而下捧，疑殚其力。其相轮也，我公誓愿之日，仲氏司徒自清源闻而感，铸而资。虽从人力，悉类神功。谨按妙法莲花品，自地涌塔於佛之前，其幢幡璎珞，玛瑙车渠，七盘四悬，乘虚耀日，乃多宝之佛发大誓愿之感现也。繇是以斯塔取如来之嘉号，号之曰定光。以其感珠之现，眸於自地之涌，故联之於多宝。本於孝思荐劬，故冠之以报恩，此其义也。夫如是大雄之力，出死入生，至诚之神，感天动地。若乃沉沉夜壑，浩浩世尘，莫不以兹元符，承彼慧日。超於三千大千之世，游乎二十八天者哉。苟不之然，则凡彼经文，悉为之虚语耳，又焉能垂信於百千年之後哉？  

既而巍巍峨峨，金辉铁牢。其东则翼以经藏焉。其藏也，外构以扃，八角两层。刻ヤ檀，镂金铜，饰朱漆之炳焕。仍卫以华堂七间，名之转经焉。致其沙门比邱，比比厥迹，以为拜昌趺读丛谈聚听之凑。日系乎月，月系乎时。轩轩阗阗，奚景福之不幽资乎？又感应天王殿一间两厦。其天王也，变毗沙之身於感通之年，现神质为龟城之助。绦腰衣褐，屣足乘云。双吐目光，两飞霞彩。乃千百亿化身之一，为寿山草木之应。今塑於此，厥感宁亡。其西则翼之别殿曰塔殿。其塔也，我公萌誓愿之先，因心以制十有三层之妙形。匪伟而诚，有为（去声）殿斯奇而塔斯处。其北则报恩变相堂九间，洁琉璃之地，等娑婆之世。七宝丛树，五色腾光。明明见提之心，一一标如来之说。又僧堂五间，上五门。下之，与茶堂五间，直联曲交，冬温夏凉。又华锺之楼，迥起青音，下折刀山。长明灯之台，圆笼孤光，杳辉漆壤。其东南之臂，复建地藏殿一间两厦，功德堂五间，僧堂五间。张如别构，而制匪异。其殿也，坐以菩萨之丽，若欲飞动。其堂也，骈错仪像，或金范，或辐缋，千形百质，恐悉诸天之圣侣无间焉。公厅四门一厦，或备旌钺之觏止。我公或四季之旦，三旬之八，聚僧设会，拜首追祝。勤勤恪恪，罔所不至。举闽之高卑，举闽之少耋，攀之望之，无不动心涕臆。君子谓岂惟冥荐於先，盖以孝教民也。又库厨五间，浴室三间，接以井，井重以楼焉。环周辐辏之行廊，凡三十有三间。费财六万馀贯，如山之叠，如洞之。ЛЛ隆隆，丛为一宫。其大也，琢文石以为轩，雕修虹以为梁。其小也，取良木於灵山，筛嘉壤於飞尘。虽掩映乎人间，实参差乎象外。其经也，帙十卷於一函，凡五百四十有一函。五千四十有八卷。皆极剡藤之精，书工之妙。金轴锦带，以为之饰。天二年乙丑夏四月朔，我公宿诚於州，束烹於肆。及胁降之辰，大陈法会，以藏其经。缁徒累千，士庶越万。若缁若士，一而行之。正身翔手，右捧左授，自州之，起於我公，传至於藏。观者如堵墙，佛声入霄汉。幡花照乎全郭，香烟连乎半空。雪顶之僧，指西土之未有。骀背之叟，庆东闽之天降。可谓之鸿因妙果者也。  

始者我公之登坛也，其一之年，偃干戈，兴礼乐。二之年，陈耒耜，均赋舆。三之年，叠贡输，宠泽。万乘臣其职，四邻视其睦，百姓天其政。故一川之镜如，灵台之月如。融融怡怡，愉愉熙熙。乃大读儒释之书，研古今之理。常曰：“文武之与释氏，盖同波而异流。若儒之五常仁义礼智信，仁者含宏也，比释之慈悲为之近。礼者，谦让也，比释之恭敬为之近。智者通识也，比释之圣觉为之近。信者，直诚也，比释之正直为之近。而义者杀也，其为异诸武之七德。至如戢兵保大安民和众之类，亦犹川陆之徂秦适洛焉。然则皆谓之烦恼，吾父国也，子民也，朝为社稷之计，暮作稼穑之念。若俾求智慧火，乾烦恼海，则非吾之所能。若建金地，缮金文，陈法会，一众僧，冀乎不可思议，乃吾之所志也。”於是月陈三斋，时或雪峰之僧，围绕千徒。卧龙之僧，围绕五百。以至万钱之膳，或间嘉蔬。五之歌，或参云梵。慈航驾岸，法雨垂空。必致菩萨化身，罗汉混俗以降也。时人谓灵山之会日俨矣。又以府之寺至於清源，或存或烬，或抽金积俸，增而新之。而府之开元大中神光，曩塔之数，与寺俱焉。新於大中神光，乃规旧制，而精宏壮，则迈前时。开元则辅之经藏，加之转轮之盛，尊大君也。定光多宝，报恩於劬劳，故以砖。砖者专也，谓山度之材，有蠹朽之日。火化之壤，无销铄之期。其本乎土也，资乎火也。及投诸水火，则不归乎土，不坏於水。历千秋而其质坚然，乃以专至贤贞之诚寓於是。则斯诚也如是得无感乎？则彼珠之为符验矣。且夫珠也，或颔乎龙，或衔乎蛇，或胎乎蚌，故水怀而川媚。今兹珠也，不自乎龙，不自乎蛇，不自乎蚌，匪怀水而媚川，而孕厚地之二十尺。岂非斯之感欤？不然，则始从融结而孕之也。若以始从融结而孕之，则厥初已兆我唐之有我公也。厥初已兆我唐之有我公，则我公之言乌石之有神光天王九仙，代虚其作，地秘其期，以待我信矣。  

塔之讫功，顾小从事滔，有礼官甲科之忝，明主研许之幸。庶哉於圣人立身扬名之道，命为之记，用旌厥德於无穷。滔不敢牢让，作礼而推之言。夫陶天地为後时，销生死於无朕。其道不可以真虚求声影赜，应誓愿於有为。现感通於至诚。其道乃可以精谛至严敬致。今我公以精谛严敬，积功累德，以溯流於世。斯塔也，岳岳崇崇，兼乎仁孝这鸿名，偕天地日月江山之永，遂刻於贞石焉。其词曰：  

金圣人教德与功兮，鲁圣人教孝与忠兮。巍巍贤杰，二美锺兮。建兹宝塔，惟追崇兮。祝天沥恳，先延鸿兮。报劬荐祉，祈幽通兮。仙山之秀，夷且隆兮。旷古为期，俟仁风兮。月圆珠现，契遭逢兮。融结之初，兆英雄兮。岂徒でで，懿班工兮。火壤之贞，积磨砻兮。斧材之取，厥匪同兮。七层八面，相玲珑兮。金铃宝铎，交丁冬兮。影落澄清，驯鱼龙兮。顶触圆碧，分鸿兮。缋仪范像，叠其中兮。齐天极地，为初终兮。金文贝字，构重重兮。讲读千来，罄西东兮。灵山盛会，日雍雍兮。甘露法雨，常蒙茏兮。鸿名冥祉，偕无穷兮。  

○灵山塑北方毗沙门天王碑  

列藩之业有地，有地之职有民。有民之道，兴礼乐敦忠孝以行事，然後谋谋者也。筑城池居其一。城既筑，进道德以居之，树神祗以尸之。为一方之巨防，虽永古而无疑。我相府琅琊王王公之有闽越也，具列藩之业，修有地之职，行有民之道。自乾宁四年丁巳至天二年壬戌凡六年，礼乐兴，忠孝敦，乃谋及城池。城池既谋，乃尸及神祗。於是於开元寺之灵山，塑北方毗沙门天王一铺，全部落己，镇於城焉。大矣哉！所谓阐六韬，七德，建阳功，配阴骘。夫毗沙门梵音，唐言多闻也。始自于阗刹利之英奇，膺世尊帝释之锡号。居须弥山北，住水晶宫殿，领药义众为帝释外臣，以护南赡部洲。其道入大乘，得无生法，忍住闻声，证不还果。谨稽我公之筑城也，恢守地养民之本，隆暂劳永逸之策。其名举一而生三，法阳数也。曰大城焉，南月城焉，北月城焉。周圆二十六里四千八百丈，基凿於地，十有五尺。杵土胎石而上（上声），上高二十尺，厚十有七尺。外以砖，凡一千五百万片。上架以屋，其屋曰廊，其大城之廊也，一千八百有十间。自廊凸而出之为敌楼，楼之层者二十有三。又角立之楼六，其二者层复层焉，皆栏干钩联，参差焕赫。而廊之若干步一铺，铺各一鼓，而司更焉，凡三十有六，谓之更铺。其四面之门入，其南曰福安门，福安之东曰清平门，西曰清远门。其北曰安善门，安善门之东曰通远门。其东曰通津门，通津之北曰济川门，其西曰善化门。皆铁扇铜扃，开阳阖阴。门之上仍揭以楼，三间两挟两翕，修廊双面远碧。门之左右，又引而出之，为之亭，两间一厦。又匪楼之门九，曰暗门焉。又水门三，其二树棂筛波，卸帆入舟，鸣舷柳浦，回环一郭，堤诸万户。注之以堰二，渡之以桥九。镜莹虹横，交舫走蹄。斯大城之制也，粤南月城也。东贮九仙，西盛乌石之二山。嘉树蓄云，茂草藏兽。城上之廊一千十有三间（其中七间谓之徘徊），敌楼四十有九，楼之层者三，其门二，曰登庸门（郭璞记，南台江沙合即有宰相，而我公膺期。今登庸门外桥名沙合桥），道清门。其上之楼，其下之扉。左右之引亭，建暗门八。水门二，其堰一，其桥五。及廊之更铺二十，悉与大城类。其外之东西，复距而出之，谓之横城。其东也，城上之廊四十二间五厦（其中二间是两面之敌楼）。其门一。斯南月城之制也。伊北月城也，城上之廊六百四十二间，敌楼二十有六，楼之层者十。其门二，曰道泰门、严胜门。其上之楼，其下之扉，左右之引亭。建暗门四，水门二。其桥一，及廊之更铺十有四，复与南月城类。又觜而出之，谓之横城。城上之廊五间一厦，其门一。斯北月城之制也。其东昼长川以为洫，西连乎南（句）。盘别浦以为沟，悉通海酋朝夕盈缩之波。底泽鳞介，岸泊ズ。北截越王之故山，派西湖以为隍。若鳌之负，如瓯之置。轩轩然，翼翼然。真谓天设之府，神开之地也。  

既而我公一旦膝分席校，鳞军堵耋，陈大会以落之。而言曰：“惟闽越之为藩屏也，建汀二疆束其右，岩千而壑万。溟海巨流濒其左，涛雷而浪霆。信乎江山奇险，无以加之。矧今新之以城壁，城壁之以铁石。古人言得地，又言守地，又言坚壁。岂不以得地而居，守地以城，城以坚壁，信不疑矣。然则吾之戴恩忝土，勤勤恳恳，不以江山奇险之为奇险，不以城壁铁石之为铁石也，修道德树神以居之。”毗沙门之天王，自天宝中，使于阗者得其真还，愈增宇内之敬。旋大夫芮国公荆渚之塑也，凡百城池，莫不一之。斯旧城之北，往规也（旧天王在子城北也）。斯新城之制，今城也。且胜莫胜於开元寺，尚莫尚於寺之灵山。阜寺之艮，控城之乙。祖僧六叶雁其下，珉石一拳星其上（庐山湾落星石上有佛舍）。剑池澈写，飞山奔揖。足以象水精而莹宫殿，掀庙貌以卫城池。爰将择工之精，搜塑之妙，制乎圣贤，俄然化出。身被金甲，手擎雁塔，地下捧，天将前拥。光灼灼而如将动摇，神雄雄而若欲叱咤。观之者皆谓须弥拔宅於是矣，于阗分身於是矣。而复翼僧堂而右邃，膊钟楼而左突。毳锡百萃其夏午，蒲鲸六吼其宵加。信为尘间之北方，连营之灵域也。讫命小从事滔，刊贞石而碑之。滔不敢牢让，斋戒三日，抽毫而书。猗欤天王，因果则释氏，猛勇则兵权。启愿而愿从，云战而战胜。至如挥额汗以为童子，却修罗之师。擎手塔以贮弥陀，解天鼓之赴。爰皆，克致感通。洎唐有土蕃之黩也，豆面以行疹，仪金以现人，啮戈以生鼠。与彼时之元应，盖大同而小异。况迩则咸通季蛮之侵蜀，蜀人亟祈。褐衣倏以乘空，目光以照地。蛇将奔穴，龟竟全城。夫如是，则护南赡部洲，岂虚言哉？今我公之至诚通日月，宏愿质鬼神，以旷世之功业，托无生之法力，岂昔时之有是，而今日之不然哉？虽体苍苍而无言，因乃昭昭而有鉴，辄为之铭。其词曰：  

受命帝释，封邑须弥。金甲俨被，药义雄随。越七金山，突修罗师。入大乘妙，与声闻差。于阗分身，皇唐卫国。若加善祷，咸蒙圣力。雁塞烟尘，龟城戈戟。虏骑犹东，蛮东未北。现以真仪，亡乎悖德。懿彼闽越，大哉侯王。仗钺务本，筑城为防。石取它山，壤堑联冈。叠百厥雉，累千乎廊。却铁之触，疲羽之祥。奔马辔并，驰车轨方。巢凤於楼，蛰龙於隍。如岳斯立，如翼斯张。不有依凭，曷旌扃。台略俄启，神驱遽设。铁须卓竖，漆瞳曝失。捧足神俯，持剑将列。月殿巍峨，灵山截。法逮无生，权惟有兵。昔之若是，今肯忘情。闽山永高，闽江永清。厥宜识之，盘石斯城。  

○丈六金身碑  

释氏之称释迦牟尼佛，千百亿化身，而古今之世以诸佛菩萨。其或铸成、塑成、刻成，其或壁绘幅绘乎像，不可胜纪。况多应现感通之，自其非之乎？我公粤天三年丙寅秋七月乙丑，铸金铜像一（句），丈有六尺之高。後二十有三日丁亥，继之铸菩萨二（句），丈有三尺高。铜为内肌，金为外肤。取法西天，铸成东越，巍巍落落，毫光法相。  

初我公登坛之三年己未秋，一夕，雨歇天清，风微月明，瑶兔无烟，铜龙有声。俄梦天之西际，耀以照物。彩云罅裂，大佛中座。岳岳以觏止，熙熙而启言曰：“断子一臂，卫之一方。”既觉而思，现乎形，昭像也。断一臂，誓诚也。卫一方，保众也。始嘉其异，姑默其事。後创其意，乃命自宾席之逮将校，将校之逮步乘，步乘之逮众庶，其有植信根之深者，映惠烛之明者，许一以金投吾俸中，将椟於肆，俟以铜易。而後鸠工鸿炉，卜境择日，铸斯佛於九仙山定光多宝塔之右，古仙徐登上升之地。其日圆空镜然，江山四爽。橐之上，腾为烟□。盘旋氤氲，五色成文。又有群鸟，或若鸿鹄，或如莺鹊，交翔而间鸣，自寅而及午。斯佛也，一泻而成。翼日，我公礼阅之，乃与梦中一类。其形仪长短大小无少差。其一臂，工以之别铸而会（其像大，工虑其不就，计以一臂别铸而会之，乃暗符梦中）。我公神之而露其梦。於是迎入府之别亭，磨莹雕饰，克尽其妙。朝夕瞻拜，时不之怠。冬十有二月丙申，会僧千千，以幡以幢，以钟以磬，引归於开元寺寿山之塔院。独殿以居之，翼二菩萨於左右。三十二相足，八十种好具。螺累累以成髻，珠隐隐以炫额。檀信及门而膝地，童耋遍城而掌胶。夫如是，岂非千百亿化身之一乎？不然者，焉得入乎梦而如乎神，成乎形而如乎梦，梦不之告，工以之缺者哉？其应现感通，复为之殊矣。大矣哉！  

且先天地生这谓道，後天地设之谓象。道者也，以无为为志之也，授心印於虚空。象者也，以有为为志之也，叠慧力於报应。论者惑（句），以之为风马。曾不谓象犹道之毂也。无象，道不行矣。始者摩腾竺法兰二梵僧，不慎其象东其道且西耳，惜乎不与三皇五帝同世而出。设与三皇五帝同世而出，必能从容朴素，迟回仁义，诈伪未之亟蠹也。柰何天将後之，岂徒然哉？岂不以仁义之生也，曰尧与舜。仁义之亡也，曰癸与受。至於列国之际，强秦之立，癸受之悖，其躅。天谓仲尼祖述尧舜，宪章文武，终不能独制之。故东释迦牟尼於中土，大陈出生入死之理，天堂地法之事，以警戒之。虽人世之风波，万态逆翻，而幽府之铁缧，一无苟免。上智闻之，若镜之磨。中智闻之，若泉之澄。下智闻之，若火之烧。谓之为有，则河沙芥子之说，虚诞难测。谓之为无，则应现感通之事，寻常立验。故能销嗜欲，更祸福，一贵贱。则为裨教化之一源，湛然不动，感而遂通者也。而以金厥地，莲厥宫，张法桥以度人，无刑网以束俗。世之敬之可也，怠之可也，黩之可也。由是有以委之国君，委之大臣之旨。既而委之，则人非常人，道非常道。我公旷代之生也，有神僧识，仗钺之雄也。应江沙期，合仙人谶。筑城之盛也，契菩萨说（初丙午岁，我公至清源。未在时有僧号涅，於众中骇而指之曰：“金轮王之第三子降人间，幸勉之，专生杀柄。”又闽之侯未尝至宰辅，晋时郭璞记曰：“南台江沙合即有宰辅相。”我公之登台席也，江沙契焉。又梁时王霸怡山上升，山在府城之西五里。光启丁未岁，衢之烂柯山，道士徐景立因於其仙坛东北隅取土，掘得瓷瓶七口，各可容一升水。其中悉有炭，上总盖一青砖，刻文字云：“树枯不用伐，坛坏不须结。未满一千岁，自有系孙列。後来是三皇，潮水荡祸殃。岩逢一乍开，未免有销亡。子孙依吾道，代代封闽疆。”其坛东南有皂荚树，古云真君於此树上上升，其後枯矣。至咸通庚寅岁复荣茂也。又妫山僧号大安，顷坐西禅者，乾符中曰“府城之到九仙三桥，其中乃菩萨行化”，今之新城及焉）。  

夫通神为佛，魂交曰梦。神非梦而罕通，梦非神而不感。我公之庆锺也，其如是矣。其明年正月十有八日乙未，设二十万人斋，号无遮以落之。是日也，彩□缬天，甘露粒松。香花之气扑地，经梵之声入空。座客有右省常侍陇西李公洵、翰林承旨制诰兵部侍郎昌黎韩公、中书舍人琅琊王公涤、石补阙博陵崔徵君道融、大司农琅琊王公标、吏部郎中谯国夏侯公淑、司勋员外郎王公拯、刑部员外郎宏农杨公承休、宏文馆直学士宏农杨公赞图、宏文馆直学士琅琊王公倜、集贤殿校理吴郡归公传懿，皆以文学之奥比偃商，侍从之声齐褒向，甲乙升第，岩廊韫望。东浮荆襄，南游吴楚，谓安莫安於闽越，诚莫诚於我公。依刘表，起襄汉，其地也，交辙及馆。值斯佛之成，斯会之设，俱得放心猿於菩提树上，歇意马於清凉山中。我公乃顾幕下者滔，俾刻贞石以碑之。滔以甲科忝第，盛府蒙招。刊勒之职，不敢牢让，谨推於厥旨。经云：作佛像之功德，斗量海以有尽，尘碎劫以无穷。至若青黛之画辟支，一金之补毗婆，戏为之而以草木，思见之而刻旃檀，其犹蜕现其生，羽金其报，而况今乃俨至诚，从灵感，铜乎万万，金乎千千，虔鼓铸於神仙之山，卜贞吉於火土之数，其积功累德，岂可以边以涯而言之哉？  

或曰：“梁武帝之隆释氏，今古靡伦，奚报应之昧乎？”对曰：“梁武帝隆释氏之教，不隆释氏之旨，所以然也。夫帝王之道理世也，释氏之教化人也。理世之与化人，盖殊路而同归。彼宵旰於万有，故一夫不获，若已陨诸隍中。此济度於触类，故欲凡一有情，悉皆成佛。梁武帝则不然。以民之财之力，刹将三百，祈功凯德则归诸己。啼亿兆而不乳，削顶颔以言觉。所以私所以然也。”今我公为邦则忠孝於君亲（自兴兵以来，天下以三司之泉皆名直进，独我公以俸钱为直进，三司之运悉如旧焉，阙廷大称其美），牧人则父母於生民。造塔四，其一曰寿山，以昭皇帝辛酉岁西巡，发誓愿以祝熊罴，乞车驾之复宫阙。其二曰报恩多宝定光，追荐於先世。其三其四大中神光，为军旅也，为人民也。缮经五藏，其二进於上，其三附於寿山定光大王，意同乎塔。月三其斋，或千僧，或千佛。疏乎诚，首则君亲，次则军旅人民，而已後焉。况斯佛已之而不已，与宾席将校步乘众庶共成之。故其地出明珠，海出珊瑚，几於莲花妙品之繁。车渠玛瑙，幡幢璎珞，周乎多宝之涌也（开元定塔基掘地丈有五尺之深，得宝珠上以金钱。又於海中得珊瑚树凡二百馀株矣）。夫其元贶之如彼，灵感之若此，则断一臂卫一方，斯昭昭矣，岂与彼而论哉？某是辄奋笔而无愧为。其词曰：  

托人佳梦，铸成鸿炉。毫光法相，铜肌金肤。恍惚现形，昭彰合符。不有为也，其如是乎。唐一其宇，越百其区。伊闽之设，於地之殊。西城瓯仞，东暂鳌隅。匪德莫处，惟仁靡逾。懿其橐，飞作醍醐。焦山草木，不得不苏。苦海波澜，不得不枯。仙花罔谢，慧日宁徂。永兹一方，盘石其都。  

○莆山灵岩寺碑铭  

释波东流，涌为花宫。花宫之构，咸宅灵秀。灵秀之启，其或神授。则知融结之始，已有待於金圣人也。粤灵岩寺，乃莆山之灵秀焉，神授焉。懿夫岳立大山，堆下数峰。面乙臂坤，石嵌松瘦。昔梁陈间，邑儒荥阳郑生家之，生严乎一堂，架以诗书。既而秋，一夕，风月清朗，俄有神人，鹤麻衣，丈馀其状。见於堂曰：“诚易兹为佛宇，善莫大焉。”生拜而诺，瞬而失。旋以堂居僧像佛，献其居为金仙院，即陈永定二年庚申也（鹤麻衣，西天之谓，故号金仙）。山水推其奇，鹤增其异。缁锡日萃，院落日峻。隋开皇九年，升为寺焉。左漱寒泉，右拥叠。危楼豁壶公之翠，上方视酋海之波。唐景□二年辛亥，寺僧志彦入内，背文讲四分律。睿宗嘉之，锡号聪明。彦因获言所居寺之自。复有僧无际持妙法莲华经，感石上涌白泉。僧殁而泉变清焉，遂膺敕额为灵岩寺。太和二年，殿中彭城刘公轲幕提泉印，聆寺之胜，不卸而宿。候吏不蔬而午，掬泉而漱，随手以涸，其石今坎於上方之上。其僧复有元悟元准慧全省文灵敞无了，悉间生园，坚持密行。或临坛表德，或降虎示真。厥众如云，厥施若市。洎武宗皇帝乙丑之否，邑之东有敬善寺，民井而居之。乾有玉涧寺，民亩而田之。独兹之奇，豪人互以金输，为幽宅之卜。若有之卫，竟不克遂。敞公了公乃帽首条腰，沉踪处晦。逮宣宗皇帝之复，索之於石罅云根，归之於芜基烧址。山灵之感，行膻之慕，投金执斫，匪招匪劝。不越闰而其宇鳞鳞，其徒翼翼。敞公咸通六年秋八月云灭，靡风而大树折庭，靡触而大殿倾瓦。了公八年冬十月坐亡，色身不坏。今龟阳之号真身大师者也。则知僧以行而神，其亦地以灵而感。若乃轩轩月殿，蔼蔼松门，醍醐雨天，琉璃镜地。慧烛九枝而吐焰，慈□五色以垂阴。推於瓯越，居之甲乙。  

今仆射琅琊王公，牧民之外，雅隆净土。论及灵胜，以为东山神泉之比（神泉寺在府城之东山，其泉亦自僧感而涌也）。缮经五千卷，於兹华创藏而藏（平声）焉，即天二年春二月也。初侍御史济南林公藻与其季水部员外郎蕴，贞元中谷兹而业文，欧阳四门舍泉山而诣焉（四门家晋江泉山，在郡城之北。其集有《与王式书》云：“莆阳读书。”即兹寺也）。其後皆中殊科，御史省试《珠还合浦赋》，有神授之名。水部应贤良方正科擅比干之誉（策云“臣远祖比干因谏而死，天不厌直，生微臣也”）。欧阳垂四门之号，与韩文公齐名，得非山水之灵秀乎？元和才子章孝标邵楚苌朱可名寄诗以题，大中中（宣宗元年丁卯号大中，凡十三年），颍川陈蔚江夏黄楷长沙欧阳碣兼愚慕三贤之懿躅，葺斋於东峰十年。咸通乾符之际（懿宗元年庚辰改咸通，凡十四年。僖宗元年甲午改乾符），豪贵塞龙门之路，平人艺士，十攻九败。故颍川之以家冤也与，二三子率不西迈而遇，奋然凡二十四年，於举场幸忝甲第。东归之寻旧址，苍苔四叠，嘉树双亚（今东峰双龙眼树即往岁书斋之庭阴也）。访旧僧，云扃十扣，雪顶一存。於是谨祝金仪，益誓邱祷，以谢兹山之灵秀。刻铭贞石，兼补前贤之未述。其词曰：  

山奇孕神，地胜惟灵。萤窗既夜，鹤斯形。一亩请宫，双莲建扃。洞深夏寒，林茂冬青。松竹铿乐，峰峦豁屏。迷蟾窟，茫眺酋溟。持经僧志，涌石泉泠。四分律讲，万乘君听。敕飞额降，寺以灵名。不有地祥，焉动天庭。大士鸿生，珠明桂馨。良牧耸闻，华构藏经。浩劫不泯，匪兹曷丁。敬祝岩，勒石以铭。  

## ●卷八百二十六  

☆黄滔（五）  

○龟洋灵感禅院东塔和尚碑  

三教之垂万古也，咸以师弟子授，独释氏之师弟子，削姓以名，别为父子之流叶。东塔和尚业真身大师，其道偕极，不可思议。以父子言，克尽弓裘之善。和尚法号志忠，俗姓陈。世居仙游，祖讳，父讳筇继，以好尚山水，崇佛友僧。生和尚，自於孔抱，鼻逆膻辛。九岁诣真身大师为童子，一见之，两如宿契。年十五落。初，大师之卜龟洋也，云木之深，藤萝如织。狼虎有穴，樵采无迳。俄值六眸之巨龟，足蹑四龟，俯仰其首，如作礼者三，逡巡而失。遂驻锡卓庵，名其地曰龟洋焉。龟洋之泊也，盂不及村，不及。山产菜号苦盖，以之充卯而斋。惟大师与和尚，俱岁移月更，名驰迹漏。檀信寻而施，渔猎投而事，时谓之二菩萨僧。其他或来人之稍乖严洁，则立有蛇虎惊吼之怪。及武宗皇帝乙丑之否，弃之而条帽潜匿，大师允檀信之迎，隐於数家。和尚栖於岩穴之内，不离兹山。相伍者麋鹿，驯伏者虎狼。既而靡耕，杜施丐，还取苦盖之卯。至今兹院之逢歉岁，一邱之风不泯。宣宗皇帝复寺之始，议者以灵岩之奇胜，非我菩萨僧不可以宏就。由是都人环乞大师以居，故和尚独荐龟洋之址焉。松堂揭而觉路喧天，金磬敲而道花满地。诚以上升道士不受，成佛沙弥不具戒。和尚且不之然。旋将西游，受具足戒於襄州龙兴寺。大中十二年东还，由庐陵与草庵和尚值。草庵曰：“来自何山？”曰“六眸山。”曰“六通乎？”曰“慧非重瞳。”和尚盖行高而言寡，是日对答如流。既及本山，人地愈盛。院落则不营而峻，供舍则不化而来。咸通三年，灵岩力圆乃迎大师返於兹。八年，大师坐亡，法身不坏。南北归敬，阗然无时。和尚以之烦。十三年，遂南五步里之山，得峰之秀，室而禅焉，即今南畲也。广明元年，弟子智朗惠朗元鉴藏辉景闲宏干鸿超，悉以植性园，分光慧炬，以谓我大师承法马祖，亲得心印，则和尚焉。今以宿晓而晦，辞烦即静，不可使六眸灵感之地，留形示灭之异。叶其叶而不之大乎？於是迓乞归於院，将以宏张法轮，式救迷津。其如感通虽然，现没有数，中和二年（是时公尚未登甲科）。龙集壬寅三月十日示灭。寿年六十有六，僧夏二十有五。後二旬之一日，建堵波於东冈焉。呜呼！和尚之道，不粒而午，不宇而禅。与虎狼杂居，所谓菩萨僧信矣。其三月之朔，语其众曰：“至道之有显晦，师弟之不欲双立。昔大师之去也，留形为之显。今吾之行矣，速藏为之晦。”故将仪貌若生而盖棺，晦朔不逾而启土，从付嘱也。其上足景闲宏干，以凡纪道名，须资词笔，恳赍行实，扣愚求文。滔早访莲扃，今悲松塔。敢辞抽思，用刻贞铭。为之铭曰：  

六眸献山，二叶开莲。号及菩萨，正真自然。云林匿迹，狼虎参禅。仙花扑地，智月悬天。示灭之灭，显晦岐焉。布金左冈，建塔开阡。实归上界，岂曰下泉。松风柏雨，空悲岁年。  

○华严寺开山始祖碑铭  

师法号行标，俗姓方。祖荣父安，莆之盛族也。师生於建中二年辛酉，龆龀即颖悟异於诸童。九岁投玉涧寺监寺神皎出家。将二年，嘉其拔萃，命之落。师以梵行未至，不敢预大僧数。至贞元十七年（时师年二十一），方鬓髭。翼日，遽讲所习涅经，一寺叹服。既而辞其师北游，抵京荐福寺受戒品。诣章教大师法会，章教奇之，令首其众。凡十年，士君子之造者，无不耸慕。寻为功德使推入道场，宪宗善之。元和十一年（丙申师年三十六）东归，复於玉涧焉。法雨随车，慈□被物。洎武皇帝（会昌元年辛酉）除佛舍，籍释子於户部，师则巾华阳，衣缝掖，晦迹樵客，庐於西岩石室。律身守道，如居千众。及宣皇帝复寺（大中元年丁卯师年六十七），刺史琅琊王公迎以幡花，舍於郡开元寺，俾为监领。大中六年（师年七十二），师以环足之烦，拥旅之数，乞归故山。先时玉涧这北岩，泉石之奇也。卜而居之，县令中山甄宿与莆之士庶，争沐醍醐，共隆兰若。烟峦蔽亏，朱碧掩映。前俯平川，後峙奔峤。地自人胜，名由道高。剌史河东薛公仰其孤风，复驰开元之僧，卫以入郡。日扣华严大义，几忘食寝。洎解印，与之偕至北岩，题之为华严院，以彻祠部焉。师咸通六年七月五日示灭，寿八十有五，僧夏六十有四。後四十有五日，建堵波於西冈。十一年，其徒从绍疏师行实於阙，升其院为华严寺。有徒三十人，皆肃肃可观，不忝师门。於戏！师仪梵肮脏，言词雅直。冲默而明敏，慈恕而刚毅。儒书皆通三皇五帝之道，言未尝及，而人知其博古也。经论综贯天堂地法之说，舌未尝举，而人皆务崇善也。所至清风凛凛，政所谓释子之高杰者也。弟子道光道圆令询，悉器传师道。愚冠扣师关，壮以随计。乾宁二年，忝登甲科，东还荐造金地。岁周三纪，胶掌而拜影堂，腹藁而铭遗美，不可使桑门大士泯而无述焉。故铭曰：  

智月不缺，乘虚照物。道花不衰，吐艳无时。洞彻照灼，杰然吾师。禀荐福戒，分章教枝。厥宗得隽，内庭擢之。御香彻印，云间资期。数有隆，道无磷缁。德风徒袭，法舸宁维。山幽迹高，身没名垂。松塔虽故，竹毫可追。稽首影堂，敬刻斯碑。  

○福州雪峰山故真觉大师碑铭  

大师法号义存，长庆二年壬寅，生於泉州南安县曾氏。自王父而下，皆友僧亲佛，清净谨志。大师生而鼻逆薰血，乳抱中或闻钟磬，或见僧佛，其容必动，以是别锺爱於膝下。九岁请出家，叶而未即。十二从家君游莆田玉涧寺，寺有律僧庆元，持行高洁，遽拜之曰：“我师也。”遂留为童子焉。十七落，淳朴贞古，了与流辈异。暨武宗皇帝乙丑之否，乃束於儒冠，莱中而蓬迹。来府之芙蓉山，宏照大师见奇之，故止其所。至宣宗皇帝之复其道也，涅而不缁其身也，[B14A]然而出。北游吴楚梁宋燕秦，受具足戒於幽州宝刹寺讫，巡名山，扣诸禅宗。突兀飘，云翔鸟游。爰及武陵，一面德山，止於珍重而出，其徒数百，咸莫之测。德山曰：“斯无偕也，吾得之矣。”咸通六年，师归於芙蓉之故山，其年圆寂。大师亦自沩山拥徒至，坐於怡山王真君上升之地。其徒熟（熟师已嗣德山）累累而款关，师拒而久之。则有行实者，始以师同而议曰：“师之近巍巍乎，法门围绕之所，不可造次。其地宜若鹫岭猴江之为，卜府之西二百里有山焉，环控四邑，峭拔万仞。Β以支圆碧，培娄以<见>群青。怪石古松，栖蛰龟鹤。灵湫邃壑，隐见龙雷山之半。顶之上则先冬而雪，盛夏而寒。其树皆别垂藤萝，ゆ茸而以为之衣，交错而不呈其形。奇姿异景，不可殚状。虽霍童武夷，无以加之。实闽越之神秀，而古仙之未攸居。诚有待於我师也，祈以偕行（去声）。”秋七月，穿云蹑藓，陟险升幽，将及之。师曰：“真吾居也。”其夕，山之神果效灵。翼日，岩谷爽朗，烟霞飞动。云庵既立，月构旋隆。繇是尼法轮於无为，树空门於有地。行实乃请名其山曰雪峰，以其冬雪夏寒，取鹫岭猴江之义。  

斯则庚寅，逮於乙未，师以山而道侔，山以师而名出。天下之释子，不计华夏，趋之如赴召。乾符中观察使京兆韦公，中和中司空颍川陈公，每渴醍醐而不克就饮，交使驰恳，师为之入府，从人愿也。其时内官有复命於京，语其道，其侪之拔俗悟空者，请蜕浮华而来。僖宗皇帝闻之翰林学士，访於闽人陈延郊，得其实奏。於是圣锡真觉大师之号，仍以紫袈裟，俾延郊授焉。大师授之如不授，衣之如不衣。居累夏，辛亥岁朔，遽然杖履。其徒启而不答，云以随之，东浮於丹邱四明。明年，故府侍中之有无诸（阙）克（句）。洗兵於法雨，致敬於禅林。馥师之道，常东望顶手。後二年，自吴还闽，大加礼异。今闽王誓众养民之外，雅隆其道。凡斋僧构刹，以之龟焉。为之增宇设像，铸钟以严其山，优施以充其众。时则迎而馆之於府之东西甲第，每将俨油幢，聆法轮，未尝不移时。馀乎一纪，勤勤恳恳，熊罴之士，因之投迹擅冉阝。渔猎之逸，其或弭心鳞羽。戊辰年春三月示疾。吾王走医，医至，粒药以授。师曰：“吾非疾也，不可罔子之工。”卒不之饵。其後札偈以遗法子，函翰以别王庭。夏五月二日，鸟兽悲鸣，云水惨悴。其夜十有八刻时灭度。俗八十有七，僧腊五十有九。以其月十五日塔其藏焉。其塔也，其徒佥云：“以山之奇堂之峻（法堂也），大师之生也王（去声），是其殁也，不宜舍诸。”故坎其中焉。若干尺之高，若干尺之周，皆雕珉石，错火壤，磷磷焉，でで焉。四隅则环宇以庥，玲珑{穴叫}{穴条}，□霞时入，风雨罔侵。其日奔闽之僧尼士庶，仅五千人。闽王娣之子降左金吾卫将军捡校刑部尚书延禀，始陈祭是设斋焉。  

大矣哉！大师之见世，于是罔量其僧耶。自始及兹，凡四十年，东西南北之夏往秋适者，不可胜纪，而常不减一千五百徒之环足其趋也。驰而愈离，辩而愈惑。常曰：“三世诸佛十二分教，到此乃徒劳耳。”其庶几者若干人，其一号师备，拥徒於元沙（今安国也）。其二号可休，拥徒於越州洞岩。其三号智孚，拥徒於信州鹅湖。其四号彗棱，拥徒於泉州招庆。其五号神晏，今府之鼓山也。分灯之道，皆膺圣奖。锡紫袈裟，而元沙级宗一大师招庆元晤大师鼓山定彗大师之命焉。其曹早曰：“法虽无说，名以文垂。自少林之建曹溪，无不刻碑而纪颂。我师其默乎？”一旦其曹（句），首曰从智如堵，而扣愚求文。滔老且病，刊勒之加，多已辞避。钦师之道，不觉耸然。伟夫！恭闻释波之东注也，流其象则不流其旨，流其旨则不象其形。厥初大迦叶之垂二十八叶，至於达摩。达摩六叶，止於曹溪。分宗南北，德山则南宗五叶，大师嗣（句），其今六叶焉。雪峰之分元沙洞岩鹅湖招庆鼓山，其道皆离贝叶以祗其七。非滔之能言也，但美数公葳蕤，其叶众多，殷勤之请，遂为之铭而应其求。其词曰：  

曹溪分派，谁继南宗。一言冠绝，六叶推雄。无物之物，非空之空。不莹而明，不增而隆。缩靡秋毫，舒靡鸿。不有灵镜，曷扬真风。懿彼闽越，巍乎一峰。洞壑斯异，雪霜罕同。天之有待，师也云锺。名将道协，迹与仙崇。奔走厥徒，百千其丛。庶几几人，莫不元通。分灯照耀，树本玲珑。圣君宠叠，贤王敬重。不生不灭，曷始曷终。刻贞石於斯文，旌厥德於梵宫。  

○司直陈公墓志铭  

姬孔之教，与日月以悬天。颜闵之馨，作芝兰而出地。可不诔清尘於桂苑，揭贞石於松阡，叙白杨之别生悲风，示黄壤之下藏嘉气者哉？汉太邱长二十三世孙南安县尉讳真，生处士荛，荛生大理评事齐，忠信笃敬，不类今世。尝有白雀巢其庭宇，佳莲产其池塘，识者谓其後必大。有子九人，皆力儒学，公其长也。讳峤字延封，龆龀好学，弱冠能文。与高阳许龟图、江夏黄彦修居莆之北岩精舍，五年而二子西去，复居北平山。两地穴管宁之榻，十霜索随氏之珠。然後应诏诸侯，求试宗伯。而以咸通乾符之际，龙门有万仞之险，莺谷无孤飞之羽。才名则温歧韩铢罗隐，皆退黜不己。故公自丁丑之及丙申，高价驰而逸步踬。既而大盗移国，德公文行之深者，安州郑郎中П孙拾遗泰叹而勉之。久乃持辇下之屈名，适蜀中之贡府。致卿士倒屣场席，开路清风。既而窃为权官沽诸，将求识而荐之。公时己出经试，比言之者（阙一字）策纸而亡是举。光启二年收开，三年荣登故相荥阳郑公礼部上第。大哉！公为人谨信，居家纯孝。事继亲弥善，庐先君墓，泣血有闻。其所为文，扣孟轲扬雄户牖。凡三百篇，有表奏牍，颇为前辈推工。且大唐之设网士，得之於是者，岁几人焉。矧复有避宦者之节，若走冲虚之车焉。荥阳公自以得人，其春首门人脱麻摄京兆府参军。司空太原公帅闽，解榻以礼，辟之为大从事，受大理评事兼监察御史。今府相继拥於节旄，益贤其参画，奏大理司直兼殿中。方期辍从藩屏，入践谏垣，不幸寝疾。浃辰不起，享龄七十有五。光化二年十月三日。呜呼！将来失其龟镜，斫者丧其般亻垂。虽登大年，终恨朝露。三年庚申正月十七日丙午，葬於泉州莆田县崇教里北平故山。礼也。公两娶，鲁国林夫人、荥阳潘夫人。其子三人。仲曰说，买石太湖刊文。愚与公同邑，闽越江山，莆阳为灵秀之最。贞元中，林端公藻冠东南之科第，十年而许员外稷继翔其後。词人，若陈厚庆陈泛陈黯林显许温林速许龟图黄彦修许超林郁，俱以梦笔之词，ぷ金之学，半生随计，没齿衔冤，旷乎百年。而公追二贤之後，七年而徐正字寅捷，八年而愚（阙一字）莫不以江山之数耶。猗欤！昔之负高才不以位而碑者，襄阳惟孟先生焉。今也累懿德不隆位而碑者，以陈夫子始。愚沾巾宿草，无愧抽毫。其辞曰：  

江山之秀锺乎人，纯孝高节并其身。掬兹二美，ゼ为雄文。以之登桂科，以之列莲宾。斯为君子，谁曰未仁。呜呼九原，宜树贞珉。  

○祭陈侍御（峤）  

维光化三年岁次庚申正月庚寅朔十五日甲辰，将仕郎守国子四门博士黄滔，谨以清酌之奠，敬祭於侍御陈君延封之灵。伏以灵闽之江山，莆称秀绝。首武德之科级，自贞元之英哲，其後继生硕儒，鸿都，交怀荆璞，互握隋珠。皆指期於拾芥，终恸哭於弯弧。洎宣皇之後年，则夫子之斯出。持曾参之孝行，袖孟轲之文帙。荐赋诸侯，上书圣日。射宫而劲挺弦矢，艺圃而葳蕤华实。难亨者吾道，难偶者至公。管仲三奔，非战之过。孙宏十上，盖时未通。七千里而辛勤上国，二十年而惆怅东风。人皆一一以兴愤，我独孜孜而养蒙。既而凤阙飞尘，龟城挂榜。仪曹方急於中兴，权宦辄窥其上赏。殊不知杨吟诵於犬子，景荐延乎商鞅。古为不然，吾肯斯仿。谁不奇夫子之节，谁不高夫子之名。冰霜却污，松柏居贞。渭水之钓有守，武城之径宁行。逮夫岷峨岁改，岐雍烟清。天子复含元谒见，有司新都省权衡。巍巍令闻，赫赫嘉声。遂从寰海，回翥蓬瀛。振辉光於甲乙，开道路於孤平。望高而先脱麻衣，家远而须荣乡土。十二人林君茂躅，一百年莆邑大数。君侯设醴以前席，里巷拜尘而如堵。雷车监々，鹤贺翩翩。初命就门，见东周之三语。前程不日，候西汉之七迁。旋以孔樽引满，徐榻解悬。白璧黄金而叠矣，玳簪珠履以加焉。列藩所得者贤才，古人所重者知己。既将推珍於席上，岂独矜词於雪里。庄周说剑，则韩魏呈镡。郭隗升台，则乐邹觏止。绣衣曜日，骢马嘶烟。飞诏而宾阶次第，假途而棘寺盘旋。莫不汉帷驻策，薛石留笺。从容渥泽，宠异淹延。胡言薤露，忽败椿年。呜呼！石火风烛，惊波逝川。圣贤之不免矣，古今之共痛焉。滔江乡则中外亲姻，帝里则参差砚席。干名而後乎一纪，论友而仰乎三益。蝉槐给念，几同京洛之愁。莺柳看时，各署神仙之籍。别来辇下，归自瓯中。尘忝而郄诜桂绿，因依而王俭莲红。断金益固，投漆攸同。见行藏於柱史，论倚伏於塞翁。实期以始者文场之懿德，迩来使府之清风。伏蒲北省，起草南宫。更雪当时之冤滞，少为吾党之隆崇。是何天之丧，道之穷，匆匆大夜，默默元穹。滔复晓夕以思，江山之事，林君则以合浦垂名，夫子则以申秦得意。高步斯振，宏规靡异。前辈旷世，後来遂志。俱蟠使下之柏，俱擅乙中之二（林端公贞元七年首闽越之科第，以《珠还合浦赋》擅名。後十年莆邑许员外荣登。自此文学之士继踵，而悉不偶。时旷八十七年始锺於延封。其文以申秦续篇擅名，後六七年徐正字及第，兼滔尘忝。林端公同延封榜皆第十二人，皆开路於後人，皆终使府大判官。判官皆柏台。林荆南、延封闽中也）。推是言之，岂偶然耳。贤哲相望，今昔一致。呜呼延封，昨日而冰壶仙雾，今辰而丹刍灵。虽死生之理能一，终痛伤之恳罔宁。况以平生树德，幽宅刊铭。无惭郭泰之贤，笺毫曷措。爰枉赵岐之寄，涕泪交零。水咽云愁，风悲日暮。精灵一闭於泉壤，岁月空苍於垅树。椒壶略备，兰俎聊具。申永诀於斯言，庶冥感其诚素。呜呼哀哉！  

○祭先外舅文  

惟灵。伏以彼苍者穹，祸淫福善。噫！何斯言之或谬欤？铿寿而颜渊夭，盗跖宥而嵇康刑。屈原冤而文考溺，冉恶疾而左丧明。胡其然哉？胡其然哉？伏惟明灵柳葱松峭，山嶷鹤孤，落落君子，行行鲁儒。始者辞鸥西迈，希鹏北徂。高高蟾桂，赫赫鸿都。和贽之学三泣，宋卢之俟一呼。而以气直志大，数奇道污。大中季之，计车奔走。咸通际之，名路崎岖。於是涕唾声华，毫厘簪笏。枕中罢竞於名位，壶里别窥於日月。东寻玉，则龙虎嵯峨。南访金沙，则罗浮突兀。北固风清，西陵月明。兰舟泊岸，金磬飞声。尘埃谢傅之叔侄，梦寐茅家之弟兄。古观秋住，灵踪日行。松下之斋宫肃肃，云山之醮火荧荧。垆然北癸，鼎化西庚。羽人倾盖，府帅投诚（说浙西周）。体范居陶，象端适卫。盖婚嫁之须了，匪货财之所系。愈高云鹤之逍遥，益笑匏瓜之系滞。何武江都，萧墙祸储。羊肠莫守，蜗角旋孤（说淮南高）。萧条陈蔡之围，圣贤大困。惆怅昆仑之火，玉石俄俱。绵邈吴山，苍茫闽海。遽声沉而响绝，荐时移而岁改。络秀愁积，孟光泣倍。山头之鹤驾无睹，水底之鲤书空待。宅相征轮，梁园洛滨。见徐甲之移主，知伯阳之蜕身。海山失翠，烟树亡春。  

滔窃惟早岁，忝拜清尘。蒙以拾青相器，投漆相亲。鉴羲之必晋朝名士，识陈平为汉代英臣。爰将淑女，俾结嘉姻。十载不攀於桃李，两诚空贯於松筠。愚以感明灵之殊义，戴明灵之至仁。金重季布，枝轻郄诜。逡巡东越，拖掷西秦。实期归钓严滩，终栖郑谷。户外山碧，樽中酒绿。将仰止於乐冰，冀参差於卫玉。岂意寂寥音信，仿佛幽明。圣人之齐始卒，君子之一枯荣。天上之鹊桥宜度，人间之鸳被须成。开帘鸟啭，回辔蜩鸣。东床则黯黯愁色，南渭则哀哀哭声。呜呼哀哉！平生气概，昔日忠贞，龟龄易昧，驹隙斯惊。在物之理，岂人之情。愚辄疑道家有形全气全，兵解木解。考斯事矣，或其义也。不然者，胡埋南祖之蛇，罔念北翁之马。呜呼哀哉！列冢开阡，重泉九原。古之所制，今也斯存。伏惟明灵魏夫人遗莲峰而取喻，葛仙翁剩竹枝以为论。固以神游蓬岛，洞入桃源。然则不树松柏，罔诒子孙。是用葬乔山之冠剑，招湘浦之精魂。滕公启室，宋玉申言。曰：“楚山青兮淮波绿，刘鸡飞兮随覆。遗踪脱屣辞彼俗，杨柳霜多不堪瞩。螺江浅兮瓯山阴，继升天兮徐董任。风为轮兮雨为辔，东归来兮北追寻。陈桂席兮奠椒浆，树马鬣兮开寿堂。千秋万岁兮旧江乡，魂归来兮山之阳。”词咽泪迸，猿悲鸟伤。东波送恨，西日沉光。雪耀霜明而莫睹，芝焚兰以空芳。孀妻捧奠，出女尸丧。嗣男而杳杳江岭，鄙子而明明肺肠。剑以求心而克许，乐以悲告而宁忘。愿明灵之冥感，鉴苹藻於壶觞。呜呼哀哉！  

○祭崔补阙（道融）  

故右补阙博陵崔府君之灵。惟灵。大唐有进士科，无岩穴诏。故鹄版之降，不易其人。元和之起也，则有阳谏议城，凛凛清风。其不起也，则卢谏议仝，昭昭高道。一以权豪之忌，空福道民。一以尧舜之世，但乐箕颍。其後陆君ㄜ以忠勋应召，惠君实以忠议赴徵。未委起草伏蒲，何如人也。洎博陵崔君之生也，迥禀高奇，兼之文学。近则继李飞之蜕随贡，远则同毛义之志奉亲。东浮谢公旧州，式避戈戟。遁於仙岩谷，克业经纶。而以酒美肉膻，泽馨川媚。五辟三顾，悬榻开樽。不辞小国之权，盖切高堂之养。既而大君之思梦说，四辅之急荐雄。系三诏而就门，参七人而列职。仲舒谒帝，必演春秋。吕望投竿，定为师傅。柰何龙蛇起陆，乌兔无光。莫扶刘氏之宗祧，空泣袁安之涕泗。瓯中越绝，养素守蒙。贤王之结嘉姻，时议之期良辅。岂意皇天不，白日无凭。消渴之亟茂陵，少微之入瑶桂。芝焚兰，梁坏山颓。虽人生之有定期，实士德之为不幸。呜呼！闽中三月，烟光秀绝。脂辖赴阙，鲲凤嘈Γ。其犹南浦魂断，北梁涕咽。而况昨日轩车，今朝涂刍。唱薤露以出门，飞粉旌而戒途。五离择日，九泉卜居。其在樵苏，其在博沽。至於路行，尚皆悲吁。矧其岳岳之曰男子，锵锵之号鲁儒。识通龟策，握耀蛇珠。数百篇有唐之诗，数千字中兴之书。国风骚雅，王佐谋︳。沉光之犹冲斗，垂翼之未博扶。赍志殁地，其痛何如。云物为之无色，刚忍为之不愉。当饮风永嘉，倾荩无诸。多君於士元廊庙，待我以叔度陂湖。交言既异，投分斯殊。方俟弹冠，仰修程於霄汉。谁云执绋，悲落景於桑榆。岂鬼神之害良善，而吉凶之昧贤愚。颜回先死，盗跖後殂。世之灾眚，生之毒。怆恨风烛，凄凉隙驹。肴匪丰俎，酒匪馨壶。叹松蒿而永往，托藻以聊舒。明灵有感，鉴而歆欤。已乎已乎，б々！  

○祭陈先辈（鼎）  

维光化四年岁次辛酉正月二十七日，祭於东君之灵。闽山秀气，鲁国清尘。天之授受，锺我仁人。卓矣生世，学而立身。卫则旁辉其舅，曾参则大孝於亲。始者随计归越，上书入秦。擅价而侯门倾动，呈功而凤藻精新。咸通之年，九霄也路。乾符之际，万仞之龙津。既而瓯岭经兵，蜀川迎帝。匪无随驾之恳，实切问安之计。肩负ㄡ饭，志销丹桂。虽深藏豹之诚，难遏化鲲之势。都堂昔日，困一千辈之交锋。大国中兴，作第二人之登第。杏园醉後，华表归时。往岁井邑，兹辰羽仪。旋属姑苏积衅，勾践兴师。於是板舆避地，草檄从知。百越之江光汹涌，四明之山翠参差。长鲸既剔，逸足难羁。东别朱门，南还故里。一朝而奄至泣血，三载而蔑闻见齿。仲由此後，千锺之禄悠哉。毛义终身，一檄之荣已矣。修程不顾，盛德逾馨。田园草绿，户牖山青。与夔龙而抗迹，追园绮而忘形。且期齐鹤算，寿陟龟龄。是何修短之期莫测，吉凶之阈难扃。明神罔佑，大祸斯丁。士林惨怛，词苑伶俜。滔始自童年，至於壮岁，江乡为竹马之友，京辇作谷[B247]之会。三朝被刖，栖迟泣荆璞之艰。十上遭时，次第到瑶蟾之内。谁言倏忽，遽叹存亡。痛人琴之俱绝，缅胶漆以空伤。呜呼用新，平生德行，曩昔文章。近则孟浩然，虽人间不仕，远则卜子夏，乃地下为郎。诚以高科而贞退，固从阴骘以舒张。逝水东流，乌西匿。昨辰而椒桂献酬，今日而藻滴沥。且彭祖之延永寿，亦至销磨。而巨卿之哭故人，得无凄恻。况乎东西多故，南北遥程。不得亲随薤露，送别松茔。既阙殷勤而执绋，空将呜咽以沾缨。谨以依稀蔬果，一二精诚，愿冥符於，申永诀於幽明。  

○祭林先辈（用谦）  

维光化三年岁次庚申十一月日，敬祭於林君执友之灵。惟灵。夫渥洼之足，以千里之为程，已驰之而俄沮。ㄍ谷之音，以六律之为府，既参之而忽泯。夫不永其终始，何痛如之。呜呼林君，得以言矣。君负相如之词赋，慕郄氏之科名。一纪秦城，千门祢剌。虽众口大馨其凤藻，人罕如焉。而三春累困於[B247]乔，数何奇也。然则女贞而十年必字，药灵而九转须成。果契至公，克升上第。既己东堂得意，南国言旋。龙珠则动彩於握中，雁字则增辉於天际。将冀盛，清风於吾道，岂期叹逝水於人生。屈原之难问者天，蔡泽之不知者命。螺江烟景，方翻丁令之羽毛。驹隙光阴，俄启曾参之手足。诚寿天靡移於夙契，且鬼神何害於善人。祸福吉凶，悠扬暧昧，凄凉物理，惨怛人情。今则寿域斯开，贞魂永蛰。垅头水咽，山上云愁。邓攸之继世无儿，语留身後。崔曙之遗孤有女，诗在生前。虽盛衰之同休，亦存亡之至痛。滔京关进退，砚席参差。幸忝先鸣，弥欣继捷。未贺桂枝之入手，忽从薤露以伤心。修短有兹，吁嗟何极。灵而戒路，丹翻风。远寓丹诚，聊陈薄奠。愿垂冥感，鉴歆於斯。呜呼哀哉！  

○祭右省李常侍（洵）  

惟灵。金石呈姿，陂湖禀量。伊彼昭代，生乎德门。膺河清岳峻之期，擅贾虎荀龙之号。时称最怒（贾家三虎，伟节最怒），家谓无双。月中则桂树连枝，日下则鸳行接翼。故得邻家丑妇，竞颦西子之眉。洛下诸生，皆掩谢公之鼻。为大廷之领袖，定千古之风流。既而魏阙飞尘，蜀都迎驾。虽则急贤於行在，而志作赋於间居。留连水之烟波，容与松江之岁月。其柰珠以川媚，兰於泽馨。从吴苑之琴樽，叠尧天之雨露。金台蒲省，骢马螭头。诚几三顾以就门，犹作八元而在野。其後七升赴命，二妙对易攵。天驷呈材，蛟龙得水。入鳌山而侍从，登凤阁以优游。名由实生，位以德举。天子乃擢王褒为谏议，升孝若於貂。前彰润色之功，後养燮调之业。旋以枪未落，岐雍多端。忘越岭之崎岖，慕荆州而倚托。东阁之留连斯重，北辕之行迈方营。谁料彼穹者天，俄夺之魄。漳滨一鬼，骤苦刘桢。殷氏两楹，遽锺夫子。山颓梁坏，璧碎芝焚。虽人世之死生，实士林之摧沮。今以湖湘梗涩，伊洛迢遥。北邙之路连天，松楸莫附。南巷之号至血，邱垅权仪。烟□惨澹於原头，猿鸟悲凉於林际。滔曩从上国，获戴殊私。近庆外藩，荐承厚顾。每伫十旬之入拜，宁期二竖以来攻。彭殇虽谓其同休，幽显其如乎永隔。灵而戒路，丹翻风。昨辰而椒桂献酬，今日而蘩滴沥。人生到此，天道何言。双泪空流，九泉无曙。东波呜咽，西日苍茫。辄寓兹诚，谨陈薄奠。敢祈冥感，仿佛歆斯。  

○祭司勋孙郎中  

惟灵。赵璧呈姿，隋珠禀价。为乎国器，生之德门。刘家则三嘏扬芳，马氏则五常擅美。故得数枝郄桂，交茂原。一本田荆，分辉鸡树。理窟则曲台得隽，宝人则华省垂名。由是迥拔兰宫，腾光水镜。台推二妙，日俟七升。不幸岐雍多艰，干戈未偃。补倾乏石，救浊非胶。爰攀雁字於五湖，因展骥程於百越。谁料皇天不佑，弥ぃ斯萦。遽折椿龄，俄随薤露。山颓梁坏，芝兰焚，虽修短之定期，实簪绂之为至痛。今则江湖梗涩，京洛迢遥。权卜灵冈，寓安寿域。川上之东波呜咽，云间之西日惨凄。大梦莫回，下泉长暮。滔早干辇毂，历践轩墙。旋振羽於邱门，获陪尘於阮巷。颜回短命，既恨当年。温氏冥装，复从今日。人生若此，天道何言。涕泪空流，幽明骤隔。呜呼哀哉！而车明发，丹晨飞。辄凭藻以寓诚，用荐涂刍於永诀。愿垂冥感，仿佛鉴歆。呜呼哀哉！  

○祭宋员外  

故军ヘ观察推官检校主客员外郎广平宋君希邈之灵曰：惟灵。物有盛则有衰，人有生则有死。古今不易之数，毫无差之理。然则厥寿苟百，寿终则灭。厥身苟修，身殁名留。是以颜子天而其言不朽，原壤老而於道何求。吁嗟希邈，蔼然清休。兰杜败而终馥，松柏折而终秋。德水千寻，人材八尺。云鹤於风裁，陂湖於胸臆。既而台筑黄金，礼先白璧。为席上之至珍，运幕中之婉画。洛水波清，泉山翠横。优游五府，辉映双旌。两地之隆崇物望，一方之煦妪人情。繇是入曳珠履，出居武城。尊俎克彰於令誉，弦歌回振於嘉声。才业大闻，君恩荐至。爰从棘寺以宠陟，旋庆兰宫之泽被。丹凤飞诏，银鱼受赐。虽棠阴荩地，能资树德以行春。而醴酒叠觞，终以持盈而戒意。九仙树碧，八座塘深。驻清源则一府延颈，赴无诸则一郡沾襟。呜呼希邈，持何道致人如斯之钦。岂非秉仁义忠孝以行己，无是非毁誉以萌心者哉？柰何晋公二竖，漳滨一鬼，恶去药石之内，乐入膏盲之里。冉耕恶疾以相攻，长卿消渴而不止。艾烟百穴，藜杖二年。祸被三彭之所迫，灵非九转以宁痊。呜呼哀哉！石火风烛，惊波逝水。诚修短之无改矣，柰痛伤之有等焉。芝焚桂，璧碎珠捐。至於行路，孰不涕涟。愚一揖清尘，偏容琐质。初怜淡以如水，後乃投而若漆。十年之寒暑无变，三益之金兰愈密。洎夫秦城驻迹，俭府叨招。窃惟上榻，幸忝同僚。南贰隼，虽寄怀而稠叠。北依龙节，终积恋以迢遥。沙岸迎欢，津楼送别。且言不日之後会，谁料终天之永诀。人生梦幻，夫复何言。世路存亡，难胜痛咽。呜呼哀哉！昨日而笺函寓意，今朝而藻兴词。驹隙之光阴如此，龟台之学习何斯。幽明骤隔，音信无期。加以道路修阻，弓旌热维。恸哭寝门而莫逮，叫号穹碧以奚为。聊驰一奠之椒桂，用叙千秋之别离。噫б噫б！已而已而！  

○祭钱塘秦国太夫人（代闽王）  

维天复二年岁次壬戌，敬祭於故秦国太夫人之灵。夫生帝王则若文母，方锺至圣。生人臣则若陶母，方降大贤。信夫韬昴宿之耀於胸襟，掬嵩山之气为怀抱，岂容易哉！伏惟明灵天资妇道，神授母仪。金石不足喻其贞明，芝兰不足表其芬馥。训逾孟织，智迈谢围。颜氏子则提育圣人，曹大家则师资诸女。既作闺门之上瑞，乃生英杰於皇家。立旷代之鸿勋，拥两藩之龙节。食则万钱调膳，禄则三世及亲。见彩衣则衣锦之姿，见冰鲤则和羹之味。腾辉女史，兴咏国风。推於古今，实无伦比。乃由懿德，致此大荣。呜呼！灵药难求，流光易谢。本冀霜松而永寿，忽惊风烛以斯零。竟成举世之悲伤，空切至诚之号慕。审知幸攀令嗣，获忝亲邻。论交既契於金兰，抹泣乃同於亲属。辄陈薄奠，用表悲诚。敢冀明灵，依稀歆鉴。  

○祭南海南平王（代闽王）  

故南平王之灵：惟灵。五羊奥区，番禺巨壤。汉为列郡，唐作雄藩。总百蛮五岭之殷，有出将入相之盛。是故地启嘉数，天生大贤。六韬三略之才谋，韫五二天之政术。俾其於家受诏，衣锦牙，控二十四州之繁难，当二十八齿之美茂。光扬千古，冠绝一时。锺其明灵，其昭昭矣。至若恢张霸业，扬{欺}清波，台陟九层，靡惭郭隗。剑提三尺，授自吕虔。爰持副贰之雄姿，遂领节旄之重寄。由是泽施甘露，令肃秋霜。掀文房武库以连□，腾逸气英风而偃草。上榻则阮，下贤则左车。从善则轼闾，宣威则断案。故得越伏波之铜柱，献款而来。感鄂公之铁鞭，呈祥以见。火山改色，珠浦生光。无烦处默之酌泉，大鄙赵陀之累土。然後鸣钟出入，调鼎升闻。致交趾之封疆，归石门之教化。九迁渥泽，克居浴凤之池。双立节旄，远过ㄢ鸢之水。虽士鲔列弟兄三地，山简兼荆湘四州。语未同年，事推旷世。呜呼！是何才德之若彼，功业之如此。而彼穹者天，不寿其齿。毕云龙之契会，与龟鹤而等伦。矧天子方欲使降皇华，恩宣金册，表里东周之盛，旌崇南越之隆。胡二竖之亟攻，竟三医之莫救。泰山颓坏，俄兴孔氏之歌。汉水凄凉，遽罢羊公之市。实国家之不幸，实藩镇之不幸。某早尘兴国，旋忝睦邻。虽琼树之未亲，若铜盘之已接。方定金兰之至分，岂期幽显之骤殊。况以幸结良姻，累文专介。幕下崔员外，昨驰礼币，尝诣门墙。爱蒙执手之欢，宏叙亲仁之旨。今则遽悲存殁，益叹彭殇。故将荐举征尘，躬申薄奠。九泉注望，於叹逝以难胜。五月指期，表同盟之必至。呜呼哀哉！曩驰羔雁，今遣蘩。伊人事之有兹，顾痛伤而何极。然则荀龙贾虎，大冯小冯，虽嗟松垅之长归，终庆荆枝而继茂。永言欢好，宁怠初终。幸明灵之一临，鉴此丹赤。呜呼哀哉！  

## ●卷八百二十七  

☆牛丛  

丛字表龄，宰相僧孺子。第进士，累官睦州刺史。咸通末拜剑南西川节度使。僖宗幸蜀，授太常卿，还授吏部尚书。嗣襄王乱，客死太原。  

○报坦绰书  

十二月二十四日，剑南西川节度观察安抚使守兵部尚书成都尹牛丛，致书於□南诏国坦绰麾下：专人遽到，示翰忽临。承统押师徒，来及近界。窃以诏国自为背叛，积有岁年。乃祖出於六诏之微，非是西夷之长。禹会涂山之日，不得预万国之名。舜巡方岳之时，不（阙）见五年之幸。我大唐德宗皇帝仁沾动植，信及豚鱼。子育兆民，君临四海。悯其倾诚向化，率属来王。遂总诸蛮，令归君长。仍名诏国，永顺唐仪。赐孔子之诗书，颁周公之礼乐。数年之後，蔼有华风。变腥膻蛮貊之邦，为馨香礼乐之域。岂期後嗣，罔效忠诚。累肆猖狂，频为妖孽。自四五年来，侵凌我疆土，围逼我城隍。盖以姑务含容，不虞搪突。遂令凶丑，肆害生灵。况乃毗桥丧师，沲江败绩。於何今日，不改前非。妄设奸欺，诈言朝觐，辄举螳郎之臂，大兴豺豕之心。仍构狂词，乃云假道。所要於蜀王殿安下五日即便前去者，且先代帝王之宫也，岂外邦蛮貊以居之？是必天怒鬼诛，殒身丧国。以尔欲其亵渎，示彼诫惩。况天设华夷，国分大小。小当事大，夷不乱华。岂有兴动蛮师甲兵，侵临天子藩屏？必是坦绰数尽之岁，殄灭之秋。不然，何以不恤其民，妄动於众？一旦天子赫怒，诸侯会兵，长驱渡泸之师，深入铸柱之境，必不更七擒七纵，即须翦蔓除根。当此之时，後悔无及。坦绰今既离彼巢穴，犯我封圻，当道已排比战场，点龊戈甲。雄师十万，骁骑五千。即遂鼓行，并令擒戮。所差王保诚四十人送书，并己囚絷，候於军前，用以衅鼓。今发遣ガ咙段首迁二人持报书，望详览不具。某白（谨案《成都文类》咸通十四年，兵部尚书牛公丛除剑南西川节度使，十二月坦绰至雅州差使送书上川主云：“此时止欲专诣京都，恳求朝见论理，枉遭谗间，隔绝梯航。冀与尚书继好息民，朝来暮往。今古假道贵府，请於蜀王殿安下三五日，即前进。”公览书惊骇，乃复书云云）。  

○责南诏蛮书  

诏王之祖，六诏最小夷也。天子录其勤，合六诏为一。俾附庸成都，名之以国。许子弟入太学，使习华风。今乃自绝王命，且蛇雀犬马，犹能报德，王乃不如虫鸟乎？比成都以武备未修，故令尔突我疆场。然毗桥沲江之败，积附城。不四年复来，今吾有十万众，舍其半未用，以千人为军，十军为部，骁将主之。凡部有强弩二百，斧辅之。劲弓二百，越银刀辅之。长戈二百，掇刀辅之。短矛二百，连锤辅之。又军四面，面有铁骑五百。悉收刍薪米粟牛马犬豕，清野待尔。吾又能以旁骑略尔樵采，我日出以一部与尔战，部别二番。日中而代，日昃一部至以夜屯。月明则战，黑则休。夜半而代。凡吾兵五日一杀敌，尔必昼夜战，不十日懵且死矣。州县缮甲厉兵，犄角相从，皆蛮之深仇。虽女子能<齿禁><齿介>薄贼，况强夫烈士哉？尔祖尝奴事西番，为尔仇家。今顾臣之，何恩仇之戾耶？蜀王故殿先世之宝宫，非边夷所宜舍。神怒人愤，坦绰且死（谨案此文从《新唐书》采出。上篇《报坦绰书》从《成都文类》采出。二篇事同文异，今并载存证）。  

☆孙  

字文威，官中书舍人。  

○北里志序  

自大中皇帝好儒术，特重科第，故其爱婿郑詹事再掌春闱。上往往微服长安中，逢举子，则狎而与之语。时以所闻质於内庭学士及都尉，皆耸然莫知所自。故进士自此尤盛，旷古无俦。然率多膏粱子弟，平进岁不及三数人。由是仆马豪华，宴游崇侈，以同年俊少者为两街探花使。鼓扇轻浮，仍岁滋盛。自岁初等第於甲乙，春闱开送天官氏设春闱宴，然後离居矣。近来延至仲夏，京中饮妓籍属教坊，凡朝士宴聚，须假诸曹署行牒，然後能致於他处。惟新进士设筵，顾吏故便可行牒。追其所赠之资，则倍於赏数。诸妓皆居平康里，举子新及第进士三司幕府，但未通朝籍未直馆殿者，咸可就诣。如不吝所费，则下车水陆备矣。其中诸伎，多能谈吐，颇有知书言话者。自公卿以降，皆以表德呼之。其分别品流，衡尺人物，应对非次，良不可及。信可辍叔孙之朝，致杨秉之惑。比常闻蜀妓薛涛之才辩，必谓人过言，及睹北进而二三子之徒，则薛涛远有惭德矣。予频随计吏，久寓京华。时亦偷游其中，固非兴致，每思物极则反，疑不能久。常欲纪述其事，以为他时谈薮。顾非暇豫，亦窃俟共叨忝耳。不谓泥蟠未伸，俄逢丧乱。銮舆巡省崤函，鲸鲵逋窜山林，前志扫地尽矣。静思陈事，追念无因，而久罹惊危，心力减耗。向业闻见，不复尽记。聊以编次为《太平遗事》云。时中和甲辰，无为子序。  

☆陆  

初名允迪，字祥文，宰相贽族孙。光启二年进士，累进翰林学士中书舍人尚书左丞。封嘉兴县男，徙户部侍郎同中书门下平章事，进中书侍郎。历工、兵、户三部尚书，封吴郡公。为崔允所谮，贬沂王傅分司东都，授吏部尚书。再贬为濮州司户参军，被害白马驿。年五十九。  

○封棣王虔王沂王遂王制  

门下。我国家奄宅中区光启祖业，析胙土，唯亲与贤。故本根茂而枝叶荣，王室尊而藩屏壮。肆予眇末，叨获纂承。赖至道之元慈，锺列圣之馀庆。顾兹允嗣，实谓蕃昌。爰稽典谟，用建邦土。第三男礻羽，星辰毓粹，岳渎降灵。早彰岐嶷之姿，克禀徇齐之度。第五男禊，龟龙应瑞，雕鹗凌空。温恭自得於天和，颖悟实由於神赋。第六男，ギ琳挺秀，呈祥。爰当好弄之年，雅号夙成之器。第七男，珠玑耀彩，含贞。风神潜茂於端庄，质性已彰於惠敏。而皆生知孝敬，志乐文儒。问安靡旷於晨昏，禀训每由於诗礼。智有刻舟之妙，辩多对日之奇。是宜分以白茅，锡其朱邸。叶犬牙於汉制，光麟趾於周诗。厌次名邦，境连於齐鲁。南康奥壤，上接於荆吴。琅琊敦儒素之风，遂宁实阜殷之俗。咸称重地，各服徽章。於戏！器以琢成，道由学显。勉禀君亲之教，敬承友傅之规。勿追平乐之欢，无好任城之勇。懋建厥德，永孚於休。礻羽可封棣王，禊可封虔王，可封沂王，可封遂王。仍令所司择日，备礼册命，主者施行。  

○授朱崇节河阳节度使制  

门下。朕闻天垂星纬，王者象之以设官。地裂山河，历代定之以建国。所以咽喉中夏，藩屏皇家。非威望不足以镇宁，非仁惠不足以抚养。其有勋劳夙著，宜申胙土之恩。韬略素精，屡委殿邦之任。二者兼备，斯为得人。国有彝章，我复何爱。前昭义军节度使潞慈邢等州观察处置等使特进检校司空兼潞州大都督府长史御史大夫上柱国沛县开国子食邑五百户朱崇节，雄略纵横，忠诚贯直。夙著总戎之术，常韬靖乱之谋。临危不屈於壮心，多难益全其大节。去病辞第，誓彰锺鼎之勋。王翦请田，非为子孙之计。日者平阳求瘼，冯翊颁条。隰川竟保於孤城，汝海将绳其弊俗。其後孟津分阃，上党临戎。智谋潜契於著龟，义烈弥坚於金石。拥众而出，陈兵以行。指挥而神气激扬，叱咤而寇仇惕息。今则乡闾顾慕，士卒讴歌。庑金咸伫於窦婴，竹马思迎於郭。是用再兼五教，重委双旌。既资董众之能，仍举畴庸之典。於戏！功名易守，自伐者必颠。富贵可图，怀骄者难保。失道则祸生旋踵，守义则福贻後昆。勉尔令图，服我明训。可依前检校司徒充河阳节度使，散官如故。  

○授周岳岭财西道节度使制  

门下。夫山结川融，皆子之宇县。蚕衣租食，悉我之黎元。惨舒虽系於阴阳，覆焘岂殊於远迩。自顷中原搔扰，遐裔阻难。或王泽不流，或国章靡及。念兹黔首，系我皇风。聿求养理之仁，兼藉镇宁之略。访於执事，果得能臣。武安军节度湖南观察处置使特进检校右仆射食邑三百户周岳，黄石传符，丰城得剑。倜傥挺义夫之节，纵横抱名将之才。擐甲执兵，阃外以雄豪见许。绝甘分少，江东以信义相推。严武备而不喜战争，颁吏术而每先恩惠。遂致尘清四鄙，农劝三时。乡闾阜安，卒乘雄富。是用畴其懿绩，仗以英谋。辍乳哺於赋鸱之乡，壮藩垣於获象之郡。尔其克膺重寄，更茂嘉猷。必令岭峤蛮陬，钦我之风化。无使黄金翠羽，累尔之清廉。然後马援威声，孟尝介洁。苟能砺操，谅可齐名。仍推百越之封，俾进三槐之秩。恩不虚受，尔其钦哉。可检校司空充岭南西道节度使，馀并如故。  

○授陈佩广州节度使制  

门下。涨海奥区，番禺巨屏。雄藩夷之宝货，冠吴越之繁华。苟非令人，难著清节。列圣眷念，必求贤良。故宋播美於前，李勉垂芳於後。朕初君临县，方以武定藩维。独命卿往镇兹土，而崇龟果以清净为理，讴歌日闻。固追咏於夷齐，岂惭名於宋李。代其任者，不亦难乎？爰求勋旧之间，别得英奇之士。左军都指挥使前静江军节度使开府仪同三司检校司徒平章事颍川食邑三千户实封一百户陈佩，雄姿岳耸，俊气鹰扬。家传忠孝之风，代袭韬钤之术。爱士卒而更逾吴起，敬君子而不让张飞。位以功高，名由义振。先皇帝荐臻艰运，再幸侯封。挺身於版荡之中，竭力於阽危之际。或警巡於西蜀，或侍从於南梁。殄岐阳兵火之灾，尔功居最。戡京国宗祧之难，尔效复多。皎洁忠诚，贯黄河而不浊。坚贞壮节，冒烈火而宁焚。虽卫鼎铭勋，韩坛受律。未遑列土，岂答丰功。是命殿彼大都，授其峻秩。乃示优崇之旨，再兼台衮之荣。於戏！吴隐之昔号清廉，英声未泯。马伏波尝推功业，厥迹犹存。苟能视糠秕於翠羽明珠，张纪律於遐陬异俗。吴马之政，今古宁殊。无使应勉崇龟，独夸於前哲也。勉服丕训，无替令猷。可检校太保同平章事充岭南道节度使，馀并如故。  

○授李筹卢龙军节度使制  

门下。召旧邦，燕昭故国。其地广而要，其俗劲而雄。傥非英伟之才，孰控临戎之任。询於执政，爰有良臣。具官李筹，弗刂锺利器，构厦宏材。负颇牧之威名，蕴关张之节概。夙明军志，妙揣敌情。训戎兼务於诗书，养士必加於觞豆。日者咸推友悌，实ヘ元戎。屡参必胜之谋，常赞在和之义。洎专庶务，益洽群情。貔貅仰爱日之恩，疆场赖仁风之固。是用宠其龙节，荣彼原。俾登韩信之坛，仍进王祥之秩。尔其禀我王度，振乃家声。推信义以睦邻封，谨法令以威藩落。武有备而不用，士使乐而不骄。四者聿修，七德斯在。服我明训，厥惟钦哉。可检校太保幽州大都督府长史卢龙军节度使，馀并如故。  

○授周岳湖南节度使制  

门下。荆渚怀仁，陶侃昔尝再理。颍川思义，黄霸於是重临。苟徇人情，何伤国体。而况干戈久试，宵旰为忧。将苏涂炭之灾，俾复旌旄之任。询於执政，佥曰嘉谋。具官周岳，早洞武经，兼通政术，尝镇湘中之地，克扬阃外之威。执纪律以不逾，播讴谣而甚远。拊封弥谨，述职惟勤。垂竹帛之功名，委旌幢之贵宠。而遽因疑闲，遂致迁移。适五岭之遐荒，夺重湘之奥壤。乃使军戎愤悱，黎庶怨咨。烟尘不绝於累年，疮痍偏伤於一境。旋闻军吏之众，耆老之徒，咸诣护戎，借留贤帅。遭权臣之拥遏，致明命之稽延。今我朝政惟新，庶事思理。雪尔肺肠之愤，申予雨露之恩。俾殿旧邦，用谐众志。尔其速苏瘵，无念仇雠。戢矛戟之连营，劝农桑於列郡。布予惠泽，服我徽章。茂继前勋，永膺重寄。可依前检校司徒武安军节度使，馀并如故。  

○授张钅番彰义军节度使制  

门下。陇阴重地，泾上雄藩。励控弦带甲之徒，资护塞和戎之略。爰自动知边事，夙练兵机。加以制彼西陲，屏於中夏。博采舆人之论，果闻良帅之才。爰降命书，式谐众欲。具官张钅番，雷霆劲气，雕鹗奇姿。秉孝爱以承家，挺忠直而事主。玉钤金匮，弟兄咸继於孙吴。雪岭萧关，蕃虏远怀於颇牧。矧示令委，殿於是邦。著勋烈於两朝，耀威名於一纪。训兵积粟，述职安边。城隍元固於金汤，士卒必均於觞豆。功垂竹帛，政洽讴谣。并驰贤将之名，仰自元昆之训。岂谓降年不永，阅水生悲。将继前修，是资同气。设斋坛而锡命，驰瑞节以颁恩。式光十乘之雄，不改三槐之秩。尔其奉子纪律，固乃封疆。推诚信以睦邻，竭忠劳而报国。自可委安禄位，益茂功名。於戏尔钅番，服我明训。可检校司徒彰义军节度使，馀并如故。  

○授赵凝检校太尉开府制  

门下。王者裂土疆以任材，臣下推腹心以报主。能任其材则国理，能报其主则功高。其有镇抚巨藩，训齐义旅，克展忠贞之效，每遵纪律之条。断自子怀，将颁殊渥。具官赵凝，倜傥雄材，纵横奥略。奋垂天之羽翰，耸发地之岩峦。顷纂旧封，克承先训。严武备而不矜战伐，缓军令而不虐嫠。乡闾阜殷，卒乘辑睦。顾岘首汉阳之地，实四会五达之庄。扼咸镐之咽喉，导荆吴之贡赋。途路无梗，弟航若流。不有威声，孰能通好。朕以奸凶构患，都邑纵兵。爰避艰虞，出居岩险。而能径驰专使，来达臣诚。乃陈底贡之仪，备验输忠之节。况尔先父，实余荩臣。前勋尚焕於鼎锺，令嗣克传於弓冶。永言念旧，尤在赏新。俾升掌武之班，益重拊封之寄。仍迁峻级，式示隆恩。尔其保禄位以荣家，竭忠劳而许国。勉钦明训，无忝厥官。可开府仪同三司检校太尉平章事充忠义军节度使，馀并如故。  

○授石善友镇武节度使滕存免邕州节度使制  

门下。朔野雄藩，地临於强虏。海滨巨屏，境接於诸蛮。苟非威略不足以镇宁，非和惠不足以绥抚。其有久专留务，具著能名。雅称分阃之才，宜赐登坛之命。具官石善友，夙知边事，素练戎韬。骅骝骋风，无远不适。具官滕存免，早习兵机，常推忠款。豪曹出匣，其锐难当。而能誓建功名，克遵纪律。洎膺试用，咸务恪恭。封疆远惮其威声，溪洞每怀其信义。固可以静兹绝塞，阜彼遐陬。使风烟罢警於北陲，琛赆远臻於中土。方资重委，宜洽优恩。俾真旄钺之权，用壮藩宣之寄。或荣迁端揆，或宠陟秋官。勉竭厥诚，贰则有辟。善友可检校右仆射充镇武节度使兼安北都护，存免可检校刑部尚书岭南道节度使，馀如故。  

○崔允武安军节度平章事制  

门下。入居岩朝，施明略以匡时。出陟斋坛，运沈机而镇俗。苟非材推命代，望重当朝，则何以宣我武威，易其风俗。朕志先定，佥谋允成。持危匡圣致理功臣金紫光禄大夫守礼部尚书兼中书侍郎同中书门下平章事兼集观殿大学士判户部事上柱国清河郡开国侯食邑一千户崔允，文星垂耀，神岳标奇。袭礼乐之清风，冠簪缨之贵胄。佩Δ之际，潜韬经济之才。筮仕以来，寻积公辅之望。洎更华胄，益振全图。居论思而献替尽忠，提纲纪而回邪敛迹。旋自繁剧，俾司燮调。苟利於君，无所不至。洎宠蒲坂，再秉洪钧。时谋明合於蓍龟，雅操不逾於风雨。作砺之业，为时而生。乃眷重湖，实维奥壤。荐臻多难，屡易元戎。哀彼征人，（阙）我皇天。间尔尝随重币，往曳长裾。迄今乡闾，尚播诗咏。是用拯彼涂炭，宣子惠和。假其问喘之仁，慰彼来苏之望。仍持相印，式宠名臣。暂追羊杜之政能，未冫免皋夔之事业。往践厥位，尔惟钦哉。可检校礼部尚书同中书门下平章事，功臣散官勋如故，充义安军节度湖南管内观察处置观察等使使持节潭州诸军事守潭州刺史。  

☆韦承造  

承造，乾符二年官绛州刺史。  

○释武豹门记  

往之事不知者，多以故老之传而实之。舛生於讹，以至大谬。至若正气为邪气所Τ，本非正气也，盖疑生於莫析，以逮於言思耳。愚咸通甲午岁孟春月十有七日，奉天子诏来牧兹郡之人，以武豹门为祛邪御魅之所作也。其门北向，左画白虎，执以苍头之手。右画大豕，拒以雄武之威。门这东壁，有刻石焉，乃故大光禄李公暨前牧是邦为文以解之，义与夫郡人之说不贰也。又曰：“图於寝室，焉疑有所压。”愈不知其所由来者矣。适有多才能之士胡姓承裕名，为愚释之曰：“是州也，其宅东西，广正北倾。後无乾地，南北。林木森耸，水自北来。山势岗阜，即是八难地。而武豹门正当九苦风，时俗以武豹为辟邪。按韩王元嘉始创之，旨乃以五行所克，胜其灾而灭之祸。武属木，以木临亥位，故以豕承之。寅主东方，故画东垣。豹主西方，故志西壁。御祸之风，制空之位，一其义也。”今愚所筑池北望月台、池南钓丝台，亘及此门，中架虹梁，正与韩之设色三兽，暗合其理也。愚故命笔书之，庶将释惑表异，为後君子信与不信耳。时乾符二年四月六日，绛州刺史韦承造记。  

☆李知元  

知元，懿僖时人。  

☆古塔记  

天下湘山祖师圣化主人无量寿佛入寂几十霜矣，奉遗命以肉身垂化。及今浮图成，奉佛出龛入焉。圣貌如生，毫光时现，真世希有事也。佛降神天寿之乡，垂像五华之地，珠投周室，钵出径山。法讳全真，别号宗慧。先年云游至县，选胜湘山。结茅为院，名曰净土。十力神圆，六通智足。慈育万有，道济百灵。不扰人天，耕畲自给。处世说法，利益无边。来者如归，视道若咫。太和之末，沙汰僧尼。会昌五年，焚毁刹院。佛以觉照，先事深藏。风移益高，挺然独立。衣冠殊制，名号不伦。衣曰无量寿衣，冠曰真空法冠。髭不剃，老少不常。不念经，不礼佛，乃自号真空法身周主人。又尝谓修行犹落色空，见我所以超凡。透色空，过真空，乃入无量量。绝无无量，那得非无量主人。大中初，佛教重兴，兼苦旱久，邑人乃入覆釜，迎佛还山。雨时若，物和岁丰。民安其生，俗蒸以变，盖居然一极乐国也。制教十二部，部十二卷，命曰《遗教经》。又其徒汇录《湘山百问》行世。咸通八年二月初八日辰时，忽召众，谓无色天请吾设法。既而偈毕，趺坐而逝。遂卜於山之中峰笋布台下，建院迎龛上供，逾二七夜，放白毫相光十一道，光中现十有一佛，如是者弥月。乾符甲午夏，刘相公瞻从州召还，过湘源，以佛与同郡，诣院供香。见紫云回翔其上，蠲缣一笥，助修浮图。於是净土院三会长遍募诸方，就供所地，庀材鸠工，经营两载，乃峻厥役。官僚信士，大集斋供以庆之。时则乾符三年岁次景申二月己酉朔十二日庚申也。知元滥蒙众请，据事直言，刊石塔门，永播终古。  

## ●卷八百二十八  

☆赵观文  

观文，临桂人。乾宁初进士第一，官侍讲学士。  

○桂州新修尧舜祠祭器碑  

皇帝御宇，大顺壬子季冬十二月，故府司空颍川陈公自桂州观察使膺制命，建静江军号，仍降龙节。明年春二月，准敕有事於尧舜二祠。礼毕，顾谓府长史朱韫曰：“吾军旅之事，则尝闻之。俎豆之事，未之学也。子尝知书好古，试详此礼，得合於经乎？”韫惕然而对曰：“韫尘走下僚，安敢辄议祀典。”公谕之曰：“古有绵蕞定大礼者，皆草莽之士。尔今为上佐，於郡政，何谦而不言？”韫辞不获已而对曰：“尝见《开元礼》有祠古帝王之制，今请求知礼者共为删定。”矧帝舜南巡，标乎古典，惟兹法物，岂可不周。由是命有司撰三献官冠衣剑佩三十有九，赞引礼生衣帻一十有六，笾豆簋洗樽爵幡鼓七十有七。仪品斯毕，具表以闻。帝曰俞哉，褒称纶言，不载於此，今仆射彭（阙）两两使可继巨屏，守简子至言者九，同关西不惑者三。追念前功，若已有之。以观文明廷擢第，故里远归。有陈蕃下榻之知，有智伯国士之遇。有鲁肃指之意，有平仲脱骖之义。授书诘旦，猥属斯文。观文谬以二雅得名，实未造轲、雄之旨。克让未果，是敢直书。庶几正教，传乎不朽。作颂曰：  

大哉尧舜，真风不弭。以圣禅圣，不子其子。举贤登庸，投凶御魅。化匪逆人，膻宁慕蚁。大功渐著，南巡脱屣。九疑雨沉，苍梧□起。伟欤元踪，遗於桂水。苍生思之，牢醴千祀。俎豆礼缺，元侯克备。发挥古典，骈罗雅器。三献得仪，雍容剑履。教人为臣，可达深旨。翠稽天，红轮出地。得君皋陶，千载意气。中兴有常，无令伊耻。  

☆朱朴  

朴，襄州襄阳人。以三史举，由荆门令进京兆府司录参军，改著作郎，累擢左谏议大夫同中书门下平章事。判户部，进中书侍郎。罢为秘书监，三贬郴州司户卒。  

○迁都议  

古王者不常厥居，皆观天地兴衰，随时制事。关中隋家所都，我实因之。凡三百岁，文物资货，奢侈僭伪皆极焉。广明巨盗，陷覆宫阙。局署帑藏，里井肆。所存十二，比幸石门华阴。十二之中，又亡八九，高祖太宗之制荡然矣。夫襄邓之西，夷漫数百里。其东汉兴凤林为之关，南菊浑环屈而流属於汉。西有上洛重山之险，北有白崖联络。乃形胜之地，沃衍之墟。若广浚漕渠，运天下之财，可使大集。自古中兴之君，去已衰之衰，就未王而王。今南阳，汉光武虽起而未王也。臣视山河壮丽处多故都，已盛而衰，难可兴已。江南土薄水浅，人心虚浮轻巧，不可以都。河北土厚水深，人心强愎狠戾，不可以都。惟襄邓实惟中原，人心质良。去秦咫尺，而有上洛为之限，永无夷狄侵轶之虞。此建都之极选也。  

☆张弧  

弧，将仕郎试大理评事。  

○素履子序  

夫素履子者，取《周易》履卦初九“素履往无咎”。以纯素为本，履以履行为先。虽布衣，素须履先王之政教。故取天地之始，乾坤之初，圣人设教之规，贤哲行道之迹。夫祸福之端，生於所履。是以圣人以德履帝位，而不疚光明者也。士庶履能辨上下，定民志，辄修一十四篇，号曰《素履子》，以为箴诫而已。  

☆罗衮  

衮，成都临邛人。举文学优赡科，大顺中进士。後仕梁，终礼部员外郎。  

○请削夺王珙授赠官爵疏  

臣伏以罪在乱逆，慈后罔赦，事关惩劝，圣人恒执。其或生漏刑辟，没有追，万代可知，百王不易之道也。窃见故保义军节度使赠太师王珙，於国不忠，於家不孝。身为首帅，行桀纣之虐。名挂人伦，纵豺狼之性。顷乘京国患难，藉父叔勋劳，宠极将相，凶逾寇贼。坐召伯甘棠之树，残毒郡人。对傅说筑版之岩，侵侮王室。朝臣幕客，受戮辱者非少。军吏百姓，遭杀害者甚众。朝廷比属多事，每须含垢。而上天不容，遂振疏网。虽假手麾下，幸就屠灭。然靡伏就法，终为侥幸。向使珙能於晚节粗立一善，以功补过，谁曰不然。考其终始，无改暴横。以珙之骨，千鞭不足快愤嫉之人。陛下以在宥垂风，崇恕御物，存其棺冢，为恩已厚。尚典册，於理实难。今复请追珙所受赠官爵，悉皆削夺，以正宪律。令天下忠臣孝子，知陛下昭章淑慝，转相慕效。将来傥复有如珙类者，亦冀睹没後之诛，而革其生前之虑。明时裁化，莫尚於斯。先为珙所害故给事中王以下一十人，寻蒙圣造已各赠官。其官府冤死士庶，伏乞下陕州以敕吊祭，存问其家。使并日之明，无所不足。如春之泽，深渐泉壤。甫刑曰：“皇帝哀矜庶戮之弗辜，言唐尧之德也。”伏惟陛下与尧同心，干渎宸严，无任战越之至。  

○请褒赠刘ナ疏  

右。臣衮伏以典礼褒荣，用广哲王之道。生死抱痛，可念直臣之魂。伏以陛下再阐皇图，初平内患。善无殁而不纪，恶无存而不诛。事或有遗，臣敢不奏。窃见故秘书郎责授柳州司户臣刘ナ，当大和年，对直言策。是时宦官方炽，朝政已侵，人谁敢言？ナ独能指抑堕雨回天之势，欲使当门夺官卿爵土之权，将令拥，遂遭退黜，实负冤欺。其後竟陷侵诬，终罹谴逐。沉沦绝世，六十馀年。正士为之吞声，义夫为之饮泣。当时排先见之说，後代袭蔽聪之谋。浸成其风，以至前岁。东内幽辱，西州播迁。旒缀竿而未危，矢及屋而非乱。伏赖陛下德胜妖孽，义感勋贤。克返尘銮，再安宝位。向使ナ策得用，ナ才得施，则杜渐防萌，寻消逆节，岂殷忧多难，远及圣躬！以此追维，诚堪轸悼。当氛雾蔽亏之日，虽累朝明圣。其奈ナ何？及天地廓清之辰，则冥寞幽冤，必有望於陛下矣。特乞宣付中书门下，显加褒赠，仍敕天下州府，求ナ子孙，振拔录用。不独慰耀九泉之骨，庶亦感励四海之心。冒渎宸严，臣衮无任战惧殒越之至。  

○请置官买书疏  

臣闻窃谓尧舜所以成其圣哲者，稽古之力也。故《书》曰“若稽古帝尧”，又曰“若稽古帝舜”。是则为国之要，在乎顺考古道而已。古事之效，布在群籍。兹历代所以盛藏书之府，不可一日而阙也。臣伏念秘阁四部，三馆图书，乱离已来，散失都尽。一为坠阙，二十馀年。陛下追踪往圣，劳神故实，岁下明诏，旁求四海。或遣使搜访，或购以官爵，亦已久矣。然而一编一简，未闻奏御。加以时玩武事，不急文化。若非别降圣谟，无因可致。臣今伏请陛下出内库财，於都下置官买书，不限经史之集，列圣实录，古今传记，公私著述，凡可取者，一皆市之。部帙俱全，则价有差等。至於零落杂小，每卷不过百钱，率不费千缗，可获万卷。傥或稍优其直，则远近趋利之人，必当舍难得之货，载天下之书，聚於京师矣。不惟充足书林，以备宣索，今三朝实录未修，无所依约，便期因此遂有所得。斯又朝廷至切之务也。  

○谢史馆裴相公启  

某启，伏以洪钧播物，已在生成。朗鉴通幽，宁期照烛。伏以相公三十五丈熙朝德茂，轨世才高。发言为褒贬之经，回顾是寒暄之律。自叨洪奖，愈切宠惊。近又见户部王侍郎，伏知造化工夫，不遗纤草。丹青润色，偏及偶人。辉华而贱质增荣，感激而雄眸有泪。实以衮家殊弁冕，业继诗书。卷怀於盛壮之时，浮泛於衰迟之日。词科入仕，寻周一纪之星。谏署升朝，亦改四年之火。虽复毛惭腹背，角困藩篱。何尝不砥砺公方，琢磨文术。竟以长沙地窄，难呈宛转之姿。南郡鬼逢，每受揶揄之耻。俄消剥道，显自明恩。霖施而穷泽生流，瑞降而枯条更肄。得不乘风奋力，搦朽申劳。依鲁相之门墙，永随车竖。仰殷宗之左右，长奉鼎梅。卑情无任日夕兢惶生死衔戴之至。  

○谢监修相公启  

某启。某乡品惭卑，朝班愧近。久托运筹之化，元无载笔之能。今伏奉恩制，伏蒙相公特赐奏授前件官充职者。宠灵重叠，敢幸於时来。尘忝过多，但惊於望外，下情无任戴恩感激量伎兢惶之至。伏以相公道壮龙图，情专凤策。两掖之内，以谠辞为先。三馆之中，以信史为急。必铨名实，乃授清华。固以时属文，事当修举。列圣之青编再辑，盛朝之鸿藻将铺。是宜对季札以歌唐，求孟坚而述汉。然後可以昭彰一代，舄奕千龄。如衮之才，非此之任，诚欲奉身而退，沥恳以辞。无伤或朴之风，自适轮辕之用。窃念早依门闼，昨侍台阶。闻善诱而遽已捧承，沾谬恩而莫遑辞让。主文谲谏，顾出纳以何裨。广记备言，审荒芜而岂措。徒思竭力，宁逭颜。唯当禀奉公忠，执持愚直。分职於仲山之下，庶展其能。受经於尼父之前，冀成其传。效酬之志，灰没为期。卑情无任衔荷惕励忧惧怔营之至。  

○第二启  

某启。幸以弱才，托於宏造。遂拾寒乡之士，爰升近署之班。虽与道翱翔，似无邪行。而随波上下，安有直词。是以久列编修，常孤事任。一家之言莫就，空慕马迁。三国之志未闻，实惭陈寿。深宜免罢，稍获遑宁。不谓相公尚贷简书，且敦方册。才授改官之宠，仍还帖职之荣。乍簪笔於宸轩，复和铅於细ト。中书肄入，宁同著作之郎。相府依栖，乃类司徒之掾。分诚已过，恩亦太隆。既辞让以难谐，但忧兢而罔。谷梁清婉，休校力於短长。王隐混淆，预甘心於讥诮。营职为务，投生以酬。下情无任感激省循光忝愧惧之至。  

○谢宰相启  

某启。伏以居有熊左右之司，每闻沮诵。著周穆存亡之（阙一字）但记戎夫。规动止於九天，法春秋於百代。某虽愚懵，知此重难，况复皇朝废置之物，便搜才实。近日选求之慎，必在英华。峻等级於螭阶，盛风流於凤阙。某则寒陋，分无希望。伏以相公协兆为师，奋庸熙载。将行大道，上继於宣尼。诱进单门，下同於王俭。不以某谏垣空食，史ト旷官，特兴久次之嗟，俾授殊迁之命。暄临黍谷，方知律吕之声调。境入蓬山，孰谓风飙之道阻。徒成踊跃，莫获逡巡。副燕台尊隗之心，奉孔里铸颜之化。巍巍圣德，虽期有举必书。赫赫台光，定是无阶上报。荣惧感激，不任下情。  

○谢诸知已启  

某启。伏奉恩制，除授前件官者。事匪心期，恩将敌至。荣惧忧惕，不任下情。伏以某用乏适时，言非悟主。虽困泥涂之辱，敢希朝序之荣。伏蒙某官念以吾道依栖，斯文宗仰。恳动吹嘘之力，终谐怜奖之心。遂使县吏尘衔，摆脱忽同於蝉蜕。谏臣清级，超升遽遂於鸾翔。叨忝何多，提携至此。窃复念孤单事契，愚鲁性灵。苟非示以修涂，安得縻兹好爵。献可替否，谅无补於皇明。徇义忘身，庶粗酬於恩德。卑情无任感戴激切之至。  

○第二启  

某启。某操行无奇，文章匪赡。拾遗左右，三年未望於转迁。约史春秋，五夜宁通於梦想。斯亦孤单雅分，顽鲁自宜。忽践履於清华，谅因依於贤达。伏以某官优容下位，奖进微才。荀君之日月在躬，道存瞻瞩。王氏之风尘外物，荣遂品题。故得誉彻中台，名闻东观。遽弥缝之地，仍参著作之庭。奉宠光，若临泉谷。静循叨窃，实自门墙。敢不永抱兢铭，深虞负累。以当官而赎（一作渎）忝，用举职以酬知。求女娲炼石之方，潜裨碧落。就太史藏山之事（一作笔），试学青编。尚觊宗师，更传规矩。下情无任攀戴汗之至。  

○第三启  

某启。伏以记事之官，显司存於戴礼。侍臣之职，正号位於隋朝。自古不轻，方今为（一作尤）重。岂期幽介，遽获忝尘。此乃某官道著︳谟，情敦片善。偃彼小人之草，列诸君子之林。遂令补衮掖垣，仍叨笔削。珥貂仙室，更践清华。得不上报鸿恩，旁酬重德。日月简编之效，敢怠於季（一作学）终。雪霜松柏之心，伫彰於岁晚。荣惧感奋，不任下情。  

○谢江陵借宅启  

某启。伏以衮荒扉夙掩，荜路今飘。虽曳裾果在於朱门，而握何妨於白屋。伏蒙令公奖以来能择地，去俟朝天。恐马援之灾氛，宁逃漏湿。念扬雄之风雨，须托。特借华居，俾安滞迹。况复床分上下，器备圆方。障锦飘红，则土皆被绣。幕云浮翠，则木鲜呈材。爱忽异於吾庐，误将同於君室。遂得弥宽后，更尽依刘。宛如夫子之墙，不在隶人之馆。揣循涯分，戴恩光。家虽丧而狗已如归，关欲度而鸡不难学。馆开碣石，略为邹衍之身。台认章华，永荷楚王之德。下情无任感遇激切之至，伏惟俯赐鉴察。谨启。  

○谢江陵津致赴阙启  

衮启。伏蒙令公念以赴阙奔驰，临途窘罄，特颁厚赐，用备促（一作ㄈ）装。捧命循涯，无任荷戴惶灼之至。伏以衮拙艰成性，穷约处身。宁殊枕祉之郎，谬列伏蒲之地。昨以西京无象，南国迷方。苍黄於河华之间，流落於汉地之外。荆州刘表，幸获依栖。南郡马融，叨陪训说。爰从杀节，以及熙春。恩知将日月兼深，惠恤与邱陵比峻。今则周倾再定，禹会重修。既凭桓后之功，且惧防风之戮。辄将行计，上轸冲襟。伏惟令公韬世量宏，济人心侈。组骈缗纟强，委彼货泉。七百里以趋程，兹辰顿赡。二十万之为赠，今代所稀。得不泣类鲛人，惭同剑客。归赤墀而有赖，顾玄幕以难忘。突剑触锋，始称效酬之分。抽毫命牍，终馀感慨之诚。竟乏雄词，徒扬懦气。铭誓激切，不任下情。伏惟俯赐鉴察。  

○答魏博罗太尉启  

衮启。都衙侯司徒到京，伏奉宠诲，卑情无任欣跃兢戴之至。伏以太尉二十二叔国步萦心，藩条系虑，筹算方殷於大者，缄封宜略於小哉。况衮再从宗盟，至为卑末。庶僚品秩，仍是琐微。乃蒙挂在风襟，形於赐问。奖饰用光其暧昧，慰安将励其辛勤。蓬岛音书，异术靡劳於方士。蕺山翰墨，真踪遽睹於羲之。捧且不胜，喜难自定。亦复载窥隆旨，深省贱躯。岂叔父私恩，偏存睦族。岂王侯公道，广及怀才。盖以太尉二十二叔学擅鸿儒，词ゼ丽藻。临戎按节，全忘掌武之尊。握牍含毫，但记为文之客。得不终身永佩，拭目频观。秘之若三皇内文，宝之如历代传玺。言惭善对，谢宗哲以何因。义贵能酬，铭已知而莫极。荣荷惶灼，不任下情。  

○至襄州寄江陵启  

衮启。伏念昨将蓬蒂，久寓棠阴。德隆於□梦之山，惠浸於瞿塘之水。已於荆聂，备讲恩仇。岂向舂陵，徒陈主客。伏以令公雄才不世，茂绩无伦。威扬戎阃之先，仁洽士林之表。顷以竿麾暴国，漂流幸许其栖檐。今则羽卫还宫，资遣又令其赴阙。斯可谓事关舒惨，恩极始终。其往也，异弹铗以求车。其去也，免吹篪而乞食。遂使仲宣遭乱，休假日以登楼。明远还都，得侵星而赴路。力非可报，感岂胜言。倏尔辞违，渐成遐阻。出荆门而回首，讵见麾幢。渡汉水以盟心，惟怀金石。以今月十九日发襄州，逦迤北去。攀涕结恋，不任下情。谨附状启陈，伏惟俯赐鉴察。  

○秦论上  

亡秦者，不在胡亥、赵高、子婴，亦不在始皇。亡秦者李斯也。胡亥固亡国器也，以秦授之者过也。赵高不幸秦狗之，左右者不图，则固噬其主矣。子婴立於已乱，四十馀日而亡。考其行事，不无庸主之材。其犹坐四屋之间，环火已炽，虽有杀火之术，欲设何由哉？始皇虽不以仁义，死之日，天下无事，民为择君，但其遗诏不行於斯耳。李故有名天下，臣主相得。六国既平，不能於此时推广，使秦修帝王之道，固亦失矣。及始皇外崩，奸臣谋乱，又不能於此时制变，为存秦之计。卒使赵高得行其谋，胡亥极其恶，子婴孤死於苍黄之地，始皇失贤嗣，遂暴恶於後世。嬴氏之鬼以不食者，李斯之故也。然则赵高之际，为李斯者，义宜柰何？奔蒙恬，立扶苏，为国讨贼，以固其社稷可也。当是时，蒙恬与扶苏将三十万之师屯上郡。蒙恬之威，外震匈奴，内信秦国。三世积功，兄弟忠信，尊用於世，扶苏长子，直谏而出。虽然，始皇故知之，所以无诏封诸子，而独书与扶苏，欲以为嗣。虽天下之人，皆知其贤，而以为当立。故陈胜吴广作乱，乃诈托公子扶苏，以从民望。向使李斯以蒙恬之威举其兵，以扶苏之望令天下，而诛一赵高，岂难哉？贼臣既诛，恬斯乃复相与尽其材，辅贤明之主，以宽静天下，秦不亡矣。不唯不亡，且将兴。斯不务出此，耽禄畏害，怵忄於倾危之际，使秦有杀适立庶，淫刑虐法，杀君亡国之恶。穷天地而不振者，李斯之故也。悲夫！  

○秦论下  

或谓衮曰：“子言秦亡与存秦之计明矣。吾闻国之兴亡，乃有天命，设使李不失其计，秦果不亡乎？”衮曰：“吾虽不言天，其实天之道。子虽称天以问我，而未识天之说。夫所谓天者，平无私也。故曰‘皇天无亲，唯德是辅。’君人者有德，天则赞而兴之。无德，则革而亡之。兴亡之命在乎天，而所以兴亡在乎人也。《商书》曰：‘夏王弗克庸德，慢神虐民，皇天不保，监於万方。启迪有命，眷求一德，俾作神主。’此言桀不能常有德，不敬神明，不恤下民。天下不安桀之所为，乃广视万邦有堪天命者，则开而导之。以汤有纯一之德，求使代桀为天地神之主也。故曰‘非天私我有商，惟天於一德。’二世无德，为所以亡之道，天是以革而亡之。使扶苏果立，则固有德，为所以兴之道，天必赞而兴之矣。不当夺嬴与刘，代夏以商也。”或曰：“李斯之失，当责其不任职。虽曰不忠不智也，子加以亡秦之谥，不亦重乎？”衮曰：“吾岂欲加诸斯也？盖圣人之道，不得易焉。昔郑公子杀灵公也，谋於子家，子家权不足以御乱，惧谮而从之，春秋以首恶。故《书》曰“郑公子归生杀其君夷”，斯其类也，子欲易圣人之道乎哉？”  

○二铭（并序）  

黄帝作巾几之法，孔甲有盘盂之诫，太公陈觞镜之铭，所以昭成败而防遗阙也。衮不敢追迹圣贤，辄取枕、杖二物，而为之铭，亦古之贱士不忘君臣之分也。  

△枕铭  

或枕或欹，有安有危，勿邪其思。  

△杖铭  

身之疲，杖以扶之。国之危，贤以图之。  

○田说  

一夫田，甲氏乙氏判而农之。乙氏粪其田，田善收。甲氏以为不善。守天地之和，风雨之，而不善收。噫！造化之功，不如粪土乎？  

○仓部柏郎中墓志铭  

近代科学之家，有柏氏仓部府君讳宗回，字几圣。祖士良，忠州司马。父，毛诗博士，赠国子司业。君踵父学《开元礼》，咸通中，考官第之，尚书落之。不胜压屈，因罢。取家荫出身，选为州县官。历数任，从军幕为判官，皆有闻。相国文昭公甚重之，授著作郎於蜀行朝。上即位数年，承反正之後，将修太庙。时见飨九庙十二室，而实七代。议者以为天子七庙，六经无九庙文。又欲以穆宗宣宗为二庙，僖宗为一庙，出敬宗文宗武宗为别庙。文武百官参议不能定，或荐君於相国徐君，遂擢授太常博士。及进议，请修奉九庙十四室。於是援引经籍，研校今古，发出九庙九代之议，追代宗德宗二庙，穆宗宣宗通为一庙，以僖宗添为一室，敬宗文武德懿宗为一庙。亲不可出，其推次代室，分齿昭穆，为哲然矣。又下百官赴尚书省参详，咸以为允，奏请行之。天子嘉奖，敬依其议。然其徵据乃《尚书》正文，而不用郑元之说。其法制乃殷周远事，而不取汉魏已下。故时人多疑之，遂与数家争论。虽未行其议，而亟加宠秩。始迁虞部员外郎，赐绯鱼袋。岁中转虞部郎中，明年迁仓部郎中，加朝散大夫。年六十一，以光化二年二月二日，卒官京师。某月日，归葬先人之茔於州。夫人清河张氏，子廷徽，开元礼登科，廷鸾尚幼。君撰《王公家庙录》五卷，奏议论难宗庙之书万有馀言。铭曰：  

几圣之道，子实亲之。几圣之言，予实闻之。宗庙之事，一何专奇。讨摘奥冥，不由於师。乃鄙郑元，乃悦汤伊。今世之人，安得不疑。赐服荧荧，省行屡征。元裒华，虽死不瞑。亲见夫子，其势不行。夫子既没，庶几乎明。苟如斯言，遗恨可平。尚或有知，时观吾铭。  

## ●卷八百二十九  

☆颜荛  

荛，官给事中、中书舍人。  

○颜上人集序  

颜公姓薛氏，字茂圣。少工为五言诗，天赋其才，迥超名辈。荛同年文人故许州节度使尚书薛公字大拙，以文人不言其名，擅诗名於天下，无所与让。唯於颜公，许待优异。每吟其警句，常曰：“吾不喜颜为僧，嘉有诗僧为吾枝派，以增薛氏之荣耳。”性端静寡合，而价誉自彰。名公钜人，争识其面。余景福间为尚书郎，故相国陆希声为给事中。一日谓余曰：“颜公自荆门惠然访我，兴尽而去。无以赠其行，请於知交赋送别。”余亦勉为应命，而莫之披睹也。後数载，余罢自合江，沿浃流而下，至荆之日，方遂疑阙。阅其篇章，睹其仪相，然後知师之盛名不虚得也。向之送别者，自故太傅相国韦政公而下，凡四十三首。余亦别为一卷，陆相公为序。余继忝清华荐兼史任，宜以师之名字书於文苑传中。缉编未遑，漏略是惧。今且掇师之序於诗集之前，其五言七字诗凡四百篇，以为儒释之光。余与师周旋殆将十稔，始仰师为诗家之杰，今与师为方外之期。契分知心言之无愧，若师本教之行，自为其徒所宗，则非愚儒之所敢知也。光化三年孟夏序。  

☆李讠同  

讠同，光化时人。  

○颜上人集序  

夫仁明至俭之君，返淳覆邪，惩嗜欲玩好，俾奇侈捐隐，异贡毁烈，而不能致纯玉而不用者。盖宗庙之彝器，在贞达和顺之全德也。故和氏三刖而不死，昆冈纵焚而不夷。俾受瑞者於今称其美焉。然则称其美固亦久矣，而知其美之名者，将在於何焉？夫惟诗书，秦人焚之。既烬益活，抑可对於是而又大矣。则今之人称诗之美者亦久矣，（阙一字）旨也将在於何焉？洎乎得其纲组，序而明之，则二南隐微之旨行於世。为百家宗旨者，在乎序也。讠同读左邱明传素王微旨，则知惩劝之道，教化之本，周孔之标度，尽在於诗矣。顾诗之言，恶可容易而语乎？释门高德颜公尚为诗，不入声相得失哀乐怨欢，直以清寂景构成数百篇。其音清以和，其气刚以达。妙出无象，虚涵不为。冷然若悬，未扣而响。信其功之妙也，不可得而称矣。信其旨之深也，不可举而言矣。呜呼！河汉荡荡而东，人见其浮重载矣，不知其所以浮者何也。雅颂郁郁而南，人见其化夷俗矣，不知其所以化者何也。吾师复不拔於彼植於此，其所以者何也？讠同常文猎儒，乘邱索穴，睹师之作，异而序之不足。举师之美，为後人宗旨也。  

☆陈岳  

岳，吉州庐陵人。十举进士不第，江西锺传辟为从事。光化中议以蒲帛徵之，不果，卒。  

○春秋折衷论序  

圣人之道，以《春秋》而显。圣人之文，以《春秋》而高。圣人之文，以《春秋》而微。圣人之旨，以《春秋》而奥。入室之徒，既无演释，故後之学者，多失其实。是致三家之传，并行於後，俱立学官焉。噫！绝笔之後，历战国之艰梗，经暴秦之焚荡。大汉初兴，未暇崇儒术。至武帝方设制策，延天下英隽。有董仲舒应谶记而通春秋，仲舒所业惟《公羊传》。仲舒既殁，则有刘向父子。向受业谷梁，歆业左氏。左氏之道，假歆而振。自斯学者愈茂，欲存左氏而废公谷，则西汉鸿儒向歆。欲存公谷而废左氏，则邱明与圣人同代。是以皆各专一传，夫经者本根也，传者枝叶也。本根正则枝叶固正矣，本根非则枝叶曷附焉？矧公羊谷梁，第直释经义而已，无他蔓延。苟经义是，则传文亦从而是矣。经义非，则传文亦从而非矣。左氏释经义之外，复广记当时之事，备文当时之辞，与二传不类。或谓邱明受经於仲尼，岂其然欤？苟亲受之经，则当横经请问，研究深微，间不容，安得时有谬误，致二传往往出其表邪？盖业左氏者以二传为证。以斯为证，谓与圣人同时，接其闻见可也，谓其亲受之经则非矣。闻不如见，见不如受。邱明得非见欤？公羊谷梁得非闻欤？故左氏多长，谷梁多短，然同异之理，十之六七也。郑元、何休、贾逵服虔、范宁、杜元凯，皆深於《春秋》者也，而不簸糠荡秕，芟稂抒莠，掇其精实，附於麟经。第各酿其短，互斗其长，是非千种，惑乱微旨，其弊由各执一家之学。学左氏者则訾公谷，学公谷者则诋左氏，乃有膏肓废疾墨守之辨设焉。谓之膏肓废疾者，则莫不弥留矣，亡一可砭以药石者也。谓之墨守，则莫不坚劲矣，亡一可攻以利者也。  

☆李明启  

明启，龙德时人。  

○柱国牛公新筑州城创建公署记  

昔秦始皇蚕食诸侯，夷灭六国，乃命将军蒙恬开拓泥阳北地，以县阳周，是为宁郡理所，三十六郡之一也。粤以南属新平，北连安化。密迩藩落，咫尺塞垣。复以襟带乎神州，保障其疆宇，故以底宁而命州之名焉。自历代莫不慎选英奇文武兼资之才，牧守兹郡。今也陇西司空牛公名知业字子英，秀禀岳灵，气涵天表。先朝一旧，奕叶承光。申勤劬於昧爽之间，竭匡辅於绍开之际。博文经武，寇河内复可见于汉年。尚德代谋，平荆州不独称於晋世。孝弟性符於天爵，忠贞道冠於人臣。固已敦诗书，说礼乐，亲仁乐善，好古慕今，虚席待贤，轻财重义。公之先太师威公，佐命元勋，宣力王室，表仪雄杰，驾驭忠良。靖难扶倾，决胜於百馀战内。变家为国，推功於四十年间。凡统制剧郡雄镇，精师锐旅，积勋累业，不可具陈，盖已载於青史列传矣。  

我司空公素禀父风，早师家范。挺耿介不群之志，有匡扶尽瘁之劳。朝廷纪宣孟之勋，裕兹垂後。初授司空公房州刺史，寻之郡所。布六条之政，治千乘之赋。草上之风自偃，车後之雨旋随。而是州多有淫祠，土风祀以徼福。咸费产殚用，亟具酒食。娑相聚，奔走若狂。废彼农功，求於鬼道。公患之，悉命焚之。惟列於祀典者，庙貌如故。自尔方易其妖弊之俗，其编户亦颇多誉公之明鉴远识矣。故使其爱之如父母，畏之如雷霆。方欢来暮之歌，遽有去思之恋。公以河朔之烟尘未靖，征镇之金鼓方殷，乃自表上闻，请从军展效。将选行日，欲赴河Й。於是耆艾鲵鲐，率其父子兄弟，诣襄阳本府，请奏举留公。陈乞往来，绕路旁午。比离郡之日，诸里寓髦隽及官吏僧道耆老至百姓攀卧拥轼，匍匐相与，殆千百人。使蕃於前，仅六十里，或呼或立，且止且行。公敦谕慰勉之数四，将暝方散。其士民怀之，留惜有如是矣。於是经皇阙，躬面天颜。圣上俯赞至公，嘉乎丕绩，锡之珍玩奇品，不可纪载。尔喻以鱼水之道，委诸心膂之师。寻授右羽统军，躬擐甲胄，身先士卒，莫不名高八校，义冠六师。去岁以宁州前政江司空为岐泾乘间伺隙，犒军内寇，烽交举，斥堠驰奔。境鄙虔刘，民斯ㄈ扰。俄而失其守御，旋至沦胥。此州既为攻陷，上以畴谘可康，佥谐亮采。乃命公帅本军分总柄戍，西征收复。至则戎憝专据，凶悍方炽，反为深壁，欲老我师。公所统禁卫之精骁，皆中坚之良族。丹兕文驷，鹤列鱼丽。燧象鸡，跳ァ掷貘。久养勇於投石拔拒，自迎前於破竹拉枯。得莒嫠度纺之程，有堇父断布之徇。於是殷轮亲鼓，摩垒凌墙，拔燕帜於瞬息之间，复齐壁於谁何之际。比及克下，而居人荡空。遗堵{宀款}墟，岿然在目。公於是自右羽林统军金紫光禄大夫检校司空授宁州牧守。视事之日，止水在庭。问俗之辰，露冕按部。布德行庆，授方任能。去奢即俭，自迩柔远。义以怀之，忠以告之。令以济之，威以董之。绥之斯来，动之斯和。分条共贯，革故鼎新。事曷亻黾亻免，理务振提。求之而必究短长，尽瘁而匪懈夙夜。嫠覃惠，贫窭复苏。励蒹隅而不让还珠，殖生聚而相学攵佩犊。循善胥劝，奸宄屏迹。无鞠之元，慷慨而欣戴二天。相郭之人，倚赖而劳门五日。附如膻蚁，渐以相<九勹>。咸连臂而兴歌，喜息肩以有所。此州之公署廨宇邮亭，自建州之始迄今，载祀远矣。本悉在交墙之西，中阜之上。比年以来，飞纵燎，煨烬之末，继加毁折，至是略尽，殄（阙一字）无遗者矣。心匠神赞，宏规间起。发奇制，见惟独明。於是爰度隙地，彼荒榛。画斯子墙，方必中矩。负艮山之八，次坎水之一。遂乃备板干，具畚锸，定之方中，火亦未见。兴役於三农之隙，赋徒无二事之ゥ。悦以使之，宽以济之。恩惠洽而士乃同心，力役均而民无倦色。量功命日，不愆於素。浃月之间，崇墉俄就。嶷如断壑，亘若长云。堞矗联，睥睨相属。干橹重沓，槊森罗。百雉既周，九拒可掎。平冈起迤，固即之而固护金汤。断Ф延缘，岂假之於依凭郢汉。新子州之南埤，建门台之高观，为鸣鼙吹角之所，郁然特起。以面修衢，丹ぬ赫奕，粉素皎晶。是谓山有木，工则度之。次下马门，次中衙戟门。大厅小厅，内厅寝堂，中堂暖堂，皆栋梁宏丽，柱础丁当。廊庑四周，阶圯重复。户牖檐ニ掩映，亦不在乎山节藻，刻桷丹楹。矧乃棼楣副密，轩槛萦回。穷思於解飞，取谋於梓庆。钅规孕妙，歌（阙一字）呈能。曲直从绳，袤丈必中，美哉焕焉。自馀厩库曹署，军事院州院，牙将孔目诸院，马将鞠场，教旗讲武，驰驿之传舍，兵食之储廪，皆新所创置焉。然後疏彼康庄，高其闳。右列ㄩ，贾区贸货於日中。平分井居，堵（阙一字）周环於宇下。四民各敬其本，百工用肄其业。既富既庶矣，苟完苟美矣。卫文公之治本国，孰可比方。皇甫嵩之莅并州，正应如此。今公之创修是州也，本无庑下之金，悉解橐中之素。计是用家财之费，盈於巨万金矣。今不复列其缗镪之数，具在别计（阙一字）。《诗》云：“乐只君子，邦家之基。”又曰：“显允君子，宜民宜人。”子曰：“善人为邦，可以胜残去杀矣。”是知名邦大国，无其人，则曷能序三才，崇五教，奉六气，制七情，移风易俗，阜财解愠与？  

然则君子居之，何陋之有。斯郡比以厥俗淳质，厥民朴略，寡桑柘之，惟{麻贲}纺综以资衣裳。若无允济九功，皆可歌乎厚生利用。光全七德，遂溥洽乎和众安民。加以雨顺风调，年丰道泰，此即我司空忧民及物之所应矣。百姓皆曰：“恺悌君子，民之父母。”明启奄中鄙士，阙里诸生，谬沐奖知，退惭菲蒲。遽承指命，便辄搜研。讵能敷盛美之形容，适足致揶揄之（阙一字）诮。务归摭实，情鄙虚华。聊备刊记，用垂永久。  

☆窦  

，官京兆尹，出为宣歙观察使。  

○池州重建大厅壁记  

巢虐池之二年，自平原郡得此郡。其始至也，无屋宇城壁之事，无市井人物之类。瓦骼凹亚，相杂视。一之月检访乡籍，二之月完聚疮痍。三四月後，病者起，亡者归，瓦者投，骼者掩。明年春夏熟冬熟，其归者起者，有风雨之备，而江盗未息，天租无寄，故郡人有廨宇城壁之请。既城壁焉，则人得以避寇。既廨署焉，则物得以营帑。鼓角器械，厅堂檐庑，自濠暂周於四隅。其间合建置者，一无所阙。木端铁横，分别出入。於戏！自永泰至乾符戊戌岁，是城也以李仆射为祖。自乾符至於中和癸卯岁，是城也不敢让劳。其基趾始末，存韩刺史裴晋公语中。銮舆幸蜀之四年冬，是年王师始克宫阙记。  

☆沈玢  

玢，官溧水县令，兼监察御史。  

○续仙传序  

古今神仙，举世知之。然飞腾隐化，俗稀可睹。先贤有言曰：“人间得仙之人，且十不闻其一。”况史书不载神仙之事，故多不传於世。详其史意，以君臣父子理乱忠孝之道激励终古也。若敦尚虚无自然之迹，则人无所拘制矣。《史记》言三神山在海中，仙人居金银宫阙，不死之药生其上。人有欲近山者，则风引船而去，终莫能到。斯亦激励拘制之意也。大哉神仙之事，灵异罕测。述云，初之修也，守一炼气，拘谨法度。孜孜辛勤，恐失於纤微。及其成也，千变万化，混迹人间。或藏山林，或游城市。其飞升者，多往海上诸山。积功已高，便为仙官，卑者犹为仙民。何者？十洲间动有仙家数十万，耕植芝田，课计顷亩，如种稻焉。是有仙官分理仙民及人间仙凡也。其隐化者如蝉蜕，留皮换骨，保气固形於岩洞，然後飞升，成於真仙，信非虚矣。玢生而慕道，常愧积习。自幼及长，游历宦途，周游寰宇。凡接高尚所说，或览传记，兼复闻见，皆铭於心，而书於牍。又以国史不书，事散於野。矧当中和兵火之後，坟籍犹阙。讵有秉笔纪而述作者，处世斯久，人渐稀传。惜哉！他时寂无遗声，今故编录其事，分为三卷，冀资好事君子学道之人谈柄，用显真仙者哉。朝请郎前行溧水县令兼监察御史赐绯鱼袋沈玢撰。  

☆刘咏  

咏，官泽州录事参军。  

○堂阳亭子诗序  

堂阳县者，王赵古封，清漳大邑。厥贡惟上，其民实繁。山川超绝於水经，物产阗骈於地志。览高海岸，过田光春雪之言。会出河鲂，动张翰秋风之思。为货泉之薮泽，乃烟月之津梁者焉。其东亭也，地压上流，名居胜境。傍依古堞，下瞰平原。罗物象於檐楹，簇江山於左右。一川风景，随朝暮以长新。四面烟花，逐炎凉而各异。至若春草碧，春波清，云乍合，雨初晴，风柳花汀鹭起，棹穿荷叶浦鱼惊。此景也，桃源金谷，谬得其名。又若秋蓼红，秋水绿，菡萏香，凫鸥浴。陌上人歌陇首词，月中渔唱江南曲。此时也，青草洞庭，比之不足。故得兰台俊彦，蓬岛神仙。或因税驾之饮，竞纵临川之赏。乃有扶风员外，悉皆留题粉壁，著咏雕梁。隋珠与赵壁相鲜，凤竹共鸾丝迭奏。回锵词律，妙尽精华。乃文苑之仪刑，实翰林之圭臬。咏窃窥宗伯，强述荒芜。何异对乌兔而耀萤光，见珠玑而炫鱼目。孰知不可，安忍无言。辄凭藤角之花，少纪兰台之事。白沙制序，徒向慕於古人。渌水裁诗，竟有亏於先哲。遽成一绝，以厕群英者矣，天初春月日戊寅谨序。  

☆张恕  

恕，韶州始兴人，官刑部郎中。  

○请放还伪廷贬降官奏  

伏以革故从新，方恢於圣运。赦过宥罪，继洽於君恩。故泽布九天，无所不及。庆流万国，无所不周。伏惟皇帝义布幽明，化均动植。改秦隋之覆辙，继周汉之昌图。上简帝心，荡荡方臻於寿域。下符民欲，熙熙将返於淳风。弥宽含垢之情，遐广推恩之道。臣伏见去年闰十一月二十九日赦书节文，应伪廷贬降官未量移者与复资，责授官亦与复资，应徒流收管人并放还者。又睹今年八月二十五日德音节文，应自创业已来降黜者，并与放还。枯鳞再泳，朽木重芳。是知宏贷之朝，大举哀矜之典。所有伪廷贬降官等，虽经量移，尽思归复。每圣□天之泽，尝悬省责之心。特冀圣慈，更加念恤。未敢希复序资品，且乞令放还乡闾。所冀表明代之好生，遂小人之怀土。臣叨司刑典，获奉赦条。愿回解网之仁，用广垂衣之化。  

☆薛昌序  

昌序，昭宗时人。  

○重修法门寺塔庙记  

夫大圣示其不灭，证以无生。燃彗炬以烛幽，泛慈航而拯溺。在三千界，开八万门。诱舍爱河，劝离苦海。香山月殿，长侍ㄧ容。鹫岭龙宫，时闻半偈。与消尘劫，令出昏衢。按後魏志，阿育王役使鬼神於阎浮提造八万四千塔，华夏之中有五，秦国岐山得其一焉。又按《神州三宝通录》，华夏有塔一十九所，岐阳圣迹，复载其中。朝观光相，夕睹圣灯。究异草之西来，验灵迹之所止。供盈香积，垆馥旃檀。面太白而千叠云屏，枕清渭而一条翠带。又文皇迁寝殿而修花塔，冀拔群迷。天后辟明堂而俟真身，庶康万汇。编於史册，传以古今。粤自有周，洎乎大汉，至於晋魏，爰及齐梁。隋文则誓志焚修，我唐则累朝回向。莫不归依圣教，恭敬真宗。募善行於阿育王，结慈缘於金龙子。嘉徵迭变，灵应无穷。或元鹤飞翔，不离於绀宇。或卿云摇曳，靡舍於金绳。分舍利於五十三州，增福田於千万亿祀。间生芝草，频现雨花。真形试火而火不焚，因其吴主。宝塔居水而水不近，彰自蓟门。礼忏者沉痼自痊，瞻虔者宿殃皆灭。金仙入梦，白马戒涂。传经既自於西天，演法俄流於东土。今则天演禀异，帝裔承荣。立鸿勋於多难之秋，彰盛烈於阽危之际。遍数历代，曾无两人。增美储闱，传芳玉牒。将中兴於十九叶，纂大业於三百年。竭力邦家，推诚君父。身先万旅，屡扫枪。血战中原，两收宫阙。故得诸侯景仰，八表风随。朝万国而无惭伯禹，叶五星而不让高皇。恶杀好生，泣辜罪已。天复元年，施相轮塔心棠柱方一条。天复十二年，以旧寺主宝真大师赐紫沙门（中阙）大师绕塔修覆阶舍二十八间。至十三年，迄契至诚，果谐元感。迅雷骤起，大雨（中阙）吹沙涌出宝阶，化成金像。移山拔海，未足称奇。圣力神功，咸惊不测。天复十四年，（中阙）及塑四十二尊贤圣菩萨，及画西天二十（阙）祖兼题传法记及诸功德，皆彩绘（中阙）内外塑画功德八龙王。天复十九年至二十年，盖造护蓝墙舍四百馀间，及塔庭两廊（中阙）。天复十九年二十年四月八日，遣功德使特进守左卫上将军上柱国陇西县开国伯食邑七百户李继潜僧录（中阙）首座普胜大师赐紫沙门寡辞宣奉丝言敷传圣恳两件，施梵夹金刚经一百卷。盖自王奉教精勤，躬亲缮葺，不坠园之教，普传贝叶之文。塔前施十方，僧众受持。兼香油蜡烛，相继路歧。至天复二十年庚辰至壬午岁，修塔上层绿琉璃砖瓦，穷工极丽，尽妙罄能。斧斤不辍於斯须，绳墨无亏於分寸。法云广布，佛日高悬。不殊兜率天中，靡异菩提树下。悟其宝相，了彼真空。金像巍峨，福护於凤鸣之境。神光煜龠，照临於鹑首之郊。必使玉历长新，瑶图永焕。绍高祖太宗之丕构，迈三皇五帝之宏猷。王子天孙，光承运祚。大君圣后，罔坠花香。修寺主安远大师赐紫沙门绍恩，戒行圆明，精持坚确。禀先师之遗训，成大国之良因。放鹤掌中，降龙座下。护珠内洁，世垢莫侵。虔奉宸严，遐裨胜果。希传永永，爰刻磷磷。昌序艺愧彩毫，词非黄绢。谬承睿旨，俾抒斯文。殊匪研精，难逃荒鄙。天佑十九年岁次壬午二月壬子朔二十六日丁丑记。  

☆韩  

字致光，京兆万年人。第进士，佐河中幕府，召拜左拾遗，累迁左谏议大夫。宰相崔允判度支，表以自副，入翰林为学士，迁中书舍人。从昭宗幸凤翔，迁兵部侍郎，进承旨。朱全忠恶之，贬濮州司马，再贬荣懿尉。徙邓州司马，挈其族南依王审知，卒。  

○红芭蕉赋  

瞥见红蕉，魂随魄消。阴火与朱华共映，神霞将日脚相烧。谢家之丽句难穷，多烘茧纸。洛浦之下裳频换，剩染鲛绡。鹤顶尽侔，鸡冠讵拟。兰受露以殊忝，枫经霜而莫比。赵合德裙间一点，愿同白玉唾壶。邓夫人额上微殷，却赖水晶如意。森森双々，脉脉亭亭。旧玉之差来若指，彤云之剪出如屏。莺舌无端，妒天桃而未咽。猩唇易染，嬲浮蚁以难醒。在物无双，於情可溺。横波映红脸之艳，含贝发朱唇之色。僧虔密炬，烁桂栋以难藏。潘岳金，蔽绣帏而不隔。大凡人之丽者必动物，物之尤者必移人。不言而信，其速如神。所以月彩下珠之水，梅酸生鹤嗉之津。宁关巧运，自含天真。有影先知，无声已认。体疏而意密，迹远而情近。天穿地巧，几人语绝色难逢。万古千秋，唯我眷红英不尽。  

○黄蜀葵赋  

色配中央，心倾太阳。布叶近临於玉砌，移根远自於铜梁。萼绿华未遇杨羲，冠簪皮我。杜兰香喜逢张硕，巾帔飘扬。银汉之星机欲曙，金台之漏箭初长。动人妖艳，馥鼻生香。千里鹄雏，滥得名於太液。三秋菊蕊，虚长价於柴桑。向日微困，迎风欲翔。周神疲，吮笔而深惭思拙。江淹色沮，擘笺而所恨才荒。蝶翅堪憎，蜂须可妒。几多之金粉遭窃，一点之檀心被污。何须逼视，汉夫人之鸳寝多羞。不待含情，晋天子之羊车自驻。激电寒暄，跳丸鸟兔。得不淹留，深劳顾慕。懊恨张京兆，唯将桂叶添眉。怅望齐东昏，却把莲花衬步。骚人易老，绝色多愁。曷忍在绮窗侧畔，唯当居绣户前头。目断犹驻，魂消未收。映叶而似擎歌扇，偎栏而若堕妆楼。感荀粲之殷勤，誓无缄著。怨谢鲲之强暴，未近风流。清旦莺啼，黄昏客散。鹤颈兮长引，猿肠兮屡断。攀条立处，林乌应笑於後栖。欹枕看时，梁燕或闻於长叹。已而已而，唯有醉眠於丛畔。  

○谏夺制还位疏  

贻范处丧未数月，遽使视事，伤孝子心。今中书事一相可办，陛下诚惜贻范才，俟变而召可也。何必使出峨冠庙堂，入泣血柩侧。毁瘠则废务，勤恪则忘哀，此非人情可处也。  

○论宦官不必尽诛  

东内之变，敕使谁非同恶，处之当在正旦，今已失其时矣。臣见陛下诏书云：“自刘季述等四家之外，其馀一无所问。”夫人主所重，莫大於信。既下此诏，则守之宜坚。若复戮一人，则人人惧死矣。然後来所去者，已为不少。此其所以忄匈々不安也。陛下不若择其尤无良者数人，明示其罪，置之於法。然抚论其馀曰：“吾恐尔曹谓吾心有所贮，自今无可疑矣。”乃择其忠厚者，使为之长。其徒有善则奖之，有罪则惩之，咸自安矣。今此曹在公私者以万数，岂可尽诛邪？夫帝王之道，当以重厚镇之，公正御之。至於琐细机巧，此机生则彼机应，以终不能成大功，所谓理丝而棼之者也。况今朝廷之权，散在四方。苟能先收此权，则事无不可为者矣。  

○御试缴状  

臣才不迈群，器非拔俗，待价既殊於椟玉，穷经有愧於ぷ金。遭遇清时，涵濡睿泽。峨冠振佩，已尘象阙之班。舐笔和铅，更入金门之召。击钵谢楗，纂组非工。抚已循涯，以荣为惧。  

○香奁集自序  

遐思宫体，未敢称庾信工文。却诮《玉台》，何必倩徐陵作序。粗得捧心之态，幸无折齿之惭。柳巷青楼，未尝糠秕。金闺绣户，始预风流。咀五色之灵芝，香生九窍。咽三危之瑞露，春动七情。如有责其不经，亦望以功掩过。  

○手简十一帖  

昨日奉示及，不任悚荷。以风毒，脚气发动，今日亦不任入谒。彼此抱病，切徒咏思。出得且以面相为意，幸甚幸甚。谨状。八月二日状。某所闻甚不恒，勿惜示及。  

今日衰迫情地，旦夕难胜。况又孤侄已下，兼与小男等四处分散。中夜往往惊叫，便达晓号咽。衰迈之年，不自堪忍。计申令闻此冤恸，必赐轸念。不更滞留，亦望眷私委曲。见为仰托，小版计日夕相见。诸郎君学问当进，自此分飞，未知何日复遂相见。言及此，黯然久之。珍重珍重。谨状。状。  

特惠粉药，无非济安，不任佩荷之至。杨氏方写了，竟未勘毕。既承切要徐送，何故又忽急徵此方也。本欲来拜谒，见取药方。或虑无暇接客，以俟别日。香粉合复并裹半袜复并元朴杨子方复子，伏奉抚。热躁甚，曲不成字。此信。状。  

蛇药神效已显验，紫微不小，悉儿必达中喜。蛇垂不济，入口便拔。特谢谨疏，乞不容易与人，必恐所言诠处，切切托托。不是恶心肚，盖名方神药，自古皆禁妄传。缩水法亦乞不泄，见有人相尤，竟未见。他非试验不敢发。大道无事，且下访。何太疏徐，所不会吝。十二日状。  

闷甚欲略出，人马若闲，伏愿一借。若可允，遂稍早令来，免冲甚热。苟或有幸他使，亦乞在赐斯处。谨状。廿一状。灯下状，曲不成字。  

旬日前所谘启，乞一书与建州，为右司李郎中经过，希稍延接。况承舍人亦与正郎旧知闻，必切於施分。今晚有的的人去，若可践言，速乞封示。幸甚幸甚。虽承建州八座眷私，自是旅客，难於托人，伏惟照察。状。十月十五日状。  

杨学士兄弟来此消梨子，两日前已寻得花时。伏望拴拔。谨状。十四日状。  

今日若不他出，可以略借人马否？先冀到宅，兼别行一两处。人事脱或有所拘牵，即乞不垂形迹，以俟後期。伏惟照察。谨状。六月廿七日早状。  

前者三贤采戏，共输弟罗吾弟主办。偶先掷五只，深觉岿然。幸有输右省长行三儇辄欲助成一味。适舍人传语来使，今谨送上。所以在前状中不言，今特修此。伏惟照察。谨状。念六日状，乏楮甚，小简甚欲拜侍，且是怕恼乱。此会不知何时，定为之。  

眷私借及女使衣服，不任悚荷。来早令入州人马，必希践言。泉州书谨封纳书中，亦说皆谘托。必望周而述之，幸甚。谨状。九日状。  

忧眷借及米贰硕，不任济荷。钝拙无谋，惟挠知与。不胜愧赧之至。即冀拜谒，它冀面述。谨状。念二日状。  

☆林嵩  

嵩字降神，长溪人。登乾符二年进士，除秘书省正字。值黄巢之乱，遂东归。观察使李晦辟为团练巡检官，转度支使。後除毛诗博士，官至金州刺史。  

○太姥山记  

山旧无寺，乾符间，僧师待始筑居於此，乃图其秀拔三十三峰。游太姥者，东南入自金峰庵，东入自石龙庵，即叠石庵。又山外小径，自北折而东，亦入自石龙庵。西入自国兴寺，寺西有塔，北人自玉湖庵。庵之东为圆潭庵。国兴寺东有岩洞，奇石万状，曰玉笋芽签，曰九鲤朝天，曰石楼。楼下有隐泉，曰观音洞，曰仙童玉女，曰半云洞，曰一丝天。石壁夹一小径，如委石石罅中，天光漏而入，仅容一人行，长可半里。蹑登而上，路中曰牛背石。石下曰万丈崖，崖上为望仙桥。桥西曰白龙潭，有龙伏焉。雷轰电掣之时，洞中<音>々如鼓声，天早祷雨辄应。潭之西曰曝龙石，峰上曰白云寺。又上曰摩尼宫。室後有顶天石，石有巨人迹二，可长二尺。此摩霄顶，太姥山颠也。山高风寒，夏月犹挟纩。山木无过四尺者，石皆皲瘃。秋霁望远，可尽四五百里。虽浙水亦在目中。（已下阙）乾符六年记。  

○周朴诗集序  

颜子圣声，与日月而不尽。黔娄贫誉，等江河而共存。於戏！先贫俱足，亦颜黔之流，而能於诗，惜哉！不雍容金马门，宣尼户，乾符七年，闽城殒贼，悲夫！先生名朴，字见素。生於钓台，而长於瓯闽。与李建州频方处士干为诗友，一篇一咏，脍炙人口。屈轶，祥瑞皇家。迂僻而贫，聋瞽不重。高傲纵逸，林观宇宙。视富贵如浮□，蔑璋如草芥。惟山僧钓叟，相与往还。蓬门芦户，不庇风雨。稔不粳，歉不变，晏如也。诗人张为尝贻先生诗曰：“到处只闭户，逢君便展眉。”闽之廉问杨公发李公诲，中朝重德，羽翼词人，奇君之诗，召而不往。或曰：“达寮怜才，而子避之何也？”先生曰：“二公怜才，吾固不往。苟或见之，以吾之贫，恐以摄假之牒见マ耳。”亦接舆於陵未能加也，松蟠鹤翅，泥曳龟尾，一邱一壑，宽於天地。先生为诗思迟，盈月方得一联一句。得必惊人，未暇全篇，已布人口。有僧楼浩，高人也。与先生善，捃拾先生遗文，得诗一百首。中和二年冬十月，携来访余。且惊且喜，余欲先生之文与方干齐，集毕遂为之序。小子以词赋博挂投，文非所业。但直举其美，文作者。  

☆张曙  

曙，吏部侍郎子。大顺中进士，官右补阙。  

○击瓯赋（有序）  

宋玉《九辩》曰：“悼余生之不时也。”甲辰，窜身巴南，避许溃师。郡刺史甚欢接春。一日登郡东楼，下临巴江，馔酒簇乐，以相为娱。言间有马处士末至，善击瓯者。请即清宴，爰骋妙绝。处士审音以知声，余审乐以知化。斯可以抑扬淫放，顿挫匏竹，运动节奏，出鬼入神。太守请余赋之。余曰：“不图为乐之至於斯。”酒酣舐笔，乃为赋云：  

器之为质兮白而贞，水之为性兮柔而清。水投器而有象，器藉水而成声。始因心而度曲，俄应手以徵情。莫不敲萧熠龠，撇捩纵横。胡不自匏丝而起，胡不从金石而生。孰谓节奏，乐我生平。何彼矣，高楼燕喜。叩寂含商，穷元咀徵。拂绮井以连骞，送枫汀之靡迤。岩隈有雪，彪咻而雕虎扬睛。潭上无风，捷猎而金蚪跋尾。目运心语，波回浪旋。似欲奋而还驻，若将穷而复连。得不似惊沙叫雁，高柳鸣蝉。董双成青琐鸾饥，啄开珠网。穆天子红缰马解，踏破琼田。愕眙衡盱，神清调古。既嗟叹之不足，谅悲哀以为主。誓不向单于台畔，和塞叶胡笳。定不入宋玉筵中，随齐竽楚舞。疾徐奋袂，曲折萦组。潺下陇底之泉，呜咽上涔阳之橹。莺隔溪而对语，一浦花红。猿袅树以哀吟，千山月午。斯皆从有入无，妙动元枢。滟则水心云母，丁当则杖杪真珠。於是发春卉，骇灵姝。羞杀兮钿筝金铎，愁闻兮鬼啸神呼。时也曲阕酒阑，烟遂雾隔。览故步以踯躅，有馀声而滴沥。临流而欲去依依，转首而相看脉脉。太守曰：“遘止良辰，好乐还淳。讽赋已劳於进牍，讴歌为序其芳尘。”余乃歌曰：“江风起兮江楼春，千里万里兮愁杀人。楼前芳草兮关山道，江上孤帆兮杨柳津。是何况我兮击拊，眷我兮殷勤。”回首而渔翁鼓，凝眸而思妇沾巾。夫当筵一曲，人生一世。何纷糅乎是非，顾何慕乎隆替。飘缨宜入醉乡来，自识天人之际。  

☆王损  

损，唐末宰相。  

○通犀赋（以“温润而泽，厥文自然”为韵）  

犀有异角，其名通天。外径挺以孤耸，内清明而自全。匪刻匪雕，既含章而无隐。如追如琢，亦通理於未然。当其远徵搜，备深赆，得自乌鸢之野，断以龙泉之刃。瑟兮素理，如丝之状既呈。灼尔清光，似玉之形方润。丰下锐上，势圆质峻。傥成象以表奇，必骇鸡而取信。明徵以验，分是资。美胜截肪之日，珍逾剖蚌之时。素光的的而中贯，元彩规规而外滋。良玉无瑕，既呈奇而异矣。白圭有玷，将配美兮远而。故其分坚贞，比金石。光通上下，色润膏泽。透掌而纤粟必分，窥天而秋毫不隔。况本精粹，蓄。依稀象物，皎洁成文。或似双鱼，映绿水而鬣皆见。偶成孤鹤，翔碧霄而羽翮斯分。则知变态不恒，众美难越。契人情之用矣，岂天意之贻厥。故能贞而不变，明而不昏。粲奇文之炯炯，畅美质之温温。则贝有文兮不必为异，羲列卦兮何足而论。究其所然，徵其所自，虽常情难得之货，盖造物偶然之意。何异夫笔误点而状蝇，虫食叶而成字。若然者，则文犀之美，故不足为瑰异。  

☆李善夷  

善夷，唐末官尚书。  

○重修伍员庙  

伍相公员也，庙在澧江之渚。自为寇之扰，为兵火所焚，为野火所燎，为风雨所坏，为江浪所侵。垂二十年，向为墟矣。虽有锺山蒋侯之验，其神亦无所依止。澧守欲重建庙宇，里人曰“不可。员楚之仇也，鞭我死君，其过也甚。”又曰：“员孝於父者，其庙废之则无以旌其孝，建之则无以劝其忠。”太守不决。一日问余，愚曰：“太守不知伍员非不忠於君者。楚平王非员之君也。《书》曰‘普天之下，莫非王土。率土之滨，莫非王臣。’楚之君即非天子也。当平王之时，君上乃周景王也。楚子实天子之臣，员即楚之陪臣，吴楚之君乃五等封。以其国迫近蛮夷，地虽广，不得为侯伯而为子男。故仲尼修《春秋》，吴越楚虽大而不称王，止称吴子、越子、楚子而已。王乃彼之自僭，则欺天。欺天则安得其下不逆？夫覆载之内，天子为君上，固不可异二。诸侯赐弓矢然後征，赐斧钺然後杀。楚之诸子，观兵灭国，无代无之。子胥周之臣也，君在上，不欺天者忠也，复父仇者孝也。忠孝既备，安得无馨香之祀乎？”  

○责汉水辞  

《春秋》僖公四年，齐桓公合诸侯之师，盟于召陵，责楚之苞茅不入，问昭王南征而不复。楚子使屈完对曰：“贡之不入，寡君之罪也。敢不供给？昭王南征之不复，君其问诸水滨。”按昭王南征至汉，舟人胶其舟，王遂溺死。夫山林川泽，天子祀之，必有其神。楚人胶其船而祸其君，神不能福，神之罪也。余过汉，见其波涛氵养，而责其水。辞曰：  

汉之广兮，风波四起。虽有风波，不如蹄涔之水。蹄涔之水，不为下国而倾天子。汉之深兮，其堤莫量，不如行潦之汪。行潦之汪，不为下国而溺天王。汉之美者曰鲂，吾虽饥，不食其鲂，恐污吾之饥肠。  

## ●卷八百三十  

☆徐寅  

寅字昭梦，莆田人。第进士，授秘书省正字。闽中王审知辟佐幕府。  

○五王宅赋  

明皇帝以孝悌为家，此地宅而宸游未<贝余>，凄凉而一景空锁，怅望而诸王已遐。凤去鸾归，秋叶落梧桐之树。年来岁改，春风遗棠棣之华。当其龙虎俱来，蚪螭并辔，观风而玉辇停驾，选胜而金鳌负地。天师鲁匠，新土木以宏规。月殿□楼，破荆榛之积翠。既而甲第煌煌，维城道傍。雍然而帝子天子，肃睦而宁王薛王。彩雾彤霞，从仙都之八面。风台水榭，引蓬岛於中央。不类迁都，平分于宅。为星之渚同数，（疑）比奕之龙并迹。圣主之千声羯鼓，洛水风清。岐山之数调胡琴，嵩山月白。瑞气飘空，兰深麝浓。连□之飞阁锁凤，象海之清池蛰龙。解愠当风，帝舜之琴雅奏。兴歌立德，太康之弟相从。莫不以嘉树蒙烟，崇墉亥日。金声玉韵以总绮，夏萼春丛而剪出。红梁绮栋，亥天地以量功。舞态歌容，掌神仙而比质。一旦衮冕参差，外遐内微。华堂之帐幄虫蠹，深院之栾栌燕飞。时移而玉笛谁吹，清商泯灭。事往而金牌尚在，御墨依稀。徒令攀咏皇恩，追思圣德。伤晏御以绵延，绕周垣而叹息。王侯之地宅虽存，未若开元之有国。  

○丰年为上瑞赋（以“年谷丰盈，用此为瑞”为韵）  

圣祚开国，文皇应天。以丰穰之有岁，作祥瑞於当年。重彼粢盛，五稼而诚宜在上。方诸图牒，四灵而莫得居先。当其众类呈祥，明君建议。将垂万世之范，回出百王之智。为其三农百谷，普为四海之资。驺虞，空表一人之瑞。於是别示休祯，羲农教行。调风雨则桑田自稔，重龟鹤则仓廪宁盈。我贵嘉禾朱草之庭前谩吐。我资甘泽，庆云之天际休呈。四序和平，三时播种。盖将何宝而为宝，不以无用而为用。且夫寒暑相从，成霖顺风。如云之稼穑千亩，击壤之歌闻四聪。斯则家给人足，时和岁丰。纵凤不止于高梧之际，麟不游于灵囿之中。又岂能损民力，亏朕躬。至如历候不常，阴阳反是，甫田屡失於刈获，庶物不胜其残毁。菜色咸若，豆分於此。纵然出醴泉而浪涌波翻，降甘露而珠英玉蕊。然而不济饥馑，何足倚依。岂若敬奉天时，从其所宜。升合颖秀歧之事，冠素雀神乌之为。罹毕沾濡，丽日之重轮在下。如茨委积，华芝与玉秀俱卑。伟哉！以年为瑞者富於生灵，以物为瑞者诡於耳目。钦哉以我后之元德，承太宗之景福。士有观大国之光辉，敢讴谣於邦国。  

○垂衣裳而天下治赋  

大道纯素，明君御乾。垂衣裳而教被率土，泯智虑而恩覃普天。端衮冕於九重，威仪备矣。走车书於万国，文轨同焉。圣人以象体乾坤，育涵臣子。握金镜而破昏黑，启瑶图而昭福祉。温恭允塞，损耳目以无营。拖黼垂旒，致邦家而自理。不出宸居，潜飞圣谟。虚己而应乎万有，灭私而契彼三无。引日月之长裾，遐苏品汇。雍星辰之法服，自化寰区。於是座彤闱，凝情恭已。播亭毒以无党，表雍熙而有自。山龙焕烂，映黄屋於长（阙）风雨回旋，仰洪猷而克遂。岂不以羲顼齐教，皋夔在官。德所至兮天高地厚，信不愆兮春煦冬寒。佩华藻以常闲，九章惟丽。倾空之所覆，万姓皆欢。允绍二皇，式孚九野。尊扬袭以居上，敦协和而在下。飘紫宸而楚楚，道泰生灵。临丹陛以，尘清华夏。赫赫巍巍，功高二仪。法希微於视听，守元默於箴规。自然淳朴将至，生成罔亏。苟人文之未化，劳辙迹以何为。岂若黼黻光中，德及於昆虫草木。彩章影里，泽流於地角天涯。士有璧常轻，光阴是重。趋明代以求试，望丹霄而翘踵。君同轩后，为臣愿赞於衮衣。才匪相如，献武载歌於垂拱。  

○首阳山怀古赋  

首阳山兮非秀非隆，因其贤而名高碧空。偶岩谷之逋客，问夷齐之古风。厚殷纣而薄宗周，曷称仁智。弃三隅而执一向，可谓昏蒙。且纣以斫胫求欢，剖心取乐。空寰瀛不足以充其欲，罄竹帛不足以编其恶。民惊而万国崩离，天怒而三光舛错。肉为林也，怪山岳之非高。酒为池焉，笑江湖之易涸。姬乃畋於渭滨，会於盟津。右白旄而左黄钺，应乎天而顺其人。莫不洗涂炭於四海，解仇雠於万民。著金者乃昆乃仲，钓玉璜者持衡秉钧。何不吊纣之不德，庆周之有国。而乃助於纣以申谦，怨於周而不食。鸿飞豹隐，亡情於浊浪之湄。蝉腹龟肠，化骨於孤峰之侧。逋客曰：“夷齐以让国无为，求仁立规。何历数之不究，曷兴亡而不知。非不知周之可辅，纣之可隳，所忧者万纪千龄，所救者非一朝一夕。恐後代谓国之可犯，谓君之可迫。强者以之而起乱，勇者以之而思逆。所以激其时，抗其迹。往者勖而来可惩，义要行而身不惜。”余乃陟彼高冈，遐思耿光。岭上之松筠抱直，邱中之黍稷非香。未知灵气何化，身魂曷彰。为圣贤则孔子颜子，作嘉瑞则麒麟凤凰。纵天柱折而地轴摧，斯民不泯。任月兔死而日乌销，厥德愈芳。於戏！锺其浊则为佞为邪，禀其清则为英为异。垂名之士饿林薮，饱食之人亥天地。（疑）是宜徵绘事，而写高山仰止先贤之志。  

○均田赋  

嗟阡陌之开兮，肆兼并之不仁。古制不可以卒复兮，乃议田之是均。郁林林之黎元兮，资稼穑以为生。既教养之无法兮，宜贫富之不平。ム口分而画野兮，允经国之大式。必邑地之相参兮，限田莱而有极。土不遗利兮人无（阙）力派顷田於单陋兮，制强宗之侵陵。获资生之大利兮，免豪右之倍徵。此均田之大略兮，见写图之详悉。将损多而益寡兮，齐民之归一。相尔畴之纷纷兮，亩为数其秩秩。露田之四十兮，配桑田之二十。定盈缩於还与受兮，各分牛以自给。强不敢於占夺兮，弱犹得以播殖。图虽卷之不盈兮，备舆地之所有。桀良策於指掌兮，念生灵其独厚。懿元魏之文辟兮，独有志於古制也。苓用夏以变易兮，昭大和之康也。唐有臣曰元稹兮，图均田於德宗。幸皇览之见收兮，路逶迤而不通。迄柴周之显德兮，乃留心於务农。颁稹图於诸镇兮，均境内之租庸。虽不能伯仲於魏之君兮，亦拔萃於五季也。视贞元之聚敛兮，诚何足与议也。慨图远而名存兮，异索骏之丹青。傥按图以取则兮，吾固知其有诚。伊李泌之震书兮，与斯图其表里。当中和而进献兮，务本之深意。彼舆地非元图兮，徒经营乎版籍。豳风之亦有图兮，欲勤劳夫稼穑。岂若名田之与限兮，犹总总其可行也。实醉儒之良计兮，均井田之一平也。乱曰：均田有图，稹所作兮。厥制初行，魏之度兮。桑井既复，孰谂其故兮。索空图於实效兮，庶几太平之助兮。  

○朱虚侯唱田歌赋  

国不危无以见英智，智不周何以殄奸诡。当汉室之架乱，有刘章之崛起。於是讴甫田，拍清徵。当其品氏窥鼎，刘宗履冰，社稷骞崩，邦家替凌。或吕氏必兴，刘氏不胜。虽诸将之贾勇，终按剑以未能。鲸跃海以须斩，狐居城而暂惊。旋闻玉殿穷叹，琼筵命酒。貂皆戚里豪贵，冠盖尽台阶宾友。贤愚但委其天命，纲纪定输於谁手。章欲刮其瑕，涤其垢，摧其凶，破其丑。掌握於龙图凤历，已断言前。纵横其地轴天枢，犹归太后。朱虚乃誓遏颓波，平妖讹。得则赫功名於日月，失则化齑粉於干戈。在其诚而不在其众，言於我而不计於他。於时玉爵骤，朱颜酡，直气仰接，昌言切磋。曾专执耒之功，多能鄙事。粗续贯珠之韵，请唱田歌。歌曰：“舜之耕兮稷之植，廊民天而知稼穑。疏其苗而固其蒂，法於家而象於国。”又曰：“沮之耕兮溺之耘，灌粢盛兮除芬。抉蟊贼兮多稼稔，剪榛芜兮嘉谷分。取厥类兮去非类，谕於臣而象於君。”想其倾海未竭，转喉未阕，众愉怡而诡谲，我愤惋而刚烈。怒声彻天地，托雅调以成声。热血煎肺肝，瞬明眸而渍血。且以酒不罚无以肃否臧，令不正无以决存亡。宣酒令而为军令，假乐章而行国章。犯令者ㄜ尔宫而鬼尔族，亡酒者肉尔脍而血尔浆。我唱也不在深耕浅种，我志也克在乎帝业皇纲。俄而烹一吕，禁陆梁，侍坐者汗滴胆碎，傍观者心颠魄狂。吕之强倏尔而弱，刘之弱尔而强。不日计之取，兵之举，帝诸刘，虏诸吕，有若乎摧枯拉朽，反似乎平秦破楚。故得告功於圣祖，削平乎子孙。安子孙而总英杰，故能复宗社而正乾坤。向若口不能唱，唱不能言，则国岂定而家岂存者也？余欲编田歌於乐府，上闻於至尊。  

○口不言钱赋（以“息心秘口，欲作穷言”为韵）  

言者三端之本，钱者百货之源。反其本以行已，失其源而不言。如逢贯朽之资，我辞遽默。自负不贪之宝，吾道常存。昔王衍以东晋季年，金陵薄俗。恨朝野以争侈，竞缗钱而纵欲。化为冀土，填巨壑以难盈。涌作波澜，灌漏卮而不足。岂惟紫阁名臣，红窗美人，有私而尽切藏贿，无德而何尝润身。夷甫乃怒於彼而心誓，忿於时而气振。所以麈尾高谈，肯说五铢之号。鹤裘换酒，同思四壁之贫。泉货宁怀，枢机永秘。何曾之食万休述，和峤之癖多罢议。宾阶砌下，谁云苔点之圆。货殖传中，讳却金钱之字。众多爱兮积聚奢淫，我所爱兮唯财於金。在心所恶以言寝，可以观言而见心。任铜臭以惊时，岂论崔烈。任雨飞而满屋，靡说黄寻。且夫巨万奚若，仁销义铄。岂不见一恶而惧百非，口非言而心嫉恶。金相马埒，休询王济之奢为。山积鹿台，莫问殷辛之祸作。盖伤其浊世浇风，贪婪莫充。无苟得者犹寡，终不言而曷同。斯时也，道德销尽，钱刀削空。斯人则与世垂范，端身固穷。手近青蚨，先纳雌黄之口内。眼观榆荚，预缄枝叶於胸中。则知不立殊规，宁议众丑。他拭目而余目昏，彼金而此金口。异哉！不谈人过，不语怪神，与斯人而善偶。  

○衡赋（以“仪止泰一，无浅观业”为韵）  

搜圣人之垂象，伊兹衡之可观。材径挺以绳直，星连绵而珠攒。惟用也庶不能以多少隐，惟平也轻重不能以诈伪干。故得万人，便於廛里。物或纷竞，可以定黍累之圭撮。利其分毫，可以观低昂之容止。执中以告，无或不喜。则夫衡之为物，其用甚大。四方正而域中平，七政齐而天下泰。动而无欲，任之故绝私。益而无方，行之固不害。然能思无不践，应仓舒刻舟之深浅。问无不知，表张重度骨之威仪。若乃均其神道，形其事业，圣人因之以平施，边鄙赖之而不怯。岂欲决其差谬，明其有无，小人取之以作则，君子见之而交孚。则有王臣謇謇，宰职秩秩。洞鉴人才，神无隐质。谅兹衡之攸媲，故守之而勿失。倘陈平之见知，宰州县之如一。  

○寒赋（以“色悴颜愁，臣同役也”为韵）  

壬子岁，大雪，繁云锁空。白日光没，樵蹊脉穷。地洞冱而履不得，天飕而飞不通。庭兰落翠，禁树催红。安处王乃去广殿，即深宫，兽炭呀焰，狐裘御风。频谓左右曰：“寡人今日之寒斯甚，曷与下民而同？”凭虚侯进言曰：“大王自恐严凝，罔忧邦国。下民将欲冻死，大王未有寒色。”王曰：“下民之理，闻之可得？”对曰：“只如负御三边，弥年不还。戍远燕岭，衣单雁山。铁甲冰彻，金刀血殷。风刮衰力，砂昏少颜。大军之生死频决，上国之英豪甚闲。今则冻平辽水，雪满萧关。此战士之寒也，王曷知其险艰。至若荷锸田里，劳乎农事，草荒而耒耜无力，地冷而身心将悴。赋役斯迫，锄何利。冻体斯露，疏蓑莫庇。东皋孰闵其耕耘，北阙但争其禄位。今则元律将结，元冬已继。此农者之寒焉，王曷知其忧愧。复有万里辞亲，求名进身。韬玉待价，燃金食贫。贺清平於四塞，冒霜霰於三秦。北户无席，冬衣有鹑。幸偶乎勋华为主，同思乎伊吕称臣。今则颛顼威至，元冥令臻。此儒者之寒焉，主曷知其苦辛。别有苦寒之者，不能殚写。在臣说矣，恐王烦也。於时阳气收，阴气浮，火井灭，朔风愁。千山之冻树频折，八水之凝波不流。王乃闵征战之劳，命偃乎兵革。念农耕之苦，命蠲乎徭役。知儒者之寒，命选於宗伯。  

○樊哙入鸿门赋  

沛中之智兮勇鹏翻，舞阳侯兮威曷论。冒死而尝轻白刃，匡君而直入鸿门。卮酒彘肩，岂让匹夫之膳。朱轮画毂，能扶万乘之尊。当其秦鹿无主，项王赫怒。夸楚将於秋鹰，灭沛公於蹇兔。天地何小，风□可步。海荡山振，龙惊虎惧。凤历谁传，鸿门昼关。汤池命酒，欧剑摇环。气隆准以斯挫，血重瞳而欲殷。鲵浪鲸波，呀呷於斯须之际。禽笼兽，炮燔於咫尺之间。汹汹群心，雄雄壮士。诣阊阖而飞步，怒豺狼而切齿。仆视阍守，掌窥戎垒。嵩衡盖数撮之尘，溟海乃一泓之水。身轻白羽，蹈烈火以非难。手擘朱扉，信春冰之可履。走电呀雷，金枢洞开。麋鹿奔而ァ虎至，燕雀惊而鹰隼来。愚山可徙，蔺柱须摧。引龙跃於洪波，豢人徒尔。送鸿翻於碧落，弋者何哉。（下阙）  

○雷发声赋（以“起龙惊蛰，天道式空”为韵）  

化不可识，春之倏生。神不可测，雷之忽鸣。表阴阳之大信，发天地之希声。俄青律之未分，寰区曷变。俄洪音之一播，品汇须惊。岂不以上绾天枢，下司地纪。阴之变兮将伏，阳之开兮欲起。挝云鼓雨，殷南山而过北山。火毂风轮，震百里而越千里。浩浩阗阗，神惊鬼颠。冥而乌兔将坠，动荡而山河欲迁。须臾走电，赫飞霆联。霹雳俄奔，八表谓冲开下土。轰继作，九州疑裂破青天。烈缺威催，丰隆令急。晴阳照兮冰冻洗，甘泽滂兮衰朽湿。几处胁韶光淑气，振折群芳。数重呀地户坤维，惊醒百蛰。烛延洪，鼙掀碧空。香笼丽景，翠染东风。去年之积冷凄寒，皆令变暖。昨日之枯株槁木，尽使骈红。则知春之荣，雷於春而禀德。秋之落，雷於秋而授职。不然者，何以动於此以为准，止於彼而作式。声之发也，星辰将历候咸移，声既收焉，蠢动与芳菲并息。驾电驱风，高凌九重。日兮月兮还我化，天兮云兮涂我踪。时时而远谷阴霾，訇崩叠嶂。往往而寒湫烟雨，吼拔潜龙。则知雷发无遗，春光自早。发声而岁岁长在，光景而人人自老。不能火僭逆而霹奸妖，攸攸兮天道。  

○人生几何赋（以“归心主朴，福履阿容”为韵）  

叶落辞柯，人生几何。六国战而谩为流血，三神山而杳隔鲸波。任夸百斛之明珠，岂延遐寿。或有一卮之芳酒，且共高歌。岂不以天地为炉，日星为纪。虽有圣而有智，不无生而无死。生则浮萍，死则流水。七十战争如虎豹，竟到乌江。三千宾客若鸳鸿，难寻朱履。扰扰，晨鸡暮钟。命宁保兮霜与露，年不禁兮椿与松。问青天兮何惨何舒，拘人否泰。叹白日兮东生西没，夺我颜容。可惜繁华，堪惊倚伏。有寒暑兮促君寿，有鬼神兮蠹君福。不觉南邻公子，绿鬓改而华生。北里豪家，昨日歌而今日哭。梦幻吞侵，朝浮夕沉。三光有影遣谁系，万事无根何处寻。易服猛兽，难降寸心。眼看西晋之荆榛，犹经白刃。身属北邙之狐兔，尚惜黄金。亦何荒色嗜音，雕墙竣宇。君不见，息夫人兮悄长默，金谷园兮阒无睹。香阁之罗纨未脱，已别承恩。春风之桃李方开，早闻移主。邱垅累累，金章布衣。白羊青草只堪恨，逐利争名何太非。尝闻萧史王乔，长生孰见。任是秦皇汉武，不死何归。吾欲挹元酒於东溟，举嘉肴於西岳。命北帝以指荣枯，召南华而讲清浊。饮大道以醉平生，冀陶陶而返朴。  

○鲛人室赋  

斯室谁见，伊人尽传。浩渺而洪波有象，深沉而碧浪无边。异彼鲛人，处乎鲸海。储晶蓄素，刮银兔之秋光。矗浪凝波，刷金乌之画彩。露洗霜融，涵虚湛空。凿户牖以非匹，饰椒兰而不同。度木何人，范环堵於琉璃地上。作嫔谁氏，纤轻绡于玳瑁窗中。鬼瞰终无，神功自偶。双阙标百尺，而贝阙凌前。万户列千门，洞达而龙宫在後。光攒琥珀千树，花折珊瑚万枝。控巨鲤之真人，方能到此。泛灵槎之上客，莫入於斯。电落穷阴，云闲大厦。谁为欺暗之士，尽是泣珠之者。霏霏瑞彩，凝成くぐ之梁。漠漠飞烟，化作鸳鸯之瓦。镜泻ち沦，波澄垢氛。琼窗而鳌顶均岫，绮栋而壶中借云。二十四里之汉宫，何曾足数。三十六般之仙洞，未得相闻。允矣神化规模，天然异质。吾欲乾北海而涸南溟，探骊龙於此室。  

○京兆府试入国知教赋  

天辟区宇，人尊帝王。国将入於封部，教先知於典章。不宰成功，乃合乾坤之德。无私鉴物，能齐日月之光。多士之操修，六经之楷式。将欲明其教，必在游於国。温柔敦厚，出风雅之咏歌。比事属词，本春秋之黜陟。协彼典教，谐斯礼文。广博而乐章具有，精微而易象爰分。先王所以总斯御物，体彼为君。遂使足历四门，亲爱之仪已睹。身由万户，民从之义皆闻。莫不周览金汤，潜量王霸。审乐知政以攸类，陈诗观风而相亚。是以逢耕让畔，得先人後已之规。察鸟安巢，验恶杀好生之化。今吾君兴帝业，赫皇明，以谦柔而教蛮貊，以朴素而教公卿。以节俭而教百姓，以农耕而教五兵。自然八方走响，六合飞声。岂俟入乎阃阈，方能知彼规程。其或跋扈未歼，陆梁未向，可使拜天阙而俯听，趋帝阍而引望。俾其退而补过，警干羽之舞阶。进以尽忠，报圣明之在上。士有负书剑，出林峦，谒九门而教化斯仰，瞻百辟而威仪可观。则知不上泰山，岂觉寰区之大。不浮东海，宁知溟渤之宽。敢不广义路，怀忠甲，开阊阖以听声诗，贺仁沾而恩洽。  

○涧底松赋  

碧涧千仞，青松几年。岂天生之有异，盖地势以居偏。挺操弥贞，虽厄岩峦之下，抡材倘鉴，合居樗栎之前。则知植物之近，不可用而或用。生物之远，其可贡而谁贡。伊彼良木，何惭其青竹成龙。工未我求，且伴其高梧宿凤。翠锁山椒，心凌碧霄。生风而虎豹金啸，拂衣而龙蛇动摇。安得伴磊磊之石，因离离者苗。奚三公之梦犹阻，岂万乘之封尚遥。何殊孔明之先主未迎，空怀良策。吕望之文王非猎，不到终朝。今则希匠斤，采溪壑。如拔之於高岸邃谷，可营之於帝宫仙阁。涧底松兮才不才，候般输之所度。  

○止戈为武赋（以“和众安人，是为武德”为韵）  

书契天设，文明日新。将究止戈之义，式彰为武之仁。足还太素，寿我生灵。志肃三军，欲致理而臻乎至理。论归八法，见古人而教以今人。昔者楚庄，薄诸晋国。小臣请筑乎京观，厥王乃陈乎道德。谓临戎制敌，胜不在乎干戈。示子传孙，事宜归於翰墨。且武也者，战而不阵，师惟在和。考其字以因明所自，止其戈而焉用其戈。愿剑戟而器於农耕，贤哉若彼。问军旅而对以俎豆，圣也如何。矧乎伏羲画卦以穷微，苍颉造书而允中。能会意以无怠，实临文而可讽。下破山而加点，理绝乘危。上拟成以无人，诚为动众。以五兵为武者，非武之资。合两字为武者，是武之奇。当用究言其不用，有为讵及於无为。鸟迹斯验，人情可窥。亦胄普（疑）而明焉，其仪不昧。秋悬心而愁矣，厥义咸知。是宜遵史籀之文，赞升平之主。两阶屡舞以称圣，七德修而曰武。亦何异威而不猛，宥刑而夏楚宁施。舍之而藏，得象而筌蹄奚睹。今我后洞穷经之旨，知为君之难。功不宰而八蛮自服，书同文而万国咸安。列圣摧凶，我则怀远而柔迩。前王伐罪，我则去杀而胜残。故得文物重新，妖氛自弭。庐人之百炼宁问，吕望之六韬可委。士有偶明，试而赋上获赞皇风而之是（缺）  

○御沟水赋（以“月苑花堤，遥济东渭”为韵）  

陆海之中，昆明以东，御为沟而有自，沟注水以无穷。萦紫阁之千峰，清辞玉洞。泻银河之一派，冷入瑰宫。我西都也，地正三秦，天连五纬。不知此水之出，但见斯沟之贵。既非减灞以分，又匪疏泾而凿渭。是何飞下□霓，沿高走低。潺乎元豹冈北，缭绕乎灵龟岸西。岂因水伯穿地维，通来玉，必是神龙为天子，吐灌金堤。上绕蓬瀛，中侔溟渤。涵暮景於琼殿，倒晴光於绛阙。色入天池远不远，两岸垂杨，声喧金屋眠不眠，六宫明月。迥泻，高连碧霄。朝宗而凤沼将近，习坎而龙宫不遥。漱今古之雄都，千门水镜。截东西之大道，几处虹桥。岂不以决泄年长，泉源地远。青芜濯翠兮宵雨霁，红杏飘英兮春日晚。堪歌圣代，浮通其德泽恩波。莫问当时，流破其秦宫汉苑。香彻天涯，先来帝家。重轮而瑞蘸红日，五色而光摇彩霞。时时而翡翠随波。飞穿禁柳。往往而鸳鸯逐浪，衔出宫花。其或赫日流金，舆人望岁，咸忧地利以将失，愿假天波而下济。分紫禁以馀润，作黔黎之大惠。则禹川也，不为已而为人。农击壤焉，不荷天而荷帝。玉堂金殿兮知不知，敢进刍荛於此际。  

○白衣入翰林赋（以“玉阙承恩，速臣名德”为韵）  

天宝词人，李谪仙兮谁能论。出白屋而谒明主，脱布衣而为侍臣。唯夸其丽藻清辞，将承宠渥。不待乎腰金拖紫，便掌丝纶。则知人不英无以动乎邦国，主不圣无以振乎儒墨。二美相契，千龄所刻。愚闻白之始也，宅岷峨，锁羽翼，待风□，伸道德。金门玉殿兮挂魂梦，乾象坤仪兮罗胸臆。云情鹤态，歌剑岭之秋光。月夜烟朝，钓锦江之春色。俄而入洛游京，怀珠袖琼。尘中独步，酒肆陶情。乌栖曲兮金石奏，蜀道难兮神鬼惊。小隐乎林壑，大隐乎帝城。贺秘监兮荐英秀，韩荆州兮夸盛名。於是凤诏搜扬，洪名振发。长裾似雪兮出圭窦，缝掖如霜兮入禁阙。冰姿玉貌，别巢许之林峦。醉眼慵心，豁唐虞之日月。走骑飞轩，街谈巷言。青□得路兮肌骨换，白日升天兮朝市喧。缟素麻衣，朝杂庶人之伍。龙摅虎变，夕蒙天子之恩。彩笔ゼ文，彤庭步玉。碧山之傲逸犹在，紫禁之繁华乍束。往往而红筵对酒，宦者传觞。时时而後殿操麻，宫娥捧烛。夫如是，则才德须凭，簪缨自胜。起布素之卑位，陟蓬瀛之上层。白凤辞高，青帝之春华不若。金鸾宠异，皇王之密旨先承。岂不以天假良时，神资景福。草元之客兮进何晚，题柱之人兮望何速。曷若我不忮不求，脱布衣而食天禄。  

○山瞑孤猿吟赋（以“吟起残晖，客颜悄恻”为韵）  

白日光沉，青山影深。伊万籁以俱寂，有孤猿而忽吟。隔树初传，切切而来当暮景。随风更远，声声而飞下烟岑。当其叠嶂凌空，微阳送晷。拥条之响俄发，命侣之音迥起。扬清引浊，如含庄舄之愁。吐怨流哀，不为养由之矢。增怅望兮动辛酸，建阳小兮凝晚寒。逾绝壑兮度鸣湍，悲风飒兮零雨残。涧草萋绿，花陨丹。此处则临岸爰笑，攀萝永叹。几多之去棹来舟，惊迷岛屿。无限之离魂别绪，飞挂林峦。感东西而怨行役，三峡山光峭空碧。冒悬流而跻绝壁，苦露结兮寒烟白。望帝冤魂，苌宏怅魄。此处则抱树惊晓，号风向夕。峨嵋高兮剑峰绿，愁杀巴人。锦江暮兮筇竹秋，悲缠楚客。山隐隐，水渺渺，孤猿吟兮何悄悄。野骇麋鹿，林栖群鸟。往往於松萝谷口，啸得烟昏。时时向薛荔峰前，啼摧月皎。断续相催，声长韵微。千林之红叶虽堕，万岭之愁云不飞。嘹嘹敫々休未休，如迎静夜。历历啾啾起又起，似送残晖。足令掩耳傍亻皇，吞声太息。何彼韵之增起，欲我听之暂息。则知边城雁兮高柳蝉，未若听吟猿而惨恻。  

○歌赋（以“氏信命事，声辞有伤”为韵）  

楚襄王以魂梦初惊，高堂赋成，因命酒以将饮，遂听歌而适情。於时白雪音厉，阳春调清。命宋玉之雄藻，赋贯珠之妙声。玉乃避席而起，请陈其志曰：“臣闻乐以象其声，歌以陈其事。乐也者，六律不得不正。歌也者，五音不得不备。是宫不乱而为君，商不乱而为臣。徵不乱以为事，角不乱以为民。羽不乱以为物，五音备以为真。如此则天地同和，阴阳代顺。一讴而王道敦化，再唱而民心端信。逆气亡象，奸声匿韵。三光普照而不昧，万物以类而相振。然後君臣序而父子亲，五音隆而四渎。斯为治世之音，可同休於尧舜。至如宫之乱兮君荒，商之乱兮臣亡，徵之乱兮事失，角之乱兮民伤，羽之乱兮物匮，五音怪而改常。如此则寒暑失时，邦家自咎。唱子而毒惨诸夏，和汝则灾生九有，鬼神不享，社稷非久。乾坤之纪纲潜紊，麟凤之祯祥莫偶。然後孛彗皎而夷狄骄，兵革飞而戎车走。斯为亡国之音，可同风於桀纣。其为音也，不在乎玉管朱丝。其为歌也，不在乎燕娥赵姬。隔巴濮，采声诗。乐府陶匏，自本黄锺之律。姑苏麋鹿，谁听白苎之辞。”王曰：“斯赋之盛，珠辉玉映。可以发昏蒙，佐明圣。为前古之楷式，作後来之龟镜。非寡人之所知，敢不承天之命。”  

○毛遂请备行赋（以“才高德修，明决失人”为韵）  

上客纵横，毛公不争。既藏器以待用，遂陈辞而请行。几载和光，利刃之深机但秘。一朝效勇，囊锥之奥义斯明。当其久陟朱门，长谦末德。昆吾韬切玉之锋，丹穴戢凌□之翼。怀才抱器，何赵国之足匡。日往月来，笑平原之未识。俄而羽檄交催，秦兵四来。邂逅而君臣就辱，逡巡而家国倾摧。平原乃入楚求救，招贤共裁。列簪缨而议也，简文武以行哉。恨同心而同德，求其滥者。何贵耳而贱目，弃我全才。於是奋发雄辞，敷求大志。今行侣以将阙，辄愚夫而敢备。当时维絷，腾骧之步谁知。今日弥缝，颍脱之锋可试。然後得继英豪，弥轻尔曹。瞻鄢郢以神励，出邯郸而器高。明明特立之试，斯期必克。蠢蠢同行之辈，应为徒劳。及其见楚国之君，说秦兵之孽，自旭旦以将论，至日中而未决。遂乃足玉砌以心动，手霜戈而气折。傥一夫之有惜，不肯扶危。则五步之非遥，立当流血。故得楚国君臣，来言尽力。师旅大加於东赵，干戈日却於西秦。名遂功成，辱杀三千之客。解纷排难，惭生十九之人。则知士也者，不可以贫欺。马也者，不可以瘦失。何待客以无鉴，几遗贤於此日。伊毛生也，重於九鼎之功，非狗盗鸡鸣之匹。  

○江令归金陵赋  

陈祚以世六十年，毒奢淫而忘险难。运去而蛮奴北面，时来而江总西还。伤心而昨是天今非，三台禄位。触目而人非物在，一片江山。初其君但期天（阙）国无盘石。诗成而咏雪嘲风，酒惑而迷魂荡魄。昌言直谏，朝朝而惟列七人。列蜡烧兰，夜夜而长留十客。一旦雷卷隋军，惊风坐闻。龙颜入井以鱼伏，凤阁离居而豆分。於是嗟覆辙，叹浮□，抛建业之山河，来朝魏阙。捧金陵之日月，送与隋文。斯人以鸟恋南巢，萍流远道。还吴而喜遂归骨，入境而鞠为茂草。心感存没，泪横襟抱。惨淡而烟迷远渡，杏浦波生。萧条而叶散悲风，金檀树老，废垒芜城，行行复行。霜凌夜叶壮心碎，属国穷归华生。中台将黄阁皆空，荀池凤去；甲第与朱轩不见，谢墅狐鸣。茂苑涛声，秦淮月色。终史溥之前梦，叹东昏之旧国。虽信天命，宜惭衮职。岂不闻三秦甲马，已过乎淝水之阳。二谢韬钤，克殄於寿山之北。则知翌辅者，在乎外抚四夷，中扶万机。建其策而安边却敌，致其君而端冕垂衣。安得三阁天高，但纵殷辛之酒。万兵云集，未知蘧瑗之非。果令位失家亡，君移国徙，前恩不及於民庶，晚岁却还於旧里。金陵旺气索然空，唯见碧（阙一字）涵渌水。  

○隐居以求其志赋（以“得志明时，贤人野悦”为韵）  

小人之见兮，见以求利。大人之隐兮，隐以求志。索其居而弃世捐俗，达其义而伺时藏器。莫不濯足溪影，挂冠山翠。不游径而得康庄，不出户而穷天地。上自英君，傍惟哲人。偕侔凤而藏羽，尽规龙以蛰鳞。恭闻舜雷泽而遁迹，汉芒砀以潜身。板筑胥靡，熊罴渭滨。芝歌商岭以谁听，瓢挂箕山而曷邻。雷泽之志兮，志於圣也。芒砀之志兮，志於天下。得之则宅乎寰海求之必通乎岩野。所以宾四门而总百揆，揖逊皇王。斩白帝而烹楚君，巍巍宋社。渭滨之志兮，国傅王师，胥靡之志兮，匡君佐时。然後神契畋猎，天开梦思。三十八代之承祧，韬钤自有。五十六年之救旱，霖雨常滋。商岭之志兮以全真，箕山之志兮於高节。逃秦辅汉以无失，友帝朋巢而自悦。盖闻析心以智，光乎圣哲。志也者，寂与心通。隐也者，凭乎志成。并於心兮，故可以通造化，贯幽明。成於隐兮，或可君兆庶，爵公卿。志不立兮，吾息则隐，志苟通兮，吾道斯行。君不见，西棘乘风，上击□霓之路，蟠泥得水，高骧天汉之程。奔尘竞路以弥惑，绝迹深扃而有得。惑之者惑於浇浊，得之者得於幽默。虱扪西华以持衡，龙卧南阳而辅国。珞珞云林之士，方器廊。攸攸市井之徒，谁怀道德。亦由择梁栋於（阙一字）山，索珠玑而在渊。采绿蕙於樊圃，刈嘉禾於甫田。其道要，其理元。尝闻降蒲轮於草泽，天子求贤。  

○朱云请斩马剑赋（以“越写嘉词，辱君锋刃”为韵）  

朱公以紫殿之下，明诚洞写。仗心剑而上请神剑，非斩马而不除害马。则知堂堂者多，谔谔者寡。是何抗万乘而不失，觉千官而尽哑。昔张禹以轩冕巍峨，为王者师。攀龙附凤於炎汉，阴惨阳舒於片词。不畏神怒，惟专诡随。中於人兮若若蛊，溃於物而如膏如脂。合弹者谁是簪笔，合诤者何人措辞。云则早奋忠贞，誓邪曲，有刃当斩，对君必辱。於时开九门兮，左日右月。朝百揆兮，锵金佩玉。鸳鹭方骈，云龙乍瞩。於是演折角之宏辨，趋逆鳞而上触。乃曰：“不谏非臣，容奸匪君。臣闻上有厥剑，利无与群。不争乎弗刂锺切玉，不并乎倚天抉□。盖是吹大宛之毛，渥洼之骨。君幸颁赐，臣非僭越。既将伸明代之朝命，断佞臣於大阙。今太傅以抗傲三公，昏蒙九重。陷君子於虬龙化犬，进小人则蛇虺成龙。固请刑於广肆，血被锋。”帝忽色怒，云乃气冲。死为尸谏，生宁面从。将军匡（阙）以稽首，天子逡巡而改容。义匪伏蒲，志大而诸侯琐琐。芳流折槛，名高而四海喁喁。胡不淬辞为锋，砺志为刃。拂讹滥以将退，麾贤良而与进。何必趋剑（阙）将求，竟伊人而莫摈。设若宝锷将授，昌言是嘉。又何以见仲尼之纪纲，诛正卯之奸邪？则王莽之偷宗社，又安得闻耶？  

○义浆得玉赋（以“仁德达天，锡奇如已”为韵）  

义浆殊贱，玉唯至珍。有杨元之立德，果阴骘以酬仁。岂非恻隐天资，不为恩而自感。明诚日皎，不望报而自臻。所以悲其远道长征，穷途未达。感朔风而千里遐阻，烁火景而四郊空阔。堪嗟其自北自南，每想共再饥再渴。一瓢浆水，能颁歧路之间。数仞朱门，谁顾风尘之末。於是博施无偏，壶浆湛然。清若元酒，甘如醴泉。既日日以将日，复年年而一年。注以何穷，问东流於巨海。浸而无怠，瞻北斗於辽。天莫不椒桂飘香，□霞艳色。行人欣塞路之美，战士豁盐梅之惑。无冬无夏，不酌水以酌心。暮往朝来，非饮浆而饮德。寒暑相移，精神罔亏。人不报而神代报，世未知而天已知。俄而垂感应，降瑰奇。被褐怀来，五饮之家获宝。盈畴种罢，连城之价惊时。宁异瑞颁，俄同锡。凝雪彩於三迳，贯虹光於四壁。则知矫其施者恩绝，窃其珍者祸积。嗟来致食，宁招蒙袂之人。再献为心，谩剖山之石。且夫济人渴者，尚报非虚。荐人善者，厥报何如。渴之济兮，小恩小惠。善之报兮，开惨开舒。可以庆其邦国，高彼门闾。克裔於簪缨爵禄，岂惟琼玖。事在何人，道归君子。阴其德而德於心，阳其报而报於己。昭然贻厥於孙谋，不并义浆之理。  

○勾践进西施赋（以“红颜艳色，返以昏哉”为韵）  

惑人之心兮，惟巧惟僭。破人之国兮，以妖以艳。当勾践之密谋，进西施而果验。昔者二国相吞，陵卑恃尊。殊不知卑则自亡而固存，尊则为明而反昏。乌喙年年，誓啄夫差之肉。稽山日日，拜听范蠡之言。言曰：“伍员之贤，东吴之德，伯之佞，东吴之贼。德之盛兮越可忧，贼之兴兮吴可殛。臣以夙夜而计，机谋偶得。欲狂敌国之君，须中倾城之色。待其声色内伐，君臣外惑，自然纣妲已以亡宗，晋骊姬而乱国。今苎萝之山，越水之湾，恐是神仙之化，忽生桃李之颜。波浅丹脸，鸦深绿鬟。颦翠黛兮惨难效，浣轻纱兮妖且闲。杨柳羞弱，芙蓉耻殷。可以变柳惠於贞庄之际，悦荆王於魂梦之间。臣请进焉，王今何以？”王乃豁若而喜，矍然而起。曰：“此盖神假卿之奇画，天雪越之前耻。”乃命宝马腾龙，香车碾风。迎织女於银汉，聘娥於月宫。炫耀云外，喧阗洞中。妆成而瑞玉凝彩，服丽而朝霞翦红。昨宵犹贱，今晨不同。宁期大国之君，流恩不及。堪恨邻家之妇，谓妾常穷。晓别越溪，暮归吴苑。越虑计失，吴嫌进晚。歌一声兮君魄醉，笑百媚兮君心卷。坐令佞口，因珠翠以兴言。立遣谋臣，弃洪涛而不返。勾践乃走电驱雷，星驰箭催。投醪而士卒皆醉，尝胆而胸襟洞开。虎噬骨碎，山崩卵摧。楚腰卫в化为鬼，凤阁龙楼烧作灰。於是命屠苏之酒，上姑苏之台。伊霸业以俄去，我英风而聿来。呜呼！杀忠贤而受佳丽，欲弗败其难哉。  

○斩蛇剑赋（以“仗剑斩蛇，金水锷”为韵）  

磨霜砺雪兮，荧煌错落。伊逐鹿之英圣兮，有斩蛇之锋锷。盖以麾正乾坤，划分善恶。楚国之奸雄徒尔，烹若穷鳞。常山之首尾胡为，断如朽索。斯剑也，上应君临，舒阳惨阴。有其道则威若身兮灵若心，无其道则铅其刃兮木其镡。惟上德之在火，协红炉之跃金。莫不龙活三尺，霆飞半寻。是何灵贶之异，天启之始。而乃振戎衣，授秋水，匣辞乎丰沛之邑，腰入乎崤函之里。日月方暝，□雷未起。有大蟒以横路，碍潜龙之举趾。於是上较天意，下量地纪。视锋而何斯违斯，击怪物而宛其死矣。然後挫七雄，削多垒。岂惟仗之翦长蛇而戮封豕，盖将提之令诸侯而禅天子。得非秦毒之奢，变作长蛇。汉德之俭，化为神剑。奢以俭陷，蛇以剑斩。道在晦而须显，事有增而必减。果闻哭白帝之亡，符赤帝之昌。虽行大义，亦假雄芒。莫不龟文龙藻，玉镂金装。世乱将用，时清则藏。十二年兮加我淬，七十阵兮摧尔刚。空山吞象之鳞，岂钅化莲锷。大泽衔珠之血，不污星光。然後历兴亡，继得丧。汉之灭兮魏之受，魏之衰兮晋之仗。晋火起兮高飞，岂混烟煤之状。  

○过骊山赋（以“陵摧国殁，永纪穷尘”为韵）  

六国血於秦，秦皇还化尘。尘惊而为楚为汉，路在而今人古人，但见愁云黯惨，叠嶂嶙峋。时迁而金石非固，地改而荆榛旋新。愚闻周衰则避债登台，秦暴则焚书建国。贵蝼蚁於人命，法豺狼於帝德。两曜昏翳，九围倾侧。扶桑几里，我鞭石以期通。溟海几重，我驱山而要塞。惨惨元穹，嗷嗷七雄。三农百谷以休务，淬铁磨金而献功。九州病，万室空。韩赵魏以交灭，楚燕齐而坐穷。家有子兮谁得孝，国有臣兮孰效忠。九野分将，焉作兆民之主。诸侯吞尽，方行天子之风。星陨九霄，城长万里。血染草木，肉肥蛇豕。将欲手挂天刃，足挑地纪。拙虞舜而短唐尧，污殷辛而长夏癸。祸从殃催，川摇岳摧。金陵之王气顿起，蓬岛之宫娥不来。黔首求主，苍昊降灾。天汉之龙髯倏断，沙邱之鲍臭谁猜。魑魅诸夏，腥膻九垓。於是宅彼冈峦，兆斯陵阙。犹驱六宫以殉葬，岂言蔓草之萦骨。嫌示俭於当时，更穷奢於既殁。融银液雪，疏下地之江河。帖玉悬珠，皎穷泉之日月。でで层层，不骞不崩。斯高之喉舌方滑，刘项之□雷忽兴。轵道一朝，玺献汉家之主。骊山三月，火烧秦帝之陵。今则草接平原，烟蒙翠岭。想秦史以神竦，吊秦陵而恨永。华清宫观锁□霓，作皇唐之胜景。  

☆柳璨  

璨字之，公绰族孙。颜荛判史馆，引为直学士，迁左拾遗，擢翰林学士。寻以谏议大夫同中书门下平章事，进中书侍郎，判户部。封河东县男。朱全忠加九锡，璨进拜司空，为册礼使。已为全忠所恶，除名流崖州，斩之。  

○移置元元观奏  

前使裴枢充宫使日，权奏请元元观改为太清观。又别奏在京宏道观为太清宫，至今未有制置。伏以今年十月九日，陛下亲事郊礼，先谒圣祖庙。宏道观既未修葺，元元观又在北山。若车马出城，礼非便稳。今欲只留北邙山老君庙一所，其元元观清坼入都城，於清化坊内建置太微宫，则车驾行事得礼。  

○请黜司空图李敬义奏  

近年浮薄相扇，趋竞成风。乃有卧邀轩冕，视王爵如土梗者。司空图、李敬义三度除官，养望不至，咸宜屏黜，以劝事君者。  

## ●卷八百三十一  

☆钱（一）  

字瑞文，徽之子，起之孙。唐末官知制诰，进中书舍人。梁门平初贬抚州司马，卒。  

○册太原节度使守太师兼中书令晋王制  

维年月日，皇帝若曰：我国家作法於仁，达情以礼。振典谟而诞告，载名器以公行。何尝不重怀多难，丰报丕烈。矧乃图先庙社，允集王功。诚动日星，必承天。王功建而臣节尽，天至而君命宜。昔经武为师，赐履荷宗周之宠。今在邦称杰，剖符受全楚之封。英伟自侔，古今同典。当勋而举，非我有私。具官某，博厚自持，坚刚不惑。抱公能察，守贵必恭。て然飞行之风，增彼懦夫之气。而先臣奇备，间代雄材。圯上视书，太公来受。云中飨士，李牧复生。出巩洛以行师，转淮沂而殄寇。倬哉茂绩，兴在後昆。尔乃开国象贤，勤王继志。谅因心而无改，敬遗体以有为。英既临，文茵是籍。率乎群后，自绝他时。控彼诸戎，不连右臂。日者殴除大盗，爰复神州。元功，载书盟府。以启绍开之庆，是资戡定之劳。而伏念先朝，荐罹否运。朱玫则罪极边伯，李カ则亲非子颓。肆其树置之谋，黩我缵承之统。是以奋飞长檄，条列本枝。遏济恶之乱流，披崇奸之僭党。夷凶有力，贺福无违。近则王行瑜骄以叛恩，颠将败族。尔乃先知涂地，每耻同天。顾刑宪之可加，抗封章而不避。潜思歃血，愤欲寝皮。而逆竖犯阙兴兵，朕方奔车出次。始怀愧惧，未暇翦除行瑜转祸终迷，干诛罔畏。螫手而不能自断，噬脐而谁复与论。尔闻难成忧，直躬决策。冲冠激怒，折兴言。龚行已励於五申，急召宁烦於二节。武刚夙驾，屈产跳驱。存诚而有礼则安，举事而不疑何卜。乃声钟鼓，乃合诸侯。留屯虽在於郊圻，宿饱匪劳於漕挽。尔临渭曲，深沟而亲拒寇仇。我复镐京，高枕而无虞侵轶。然後进攻外垒，尽复强军。支翦喉舂，如麻满野。或反袂以来献，俾噍类之不遗。元恶出奔，势穷就戮。廓清而罢，约束尚严。受降兼让於使臣，择帅请行於国命。一如纪律，以报会盟。天赞孔昭，主忧尽释。始未见若之面，今尽见若之心。神听斯言，众图是赏。画□台而莫显，篆乐石而非多。师氏建官，位惟极致。春秋列国，晋实大名。典重而近古不行，勋盛而予衷何爱。广廷备物，且授词臣。法座临轩，式光体命。今致遣中书舍人薛廷册尔为太师兼中书令，仍进封晋王。於戏！独立王功，忠乃善藏之府。永膺天，敬惟能保之躯。则必庆於而家，乐於而土。戒之勿息，与国无穷。  

○授裴廷裕左散骑常侍制  

敕。具官裴廷裕。国之用材，在乎称职。况词臣之任，君命所垂。苟详慎之有乖，系事机而实重。既闻舆论，得以移官。以尔学植素深，文锋甚锐。自居侍从，亦谓勤劳。乃推游刃之功，庶叶匿瑕之道。未能降秩，且复立朝。珥貂犹假於宠光，夹乘仍亲於左右。将存大体，以息多言。可依前件。  

○授秘书少监赐紫卢光启守中书舍人制  

敕。西省设官之重，实代吾言。故修禁之章，漏泄居其首，而稽缓次之。受选者，率用靖默专敏之士，然後为得。具官卢光启，励精不怠，处默有伦。定志而静，专其谋，好古而敏求其要。总是四善，谨於一心。则攻学典文，尝试之於禁闼矣。能於散地自安，素风不去。乃资公论，复典训辞。夫入官惟勤，执事惟敬。苟视禁以无犯，则立身而有章。行之克终，利亦焉往。可依前件。  

○授祠部郎中知制诰赐绯王钜守中书舍人制  

敕。迁不欲速，则人将竞迁而不安其职也。掌诰故事，多用外郎。岁满而升，乃正郎位。岁又满始得其秩，所以持重官次，展张辞业。有毛羽者，不亦乐於翱翔乎？具官王钜，敏於内而秀於外，其发也为文章。栖於禁垣，奋以健笔。若夫规格，罔有轻浮。试之三年，未尝乱日。且闻讲学，必务本根。今掌诰再迁，一如故事。论诸游官，於尔甚优。兼佩金章，俾光飞步。自兹而往，厥路弥高。敬而行之，何患不到。可依前件。  

○授考功员外郎赐绯鱼王钜驾部员外郎知制诰制  

敕。某官某。夫举典申命，以进退在位之士。而指其否臧，兼儆百职者，本乎圣人之法言也。法言之不为浮言而已。知言之士，过实必羞。因使出辞，当能近法。钜积中有美，欲昧而彰。永惟季父令名，常恐所承不似。百川学海，进则至焉。吾欲激而成之，是以擢居禁省。往司明诰，罔畔法言。至不漏不逾，兹为能矣。可依前件。  

○授前合州刺史颜荛礼部郎中殿中侍郎御史李德右补阙监察御史郑渥右补阙等制  

敕。具官颜荛等。昔太师鲁公，拘在寇廷。渠魁有危迫之问，对以诸侯朝觐之礼。奋发直言不屈，端凝守正而殁。理命之戒，家庙为先。贤哉钜人，可谓忠而知礼矣。今荛行高学茂，洪绪有承。因太师之所为，遂以礼曹郎命尔。用昭遗德，且勉令修。德合矩中规，擅髦彦之称。渥端居慎守，积监视之劳。擢为谏臣，实就近列。使吾闻过，系尔当官。无或面从，以坠其职。可依前件。  

○授前起居舍人韦序礼部员外郎前栎阳县尉韦溪左拾遗等制  

敕。具官韦序等。近朝贤相名卿，以贞重简洁益大其门者，序则承之。故华选陟居，昭其嗣也。尔复禀粹扬清，不ㄜ不屈。播在公论，使我思闻。其或风法名家，钜宗稍替。溪则饰身南而进志，欲与为一，罗等（疑）谟久为羁滞，仍嘉好学，俾列近班。夫笺奏所司，典章诚重。而昭嗣之选，大不在辞。廷诤之臣，惟直是举。欲与之志，官以道彰。华选近班，各详兹训。可依前件。  

○授前起居舍人崔居邈库部员外郎前好县尉充集贤修撰独孤建（一作迟）守左拾遗等制  

敕。具官崔居邈等。郎署之选优，谏臣之选重。必用门子，以清朝伦。居邈愿而自求，以守名卿之词。建学而不倦，能从长者之言。闻其退居，皆已甚久。苟无甄擢，何为搜扬。可依前件。  

○授监察御史李渐左补阙前著作佐郎张道右拾遗制  

敕。具官李渐等。朕常推感寤之意，辟艰难之途。实务塞违，用昭致理。尔等或奕代之盛，风声有传。强以自图，守若不坠。或从学之道，外直固在中慎。无揣我之情，然後举职。从谏则圣，吾讵无心於此哉？可依前件。  

○授司勋郎中兼侍御史知杂事赐绯鱼韩本官充翰林学士制  

敕。执事近臣，上无不可。敬时（一作持）文墨而分禁职者，又加等焉。盖咨访之勤，密期宏益。训词之暇，必进语言。思引君当道之心，乃多士以宁之本。则授禁职之选，被加等之私，安可徒任笔端，然後为得？具官韩，动人之行，率性自强。慎独不渝，考祥甚远。资以讲学，见於文章。惟是求已之多，播於群誉矣。朕初嗣丕业，擢升谏曹，继陈言辞，罔不摩切。虽公赏曾光於赤纸，而直诚尚记於皂囊。愈闻励修，宜列左右。故命尔之诰，以诗人孟子之说为端者，兹不有赖於侍从乎？可依前件。  

○授右司郎中张元晏翰林学士制  

敕。文也者，性之表也。积中为性，发外为文。冠乎妙用之先，系彼化成之大。而文之雅奥，本具典谟。所以教诰万方，昭明百度。代我而作，求之必公。具官张元晏，尝闻荐绅论者，多以尔儒行践修。出言之章，能顾於是。聚问之学，斯不为人。乃知发外之文，实自积中之性。吾越在关辅，不遑燕居。大盗未屠，蒸人且坠。谓引过则责躬必至，谓伐叛则用武方劳。尔其据体会机，翦烦总要。而复念害成於垂诫，安假宠以自图。勿使词臣，不当朝选。可依前件。  

○授刘崇望吏部尚书制  

敕。朕常考易象否泰之说，诗人雨雪之作，知君子消长之际，系王者政理之端。矧乃大宥已行，众累皆涤。非其罪者，敬以命之。具官刘崇望，吉德在躬，明诚格物。辞倡寡和，自合正声。昭兆先知，宜居前列。朕初继大统，方求国桢。侍从之臣，论思在尔。代言之下，宏道良多。察其宽裕之姿，授以弼谐之任。恢张大体，师法硕人。以掩细过为所能，以观故事为所乐。顷因谗慝，偶惑听闻。害贤曾置於典章尚德敢忘於觉寤。顾直书之史册，何损於明。还暂免之冠，且复其所。流泽而余心未足，经邦而卿位乃虚。来整轩裳，再提衡镜。山公密启，更广规模。楚客骚辞，休劳讽谕。勉居会府，以率六卿。可依前件。  

○授陆兵部尚书制  

敕。周之九法，历代用焉。进贤兴功，以分厥职。故夏官之重，高位久虚。则有尝秉化权，方临邦教。惟人之命，我不敢私。俾正衣冠，用光表著。具官陆，貌先恭肃，气实清明。言欲讷於否臧，德有容於醉饱。中出而静，可谓达於乐乎。外作而文，所以深於礼也。顷以宏博，奉吾论思。继令祖之典谟，去邪辞之枝叶。洎当大用，且属多虞。执政虽新，犯颜已急。我则有违蹇叔，尔讵不如王陵。剖竹遂行，伏蒲未足。还好爵而来惟辨色，掩闲门而退乃韬光。考之中庸，有以自得。往次六卿之首，无轻一等之迁。进贤兴功，必在敦故。可依前件。  

○授赵昌翰考功郎中制  

敕。具官赵昌翰。国之旧章，系会府者仅什六七。坐曹郎见坠不举，焉用官为。而善最之法，所坠尤重。非精材强力，安能举之。昌翰以名家子，实自修整。为县罢去，然自安。公卿有知己之门，车马无致身之迹。善养材用，益闻精强。是以考绩处之，且欲明试於尔。噫！择名曹，置名士，吾不知设官之始，独为人乎？如或深思，必将召宠。可依前件。  

○授京畿制置使判官兼中丞赐紫李巨川兵部郎中制（兵部一作工部）  

敕。具官李巨川，夫强学者。始自为己，移於事人。君齐美儒（阙）先登志士之场，优入群书之域。中权之佐，前著实高。多务讲论，直归翼戴。尔所自比，我能知之。推共奖王室之心，慕不以兵车之力。文翰之乐，迅捷若飞。虽观者已烦，而作者甚暇。陪臣尽善，贤帅盛称。上既策勋，下难遗赏。且升郎位，诚守兹任。为予简稽，苟能修明。旋议超陟，可权知尚书兵部郎中，馀如故（“且升郎位”句下《文苑英华》一作“如事所知，理在庶官。勉兴坠典，常闻好古。当念陟明，可依前件。”）。  

○授司封员外郎赐绯崔贻孙守兵部员外郎判户部案制  

敕。具官崔贻孙，冠族以德，范遗後昆者。刚鲠清素，代称尔家。又能树立本根，嗣守风法。为士之道，自求必闻。故朝缺美官，人思公举。今丞相以版赋之重，用尔为佐理之才。更迁右曹，往事吾相。无谓司货籍者，近乎俗吏。而忽於躬亲，使滋其烦弊也。可依前件。  

○授前兵部侍郎薛昭纬御史中丞制  

敕。国家之设公器也，君将揭而与之者，必问於朝，皆曰可与则徇公。况御史中丞，持天下所共之法，等乎庶尹，重有加焉。乃诏名卿，来承俊选。具官薛昭纬，吾阅元和遗事，嘉尔祖执宪之能。轨躅可寻，风声自在。美延後嗣，克奉贻谋。尔又历落开怀，精明照物。好让不惑，寡过自强。出典诰而理胜辞丰，第甲乙而以文兼行。且属多梗，使於列藩与诸侯，言系安危。事自肺肠而到社稷，激意气而诱公忠。选无虚褒，言有清论。皆入吾耳，尽知乃心。宜正衣冠，立为绳准。将分厥职，惟听兹言。夫太刚太柔，不折则废。作之可久，必在居中。尔当率寮属以讲求，振纲条而审固。与其就名而生事，未若审实以业官。勉思勤行，无害有益。可依前件。  

○授兵部郎中郑黄庭兼侍御史知杂事制  

敕。具官郑黄庭。法者治之具也，以人就之，则得其所理矣。而执法之吏，刚失入虐，柔失入懦。有善执者，惟居其中。今御史中丞归昌，以赞贰之阙，推择斯难。举尔之书，称善颇至。亦闻尔端肃请慎，能理其身。移之当官，信可陈力。夫理之不胜，吏实相循。处刚与柔，期於无失。审固在己，遵行有章。克念居中，斯为善执。可依前件。  

○授礼部员外郎集贤院直学士赐紫金鱼袋王搏刑部郎中兼御史知杂事制  

敕。御史中丞光逢以望执宪，缙绅间咸观其初，故选荐府僚，审而後定。以尔学文惟博，藏器则深。正道甚夷，有进不竞。其守则峻，其用必通。斯可正秋曹郎，率白简吏。贰纲纪之服，执而整堕矣。古皇之庭，实生屈轶。安得今之服冕，不若其古者之为草乎？官有旧章，尔当明举。可依前件。  

○授宗正卿嗣郑王逊大理卿李克助宗正卿等制  

敕。九卿间重而显者，大宗正卿与廷尉，实次奉常焉。易官而处，惟典之章。具官逊等，皆吾属之桢干也。而又荷出相戟之门，逊继分郡符。必闻其政，久历庶位，咸称有材。克助承忠孝之家，践修罔坠。多所该练，扬於缙绅。今载葺京师，敬先宗庙。资乎集事，速以成功。而方备法官，是宜改秩。往趋急务，更在厉精。伏念旬时，狱可知也。我有具律，逊其尽心。可依前件。  

○授前虔王傅赐紫韦师贞光禄卿制  

敕。具官韦师贞。国朝考课之法，有三善者。升上下籍，师贞强仕之岁，继为字养纠率之官。三善之名，四书於籍。校诸能事，不亦多乎？历年且深，为吏斯得。慰兹班白，宜有陟迁。夫辨酒必良，视牲不瘠。祭祀之事，系尔所司。往为列卿，勉戒群吏。可依前件。  

○授前盐铁淄青催勘使检校左散骑常侍王鄯卫尉卿制  

敕。具官王鄯等。称职之吏，无所陟明，则陈力者之志怠矣。尔自居官次，必公为先。若耻告劳，但思责实。顷者乘诸轺传，使彼海滨。善徵榷酤之名，允集咸鹾之利。往不废命，还可程功。是用进尔於朝，且升卿列。宜奉警巡之事，如专行役之心。克念不渝，後宠当至。可依前件。  

○授鸿胪少卿赐紫贾渭太仆卿前太常丞吴方太原少尹制  

敕。具官贾渭等。渭比以学文通经之勤，而不得志於壮岁。束带入仕，今至九卿。绂冕既崇，光阴云晚。诏之就列，以慰其心。方吏术甚长，免官仍久。暮齿已逾於月制，下僚尚叹於陆沉。置之不迁，君道何在。往作亚尹，锡之金章，亦有以嘉於老者矣。可依前件。  

○授棣王府司马崔就太常少卿赐紫制  

敕。畅中发外以应天地之和在夫乐，而六乐雅司於奉常。弦工磬师，存者尚习。具官崔就，负足用之学，表之以能文。思有畔之农，施之於善政。失爵之累，无机则然。乃非败名，人亦观过。一眚之黜，数岁方还。言念常情，得无所郁。遂以奉常之亚，命服之朝。欲尔听六乐之和，以平其气。兹为君道，当识予心。驭贵之崇，亦惟其书。可依前件。  

○授前左赞德任蕖将作少监制  

敕。具官任蕖。丞相进人之请，吾尝观其所陈。或举淹滞，或称才用。有一於此，未尝不行。今言尔在公，实逾四纪。同涂之吏，达者固多。立事之心，老而不已。俾越下僚之次，以宽暮齿之忧。可依前件。  

○授户部巡官秘书省校书郎杨玢武功县尉充集贤校理制  

敕。具官杨玢。士子由科而进，得为馆殿吏者。俯视华资，如拾地芥然。而道不益固，名不益彰，则朝之华资，其可俯视而拾之哉？玢质秀气实，自立颇强，窥其所为，诚在於道，固名彰之本也。今既列书殿，仍怀令图，奚患华资不能俯拾，可依前件。  

○授太仆卿赐紫李涪国子祭酒制  

敕。右武以来，国子失教。圣域何远，儒风浸衰。今朕考元龟，备法驾，言旋京师有日矣。姑欲开六学之署，以教诸生。而张吾理道之本，思得通四术者，以莅厥职。具官李涪，以尔受爵素高，去朝斯久。奉车亲重，乃以太仆命之。宗籍宿儒，时谓非称。擢居雅秩，幸得其人。以尔蕴学之优，当吾选求之要。勉来分职，昭我用才。可依前件。  

○授左卫上将军满存特进检校司徒仍复长城郡开国公食邑三千户制  

敕。昔孟明视荀林父之为将也，获罪於二君。或败以见囚，或归而请死。彼秦穆晋景之为君，卒能宥而复用。朕虽凉德，宁昧於诸侯之霸者哉，具官满存，顷列将坛，颇怀臣节。且闻禁暴，斯有功能。未尝骄矜，欲保勋绩。而尔之前事，人亦公言。幸无争歃之盟，但逼自焚之势。洎乎连坐，得以惟轻。惧罪而不懈於心，补过而愿陈其力。是用徵为环尹，兼复疏封。载加论道之名，俾重弃瑕之典。庶乎有位，知我念功。  

○授宁远军节度使盖寓左武卫上将军制  

敕。环卫之设，贵同命卿。有以大将军之名加其秩者，赏典弥重。具官盖寓，凡天下统帅，将佐勤劳。每至赏勋，鲜当仗钺。吾以克用事君有伟节，匡国有大功，而寓预谋必忠，推诚必顺。致我藩后，光於册书。是以特越旧章，授之师律。颇能谦让，复愿改张。得不表以宠休，陟居戎列？仍遂再三之请，俾图始卒之心。直举训辞，是为嘉善。  

○授前左千牛卫大将军李右骁卫大将军右千牛将军江继美加兼检校右散骑常侍制  

敕。具官李等。大将军之设，有以总勋翊折冲之属者，有以司禁卫门籍之法者。非严谨恭愿，不可辄居。以熔处交戟之门，有勋可庇。严而能谨，盖禀於家。以继美当衔珠之名，有勇可使。恭而且愿，复秉於心。咸以美材，俾迁上列。兼秩之宠，劝善并行。  

## ●卷八百三十二  

☆钱（二）  

○授前左武卫将军李俦左领军卫大将军前右监门卫大将军江继美左领军卫大将军制  

敕。具官李俦等。王者之居，率先警卫。将军之令，必胜戒严。俦与继美，皆以绛服青绶，常立於西序矣。在列甚谨，其勤亦多。戎容颇称於抱材，家食且闻其处困。故以左右领军之命，并而进之。兼罢秩己来，为日斯久，咸从迁陟，用举滞淹。可。  

○授前威勇军节度都指挥使杨承袭左千牛卫大将军制  

敕。拊琴瑟者，其声不谐，尚或改而张之。况军旅大事，利害可论。姑务变通，且期宁谧。具官杨承袭，素以材力，闻於朝廷。昔属兴师，乃思致勇。而时惟黩武，未足经邦。每念残人，遂能屈已。既从休息，何必训齐。尔其罢彼戎机，来归环卫。职亲任重，假宠甚多。无怀逆命之谋，宜奉徵还之召。况参宿卫，亦在促装。可。  

○授牟崇厚右千牛大将军等制  

敕。具官牟崇厚等。罢行部者，入则率执刀之属，以居其官。去宿卫者，出则赏卖剑之人，以成其政。中外迭用，典故甚明。崇厚尝分吾忧，知其理之急，善有闻也。汉谟能（阙）尔职，戒有备之严，勤可称也。家食皆久，赋禄甚宜。勿堕勿俞，以期无咎。可。  

○授前骁卫大将军刘崇文左羽林大将军知军事等制  

敕。具官刘崇文等。汉家总率禁军，有南军北军之号。今羽林领军之职，盖近之矣。崇文廷美，常以赳赳之材，对济济之列。称夫环卫，立在西阶。今复命之，俾无遗者。勉扬威烈，勿怠警巡。桂林属城，颇参戎俗。以若纳久当官次，多达物情。分我远忧，资其惠政。入居出守，各慎所为。悬法甚明，赏善斯至。可。  

○授王知远左卫将军制  

敕。具官王知远。尧之克明，周有懿德。推恩而举，其有遗於亲戚者乎？如得其才，匪曰私举。知远禀训於父，且励事君。在官不违，设爵何吝。将军使尔备宿卫，尚书使尔进秋官。且示兼荣，则宜竭力。报吾推恩之道，无所私於亲戚也。可。  

○授陈班右金吾卫将军制  

敕。具官陈班。朕求理未济，厥心匪宁。实在庶位之间，皆欲必获其所。况尔克继勋籍，通知武韬。许国之诚，忘身靡惮。受爵而每期无忝，检身而唯恐有瑕。虽秉郡符，莫食公廪。退居而处，沈静可嘉。陟以执金，仍兼端右。俾承阀阅，且耀宠章。可依前件。  

○授高彦宏右金吾卫将军制  

敕。具官高彦宏。朕每视朝，执金吾率其仗卫，陈於陛前。退则与大京兆禁暴诘奸，以清毂下。其职如是，非细任也。以尔进在周行，常为环尹。实於巡警，素积勤劳。比授郡符，将观为政。属在节制，有所荐闻。方资宣力之臣，难夺举材之请。未能出守，遂至罢居。暂解印於外台，复弹冠於近列。勉思有宠，善戒不虞。可依前件。  

○授杨约左骁卫将军并焦敬复左领军卫将军制  

敕。国家之道，文武相须。故带绶簪冠而处将军之位者，必求雄俊之材，以对我卿大夫。具官杨约，智则好谋，勇而知礼。临戎之用，以律甚明。具官焦敬复，莅事多能，理烦益办。举其成效，可以在庭。俾就环卫，式昭奖劝。使号令有严於宿卫，威名皆称於职官。副吾雄俊之求，以济相须之道。可依前件。  

○授前左威卫将军安宏度右监门卫将军制  

敕。具官安宏度等。吾以大柄付丞相，日行於堂上。唯文武之士，参用其才耳。凡观公举，亦必可之。今具列尔名，来请吾命。将军佐吏，循次而迁。且称所能，兼授贵秩。罔有不信，往宜思之。可依前件。  

○授郭师简右卫制置使右羽林将军制  

敕。环尹之设，皆得以亲宿卫，时警巡。而羽林之名，自天垂象，有拱宸之贵，择人匪轻。具官郭师简，颇负雄材，仍怀勇气。坚秉事君之礼，深知用武之权。载感时艰，因思已立。御寇而堤防甚谨，提兵而号令必行。善复流亡，多谋完葺。率先陈力，誓不去於京师。望幸倾心，志有同於父老。难能之节，临事始明。方资制抚之勤，遂假陟迁之宠。宜乘激劝，更集功庸。犹悬受赏之期，重在平戎之日。可依前件。  

○授前千牛卫将军徐右神武将军兼知军事等制  

敕。具官徐等。陈力诸吏，曳长组於西阶之下。而参将军之位者，况假地官之秩，兼骑省之保。仕盖显矣。惟暨，皆尝立朝。自效之勤，所闻甚著。使之迁擢，乃用旧章。道邻有劳於公，亦宜赋禄郡佐。渐优之命，勉进尔途。可。  

○授右千牛卫将军李等右威卫将军制  

敕。具官李等。朕每据法座，命百辟。四夷大和会於朝，能率其属。建黄麾飞ら之旗，立於陛前者，有卫将军之盛职也。以忠谨之职，周旋於藩邸之中。以久得迁，常为贰金吾矣。武弁有列，乃命陟居。俦以壮勇之材，率陈扈跸之力。以功可进，来立於朝。既晓玉钤，俾登环卫。尚书之秩，光宠并行。可。  

○授王存礼左威卫将军制  

敕。具官王存礼等。朕於文武之士，虽用之有殊，而之不异。以材济用者，是所求也。以志立功者，是所嘉也。至於免官去职，寄食屏居，言念艰难，益多愧叹。执政能举，我心允同。且以尔等负济用之良材，立守身之素志，又复免官寄食，安得置而不图。各敬所迁，以扬厥职。可。  

○授王牍太子宾客制  

敕。典职之重，本於调护之名者，非端厚自守，练达有闻，焉可罢而复居，当我为官之选。具官王牍，始以刚方之气，尝失志於策名。受聘塞垣，通籍朝序。致强学之力，不废半途。耻巧宦之谋，罔违公道。利多开物，优实在邦。戒灭裂以能勤，知蒲卢之可化。顷因将命，遂乃去官。爰陟崇阶，俾还旧秩。勉来辨色，无堕尽忠。可依前件。  

○授前沂王傅赐紫殷盈孙可太子右庶子等制  

敕。具官某等。习与性成，至哉夏书之训也。故近则相习，习则相成。国有储君，戒之在习。於其附近，实属上僚，盈孙学本六经，遂达四教。出言行事，常得指归。是以宫相命之，且欲近吾元良。利於所习，其尔必（疑）荷。闻前为博士官，竟不就列。坚求县长，务供养之资。图乐退居，尔能干禄。载典而兴，有所嘉焉。可依前件。  

○授左司郎中郑凝吉京兆少尹前龙州刺史韦贻范右司郎中制  

敕。具官凝吉。承执政之门，知循法之道。升在郎署，不忘公家。多称抱材，足以集事。今京师尹正之大，藩后兼之，甚理矣。贰兹善政，期尔必能。举而任之，无浼吾命。贻范精明不匮，宏博可观。尝佐钜贤，愈修茂行。敏求所至，通籍必华。远牧罢民，朝皆思用。都曹郎总率之职，次管辖焉。吾今举典用人，孰云匪重。来居斯秩，无效浅为。官或有闻，何求不达。可依前件。  

○授前左司员外郎赵均长安县令制  

敕。具官某。慎行於家，能养共亲也。慎言於朝，能保共身也。士大夫有是二者，列於周行，善用恬和，且闻淹恤，循於常典，安可滞迁。属京县寓理之难，度材云急。流亡未复，赋敛犹虚。以尔所慎之多，必当克集其事。锡兹银印，耀彼彩衣。承宠而将庆问安，思报而勉图为政。可依前件。  

○授前右补阙孙长水县令赐绯制  

敕。具官某。士大夫不能理其身，而能理於人，未之有也。尔尝以文行，进取科名，列在华资，讵非素志。一旦身退，朝实多之。所谓能理其身，固可理於人矣。加之朱绶，用表积中。宁无所操，施为善政。可依前件。  

○授李继文陇州防御使制  

敕。旁据阳，横当陇首。地有提封之盛，军多带甲之雄。既用良材，宜膺正秩。具官李继文，久从戎旅，深达机谋。忠信交修，德刑并务。御众而推劳必报，徇公而约法甚明。元帅上闻，朝章可举。兼进祝鸠之命，更扬建隼之威。夫牧伯之居，忧寄实重。使功名之充位，在富贵而可图。已列诸侯，勉为政事。可依前件。  

○授颍州刺史充本州防御使王敬荛加检校太子太保制  

敕。《书》云：“若网在纲，有条而不紊。”故国家化条，施於天下者，牧伯谨而举之，政不紊矣。具官王敬荛，始学司马法，克砺诸侯剑。奋之以果敢之气，济之以练达之谋。自握郡符，颇图成绩（阙四字），颍水则清。年数且深，理济弥远。耕桑满野，不夺农时。卒乘在军，未忘武备。遂得见称元帅，是当善举化条。保民之崇，增秩甚贵。吾用汉家之典，尔登循吏之名。更务克终，斯为守贵。可依前件。  

○授齐州刺史充武肃军防御使朱比加检校司空制  

敕。历下，名地也。司空，贵秩也。处名地而增贵秩者，非夫称推择，洽物情，焉得独受宠章，重宣王化，具官朱比，当年思立，学武有经。固忠顺之根本，以机权为枝叶。且能刺部，兼务睦邻。酌宽猛以守常，就变通而处众。为善难掩，不伐愈彰。见求福於自谋，信唯人之可召。乃行茂典，用叶公言。可依前件。  

○授盐州刺史李太直充本州防御使制  

敕。有土之寄，带夫（一作虏）鄣者，不其难乎？鞠旅所以谨提防，扬威所以遏淫荡。试材既可，正秩无疑。具官李太直，昔尔伯氏，尝居五原。以埙篪相和之劳，致边境无虞之乐。而天伦有戚，戎律可归。乃自人情，继临军政。勇则匪怒，智必好谋。知金汤不在乎城池，而耳目不专於旗鼓。勤於宣力，别用壮心。去假守之旧名，当诸侯之高位。更图善最，无恃宠休。勿使汉家，独称魏尚。可依前件。  

○授李褒刺史等制  

敕。李褒等。医一郡之疾苦，既藉良能，理四方之滞冤，必资明慎。二者生人之本也。深诏执事，精其选求。以尔褒瞳洎荆，或清识雅裁，为时隽才。或检操修身，累居绳准。所至必留其风范，当官克励於霜标。而承休前理蜀川，颇闻嘉绩。是可以分我符竹，光於省闱。虢略巴梁，地清俗富。刑曹粉署，务剧望高。往副分忧，勉思伏念。褒可虢州刺史，韦瞳崔荆并可刑部员外郎，承休可果州刺史。  

○授傅德昭罗州刺史裴昶维州刺史赵贽崖州刺史等制  

敕。具官傅德昭等。建隼在，画熊当轼。以物彰贵，出守者兼而得之。故用武以来，惟功是赏。厚为宠报，多在勤劳。以德昭淬砺雄，利若太阿之剑。以昶展张劲力，强於繁弱之弓。以贽驰骋茂骏，比於渥洼之马。而皆藏勋有籍，秉节无尤。既当行赏之伦，宜受分忧之命。勉为善政，无病远人。可依前件。  

○授刘玉新州剌史刘潜南五州防遏使高州刺史制  

敕。具官刘玉等。《传》曰：“夫举无他，唯善所在。”吾阅二帅臣举知之状，善则可甄，而天下诸侯，咸当共奖王室。有以忠而告我，我必信而与之。以玉勇望明堂，用苞武库。训士则专於齐一，理人必去其烦苛。尝莅南康，且留遗爱。以潜好谋不惑，任智能通，仍怀恤隐之心，颇慕徇公之节。因以牧养，必致惠和。是以复委诏条，兼资御遏。或进宠移之秩，或临旧理之邦。以玉之勇主於任，以潜之智立於事。则吾南极之地，又何忧乎黎庶哉！可依前件。  

○授成希ρ忠州王进诚严州刺史等制  

敕。具官成希ρ等。溯峡而上，逾岭而出，其人多处险而错居。处险难制，错居难齐。非尝试其才，素习其俗，未可为其理也。希ρ以敏知变，而不矜雄勇之材。尝试於忠，人皆便之。统帅上言，乃命真守。师长之秩，诸侯所荣。进诚自戎入华，久处遐徼之地。习南方之俗，思还其居。勋帅举之，刻印而当吾委寄，咸被宠光。处险错居，各懋为理。可依前件。  

○授保大军节度掌书记检校右散骑常侍房仁宝检校礼部尚书充职制  

敕。具官房仁宝等。国朝作相之重，在文皇帝时，以伟德景躅布於史策者，有吾太尉焉。尔仁宝裔孙，始以文进，不得其志，无所成名。今用笺奏符檄之才，职居藩服。乘传而至，善达戎机。思贤之心，欲招後嗣。春官假秩，儒者斯荣。且激尔曹，勉佐元帅。可依前件。  

○授朔方军节度掌书记检校刑部员外郎兼侍御史李东序检校司勋郎中兼中丞充职制  

敕。具官李东序。凡诸镇陪臣至自其幕府者，或计事言功，或举职请命，未尝不召之便殿，假以宽言。且使铺陈，皆见臧否。尔能用儒术佐吾列藩，敷扬可取於详明，条贯必由於忠信。嘉善之道，增秩所宜。乘宠而还，永观尔类。可依前件。  

○授凤翔节度掌书记范惟左拾遗赐绯充职制  

敕。具官范惟等。军兴以来，四方之政益烦矣。而负才抱术之士参於武幄者，吾尝授之好爵，用表嘉宾。复勉其左右听从，始终同奖。尔负才甚直，抱术且深。自有忠谋，共赞戎略。故加宠於绂冕之上，报劳於师旅之间。尔其计事出言，必公必信。更图保大，无或告劳。可依前件。  

○授窦回凤翔节度副使崔澄观察判官韩节度掌书记等制  

敕。具官窦回等。汉诏子弟理郡国，必择诸儒有材行者以左右之。故韩安国王尊之徒，皆能守法相导，炯然可观。而显位高名，终亦自得。今朕以岐奥壤，而辅京师。推择统临，重在藩邸。用乃命丞相选宾介於朝，而回以术业克官。丞相先绪，澄以礼义端已。实禀天成，致用於文，甚多强力。举是三美，济於一方。苟务同心，必闻善政。吾欲保任亲戚，表率诸侯。往赞理声，日当倾听。尔等亮直勤敬，如在谏省郎署时。则安国王尊之贤，与古相望。迁秩命服，诚未足多。可依前件。  

○授保大军节度判官郑晦朝散大夫检校工部尚书观察支使刘源长检校刑部郎中节度推官张道枢检校祠部郎中观察推官韩伎检校工部员外郎招讨推官高颀检校水部员外郎并充职等制  

敕。具官郑晦等。吾帅臣盛有忠力於王室，其所以辅成勋烈者，盖俎豆之设，召置得人。言善必行，计奇必用。而尔等克荷代禄，载扬家声。或端敏有为，学术自饰。尊奖之志，斯不忘於善言。奇计之闻，信有辅成之道。尔故八座诸郎，银章朱绂，加於幕府，遂被荐闻。更推共济之诚，兹亦未多之宠。可依前件。  

○授同州防御判官崔洎充节度判官长春宫巡官郭充掌书记防御推官王丞雍充节度推官等制  

敕。具官崔洎等。朕以左辅雄近，复加节制之权。而帅臣举彼宾寮，分其授任。且闻洎等，各抱美材，见善必迁，存诚甚直。每竭用长之智，以匡保大之谋。郎署金章，吾又何爱。噫！论兵有略，为政有经。参佐不渝，宠光自至。可依前件。  

○授前河中府少尹张处休加检校郎中静海军节度副使沈琮检校员外郎充职裴绰渑池县令蒋临晋县令等制  

敕。具官张处休等。夫以忠谋直道，佐诸侯之善，以一方，而致其诚节，卒归王室者，则陪臣得其职矣。於慎狱劝农，便百姓之欲，而利一邑，则令长得其官矣。尔等博达吏道，善事知己，而处休以文学自进，於勋绪有承，阅拔嘉杼，遂可其奏。皆用训汝，尔其图之。可依前件。  

○授摄淮南观察支使田光嗣检校郎中充职李潜岭南西道观察支使长芦县令房殷兼侍御史等制  

敕。具官田光嗣等。从事之任，卒以策谋文翰，往参诸政。能则政举，否则政堕。故有惨舒，系乎能否。安得以一谈一笑，媚於所从？维扬控淮海之会，邕南杂夷獠之居。各引良材，往佐其理。而光嗣潜殷之善，必有以称其授聘者。咸来被宠，无忝尔知。可依前件。  

○授杨知权袁州司马陈锡温州长史杨澄端州司马等制  

敕。具官某等。凡临戎有勇，知其能为将。成务有材，知其能为吏。然则有勇有材者，置之不迁，使其兴旅食之叹，非所以激为将劝为吏也。各命叙升，无忽吾典。可依前件。  

○授魏州别驾张景裕等四人正授制  

敕。具官某等。任人其难，古有试可之说。尔等为吏，尝试於魏中矣。今藩臣信正其秩，是必有试可之林，皆命与之，亦惟常典。可依前件。  

○授魏博节度副使守左司马知府事长沙县开国子罗绍威检校司徒进封开国侯制  

敕。王制之重，列爵惟先。开国之名，彻侯斯贵。具官某，自河而北，地阔兵赋之大，实在邺中。而又以雄杰之材，统临有政。尔以忠孝全道，副贰其权。严训所资，美谭甚远。不作威而人自畏，能处顺而事必行。理戎每赞於公家，秉礼无违於私室。更广疏封之宠，以分劝善之章。勿怠象贤，是为守贵。可依前件。  

## ●卷八百三十三  

☆钱（三）  

○授高爽果州刺史安友晟宁州刺史仍封武威县开国子加食邑制  

敕。我思致理，不欲滞人。复於赋禄之间，常有失劳之虑。改张之道，且就便宜。劝善之章，必先允当。具官高爽，周知武经，盛著臣节。拳勇之力，驰骋有成。前以新平殄寇之勋，移北地颁条之政。而兹之牧守，且务辑绥。元帅请留，我所难夺。南充善部，皆曰可居。虽改乘辕，将闻叱驭。具官安友晟，兄友弟恭，共图富贵。披坚执锐，惟徇国家。当群凶效逆之秋，激受命忘身之气。比膺赏典，亦剖郡符。且未登车，实同解印。或致杜门之叹，是忘盟府之书。乃寄边城，仍加列爵。尔其各宣美化，如立前功。必使忠臣，兼摄循吏。可依前件。  

○授金州刺史冯行袭检校太子少保仍封长乐县开国子加食邑制  

敕。汉制郡国有政者，皆不易其居，就增其秩，欲使人安於教化，且激励精，本自雕元刂，皆成富庶。具官冯行袭，始用忠谋勇力，披难立功。每推求敌之心，必能禁暴为武。思齐良将，ウ合善经。而负山面江，金实名部。燎於兵火，毒我编氓。尔则保之如家，视之如子。尽宽井赋，恐夺农时。耕无惰夫，廪有丰食。地产修述职之贡，市租给备患之师。相里所而同欲乃迁，兴役徒而施劳何怨。炳然之绩，观而可论。保民既重於三公，开国仍昭於五等。如能知劝，当更陟明。可依前件。  

○授宁州刺史高爽检校司徒仍封渤海县男加食邑制  

敕。昔庆父去而鲁难宁，得臣死而晋忧弭。事有所近之类，而人有可论之功，则用典为以劝来者。具官高爽，魁杰之材，好通经略。强御之力，善据边防。激将帅之雄心，愤邦家之多事。闻吾出狩，来近郊。遂驱有律之师，进讨不然之党。压卵既溃，冲寇始平。忠烈可图，勋劳甚盛。进阶以数，开国有章。且观得众，情无不悦。於是赏励之不已，保则永休。可依前件。  

○授张特进守右仆射依前充诸道租庸使制  

敕。古者建官，取诸垂象。故左右执法，附於文昌。以总六卿，以提庶政。用人之本，邦国系焉。进贤既协於向公，致理讵宜於虚位。具官张，刚而能断，宽则有容。保和而实孕元精，索隐而若陈洪范。他山攻玉，鲜类禹。九牧贡金，自成周鼎。先皇帝爰立作相，朕小子图任旧人。每亲夹辅之才，且致勤行之道。必将率众由已，化兵为农。载胡越以同舟，混车书於外户。志所未就，我实尽知。经营向在於四方，亲附未遗於百姓。虽聚财之任，不欲允烦大臣，而复国所资，安可有稽征赋。荐居端右，兼陟崇阶。得名器之所归，在典章而斯重。永期宏济，更集前功。可依前件。  

○授河东节度副使检校司空王瑰特进制  

敕。为国之政，在藩有条。赞立武於中权，属好谟於副介。具官王瑰，河汾之气，当萃尔家。栾范之宗，亦高他族。伯仲继抚封之盛，子孙承锡命之功。尔能缵彼勋名，主於忠信。远取而宁规勇爵，深思而但顾良弓。列群后之上卿，处前人之许国。尊奖之道，造次必论。心或益恭，谅蕃昌之可保。性能召福，何富贵之不来。朝举宠章，事归敦劝。方布册勋之泽，俾崇驭贵之阶。善佐永图，以承厚渥。可依前件。  

○授沁州刺史张汉瑜等特进封开国男食邑制  

敕。具官张汉瑜等。汉室勋劳，始以进奉朝请。而好爵之设，五等具焉。至於任以专城，秩参环卫，假之有宠，典亦匪轻。汉瑜以致勇之诚，临戎罔惮。且能抱节而後立功，则良将之才，挺然可见。守裕耻同儿戏，学在师贞。过庭有闻，刺部甚美。则爱子之号，昭然可知。是以诏我代言，俾兹申命。亦用垂劝，期於徇公。可依前件。  

○中书侍郎同中书门下平章事陆妻渤海郡夫人高氏进封燕国夫人制  

敕。命妇之宠数有四，而国邑居其首。主爵郎举职敕请，必有旧章。因以劝焉，朕何敢爱。具官陆妻渤海郡夫人高氏，高国族大，称於古者久矣。冠冕就列，尚想前修。闺室有妇，令闻令望。配君子而相敬，承宗事以无违。锵然和鸣，信可偕老。考祥之应，己属台臣。守贵之谟，方资内助。主爵之请，谁云不宜。他日中宫受朝，则与伯妇俱至。佩玉相顾，尔家盛哉。非独荣吾相之小君，亦以劝天下从夫之道也。可依前件。  

○内中齐国夫人扶风高阳郡夫人并封婕妤乐安郡新秦郡广陵郡太邱郡云安郡五夫人并加封秦晋楚越燕国夫人制  

敕。朕既建中宫，将听内理。法度方刑於四德，等威宜越於九嫔。齐国夫人某氏等，柔和有禀，闲雅自持。椒兰让薰，环佩争洁。近辇见欲辞之色，揽衣怀必浣之心。用是谦勤，保我恩泽。重惟汉制，远采周官。与名而大国重开，锡号而旧章复振。勉修懿范，俾称宠休。共承阴教之端，永辅长秋之盛。可依前件。  

○魏博节度使罗宏信妻越国夫人某氏进封燕国夫人代州刺史傅瑶妻邱氏封吴兴县君等制  

敕。具官某妻越国夫人某氏等。据地图，总兵籍，处邦君之位，与夫持使节，颁化条，当牧守之任者，理军为政，皆执善经。而保宠之谟，亦多内助。女师禀训，夫族称贤。不违柔顺之规，且习闲和之性。或功庸克备，风法有承。或环佩之音，周旋可听。是宜增大名之国，开初命之封，亦所以荣外臣而勉内助也。可依前件。  

○氵制西节度使钱Α妻燕国夫人吴氏进封晋国夫人制  

敕。齐之辟司徒，武力之臣也。其妻有礼，尚获锡地於君。今师长万夫，提封千里，内资淑媛，助我勋侯。国建大名，是惟旧典。具官钱Α妻燕国夫人吴氏，肃雍之美，箴戒不忘。闻鸡鸣而致敬事姑，讽鹊巢而思齐有德。辅成功烈，谅属柔明。爰举宠章，载加常等。勉承膏泽，以耀闺门。可依前件。  

○襄州节度使赵匡凝妻豫章君罗氏可进封燕国夫人制  

敕。随夫之爵，考礼有文。册勋既集於藩维，流泽可荣於闺室。具官赵匡凝妻豫章郡罗氏，肃雍有美，柔顺不违。爰自和鸣，克融懿范。旁济中权之盛，实资内助之劳。致我良臣，表於诸夏。眷言淑德，疏封未称於宜家。越被旧章，用典俾光於开国。勉修妇式，无忽人伦。可依前件。  

○武昌军节度使杜洪妻晋国夫人进封秦国夫人制  

敕。经夫妇之本者，莫近於诗。故宜尔室家，言称也。如鼓瑟琴，言和也。具官杜洪妻晋国夫人王氏，赞洪守土宣力，爰致显爵。尔以嘉耦之道，遂能居而有之。助彼藩条，赖兹闺室。宜室家而何鬼，鼓瑟琴以有闻。仍命增封，用旌柔顺。因吾肆赦，是谓典常。可依前件。  

○凤翔节度使李茂贞妻秦国夫人刘氏进封岐国夫人制  

敕。封邑之制，当列国者甚贵矣。其或举兹重典，进受大名。俾增伉俪之光，以称侯王之爵。宏之在我，宜者则行。具官李茂贞妻秦国夫人刘氏，能修懿范，潜助元勋。福虽盛而心益忝，封既大而勤不匮。内言必正，同奖自多。赞武幄之忠谋，保鱼轩之宠数。而茂贞宣力，守土在岐。以是加恩，用彰有礼。必使事君之节，相勉克终。则不狡宜尔室家，兼明报国。可依前件。  

○泰宁军节度使葛从周母广平郡太君宋氏进封广平郡太夫人制  

敕。某官某母郡太君宋氏。古者事亲，竭力而养。乐於负米，信有其人。今从周秩带三公，贵享千乘，实赖严明之训，以成忠信之名。尔既承颜，必尽无违之志。吾方敦孝，遂加有典之荣。可依前件。  

○翰林学士兵部侍郎卢说妻博陵郡君崔氏进封博陵郡夫人制  

敕。为人之妇，能从其爵以益贵者，是必宜其家矣。而阶品在三等之设，有银印青绶之崇，则从爵之名，所增益贵。具官卢说妻博陵郡名崔氏，族大多闻，多闻者风法，性成不易，不易者柔和。勉说代我之言，必能恪居其职。助於内者，足以彰焉。是谓宜家，可当用典。展衣之饰，不其盛哉。可依前件。  

○泰宁军节度使葛从周妻清河县君张氏进封清河郡君制  

敕。具官葛从周妻清河县君张氏，生自良家，配吾戎帅。颇能佑助，克济功名。柔顺睦亲，内则有闻於宗族。温恭近礼，外言不出於闺房。既属推恩，是宜用典。进之郡邑，俾称藩侯。可依前件。  

○册赠李茂庄太师文  

维年月日某甲子，皇帝若曰：忠信之於人也，并酒醴之有麴蘖也。智者厚而愚者薄，能者寡而知者众。曲蘖厚而遗味深，忠信厚而遗美大。存诚所至，享福必全。生死既分，是非乃定。咨尔故山南节度使开府仪同三司检校太傅典侍中兴元尹李茂庄，怀忠信之实图（阙）行其不迷，用则不匮。得之善始，守之克终。故金蝉左貂，为尔之冕，昭其官也。彤弓矢，为尔之器，昭其锡也。而又带绶系印，曰公曰相。位列元帅，政在中权。冯翊分三辅之豪，成纪接右界之险。俾尔出号令，尔惟有威。俾尔施教条，尔惟有惠。威则鲜犯，惠则鲜违。吾复以汉中，控诸蜀塞，耀尔昆弟，联彼封疆。易武节以授之，实地图之巨者。劝夫忠信，是亦庶几。尚其尔当职必修，许盟必会。更资共奖，且励率无（疑）使我择臣心得以示信。万国之川流靡息，一朝之山立遽颓。嗟复魂以安归，悼降年之非永。戎昭所赖，天夺良多。言念旧臣，亦不半在。兹以凄恻，何必鼓鼙。昔人能立武者，则太公为师。慰尔之行，用示追显。是为有卒，无为不瞑。今遣某官某等持节册尔为太师。呜呼！尔其闻吾兹命。  

○册赠刘崇望司空文  

维年月日某甲子，皇帝若曰：生不能用，死而诔之。为上者且愧於心，古君子亦云非礼。其或尝居夹辅，兼授中权，生也无不用之悲，殁也有可追之命。展兹异数，示彼诸孤。我念大臣，庶几得礼。咨尔故特进兵部尚书刘崇望，气质之禀，直枉自分。先哲王於是而观，贤不肖於焉乃定。所以树为吉德，彰在令终。论若所为，信如斯语。始於家事，励以躬行。处昆弟之欢，耻闻优劣。视仆隶之役，常务宽容。避名无取乎白眉，掩过每言乎烂手。周爱疏属，遍惠故人。位高而惟恐骄矜，权至而未尝击断。刚亦不茹，怨乃用希。是以诚存则安，族大能保。天非有私於若，惟若有顺於天。昔者太史秉书，冲人嗣训。时乃之任，首冠侍臣。罔漏代言，以光诞告。机平旬岁，勉应旁求。佐理甚勤，念功如在。比从蜀道，入补夏卿。方待嘉谋，共熙庶绩。一旦夺我心膂，克尔膏肓。梦两楹而遽罹明徵，偃巨室而犹疑假寐。永言辨色，遂绝履声。且临将葬之期，弥积或亏之痛。自朝受策，以法登车。往慰逝川，俾称空土。今遣使左谏议大夫宪王博副使仓部郎中温绪持节册尔为司空。於戏！吾所申命，何若於鲁侯之诔。属辞於若，尚知之哉！  

○册景王秘文  

维年月日。皇帝若曰：周官八统，其一亲亲。汉制皇子为王，使得立社於国。固本之大，哲后皆然。咨尔第八男秘，当保抱之间，有敏惠之性。亦既总角，遂能胜衣。默识天经，潜资日就。未尝玩物，可以疏封。乃告守龟，具闻叶吉。来受兹典，永为东藩。今遣某官某乙持节册尔为景王。於戏！见不贤而能思贤，尔则必贤矣。知可逸而能无逸，尔则常逸矣。是宜广洪绪，永丕休，敬而听之，罔失厥度。  

○册辉王祚文  

维年月日。皇帝若曰：古君子笃於其亲者，使天下皆兴於仁也。故二王五子之封，非独立爱而已。咨尔第九男祚，克岐之质，见善欲迁，禀训道而必开，故戏言而不受。一隅已达，四术可陈。乃申胙土之章，俾奉成人之礼。今遣某官某乙持节册尔为辉王。於戏！为臣为子，皆在尔躬。有器有名，敢私国典。锡类则非孝不可，远耻则非恭不能。无替聿修，以光利建。白茅金玺，昭物具焉。尔其夙夜循思，用称休命。  

○册祁王祺文  

维年月日。皇帝若曰：庙立之重，天序可承。将茂本枝，式遵悬法。庸就至公之体，谅非吝子之心。咨尔第十男祺，禀性惟和，挺材亦秀。饬躬罔念於纨素，乐善欲忘於鼓钟。析壤之休，自天而启。临轩之命，秉礼则安。今遣某官某乙持节册尔为祁王。於戏！保在深宫，鲜知正范。任之作傅，我必择人。苟有如韦孟之讽谕，安国之辅导者，尔当俯听其言，勤行其教。使我自家之训，克彰於万邦。而固尔建社之宠，不其大哉？  

○册雅王祯文  

维年月日。皇帝若曰：周家之嗣，分茅土者十五国。汉景之代，书简册者十三王。朕以寡昧之资，奉神灵之统。每顾诸子，实惟天休。期训导之将成，谅封建而可享。咨尔第十一男祯，方当稚齿，复在深宫，有知忧知惧之心，见学礼学诗之性。自然而禀，最乐不渝。遂诏有司，往申旧典。今遣某官某乙持节册尔为雅王。於戏！受册之命，重属汝躬。列圣在天，百辟在位。在天必听，在位必观。罔怠交修，用承多。  

○册琼王祥文  

维年月日。皇帝若曰：不废懿亲，大封同姓，吾尝观於经籍矣。然而历代贤君，正名用典，必择才行，使之光昭。其可以子弟之私恩，冒先王之成宪。朕虽不德，必慎有为。咨尔第十二男祥，於儿戏之间，多幼敏之习。谓之材也，不曰近乎？处昆弟之间，有推让之性。言其行也，不曰类乎？是宜疏封，且命申诰。今遣某官某乙持节册尔为琼王。噫！作德日休尔则逸，作伪日拙尔则劳。择利而行，令名斯至。  

○册淑妃为皇后文  

维乾元五年岁次戊午四月庚子朔二十七日丙寅，皇帝若曰：惟王法天，惟后象地。统理之道，相须而成。秉阳虽系於昭垂，养物必资於厚载。处大伦而克正，与元化而同光。上赞君临，旁资妇道。远徵百代，咸本六经。而礼旷累朝，位虚中壶。严怵惕，玉赍无所进之人。内令寂寥，彤管有不书之史。兴废之重，作配实难。咨尔淑妃何氏，柔既可观，俭皆中度。外言罔入，懿则自成。处闲房而椒亦蜚声，御众妾而木能逮下。洎邦家多难，辅佐克勤，每见求衣，未尝安寝。先知旰食，不视晨羞。欲齐京室之贤，罔慕长秋之盛。劳谦之报，降福是宜。乃顾皇储，仍因子贵。公卿来讲，龟筮斯从。实上帝之所嘉，讵朕心之可抑。今遣某官某持节册尔为皇后。於戏！极位正名，居尊齐体。典一申而百神听，礼一行而万国欢。恐惧可以保其名，齐庄可以守其位。往司阴教，以永天休。  

## ●卷八百三十四  

☆钱（四）  

○为宰相贺雨表  

臣某等，今月某日，京兆府奏降雨分寸者。伏以顷属时雨稍愆，圣虑忧轸，寻举祀典，用祷元功。臣闻广覆无亲，明德是辅。诚之所动，天则不高。仲春以来，骄阳颇炽，宵旰劳念，生灵具知。部乐空县，常羞尽减。遽陈牲玉，并走山川。况便殿坐朝，深形忧色。不责辅臣之咎，恐贻赤子之心。橐之间，神祗咸听。既有声闻之实，宁无昭报之期。是以忽兴，蜿蜒遂作。固得远逾关辅，匪独周布郊圻。君必动天，岁有成於登麦。臣虽充位，力不足於为霖。空喜滂沱，敢言燮理。甫田皆润，气全消。信可待於丰穰，更何求於符瑞。臣等无任贺圣欣跃舞之至。  

○史馆王相公进和诗表  

臣某言。臣闻在心为志，发言为诗。志通而若启源流，诗作而自合律吕。伏惟陛下道惟恭默，禀在文思。永图欲渐於无为，睿览且明於多暇。因临丹壑，遂蹑金绳。喜物象之澄清，假咏歌而放旷。声传天籁，韵合霜钟。篇殊黄竹之名，辞掩白云之美。臣等逢时窃位，敢并韦平。应诏属词，文非颜谢。徒偶昭融之运，获闻雅正之音。倾听不知，愧延陵之季子。试吹必滥，比南郭之先生。但思参列辅臣，安敢首违圣旨。辄同击壤，仰和贯珠。诚怀郑卫之惭，但感宫商之说。星辰自转，难参旭日之光。鼙鼓空鸣，莫续春雷之响。其奉和御制五言七言诗二首，谨录进上。尘黩圣鉴，臣无任循省惶越之至。  

○宰相谏罢讨伐请不幸奉天表  

臣某等言。伏以伐叛兴戎，国之大事。有不得已，然後行之。而食在兵先，兵居谋後。馈饷必足，经略无遗。得必胜之帅臣，有可用之劲卒。然後更度利害，熟计始终。以是兴戎，乃可伐叛。昨者陛下以某臣节有亏，尝犯天怒，而易其镇守，犹示渥恩。迁延未行，包藏难测。圣虑潜察，睿断勇为。爰命宰臣，使奉成算。臣等虽承严旨，敢不深思。实乃国用方虚，军粮难济。藩垣调发，深恐依违。兼量於足食足兵，二者皆所未备。况去秋寇孽犯顺，銮辂出居。宗庙震惊，士庶流落。尚赖皇威所被，大憝寻平。宫阙复清，生灵全活。今才周岁，始得稍安。至於畿甸之间，尚有疮痍之疾。臣等所以累因敷奏，具写便宜。且乞明圣，更详事理。缓谋周虑，全体养威。必使尽叶事机，而後重行讨伐。愚诚无惑，睿志不移。旬月之间，血诚备沥。事行已定，不敢复言。昨者仰奉天颜，密承圣旨。又欲出幸近县，亲督戎师。仍虑寇盗奔冲，且贵城垒坚固，特令臣等，更共平章，祗禀宸严，敢不倾竭。盖陛下将恐奸凶，遽至奔轶，遂欲先居高垒，勉动惊尘。备审睿怀，切在於此。又以为出临戎事，促诏藩臣，督集卒徒，以速诛翦。言於常理，固合所宜。然臣披抉腹心，陈其数事。一则伏思朝廷今日之事，与建中之难不同。当时猛将如云，谋臣如雨。国赡九年之蓄，兵持百胜之权。德宗皇帝出幸奉天，以为长策。一旦怀光继叛，晷刻难安，遽远宗祧，遂奔梁汉。陛下视将帅之材，与粟帛之积，得如当时否？天下尽忠之力，赴难之心，又得如当时否？以此度量，实恐稍难。二则陛下虽处奉天之固，不可遽弃京师。勿使奸谋，驰於间道。直趋阙下，大纵凶残。陛下隔在孤城，众军各图其利，谋危救乱，欲伏何人？三则士庶疑惧之心，尚赖宸极安止。若使銮铃顺动，禁掖顿空，则万姓之心，一时何仰？况轻违庙社，遽舍生灵。自古帝王，未尝至此。四则秋序肃杀之气，金在西方。昨者冒此用兵，犯阴阳大忌。今陛下以一朝之怒，忽万乘之尊，远出皇居，又冲王气。忝为臣子，复列宰衡，苟不尽言，是负圣德。五则凡有天象之变，所以儆动帝王。昨者妖星，颇多凌犯。陛下深知戒惧，且降德音，兼有禳祈，欲销灾咎。而销灾之本，全在清静无为。今则伐叛用兵，天心不易。又欲当灾星谪见之後，冲王气以征行，访於匹夫，亦知不可。惟此五事，敢不具言。今则实赖陛下英朗疏通，且思守位。以陛下语臣二者之意，评愚臣五事之言，裁在宸衷，以安大事。去此就彼，圣虑自深。辄贡直言，难逃罪戾。臣谋等无任惶越恳激之至。  

○为集贤崔相公论京兆除授表  

臣某言。今月某日，伏奉密诏。具审圣旨，欲以某官郑浦除京兆尹，令臣进拟来者。出自宸衷，敢言违诏。事非允当，今具奏闻。伏以三辅之雄，京兆居首。王畿之理，专制甚难。历代重官，当今急务。比者任用，多是丞郎给舍有才之人，或藩方善政之师。宣宗皇帝求理之切，常辍翰林学士韦澳，授以此官。今陛下固合且命中书，令其公选。苟或未称，即可改张。郑某自守（疑）周行，颇闻静守。当官莅职，亦极恪勤。量材则可以序迁，进善则无妨奖劝。至於关中户口，本贯京师。毂下威权，莫先尹正。畿甸之内，诸镇甚多。都城之间，万户来会。责办则供须极众，整肃则弹压且殷。郑浦入仕之初，曾为盐州军事判官，幸守章程，粗成劳绩。因兹际会，遂列朝班。物望固轻，扬历未久。倘以此官除授，必当不叶群情。向者嗣薛王知柔，以宗室大臣，久兼崇秩，事功己著，总领方宜。以浦代之，恐失所称。浦既乏公望，又匪异材。遽达宸聪，必因荐导。失举之误，所系匪轻。臣知柔出藩，便忧京兆之任。盖二十四县，无不雕残。况属今秋，又罹兵火。乡闾劫杀，尚且未安。军镇侵陵，比常多事。赋输之际，抚辑尤难。顷自黄巢犯阙，灾患相继。京畿百姓，伤死固多。今所保全，皆由自备。凡为兵器，无不家藏。寇至即设寨依山，事己则还乡力穑。可耕可战，自是精兵。今近镇多强，不为无事。徵召外藩骑卒，朝廷又乏军粮。昨者猖狂，兼为患祸。每宜警戒，不可遽忘。实任京兆之权，兼须武略。不惟便於政理，亦要防於艰虞。臣请便言，冀合睿算。窃见某官李，两朝宿将，久立茂勋，颇以威名，彰於委寄。众情甚洽，公论多推。授以尹京，必能通济。京畿制置，兼以命之。有权则可抑豪强，用武则可清奸盗。图安之本，全在京都。备患之先，无加军旅，之才略，得以总临。畿内户人，累经贼寇。农收之暇，训练不难。乡闾自强，侵扰固息。无事则各营耕稼，有虑则便执干戈。不假馈粮，又非失业。既安必集，就便不烦。况目下京都，未能安堵。速须制置，安得因循，非李不可委任。事惟重难，寻己参详。外度人情，内思机便。悉宜如此，方敢陈论。伏乞圣明，静赐睿览。以京尹难理，任事思当。今奸弊之初，用非材无望之人，何以控制於此。若他时不济，何以谋安。虽欲用典罪之，固亦无救於患，且李与臣无素分，郑浦与臣无宿嫌。与夺之间，公当而已。切於此事，寻欲兼候奏闻，便属忽患疮痍，不离枕席。近虽溃穴，尚有本根。固极虚羸，且须将理。寝食敢忘於机务，敷陈又隔於天颜。遂敢直奉笺毫，粗达肝膈。伏以反正之新，调理仍急。有犯无隐，臣心合罄於此时。从善如流，圣政宜先於大者。甚难甚切，不敢不论。伏以睿断精明，臣等常切感仰。今兹论列，实冀允从。倘或未察愚衷，臣实不敢奉诏。干冒宸，臣某无任惶恐迫切之至。  

○中书省请册皇后表  

臣某等言。伏闻礼云：“男正位乎外，女正位乎内。”乃欲承天休，正人纪，事宗庙，奉尝。是以诗有《关雎》，冠三百篇之首，用以佐天下而正夫妇，乃政之所由兴也。伏以圣唐积仁累德，列圣重光，莫不师古以训人，宏礼以敦本。遂得九垓从化，万国用康。曩者彝伦稍愆，王道微缺。使龙楼旷主鬯之位，翟衣阙助祭之规。则外和而国安，内和而家理。安得而致也，必将有以待之。伏惟陛下缵列圣之洪业，恢百王之令图。爰建东宫，再振坠典。凡居寰海，莫不忭欢。百辟庶臣，所怀尚慊。盖以中壶之位未立，六宫之政未崇。臣案天极四星，一为正妃。上天垂象，不可虚其应。伏闻淑妃某氏，以坤厚之性，母范有融，淑懿之姿，光乎内理。用能诞生哲嗣，克当天心。窃愿陛下思启大猷，仰宏丕训。淑妃某氏特依故事，册为皇后。使六宫之内，一以遵承所为，王政之所由兴，而风化天下。臣等位叨近密，职在丝纶。朝廷旧章，合有论请。上期圣造，特赐允从。轻冒宸严，无任恐战之至。  

○史馆王相公请册淑妃何氏为皇后表  

臣某言：臣闻乾坤相配，所以全覆载之功。日月相随，所以明照临之道。惟王建后，惟后助王。若乾坤相配以成功，若日月相随而行道。古皇有制，历代皆然。伏惟皇帝陛下法天作圣，引古为师。兴邦则启於聪明，为礼必循於先哲。然而中宫久旷，阴教罔修。伏自累朝，遂同废典。四海绝仰观之表，九嫔无所统之尊。谁咏国风，空垂易象。永惟委坠，可谓因循。汉氏以来，旧章不易。常先立后，始可建储。今元良已视於东朝，而柔顺未临於内职。既虚正位，莫叙大伦。臣等每奉清光，累陈彝宪。窃详睿旨，俯鉴愚衷。请问守龟，必当告吉。掖庭累行，讵无白燕之徵。简策正名，宜受金螭之锡。是以敢干旒，进拜封章。伏乞申命有司，择定良日，俾行盛礼，自叶至公。冒黩宸衷，臣等无任恳迫惶恐之至。  

○荧惑退舍宰相请复常膳表  

臣某等言。今月某日，伏奉批诏，以臣累陈列宿之间，荧惑退舍，所宜升临正殿，进复常羞。而睿听弥高，群诚莫遂。顾台星之有位，居公府以不遑。伏惟陛下道合秉阳，事皆师古。禀天明於垂象，察时变以侧身。克示允恭，未忘戒惧。考乎经籍，实契规模。虽退就卑宫，俭惟降食。方期应感，合举典彝。然而芒角既收，运行已顺。历恳亦循於故实，拜章敢惑於聪明。而元鉴未开，丹心如烛。铺陈无序，裨赞失图。伏以大配乾坤，重承宗庙。执礼必遗於小者，推诚皆可以贯之。则行正道以临万邦，不在乎不居法座也。布王泽而滋庶物，不在乎不食重味也。而陛下未尝不行正道於遐迩，布王泽於细微。苟行之有终，宏之不已，则天惟辅德，心实弭灾。视栋宇而自安，御豆笾而自爽。敢祈圣鉴，必念斯言。伏惟俯徇愚诚，特允所奏。干冒旒，臣无任。  

○为宗正卿请复常膳表  

臣某等言。今月某日，伏奉批诏，以臣所请复常膳御正殿，未赐允许者。臣等恭承诏旨，窃仰圣谋，以为前史所垂，正言可取，则应天动人之事，实哲王致理之先。然臣伏思陛下继体以来，推诚必至，友爱之道，显教万方。恻隐之心，罔遗一物。於王师致讨，司寇用刑，率皆毒被蒸人，罪兴众怒。救残虐之极弊，惩悖乱之元凶，而後效顺立功，报之爵禄。劳心焦思，痛在疮痍，屡降德音，勤行王道，得非应天以实，而动人以行哉？况谪见之後，戒惧不遑。朝野所知，星辰所照。则大官进御，路寝燕居。既举旧章，将逾期月。固可以特开睿鉴，俯徇群心。理且叶於至公，事兼存於大体。臣某等谬居宗绪，敢贡饰词。尽布腹心，复干宸。无任仰望兢越屏营之至。  

○代王相公谢加门下侍郎食邑表  

臣某言。昨蒙恩命，授臣某官等者。今月日已奉表陈让，跪承批诏，未赐允从。方就日以倾心，若履冰而举足。臣某中谢，臣立朝守嗣，莫继前修。学古入官，敢期高位。伏遇尊号皇帝陛下道惟乐育，志在绍闻。待河清而先静化源，致俗阜而深探理窟。当乙夜纵观之後，启辅臣梦得之休。而遽以平衡，授兹弱质。颇乖庶政，莫达大经。何施作相之才，但累知臣之鉴。厌兵而五兵尚在，唯恐人残。祈谷而百谷未升，仍忧岁旱。寻宜待罪，已合避贤。陛下慎以退人，容於窃位。兼回睿眷，遽正台阶。进当浴凤之荣，更惧维鹈之刺。况增封建，俾重弼谐。臣且自量，则为不称。是以陈辞沥恳，冀动天心。拜章而方谓可安，捧诏而未尝得请。尚希终收渥泽，遂寝典彝。苟责实而有闻，信假宠之非晚。徇之公道，寤主所图。受爵既多，惧君恩之大盛。省躬甚拙，知官谤之必兴。负戴圣慈，臣某无任感激兢悸之至。  

○代崔相公谢加中书侍郎食邑表  

臣某言。伏奉今月某日制书，授臣中书侍郎仍进封开国于加食邑二百户者。宠逾素分，忧集微躬，臣某中谢。臣闻当可举而後行，则彝伦叙。见有功而後进，则劳臣劝。如或行不当举，进不见功，是谓谬恩，实维虚授。臣学非练达，质异温良，致身而敢望坐茵，措手而宁期补衮。尝尘侍从，且昧论思。既无酒诰之能，莫并食时之敏。忽蒙圣造，遽委化权。佐运行而不应中台，论燮理而未周四序。何言睿泽，曲被微臣。才叨正秩之荣，兼进疏封之命。戴恩无力，临事知非。将投盈箧之书，宁用济川之楫。愿回元鉴，俯徇愚衷。致公器之无私，在国章而克重。光昭圣德，复戒贪夫。仰望皇私，臣某无任恳悃激切兢悸之至。  

○代史馆王相公谢加食邑实封表  

臣某言。伏奉今月某日恩制，加臣食邑实封若干者。充位代天，无名益地。祗膺茂宠，并集百忧。中谢。臣闻赏以昭其功，典以载其事。是为重柄，用合大经。苟功不足昭，事非可载，滥承休命，实累皇猷。臣谬执化权，无裨衮职，徒见容於君父，每受责於神灵。顷者陛下薄狩近藩，复兴否运。宽仁屈已，神武去邪。敢有惑於群谋，实无渝於睿断。寰区之内，耳目同惊。此非臣龌龊之心，所能匡赞。重图反国，艰若设都。仗戎帅以经营，寄辅臣而镇抚。秦人载聚，周庙克成。千门既启於建章，万骑仍随於司隶。宸居复正，悬法更高。又非蒙昧之才，所能施展。荷景贶而宁参天力，奉清光而徒和山呼。无补艰难，方怀惭惧。讵谓圣慈忽被，异数仍加。赏优而欲举何功，典重而将言何事。况乎真食，尤曰宠荣。轻行於富庶之秋，皆期必称。尚属於艰难之日，焉可非宜。伏冀圣慈，必收殊渥。臣某无任仰望逼切恳悃屏营之至。  

○代中书孙相公谢登庸表  

臣言。伏奉今月某日制命，授臣中书侍郎同中书门下平章事者。渥泽自天，怔忪无地。臣某中谢。臣闻佐天子理阴阳，抚四夷，遂万物者，宰相之职也。然而能经国则可以佐天子，达化源即可以理阴阳。善柔服可以抚四夷，适方圆可以遂万物。今臣才非经国，智昧化源。不知柔服之谋，未达方圆之道。使之执政，必致旷官。伏惟皇帝陛下与天同覆，与日合明。有言必访於刍荛，有用必搜於林薮。今者初当出狩，且欲兴戎。修至德以弭灾，动神机以伐叛。复亨否运，昭告元穹。是宜慎择贤良，光辅睿哲。臣志虽懋学，器异混成。但为章句之徒，莫应权衡之任。陛下明恩委照，圣鉴洞开。拔於于正之司，置在仰成之地。越诸彝典，授以洪钧。空惊行潦之流，忽载大川之楫。遭逢独异，寝寐终疑。愿回非次之荣，且降可行之命。立朝在野，必有其人。省已扪心，莫知所措。臣某无任感恩荷圣兢惧屏营之至。  

○代陆相公谢再入表  

臣言。臣昨蒙恩制，除授中书侍郎同中书门下平章事，今日面宣圣旨，不令更有陈让者。臣闻虞舜成汤之为君也，举皋陶伊尹之贤，处补衮宰衡之任，不仁自远，大道甚夷。上可致君，不可遂物。相须之用，古策具书。获被宠灵，再当燮理。仰成之重，内省至难。披肝膈之所藏，冀封章之可达。烦言无取，睿眷莫回。亲奉清光，复倾丹恳。让不容於稽首，进何务以沃心。臣诚忧诚感顿首顿首，伏惟尊号皇帝陛下哲守文，高明立极，广好问则裕之美，推任贤勿贰之诚。思举直以化人，待封比屋。念偃兵而屈己，欲拜昌言。是宜慎择济川，博求在野。并稷契之称前代，若姚宋之赞本朝。使竭谟猷，以光辅弼。臣器殊王佐，质谢卿才。常念立身，但希承嗣。未晓必闻之政，合居不急之官。虽临事秉心，如秤敢欺於轻重。而自天率性，佩弦亦戒於因循。顷者徒幸遭逢，且乖斟酌。既尘公饣束，蝤验素飧。旋叨就列这荣，每荷匿瑕之道。今日忽流霈泽，又执洪钧。信梦寝之难期，讵蓍龟之可卜。顷虽当轴，窃类代庖。是非诚畏於人言，去就敢违於君命。中台不耀，先惭箕斗之光；元首自明，何效股肱之力。衔恩匪称，揣分弥忧。词不尽於抽毫，泪空知於承睫。负戴圣造，辞莫能殚。臣某无任感激荣屏营之至，谨言。  

○代史馆王相公谢监修国史盐铁使表  

臣博言。伏奉今月某日制书，加授臣门下侍郎监修国史充诸道转运盐铁等使者。进当辨色，动乏书思。宠光忽降於昭回，循揣空知於殒越。中谢。臣闻可卫社稷，谓之大臣。有利国家，是为公辅。大臣所以能经济，公辅所以竭︳谟。倘昧於斯，则同备位。臣为儒孤陋，守嗣凌迟。既无稽古之勤，止望易农之仕。安敢苟求进达，滥冒名声。但任颛愚，获逢哲。联叨服冕，遽至秉钧。而莫贡昌言，多隳庶绩。复致省方之难，皆由失职之愆。且合自拘，敢期策免。陛下克固知臣之鉴，每推责己之诚。虽罢燮调，犹当节制。捧彤弓而欲去，尚抱忧心。指金铉以复留，终回宸眷。辅相之委，近代所无。不才何补於股肱，有感徒深於骨髓。伏遇陛下勃兴景祚，丕变公朝。扫蔽日之浮□，纳投水之坚石。应机之急，当宁不违。从谏之明，转圜未速。仰观奋发，实在斯须。圣政惟新，坠章咸举。宜求耆硕，共致承平。今臣曲被睿慈，仍加霈泽。黄枢正秩，青史专修。兼司运漕之权，俾集牢笼之利。屏躬承命，俯首退思。固合避贤，惟忧致寇。保其终始，赐以安全。陛下且许乞骸，不令覆饣束。徇公为理，择善任人。幸非伯石之情，敢待召平之说。且移盛宠，别授通材。顾叶澄清，仍资庶富。而近臣遽降，圣旨重临。难陈固让之辞，唯励恪居之志。虽多言可畏，垂︻纩而有所不闻。而内省堪忧，补元衮而何能自效。臣某无任荷恩荣耀兢戴怔忪之至。  

## ●卷八百三十五  

☆钱（五）  

○代集贤崔相公谢赐官诰表  

臣某言。伏奉圣慈，赐臣某阶某官，食邑若干户，官诰一通者。臣某中谢。臣伏以周官所建，冢宰是先。进阶陛之名，增井赋以数。重在彝典，合为渥恩。冒宠以来，偷安而处。不能退让，方惧满盈。讵谓陛下每顾旧章，必加优礼。雅诰既垂於纶，侍臣忽降於宫闱。五彩相鲜，且成文於润饰。万钧比重，几无力以捧持。聚族咸观，省躬何称。遭遇莫酬於君父，宝藏倾家荡产戒於子孙。窃视权衡，惟思砥砺。臣某无任感恩荷圣激切惶越之至。  

○代集贤崔相公谢赐官诰表  

臣某言。今月某日，赐臣某官诰一通者。臣某中谢。臣敢谓皇慈，仍加霈泽。固让而丹诚莫遂，退思而元造宁酬。今者特降近臣，遽临私室。琅函乍启，捧持空耀於微躬。宝轴载观，灿烂仍惊於众目。荣光并集，舒卷不遑。难胜黼黻之文，何补燮调之任。唯当千虑，以荷万几。见可而进之谋，知无不为之力。用裨至理，庶奉休期。仰戴圣慈，臣某无任省己感恩之至。  

○代集贤崔相公谢赐官诰表  

臣某言。臣先蒙恩命，授集贤殿大学士。今月某日中使至，忽承霈泽，降自重霄。再披五色之文，若戴千钧之重。臣某中谢。伏惟尊号皇帝陛下求衣待旦，侧席视朝。方致理於雍熙，每仰成於辅相。臣自惭窃位，唯惧旷官。未获避贤，何堪假宠。爰惊琐质，更被鸿私。提玉铉於中台，已忧公饣束。总石渠之秘署，兼集群才。当文德之大朝，实名儒之大任。今者遽颁雅诰，益示皇慈。兼命王人，且临私第，琅函乍启。光凝紫府之烟，宝轴潜舒。润带金盘之露，空知耀。无报睿明，臣某无任荷圣感恩兢惧之至。  

○代宰相谢示白野鹊表  

臣某等言。今月某日，高品张师道至，奉宣圣旨，示臣等泾州所进白野鹊者。臣闻白为正色，鹊实灵禽。在五行而赋禀金精，於众鸟而有殊羽族。臣某中谢。伏惟尊号皇帝陛下应上天之道，必顺五行。遂万物之情，非徒众鸟。宜获降祥之类，以昭致理之心。是以素翼流光，丹眸耀众。俄呈瑞质，能弄好音。应图牒以自来，讵网罗之所得。诸侯入献，史氏明书。宁同集树之乌，堪并纪年之雀。方开景运，实契祯符。臣某等谬赞皇猷，窃观神贶。无任贺圣欢忭之至。  

○代宰相宣示白鹊白鸲鹆表  

臣某等言。今月某日，高品张徒羽至，奉宣圣旨，示臣某物者。至化无私，殊祥毕萃。既光史策，允叶元符。臣某中谢。伏以西方主白，金气应秋。故灵禽频见於塞垣，元贶实昭於人事。遂使载飞之类，皆呈受采之姿。以物窥天，知天感圣。犬戎柔服，必无犯於西方。禾黍丰登，将有成於金象。假兹毛羽，降彼藩隅。既来献於帝居，获同观於公府。何能翼戴，徒荷休明。臣等无任舞咏耸之至。  

○代宰相谢赐布帛表  

臣某言。今月某日，中使某至，奉宣圣旨，赐臣布一千疋、绢二千疋者。臣某诚哀诚感顿首顿首。臣灾集衰门，祸贻诸父。执礼既循於经典，成丧将服於冠裳。何言臣子之情，必轸君亲之念。近效承命，飞星忽降於重霄。宠数有章，束帛载颁於内府。哀荣曲被，跪受难胜。上感圣慈，臣无任涕泣惶越之至。  

○嘉会节宰相谢酒食表  

右。伏以香火至诚，祝後天於万岁。弦匏饰喜，会率土於三春。敢望宸衷，恩隆辅弼。王人递降，宠锡爰加。酒酝继陈，炮燔兼至。名茶馥郁，嘉果骈罗。尝珍而食指先惊，敢忘盈满。窃位而忧心已醉，宁待献酬。仰望睿慈，臣某等无任兢感欢忭屏营之至。  

○代宰相谢降朱书御札表  

臣某言。今月某日，中使某至，奉宣圣旨，颁示御札，以贬黜张道古事，更令申诰中外者。圣旨昭垂，群情胥悦。臣某中谢。臣伏念元和中，吏部侍郎韩愈因陈佛骨，遂拜封章。以为前古奉佛帝王，年代犹促。宪宗以人臣去就，乖忤非轻。震怒所临，遂窜荒裔。宪宗英主，韩愈名臣。典记可行，事无不顺。今张道古狂瞽所献，斥犯非常。凡曰在庭，皆知难恕。深宏睿哲，且欲含容。虽匿瑕之道则然，於犯上之名斯重。臣等请行谴逐，陛下尚顾物情。宸翰所临，皇言曲被。尽贺为君之盛，咸知六德之能。捧戴圣慈，如亲丹。臣某等无任铭篆兢越荣感之至。  

○代史馆王相公谢令枢密使宣谕奸邪表  

臣某等言。臣尝读汉史，窃见上官桀桑宏羊皆恶霍光之忠於王室也，欲夺其权，遂诈为燕王上书，言光将有非常之变。而昭帝知其诡诈，欲害贤良，显发怒言，保明元辅。识者以为汉昭之聪睿，远过周、成。臣等每阅其书，实感其事，以为後代不复有之。今月某日，获延英奏事，亲奉圣言，且以陛下深惧艰屯，欲清教化。寤乱阶於前事，穷蠹本於小人。既已诛锄，方期屏绝。而常有技术贱微之辈，班行险躁之徒，潜结诡谋，辄投邪隙。且相援引，遂有谮伤。间谍滋深，根株甚钜。而圣心不动，睿鉴有融。尽辨谗谀，靡容交乱。致臣於不疑之地，知彼有祸人之心。且赫扬於斯，必令惩革。觊於左右，永杜奸邪。臣等且惧且惊，载思载感。还至公府，未知所安。枢密使某等，又至中书备传睿旨，伏知是李遂刘达等，共谋推荐李洁秉政，因此大惑天听。君臣之所难闻，乾坤之所共弃。有李遂之奏，肆志巧言，而陛下不以为疑，祗以为怒。凡所布谕，必尽洪纤。某等复宣陛下之言，不惟保任臣等，兼欲击断此辈，彰明我心。臣等禀命而思，激情以泣。自有邦国，谁无君臣。今此谗邪，忍施陷井。密构於一夫之口，何术可知。潜行於万乘之前，何人敢辨。虽陛下察之不惑，隐之不言，有此衅端，加於辅相，臣之寤寐，将至惊狂。一旦亲奉尧言，俾行汉律，使罪人斯得，馀才自安。复使微臣，必无他虑。食是者，未足为德。喻煤孽者，未足为辞。李遂辈挤臣於不测之，陛下赐臣以援溺之手。诬臣以难明之罪，陛下谕臣以必信之言。彼昭帝之时，汉家方盛。霍光之辨，且有诈书。今李遂得於艰苦之朝，进倾危之说。宸聪之外，孰可得闻？则臣等涂污一浸，江汉难濯。殁为野土，谁为叫阍。不有睿明，焉知昭释？感入骨髓，誓诸神。千拜首以何为，一剖心而始足。惟当竭诚启沃，戮力弼谐。尽毁家纾难之谋，继图国忘身之策。尚疑丹悃，未答皇私。荷圣感恩，臣等无任蹈兢栗涕泣屏营之至。  

○为西川崔仆射谢却赴剑南表  

臣某言。自中使马承倩送臣却至所部汉川回，监军中使孟游仙等续发，北面拜天，南旋旧镇，望九门而弥远，顾三蜀而何情。如丹之心，具列前表。庶明臣子之分，以期君父之知。臣某中谢。臣四度兴师，每冬献捷，愿将边事，亲达宸聪。比恐三军，阻臣行计。潜装密办，亦既经年。上都赢粮，傍路支费。事皆前定，誓众遂行。日望京阙，天威咫尺。岂知时乖运末，属彼外虞。徵发之期，指踪又切。进退难处，彷徨以还。有心未明，有口犹闭。若挞之耻，空思於尧舜。恋主之诚，倍惭於犬马。臣知从事官王忻傅遥，自经驱使，积有岁时。言行惟一，为臣腹心。当今切务，具如别状。悉令密启，远达由衷。伏乞圣慈，俯回神鉴。仍赐容纳，许以毕辞。天下幸甚！天下幸甚！其有不载文墨，更令附口奏闻。皆是刳心所陈，岂为亿中之说。倘可裨补，虽死犹生。区区赤实，敢希万一。臣以今月某日却至成都讫，整齐戎事，即赴行营。西藩动静，续冀奏闻。众星微象，长拱北辰。勺水细流，尽朝东海。惟臣不及，饮恨何言。无任感恋屏营之至，谨奉表陈谢以闻。  

○代户部孙相公谢授兄太常卿表  

臣某言，伏奉今月某日敕命，授臣亲兄太常卿检校右仆射者。霈泽下临，私室相庆。臣某诚欢诚荷顿首顿首，臣兄某，抱公藏器，据德有邻，为善而不欲近名，从政而但思利物。自臣遽升台辅，获导化源，虽向国去私，戒臣常切，而入门避事，远谤每深。出趋垂拱之朝，退务掩关之乐。陛下礼行舟楫，念及埙篪。慰其友爱之怀，进以优崇之秩。伏以九卿之位，历代所尊。舜以三礼命伯夷，汉以奉常加稷嗣。倚古则重，得人始光。用典之难，敢言兄氏。方怀惭惕，忽荷皇私。而阶峻银青，宠兼端揆。喜溢在原之属，恩加当轴之臣。既激弼谐，且宏名教。股肱作辅，莫成镇抚之功。手足相须，但有胼胝之誓。臣无任愧竦之至。  

○为宰相谢内宴表  

臣某言。臣闻古之王道，美在诗人。爰徵式宴之名，则有鹿鸣之什。俎豆既列，筐篚亦陈。群臣享而受之，得使尽其心也。能追古道，实在哲王。臣某中谢。伏惟尊号皇帝陛下圣文有作，临照克明。昨者以告见祖宗，率两宫而偕行重典，祈祷天地，感百神而已报丰年。方属清和，更宏慈惠。遂当暇日，乃辟广场。既接辅臣，兼延卿士。我心则悦，洞开咫尺之颜。不醉无归，毕降献酬之礼。而又深形睿旨，新制乐章。但臣等忠则有思，拙而无补。陛下勉其翼戴，播在弦歌。窃听铿锵，空知惭感。为恩如此，何力可胜。徒以宫殿饰同，（疑）文符混一。舞成奇字，更俟太平。待季子之请观，笑吴宫之教战。尽如解愠，讵异闻韶。况凡有嘉笾，亲令下箸。臣细之事，指顾不违。鸿私曲被於兹辰，宠遇颇逾於往列。仍蒙赐赍，且极纤华。伏自侍宴已来，还家自省。燮理欲酬於元造，终乏嘉谟。传闻空遍於远方，弥光圣德。君臣共乐，史册可书。臣某等无任衔恩涕感欢荣忭跃之至。  

○为两省官谢内宴表  

臣某等言。臣闻谓倾心於百辟，向日虽同，观拱极於众星，在天各远。所以会朝之地，每隔丹墀。而燕私之嘉，忽亲黼。注渥恩而则可，求故实以未闻。事出常伦，感深庶位。臣某等伏以考击锺鼓，铺陈几席，恭惟列圣，常命周行。且属宴安，仍须物用。匪劳规画，始就欢娱。今陛下以尚念多难，不为自逸。外阙贡输之数，内无饶羡之资。盖以临昧旦而谒宗祧，彝章必具。仰昊天而祈稼穑，甘泽已频。方当行庆之时，且欲与人同乐。昨者昭垂睿眷，俯接群僚。忘忧而饮备六清，既饱而羞逾百品。戒膳夫之失饪，诏酒正以如渑。赐者鲜阙，行之皆遍，饰喜则声从禹律，制曲则音自尧聪。乐和而凤鸟应来，舞妙而薰风共转。曲形文字，全为生灵。承天诏以咸观，兼闻金石。泛恩波而已醉，不待樽。柏梁殿唯召词臣，华林园亦非密座。共当异宠，难并兹辰。光束带而更励立朝，顾彩缯而弥惭胜质，则微臣非徒享滋味听铿锵而已。沾缨感德，稽首拜章。臣某等无任荷恩激切荣耀屏营之至，谨奉表陈谢以闻。  

○代兵部崔相公谢追赠三代表  

臣某言。伏奉某月某日制命，追赠牙齿亡曾祖某赠某官，亡祖某赠某官，亡父某赠某官。伏以恩深逝水，泽及重泉。哀极失图，感惟增惧。伏念先臣，实逢圣代，宠被乘轩之数，名传汗简之书。而隙驷难留，陇树斯拱。积感既深於霜露，叨荣复忝於陶甄，陛下重顾台臣，爰加赠典。阴阳未序，宁施报国之功。霈泽遽临，空激承家之志。仰惟追命，唯自省躬。臣某无任荷圣感恩哀荣欢惧屏营之至。  

○代兵部崔相公谢追赠三代表  

臣某言。伏奉今月某日制书，追封臣亡曾祖母亡祖母亡母某国夫人者。典常重举，渥泽下流。臣某中谢。伏以尊号皇帝陛下动法天经，用宏王道。继降追荣之命，若酬辅政之功。窃念微臣，谬持魁柄。计日月则四时未半，调阴阳则六气未和。而圣造曲临，彝章俯及。上公端揆，已承褒饰之恩。大国赠封，更荷显扬之赐。康化权而无力，顾家牒而有光。祗戴睿慈，臣某无任哀感激惧屏营之至。  

○为皇甫怀州让官表  

臣某言。伏奉今月一日制书，除臣使持节怀州诸军事守怀州刺史。成命俯临，兢魂自失。妨贤不退，无德而升。恩屡锡而知惭，禄弥高而愈惧。中谢。臣闻国经选士，有一善而不（集作无）遗。天爵与能，从九徵而可试。臣薄游宪府，累践礼闱。衣绣无执简之才，起草愧含香之列。移官望苑，日月其除。骖驾梁园，涓埃莫效。剖符南岘，既恧民谣。作镇西河，未宽人隐。二（一作三）邦为政，抚熊轼而无功。八使回轩，同鹤鸣而有荐。遂乃谬沾束帛，猥赐褒扬。顿掩前瑕，更延今宠。山阳大郡，河内名区。桑竹荫淇水之西，井田杂邙山之北。将何以润通京邑，化接神州。虽勉三载之勤，何补一年之借。封畿之要，历选称难。臣也胡颜，敢膺斯寄。伏乞再求遗玉，更网潜珠。庶使贤才申共理之心，圣主得分忧之地。无任叨窃之至，谨诣朝堂奉表陈让以闻。臣所让人，别状封进。  

○为集贤崔相公让大学士表  

臣某言。臣昨奉恩命，加臣某官者。非常之泽，禀命实难。今月某日已奉表让讫。伏虑圣慈所注，宸旨未回。累足屏躬，自逃无地。遂敢再倾肝膈，仰告睿明。臣虽至愚，非敢饰让。一则副陛下用臣之公道，保陛下知臣之远图。一则惜朝廷之典章，重朝廷之爵秩。永惟矜鉴，在我聪明。伏以显赏之恩，殊勋是称。凡施君命，必合国章。昨者逆将兴妖，称兵构变。灾匪同於天作，患实过於主忧。咎在辅臣，理当昭宪。但臣久罹强劫，莫扈出居。走间道以获归，乃王灵之所被。免致陷身之祸，得陈拜首之容。伏蒙陛下特闵惊危，尽宽罪戾。收雷不振，就日复安。尚处弼谐，空知惭感。至於遽停辇辂，近驻郊圻。庙貌不遥，园陵可望。是陛下孝通祖考，所以不远京师也。又能庇茅茨，临草莽。潜施英略，使殄逆徒。坐待枭夷，风行号令。然後决乘舆之反正，慰父老之怨思。谋夫自多，睿志先定。自陛下精感社稷，所以不移节序。重启昌期，咸资圣断。臣将何力，可助元功。比者殊渥遽临，莫知所以。为赏之僭，惧及淫人。春秋正言，国家大事。圣朝行之则有损，微臣受之则无名。且臣叨荷休明，贵为宰物。兢兢守道，尚惧愆尤。汲汲经邦，未能报效。今伐叛之地，实非近藩。虏马方饮於渭川，戎帐颇施於秦甸。农商半收，（疑）贡赋鲜通。中外未安，宵旰多虑。凡垂恩泽，先布疮痍。次及勋功，方为（阙十字）元和圣武，乃顾淮西。宰臣裴度，总统全师，削平宿寇，勤劳忠烈，史策昭焕。献捷还都，书勋行赏。持衡之地，但加金紫之阶。讵是宪皇之恩泽不深，裴度之勋名不盛。此乃爱重彝宪，保持大臣。遂令赏薄於功，欲使众称其美。列祖遗法，陛下聿修。在臣感恩，欲增圣德。中书故事，常欲兼官。虽当叙进之间，亦在岁时稍久。锡之有度，拜者则安。臣又非宜，朝将何论。真食之命，令典俱存。求而论之，斯事非细。军储方困，公聚正虚。郡国凋残，乃陛下殷忧之本。臣僚艰窘，是陛下轸恤之秋。而宰臣独以膏腴，赡其封邑。人情颇惑，事理不通。承命以来，连宵审度。粗能荷，皆欲宠光。何敢进犯天颜，尚烦俯察。诚忧赫怒，其可苟安。不言则负任使之恩，有让则违奖锡之旨。有违无负，明主必容。情激辞多，忧缘宠过。伏乞特回沛泽，且使燮调。息致寇之危疑，合兴邦之理道。臣某无任死请迫切恳悃之至。  

○第二表  

臣某言。臣昨蒙圣恩，加臣某官实封等。沥诚虽切，天鉴未回。今月某日又奉宣命，赐臣持危匡国致理功臣者。宠光逾溢，俯偻惊惶。昨已奉表陈让讫，恩出一时，事非常典。众方兴论，内不自容。是以伏纸写心，累干睿鉴。未蒙俞允，匪独惊危。朝省夕思，且涕且激。臣腐材弱质，叨列公台。何施尊主之能，未立为臣之节。而艰难之後，陛下待遇愈优。食必分甘，言皆动色。宏慈厚礼，前代所无。比及今兹，适当反正。断自不疑之旨，遽行非次之恩。则臣窃惊孤心，兼量愚分。仰酬万一，且合如何。至使坚让未休，盖亦深知不可。上惟圣德，恐有失中。受诏之难，血诚在此。陛下以归复之庆，谓臣有参赞之功。嘉谋既出於元机，胜略必资於英决。恭惟茂实，前已备论。上圣推不宰之心，而具臣乏可书之绩。则甄赏之命，遵行及私，唯增乡校之言，兼致匈奴之笑。否臧是验，损益可知。况臣在中书，又殊同列，彦若与博，执政在臣之先。或累岁燮和，或逾年镇抚，弼违斯切，成效固彰。臣自再忝秉钧，初当变律，未调鼎饣束，徒辱车茵，遂罹向阙之兵，莫救燎原之火。至於今日，无补大朝，宠奖重恩，俯躬非称。伏以奠食之命，虽著旧章。盖上将平戎，大勋卓立。超酬特赏，始可胜任。行於文臣，此事固少。况在今日，不并往时。天下编氓，殆无膏血。筋力尽疲於战伐，经营多废於耕桑。所在聚兵，肆为厚敛。不免者痛侵刳剥，可免者患至流亡。乡弊家残，不胜条说。宁於此际，更可重伤。兼计百户之封，岁当五百馀万。军储常废，国用急须。以此校之，所济非少。今陛下焦劳睿算，臣等涸竭智谋。盖为朝廷日忧匮乏，曷若回非宜之恩命，救急务於公家，圣虑既宽，臣心自泰。生人不加於怨苦，经费自济於艰危。宏陛下为国之资，伸微臣代天之极。幸以是窃度，实敢固违。加臣之名，本加（疑）武将。伏自先帝兴复之後，宰臣特授殊恩，且类权宜，何光定制。况臣执政，为日未多，安可辄冒宪章，当此多数。伏自陛下光承丕构，实耀英谋。如秦权黄镐之凶徒，及近岁甫诛之大寇，载扬我武，克致明刑。此外凡有凶渠，未尝漏网。圣功神略，可谓赫然。去年公卿等，合彼兆庶之心，遂有鸿名之请。封章四上，伏奏累陈。陛下以时未戢兵，人多言病，不循令典，不顾群情。久执至谦，毕夺众恳。作圣有归於公望，上言敢犯於圣明。夫元首股肱（阙二十二字）陛下让懿号於去年，臣则受钜名於今日。（阙六字）不同一体之荣，与之则臣蒙姑息之爱。矧於事实，未合便宜。近者国之名器，多假诸侯。法度久逾，改张何暇。宰臣谨畏，再务率先。尚虑骄矜，不能儆戒。陛下若於朝廷未安之际，藩方难制之时，忽使辅臣，并加殊事，则勋侯戎帅，越例贪求。中书自思，无以奏夺。空烦圣虑，益坏政经。是因今日之恩，复作他时之患。谅非细故，得不极言。累陈切让之辞，庶获洞开之鉴。上祈圣哲，备识愚衷。宠渥未收，忧心如灼。生惟富贵，谁无崇盛之谋。祸在满盈，臣有颠危之惧。方承任使，必觊哀矜。伏乞圣慈速降明诏允许，臣某无任沥血输怀祈恩俟命激切惴悸之至。谨奉表陈让以闻。  

○第三表  

臣某言。臣叨膺殊渥，特越常伦。一缕千钧，非能比重。累棋加卵，何足为危。是以继献封章，面陈肝血。宸衷益注，宠数不移。未允愚私，如中狂疾。伏以皇帝陛下恢张天覆，优遇宰衡。流泽而唯恐不深，锡爵而唯恐不重。欲行君德，更迈古皇。茂典毕申，睿慈未足。内惟感激，旁有神明。则臣报效之端，合识安危之道。臣昨者辞让，继具铺陈，不敢更俟烦文，上干圣览。但以陛下大崇儒术，多悦群书。经诰之间，讲论尤切。察臣子去就之分，考生人祸福之源，固以精辩否臧，尽详炯戒。今臣之恳激，尚敢披陈。夫贵而知惧者，春秋所书。禄不期侈者，尚书之训。苟忘斯论。何以全身。况臣之生年，岁当丙子，四十强仕，血气方刚，求之族类之间，初在簪裾之列。而臣亨逢广运，夙忝重官。爰自前年，已居台辅。至於今日，复列鼎司。享於极位之中，虞在群寮之上。潜忧吊者，己在臣门。凡有宠光，每宜畏避。则官无厚谤，天微躬。上可以永保陛下之恩，次可以善完备先臣之嗣。是非之际，物理甚明。如或终自昏迷，仍贪宠利，害盈之罚，更在何人。太盛之灾，不到他日。今陛下以崇名重器，丰禄殊荣，并压臣身，必速天咎。倘此期未至，尚或苟容。而焚灼常苦於寸心，芒刺日加於四体。精神纷扰，疾疹交侵。便至乞骸，何能充位。虽臣欲陈绵力，粗补万机，更策懦才，或康庶政。固无门於立效，徒抱恨以自尤。且臣在同列之间，擢用最近。等衰之制，轻重有宜。今臣所蒙制命，授集贤殿大学士，序迁彝典，宠饰新恩。难有固违，谨当祗受。其功臣名号官阶爵赏实封等，深思僭溢，必致灾。敢徼饰让之名，愿择常存之福。且将勤励，获佐盛时。直露情私，宁欺君父。伏乞圣慈终赐矜允，臣某无任迫切泣请恐悸之至。  

## ●卷八百三十六  

☆钱（六）  

○代史馆相公让官第一表  

臣某言。伏奉今月十三日制命，授臣某阶某官，仍加食邑一千户。今日获於延英，亲承圣造，沥恳陈让，未赐允从。臣某诚感诚忧顿首顿首。臣闻衽席之上，让而坐下，人犹犯齿。朝廷之位，让而就贱，人犹犯贵。人情之间，让犹如此。况其不让，无犯则难。而复台辅至崇，钧轴至重。顷年陛下擢臣秉政，莫获固辞。已乖戾於当时，敢因循於今日。伏惟尊号皇帝陛下於君臣之际，今古所希，有善必知，有过必掩。使之夹辅，恐不光昭。故重器崇名，耀而常思假宠。进言论道，周旋而尽鉴推诚。上感天心，臣非木偶。今之让爵，盖惧生灾。犹虑天下之人，将有所犯。敢於翰墨，略布肺肝。且陛下示以殊恩，增其贵秩，当庶事苟同未称，在众心必以为非。旒寓临，宗┙权设。有兵革未能载戢，有法制未尽公行。凡此忧虞，不遑寤寐。以兹受命，可谓称乎？圣泽才流，谤言未至。纵朝行为臣箝结，顾寰海必自沸腾。则上有私於辅佐之间，而臣（阙）启灾咎之本。繇是终始揣度，进退惊疑。以此拜章，实期得请。陛下加臣以渥泽，不若使臣合物情。宠臣以光华，不若遣臣免灾咎。傥欠言不息，天咎必来。焉得自隐自欺，不披露恳悃。伏惟洞开睿鉴，俯徇愚衷。且遣粗安，更容陈力。广至明之德，罢已降之书。昭示四方，用新圣政。臣某无任感激惶惧屏营之至。  

○第二表  

臣某言。伏奉今月某日批诏，具承圣旨，臣昨者固辞宠休，有异常等。然始以谦让为说，终以灾咎自陈。未能便动天心，上回睿渥。复倾肝血，进拜封章。直举其言，冀蒙昭允，臣某诚迫诚惧。伏惟陛下宽明有制，聪哲成文。扬宪祖宣祖之风，冀元和大中之运。故欲治而尚乱，欲泰而未安。潜测圣怀，常萦百虑。臣为宰辅，得不周知？且自去秋以来，国步未复。臣每思人事，每揣人情，内激肺肠，有如汤火。陛下当食不美，当寐不甘。欲以攻苦食淡之心，抱公灭私之道。致陛下之理，释陛下之忧。然而再秉机权，未能致此者，盖臣去已之事，尚有因循。防患之谋，率多容易。若臣去已必决，防患必专，天下之忧，庶几稍解。而禄位轻授之弊，近岁愈深。上自侯王，下至卒伍，受爵赏者，所承不重。荷恩泽者，所感不深。盖缘族类之间，逾谬者众。不重则无以劝其戮力，不深则何以激其尽心。因之且不禀朝廷，不畏法度。不禀必乱，不畏必危。本末之间，实出於此。今臣贵为四辅，重有万机。阶秩就加，朝廷常典。又何必龌龊谦让，而违君命也。但欲审度去就，明辩否臧，以臣去已决烈之心，拒天下越等干求之患。使爵赏不滥与，恩泽不妄加，则承之者必重，感之得必深。如此自凛朝廷，自畏法度。有患可弭，有难可平。此事非所难为，祗在陛下明察。傥或信其诚请，遂寝新恩，则君臣之志气大同，理道之根源必正。若陛下不顾其说，在臣亦欲何为？但抱忧惶，难居夹辅。有渝斯语，是谓明欺。君道始终，圣情深浅，祗期遂志，不敢匿情。再黩冕旒，若临泉谷。臣某无任迫切惶恐俟命允许之至。  

○第三表  

臣某言。臣昨者再献封章，实披肝胆，而诏书批谕，德泽滋深。有志未从，有言未纳，虽属冱寒之候，不胜流汗之忧，臣某诚悸诚惕。臣闻帝王以国事之重，倚於辅相者，既观举直之诚，必责理平之效。故责之必信，信之必终。然则历览古今，此乃明君遇贤臣之事。今陛下明德，非臣独知。臣之非贤，人共知耳。而待罪之位，非次久居。陛下知臣之心，处臣之地，每升便殿，常认圣慈。谓臣输写甚忠，举措多直，每参大政，皆听浅谋。有间之言，无从而入。至如一昨，忽构群邪。奏密而左右不知，祸钜而本根己固。虽倾陷尽阙（一作关）於大事，而谮伤先在於微臣。陛下知臣素无他肠，知彼但肆谗口。聪明一寤，击断不疑。否则臣永抱幽冤，已当诛殛。弃逐奸臣之日，忽降渥恩。盖欲使中外之人，明知遇臣益厚，以兹衔谢，讵并寻常。则臣自此事君，自此执政，每图报效，且合何如，所以固让重恩，深申血恳。昨者所陈章表，始末以去己为言，盖欲以人情所难为，臣愿为之於今日。陛下所赐之异宠，臣愿却之於此时。将使万邦，尽惊致理。因兹约束，冀渐和平。若臣冒宠不辞，何术可制天下？至大至切，不得不然。今陛下未察愚衷，频加圣泽，与向来知臣之旨，昨者保臣之心，显有不同，臣将何托？前所谓龌龊谦让，臣实不为。伏望陛下以所奏之书，静赐睿览，察其陈让之恳，匪以沽激为名。利於国家，不避震怒。倘陛下将期复国，别欲任贤。夺臣迫切之心，以示弃绝之旨。则当避贤而退，不敢更烦圣聪。窃期此言，得遂坚请。臣某无任拜首瞻天沥血陨涕恳激徨之至。  

○第四表  

臣某言。今月十八日延英敷奏，亲获固让官荣，徒荷皇私，未从丹悃。今日又开芝检，复阅纶言，莫听铺陈，尚令受。臣某诚惧诚迫，臣闻高下相远者天地也，而天地之气必通。所以四时周旋，万物生育。尊卑相悬者君臣也，而君臣之道必合。所以统理诸华，肃齐庶政。天地不通，则万物夭。君臣不合，则庶政乖。今臣让爵推诚，极言防患，拜章累日，答诏三临。圣鉴未回，愚衷无感。耻君道之难合，惧庶政之特乖。内负沉忧，若罹昭宪。是以泣邀神功，往觉魂飞。伏念此心，匪缘他事。推诚为国，防患为君。恭惟睿慈，宁忍不察。且朝廷之势，不强於藩方，辅相之权，见侵於将帅。隳毁我法制，残虐我生灵。臣常结愤於胸中，陛下亦兴难於南面。固欲乘机革弊，因事抑强。二者之能，不假奇术。但所行必正，所作无私，於赏罚之间，必与物情相顺。陛下申命，宰臣奉之。聋聩皆披，顽へ可化。而将帅见侵之患日息，则朝廷不强之势日兴。罔害政理之大经，罔累圣明之全德。将使国平时泰，不虑不忧。陛下若弃此不从，是怠於中兴之志矣。臣之痛惜，如割肌肤，心腹肾肠。倾写罄竭，臣血可呕，臣躯可糜。已决之心，则不可夺。臣某叩头屈膝，无任涕流泣血精爽陨越之至。  

○第五表  

臣某言。臣今月某日延英面获陈让，後复拜封章诏谕又临，恳激未遂，臣某诚兢诚栗，顿首顿首。臣闻琴瑟有不调者，尚或改而张之。辨士之言，良史必记。朝廷命官之典，故大於琴瑟之弦。公辅求理之谋，亦重於辨士之说。况所命者宰相崇高之秩，所谋者邦国临制之机，而臣等坚辞，必防他患。陛下固夺，将启後艰。他患若生，後艰何救。且臣伏思，陆贽以忠信事德宗皇帝，建中初方为侍从之臣，事系安危，言皆激切。有不纳者，必能力争。当彼寇难之时，德宗欲加尊号，访於陆贽，遂献忠言，以为大憝犹存，中区多梗，是天意去就之际，人情向背之秋，若使重益美名，必累中兴之业。德宗英寤，遂纳忠言。当时转祸之期，实若走丸之速。然则以近臣直道，夺圣主鸿名，有犯之言，莫甚於此。今臣让官辞爵，与彼轻重不同，而於危难之中，陈匡救之力。爱君为国，心则无殊。昔者德宗再阅披陈，具明损益。今臣四上直疏，陛下未察愚诚。是何恩泽之深，全惑是非之理。感泣惭惧，知臣者天。然陛下处多难之时，欲继德宗之美。彼则深思利害，听一学士之苦言。今则可见否臧，阻三宰臣之固请。臣是以极疑此事，是皇天诚陛下之心。皇天无亲，惟德是辅。今若尚令批谕，抑与宠私，则臣耻陛下不如德宗，臣亦自耻不如陆贽。臣自知其耻，天下得不其然。积耻成忧，积忧生疾。心神错乱，举错颠危。於旬时，必当覆饣束。便须永弃，不见中兴。以是而思，生不如死。臣言至此，臣意可怜。唯在圣明，速赐听允。臣某无任俯伏呜咽以身俟命之至。  

○第六表  

臣某言。同心同德，是为乱臣。五献封章，继陈恳悃。复升便殿，累贡切言。天高而曾不少闻，日近而未尝俯照。臣某诚忧诚迫顿首顿首。臣闻诗云：“受爵不让，至於已斯亡。”仲尼删诗，此言不去，则古之为君者，非憎其臣而欲以爵亡之也。盖劝忠劳，昭典册，无以加於爵位也。古之为臣者，非恶其爵而欲让之也，盖定是非，畏盈满，无以加於谦让也。得受爵之宜，无不存也。失让爵之宜，无不亡也。古人所谓亡者，彼亦不过其身。既而有益於君，亡亦可也。苟或亡身败国，无益於君，致乱阶於一时，流恶名於千载。今臣之不让，是长乱阶。且陛下观天下之事理乎，观宰臣之心忠乎？若天下已理，宰臣不忠，陛下迫以爵位，致其危亡，臣则瞑目而归，何害於国？若天下未理，宰臣则忠，陛下不听苦言，须加重爵，臣则碎首而退，何利於国？臣之不畏其亡，但当未理之时，不可更长乱阶也。所谓未理，则非圣德有所不能，盖天下承弊日深，诸侯不顺其理。故臣欲以今日之让，制天下承弊之风，而正其不顺也。不革承弊，不正不顺，而望万人再安，四方无事者，是抱薪救火，其可扑灭乎？言出臣口，事痛臣心。假使严旨复临，臣则终让而已。奚自拜疏，却类叩阍。臣某无任流涕哽切进退屏营之至。  

○为王相公让加司空表  

臣某言。伏奉今月某日恩制，特授某官者。三公之选，八命而居。前古以来，无人则阙。仍开大国，兼进崇阶。言渥恩则深若紫泉，顾名器则重侔泰岳。揣分非次，恐悸难安。臣某诚惶诚恐顿首顿首，臣忝列公台，忽逾半纪。事乖允当，识昧便宜。何施作相之材，但累知臣之道。顷因出狩，自合乞骸。未临复国之期，敢有逃天之意。而君能得一，日且再中。空知陪扈之劳，获睹清夷之庆。伏自去岁，至於今春，每怀失职之忧，继沥避贤之恳。愚衷无感，睿鉴莫回。徒龌龊以受讥，但因循而窃位。何言霈泽，又降重霄。实惭梦赍之人，安称坐论之地。扪心自省，沾背不遑。虽陛下修道侧身，发言罪已。可卜运兴之兆，将承天赐之休。然则剑戟未销，江关或阻。犹烦圣虑，且乏嘉谋。敢於此时。辄荷极宠，上祈元造，俯信赤心。行之则明主有私，罢之则微臣无咎。推诸至理，是以固辞。盖欲保全，实非饰诈。冀蒙矜鉴，特赐允从。冒黩冕旒，臣无任兢感战越之至。  

○为徐相公让加食邑表  

臣某言。伏奉今月某日恩制，加臣食邑一千户，实封一百户。臣某伏惟尊号皇帝陛下文武应天，忧勤厚国，旁求翊赞，慎择能贤。如臣之才，焉可执政？徒以其滥承台荫，擢处鼎司。屡改流年，多隳彝宪。莫获乞骸之便，空怀沾背之羞。顷属陛下尚驻乘舆，且临关辅，都人久散，庙貌未严。顾居守之重难，注宸衷而任使。圣言亲降，霈泽遽行。拜官仍忝於缁衣，备位不离於黄ト。宠灵则固，兢栗载深。盖以乍违天颜，初达帝里，虽南山渭水，变王气以潜新，而荒草坏垣，动秋风而尚惨。连甍何有，编户犹稀。臣当此时，莫知所措。实赖祖宗垂，睿哲申谋，兼委近藩，旁分庶事。免微臣之获戾，济重务以有成。遂致五辂鸣銮，六师被甲。陈吉行之盛礼，正法座於良辰。诞告四方，复兴景运。御日月而无违素志，向邱园而已动归心。遽谓圣慈，忽加元造。尚责佐王之效，重增开国之封。仍容素餐，兼赐奠食。承异数，徒冒优恩。已虞招损之讥，敢窃好谦之美。况佳兵未息，公聚多虚。讵宜特命辅臣，更加井赋。事非允当，言必喧传。伏惟曲鉴愚诚，更回厚渥。冀绝谤论，且显聪明。臣某无任荷圣感恩沥恳待命激切屏营之至。  

○为中书崔相公让官第二表  

臣某言。今月某日伏奉批诏，以臣陈让宠光，未赐允许。揣分而省躬知惧，感恩而镂骨徒深。臣某诚忧诚激顿首顿首。伏念臣之事君也，输忠竭力以从政。君之使臣也，增爵进秩以报劳。劳既未申，宠至必让。凡於庶事，皆在适时。当其时不得不行，非其时不得不止。今臣承命，可谓非时。且思加献鸿名，是为常典。而去岁之首，群臣数四拜章，愿增神武之名，用称钦明之德。而陛下永惟大体，坚夺众心。盖以反正之初，艰难未济，仰惟睿旨，非独谦光。欲广嘉猷，深知不可。陛下之志既定，臣子安敢复言。亦以非时，罢兹盛典。今臣之愚恳，窃合圣谟。去春方在京师，尚隳此事。比者犹当巡幸，固不可为。内度宸衷，必开宏鉴。遂敢再披肝胆，实期便辍渥恩。请候銮辂归还，干戈弭息。却施纶，俾合宪章。今日皇私，则难滥受。可行可止，事理甚明。伏冀睿慈，便收霈泽。再冒旒，臣某无任兢悸迫切之至。  

○第三表  

臣某言。臣昨以宠光逾滥，循省兢忧。兼惧用典非时，有累日新之德。再倾肝血，实冀允从。而天鉴未开，愚诚愈迫。臣某诚惶诚激顿首顿首。伏以陛下哲自天，忧勤为国。感屯蒙之未泰，先昧爽以有临。臣每奉清光，备承睿旨。无言不尽，无理不思。决去邪惩恶之谋，若反掌转圜之速。况察忠仗信，据理任材。诬谮者徒欲横侵，倾危者皆令立定。兹所谓疏通知远，渊静有谋，辟四门明四目者也。臣不知昔之令主，何以加於陛下之道乎，然睿哲忧勤，昭彰如此。今宰臣以非时之命，有所坚辞，盖欲朝廷行事得宜，天下物情共洽，则臣可以制天下非宜之请，广朝廷致理之端。用赞中兴，以新庶政。讵独务为饰让，而进犯宸严。且睿哲则何向不通，忧勤则何思不至。既通既至，必察必知。臣之所陈，实欲利国。神明所听，毫敢欺。况有常情，亦难自匿。臣虽乏出群之智，才逾强仕之年，幸偶文明，方图富贵。苟或拜恩可称，荷禄不惭。则何必固小节以鸣谦，干大君而违命。跪承批诏，退揣事机。让之则所益必多，受之则所损非细。仍念王搏崔允以恳激拜章，并臣披露之辞，略尽否臧之说。虽烦圣览，当察群心。得不遂有改张，遽收渥泽。斯为从善，实可经邦。且凡受宠休，有所退避。或名声不称，或遭遇非才。小则耻识者谈笑之端，大则忧贤人讥责之罪。今臣於谈笑讥责，亦不敢以君恩避之，实欲制天下之非宜，广朝廷之致理。用光兴复，永济艰难。仰望圣慈，臣某无任寤寐斋祷激切之至。  

○第四表  

臣某言。伏奉今月某日批诏，以臣坚让宠章，未赐允许者。忧诚若焚，骇汗如雨。发於肝膈，鉴在神。臣某诚恐诚迫顿首顿首。臣闻以欲从人则可，以人从欲鲜济。此盖左邱明之信史，臧文仲之至言。陛下多阅正经，以资明德。固於深旨，靡不尽知。然而陛下优遇台臣，恢张天覆，赐爵而唯恐不重，流泽而唯恐不深。茂典毕申，睿慈未足。此盖陛下以无私之欲，劝有位之臣。使其更竭谋猷，以济难否，是陛下之欲也，臣匪不知。臣所以斯须不宁，数固而让者，盖缘陛下在省方之地，有国未归。微臣忝执政之权，遇昧未泰，谓为辅弼，实抱忧惭。刻苦厉精，进贤让宠，所期天下之士，且不加罪於臣，既安其心，庶竭其力，此臣之欲也。陛下之欲，不过勉劳臣等三人，纳善罢之，小无所损。微臣之欲，使昭示天下之人，听而俞之，大有所利。利在邦国，皎然可知。陛下若以欲从臣，理无不可。若以臣从欲，鲜济不疑。虽又新奉圣慈，未容陈让。在臣丹赤，誓不禀遵。其於利害之言，辩折将尽，实以多为缘饰，亦不敢再黩英明。进思之心，死请而已。臣某无任恳激兢越之至。  

○第五表  

臣某言。臣事君未尽，举职无闻。沥血恳而︻纩不听，降皇使而紫泥适至。臣某诚惶惧，顿首顿首。臣闻启乃心，沃朕心，哲王所以倚辅相而成理道也。然则观便宜，陈︳谟，务匡救而申谏诤，不可必夺，可者必行。竭力尽忠，是为启沃。苟无启沃，何用弼谐。伏以陛下自周岁以来，出居未复，南向而坐，圣虑日深。思顷来及ニ之言，还天下投荒之土。潜心有感，逆耳多容。今大驾方欲还京，宰臣非时进秩。上亏圣政，旁启贪谋。宇内幸门，因兹大启。窃念久隳法制，何堪更自破除。倘陛下固行宠光，乃是姑息之旨，信任则疏。四海得以酌量，万事更当奸弊。且臣罔受爵禄，唯惜政经。尽理极辞，未蒙圣鉴，则是陛下弃启沃而任独见，绝谏诤而恶正言。自此朝廷，却成壅蔽。凡关得失，凡有是非，徒欲抗论，必无允纳，则不知天下之事，自此如何。近岁宰执加恩，不过再陈谦让。至於今日，莫并前时。朝省夕思，可畏可惧。盖三年之内，六马再奔。若使理道昭彰，奸凶凛畏，何由致此，安得不忧？圣听虽烦，朝纲必振。良图甚大，至化期明。若以干犯未休，震怒不舍，即臣直视鼎镬，如对轩裳。盖有气经邦，有心事主。死而无悔，言实可悲。唯恐但留名声，不足弭其忧患。更无多语，欲长号。臣某无任披胆隳肝请罪之至。  

○第六表  

臣某言。某五奉批诏，尚未允臣所让官阶爵邑者。伏以将相大臣，凡被恩命，有所辞让，不过再三。安则弃而受之，不安者亦许其让。今臣已倍再三之数，情固有所不安。圣鉴未开，忧心如醉。臣某诚恐诚迫顿首顿首。臣闻杜恕魏之名臣也，常以立心行事，若非明达君子，见谅本心，不然，则刳心示人，与臣何异？臣虽不侔，常叹其言。知信人难，古昔如是。然杜恕於族类之内，尚兴此言。今臣幸以遭逢，重为宰执。虽论才较智，莫称陶钧。而秉直输忠，敢欺辰象。拜章之请，择利经邦。况奉天颜，尽披血恳。誓然（疑作言）莫信，死请莫从。则臣刳心於丹之前，陛下亦当未察。兢忧惭叹，无地可逃。今辞理已殚，恳激愈甚。盖臣於不安之事，终无受宠之期。苟或谴怒下临，臣则伏罪而去。干犯宸严，臣某无任陨涕流汗惶越之至。  

○代史馆王相公让相位第一表  

臣某言。臣闻君人之私，在始终而必遂。人臣之分，於进退以自图。尝观古今，莫不如此。臣谬从先训，本涉儒流。传之者犹有琴书，教之者令归忠孝。臣之不佞，颇坠所承。唯於忠孝之心，实畏神明之责。策名游宦，止望周行。偶圣立身，俄尘大任。材同常士，宠过素期。虽欲远慕前修，旁探令典，窥其事业，励此端蒙。副明主之忧勤，避众人之指笑。而所务者生灵富寿，每痛残。所制者兵革弭宁，尚闻侵伐。赧然备位，何以事君。不唯久合避贤，固亦寻宜获罪。偷安四辅，忽已六年。假名器而则崇，执机权而益拙。循省是惧，斯须不遑。然臣於六年之中，未忍为一朝之计者，盖以陛下信其愚直，如见肺肝。咨以弼谐，终无疑间。事不幸者，必蒙曲恕。心不欺者，则荷明知。忝异禽鱼，感深骨髓。强陈蹇力，用答圣慈。今则旷败渐多，智谋将竭。不能引退，定至颠危。况陛下光复京师，已逾周岁。臣之去就，亦谓得宜。窃见岭南节度使薛王知柔，近有封章，恳求替罢。是以臣今日敢於便殿，直冒宸严，乞免钧衡，得分节制。赤诚尽写，天眷莫回。既集兢忧，弥增激切。伏念臣之心力，则未甚衰。尝学政经，因参其事。尚可远临海服，具举化条。每推纠率之勤，兼济邦家之用。谨廉无犯，攻苦不私。微臣所能，庶几有效。实非饰诈，辄罔睿明。隳胆献书，期於听允。登坛受命，皆是宠光。遂之则臣必有为，夺之则臣将不逮。上惟君命，乃获始终。且使臣又全进退，自昭圣德。未爽旧章，仰望鸿恩。臣某无任迫切悸恐之至。  

○第二表  

臣某言。去冬以持衡力竭，待罪年深，曾披肺肝，乞免机务。兼遇岭南节度使知柔上书求代，臣遂仰告圣慈，愿守远藩，别立微效。陛下未容休罢，尚委弼谐。旋命贵臣，密宣睿旨。臣之去就，讵合固违。焉敢复拜封章，是以苟安廊庙，又移岁序，何补国家。臣顷者沥恳之时，陛下亦降许臣之旨。欲俟他日知柔再有陈情，则於此时允臣所请。迩来备位，不敢更言。上荷皇私，且策驽蹇。今知柔又贡章表，辞甚激切。宗枝将帅，事体可从。亦系机宜，便合制置。速择交代，免失一方。倘陛下念知柔陈乞之私，察臣披露之恳，使之仗钺，委以藩条，必能抚谕岛夷，董集征赋，旁资国用，粗慰圣心。躬亲则可以便人，廉谨则不令生事。择利而断，全在宸衷。当邦家匮乏之时，敢违输贡。兵革交侵之际，幸保土疆。臣与知柔，各获其所。伏惟尊号皇帝陛下恭默守位，明哲临人。每务永图，以扬丕烈。克全君体，尤重大臣。苟非辅相之间，谁能尽窥圣德。臣之遭遇，独异等伦。临事出言，未尝不信。输忠抱直，无所不知。七年以来，万机实重。仍逢多难，唯任至愚。若非圣明，寻合颠败。由兹感激，更竭筋骸。近者自量，力实不逮。今所陈乞，未曰退休。荷宠出藩，临戎报国。誓秉始终之节，兼推纠率之心。直写赤诚，冀开元鉴。今日延英殿已具奏闻，未蒙听允。辄陈笺翰，更冒宸严。臣某无任祈恩待命迫切兢悸之至。  

○论内臣朝服状  

皇帝赴斋宫，内臣皆服朝服。臣检国朝故事及近代礼令，并无内官朝服助祭之文。伏惟皇帝陛下承天御历，圣祚中兴。见宗祧，克陈大礼。皆禀高祖太宗之成制，必循虞夏商周之旧经。轩冕服章，式遵彝宪。礼院先准大礼使牒，称得内侍省牒，要知内臣朝服品秩，礼院已准礼令报讫。今参详近朝事例，若内官及诸卫将军必须制冠服，即各依所兼正官，随资品依令式服本官之服。事存传听，且可俯从。然亦不分明著在礼令，乞圣慈允臣所奏。  

○再论内臣朝服状  

臣今日已时进状，论内官冠服制度，未奉圣旨。伏以陛下虔事郊，式遵彝范。凡关典礼，必守宪章。今陛下行先王之大礼，而内臣遂服先王之法服。来日朝献大圣祖，臣赞道皇帝行事，若侍臣服章，有违制度，是为非礼，上渎祖宗。臣期不奉敕，臣谬当圣代，叨备礼官，获正朝仪，死且不朽。脂膏泥滓，是所甘心。  

○舟中录序  

乙丑岁冬十一月，余以尚书郎得掌诰命。庚申岁夏六月，以舍人获谴，佐抚州，驰暑道病。秋八月，自襄阳浮而下。舟行无事，因解束书，视所为辞藁，翦翦冗碎，可存者得五百四十篇。丞相表奏百篇，区别编联为二十卷。夫体正而有伦，辞约而居要。始终明白，兹所以为诰也。国朝声名辞臣，率能由是而作。堂闼秘邃，不与汉魏争高下。而荒学小子，以一日视其冗隙间，其可见堂奥而得规摹哉？以是代天子言，诚不知而作也。古有黜幽，不过考三载之绩。余冒居六年，见考无绩用，思黜不亦宜乎？所编联不敢以集称，理诸舟中，遂曰《舟中录》。是年九月，钱自序於沔阳之南。  

☆杜晓  

晓字明远，京兆社陵人。昭宗时拜左拾遗。召为翰林学士知制诰。梁祖代唐，拜中书舍人。开平三年转工部侍郎，充承旨。田年拜中书侍郎平章事，仍判户部。友之乱，死於兵，赠右仆射。  

○匡国节度使冯行袭德政碑  

（阙）九五山川（阙三字）之（阙五字）风水（阙）圣（阙一字）神武雪五老（阙一字）星（阙二字）负鼎之（阙）懿（阙五字）耿贾政迈黄韩。（阙一字）若匡国军节度陈许汝（阙二字）州（阙）食菜（阙五字）氏虽系出长乐，（阙一字）家迁（阙一字）当世绪纷纶（阙三字）飞（阙一字）相（阙）而平（阙二字）正色以威严[C031]郎（阙一字）应於（阙三字）媛（阙三字）猛兽（阙十五字）石羽林（阙）江汉气贯斗牛。腾凌追千里之踪，啸傲负四方之志。（阙十三字）翁知功名（阙）吐（阙四字）有孙喜者，聚徒数千人，（阙二字）莫遏将（阙十字）大惊怖，无可柰何。公乃白（阙）于南（阙四字）军吏迎谒，公在侧击之（阙十五字）之尽（阙三字）兵（阙五字）臣（阙）咸秦（阙四字）峥嵘缭（阙三字）临（阙十二字）难前孝子迎（阙一字）而（阙一字）进（阙）郡以（阙十七字）列（阙二字）者（阙）闲闲岁收租（阙十一字）倍兵强食（阙二十二字）才誓（阙）鼓旗之令南山雾（阙二字）观豹（阙一字）之文西陆（阙一字）清始见鹰扬之（阙）洛邑古称四战之地。今（阙五字）粤自艰难，久罹疮。（阙二字）无（阙十字）寇忄佥（阙一字）去（阙）者虽大必去。便于（阙一字）者虽（阙二字）作尝（阙五字）政（阙一字）要（阙十五字）不（阙四字）其律（阙）观焉先是（阙一字）猾（阙一字）张（阙三字）虐（阙十字）二万众（阙）叛郡邑常虞其蹂躏。（阙七字）密连（阙十七字）大兵诫其疆（阙）尽伏其神明。（阙四字）其情伪（阙十二字）量罔欺于圭（阙二字）薪刍（阙）韩浩屯（阙一字）之（阙一字）矧（阙一字）腴尽在梗概（阙四字）未（阙三字）匪远（阙十四字）王乃（阙二字）而（阙）而（阙一字）许（阙三字）独（阙一字）若遐僻之地（阙一字）乃（阙三字）课民（阙十七字）之（阙）夜以（阙一字）驰（阙一字）馆（阙三字）宿（阙十八字）县界内曾（阙）母疾病割股奉养（阙三字）痛愿（阙十九字）载扬孝治之（阙）之问俗观风，阜财述职，焉可得称（阙十七字）兰智（阙）操绛侯之（阙一字）处不（阙）从（阙）介遂镇华阳（阙）亢稻莫（阙一字）桑（阙）之容（阙一字）武下（阙）上（阙二字）许名区易礻方粤（阙一字）景（阙二字）何（阙三十二字）襟带（阙一字）郊辅车（阙）之来时不有更张，何期俾。（阙二字）贤（阙七字）公（阙三字）节度（阙十九字）本寻源提纲振领害於（阙）食者民之命也。不可不以勤其（阙一字）穑，兵者（阙三字）器也（阙二字）以（阙一字）肃其号令（阙十九字）刑（阙二字）吾（阙一字）之矣尔第（阙）懦者欢悦（阙二字）颖悟刚断（阙三字）者又（阙三字）素（阙二字）命（阙四字）冬聚旧（阙二十三字）来而复（阙）艰（阙五字）之威龚遂去（阙二字）之患（阙二字）罔倦荡析咸归（阙二字）民宽（阙十二字）夜（阙十二字）恤惟刑（阙）麻麦之宜治彼（阙六字）推（阙二字）堤之（阙二字）惭功自（阙十一字）仰稽前（阙二字）瞰遗踪（阙二字）（阙二字）之谋味（阙）果应於牧人滞穗（阙六字）寡妇（阙一字）年内（阙三字）四千三百（阙十七字）奏（阙一字）连（阙六字）地而（阙）咸知（阙一字）物之方向者公（阙三字）军衙（阙四字）再（阙五字）规模厅（阙三字）门（阙十二字）雄广厦（阙六字）色路（阙）类忽有乌鹊，群萃啄食。无（阙九字）东（阙三字）孤勤瘁南（阙五字）吞螟（阙十二字）却（阙七字）县百（阙）年（阙一字）县麦秀两歧（阙六字）睹（阙三字）长社县（阙二字）一茎四穗（阙五字）不（阙十二字）之（阙一字）蹈（阙二字）仁（阙二字）不足含（阙）钩距运筹史（阙七字）平仗钺棱威谢（阙四字）方（阙十六字）艺军（阙一字）讲学马上注书挥（阙二字）立睹飞（阙）饭帐下之犀渠（阙二字）皆感吮痈楼中之（阙一字）首蛾眉（阙四字）闺（阙四字）组（阙一字）谭董（阙五字）烟（阙二字）之（阙二字）常（阙五字）偃草功著分（阙）  

（阙）高飞将（阙）洞（阙）姝干（阙二字）章刃（阙四字）入仕勇敌万（阙七字）当路（阙二字）风生桓桓虎（阙一字）智（阙二字）强（阙）送昏扌豕剑斩顽へ帝念冯公忠（阙三字）朝称（阙二字）左提右（阙七字）瑞节望尘肯悦公至若何（阙）类赤眉（阙一字）同白额。乃芟乃夷，乃枭乃磔。外户不（阙一字）下民（阙七字）食为天（阙一字）鼓（阙五字）田耒耜接肘（阙）保丰穰取之盍彻。巨害既去，纤恶皆除。颁宣（阙二字）慎恤刑书，（阙四字）囹圄常虚。（阙一字）徭薄（阙一字）政叶（阙一字）卢老（阙二字）怀（阙）交映，朱扉洞开。（阙一字）优（阙三字）燕台惠洽（阙一字）里（阙一字）飞九陔（阙四字）和气充塞，麦秀两歧。禽吞（阙一字）（阙五字）人颂德  

## ●卷八百三十七  

☆薛廷（一）  

廷，河东人，中和中举进士。光化中为中书舍人，迁刑部吏部二侍郎，拜尚书左丞。入梁为礼部尚书。後唐庄宗平河南，除太子少师致仕。同光三年卒，赠右仆射。  

○授李右散骑常侍制  

敕。国家龙朔中有侍极官，今之左右常侍也。前代崇宠，秩比侍中。密参帷幄迫害谋，时号清重之选。从容献纳，允属名儒。今执政言尔具官李，地实华腴，性惟贞介。聚学为己，修礼藩身。清明照物以忘疲，澹泊居贞而有守。来司纶诰，润色推工。去卧云山，含章见誉。增重价诚由於合柜，固深根颇异夫揠苗。久漏搜罗，几为遗逸。升之近署，官以封貂。宜俟并伸，勉从虚伫。可守右散骑常侍。  

○授董禹左谏议大夫制  

敕。朝廷具位之臣，得直言天子过失，太平之基也。矧司我谏议，列吾轩墀。启乃心而沃我心，盖尔言而攻我过。眷求之道，时惟艰哉。具官董禹，叠中词科，优有文艺。西汉故事，甘泉遗仪。闻其讨论，多所详悉。逮事先帝，颇扬直声。徵还周行，历践台阁。靡所附丽，能精典坟。公论推其才术，乡校言乎淹恤。今擢尔为谏议大夫，置朕左右。勉扬厥职，往副旁求。夫立肺石，挹献樽，扶将颠，未寤。在履正直，务去将迎。尔或推公，朕岂惮改。书绅铭座，服我训词。伫称人情，勿孤朝奖。可左谏议大夫。  

○授膳部郎中知制诰钱守中书舍人制  

敕。具官钱。孟子不云：“虞舜闻一善言，见一善行，若决江河，沛然莫之能御也。”朕凝神穆清，耽味坟史。用尔掌纶诰，时推得人。观其书词，绝尘滓，褒贬尽春秋之要旨，指归决训诰之源流。传闻四方，平视三代。而秉守甚正，韬藏有程。介然独行，卓尔清峙。阅尔之能事多矣，聆尔之嘉猷蔼然。信乎虞舜之心，若江河之不能御也。俾即真秩，斯为旧章。夫参赞枢衡，典司纶。职业弥重，扶摇渐崇。勉副简求，无孤宠待。可中书舍人。  

○授长安县尉直宏文馆杨赞禹左拾遗县郑谷右拾遗制  

敕。具官杨赞禹等。以赞禹挺生公族，雅有令名。检身如履其春冰，操心不愧於屋漏。而言行无玷，文章可观。连中殊科，首冠群彦。舍而不顾，去奉良知。三年於兹，澄澹一致。自待之意，何其远欤？以谷二雅驰声，甲科得隽，亦承遗构，自致亨衢。求诸辈流，兼慎行止。朕方求理道，允属滞淹。闻尔赞禹之规为，可以厚风俗而敦教化。闻尔谷之诗什，往往在人口而伸王泽。举贤劝善，允得厥中。并命谏垣，我为公选。汝於职业，勉自激扬。可依前件。  

○授翰林学士承旨户部侍郎崔汪尚书右丞学士中书舍人崔涓李奚并户部侍郎知制诰充学士制  

敕。朕以万乘之尊，托于人上。居九重之奥，以御区中。财成天地之宜，外委於良辅。夙夜宥密之命，内咨於近臣。伫沃乃心，底子於理。具官崔汪，山岳镇地，望之而秀绝无涯。金石在悬，扣之而宫商有序。门地轩冕，甲於当时。具官崔涓，公台华胄，名教伟人。禀象纬之英姿，得乾坤之秀气。器业事望，镇於周行。具官李奚，学际天人，道隆姬孔。参言语侍从之列，擅渊云贾马之才。履正居中，格於公论。而皆体训诰以事我，拱霄极而致身。吾得名臣，汝遘昌运。君臣胥遇，千载一时。或秩满伫迁，或职劳可举。往膺并命，允属当仁。纲辖贰卿，清重无对。玉堂温树，近密孰阶。遂尔扶摇，副我钦属。可依前件。  

○授起居郎李昌远监察陆并守本官充翰林学士制  

敕。近侍宸严，参子密命。韬经济弥纶之望，为言语侍从之臣。乃眷周行，朕将注意。询於卿士，佥曰汝谐。爰膺并命之求，允属当仁之选。起居郎李昌远，魁梧博厚，宽裕温良。蕴是粹和，发为符采。监察陆，圭璋缜密。咸<音>。蔼然休声，砺乃佳器。士林擢秀，闻尔则百尺无枝。笔阵交锋，闻尔则一战而霸。皆伸於知已，副我旁求。柱下之清源，无忘启沃。绍云间之华誉，勿鼓喧嚣。慎继前修，罔言温树。吾有美实，期尔为盐梅。吾有巨川，伫尔为舟楫。勉思称职，无忝飞升。可守本官充翰林学士。  

○授孔纬吏部尚书加食邑等制  

敕。朕久为奸幸蔽我聪明，其心懵然，是非倒置。一旦开悟，洞决疑迷。寰区冀宁，邪正兹别。明发不寐，思子荩臣。虽已命官，未满延属。亟加宠泽，式示优崇。新授具官孔纬，直道致君，至诚医国。先帝以尔辅弼子冲人，业履之勤，明备於前制。唯朕不明不敏，俾尔堙厄於外者有年矣。言念至此，心焉震惊。苟不骤加宠荣，仍复徽数，即何以示子补过之心也，天官太宰，首冠六卿。往执铨衡，暂烦藻镜。殊恩缛礼，并复旧章。逖听履声，伫还衮职。惟尔元老，体子虚怀。可吏部尚书，仍复持危启运保功臣开府仪同厂司上柱国鲁国公，食邑四千户，实封二百户。  

○授刘崇望兵部尚书制  

敕。台衡旧德，缨冕硕生。朝昏常置於我心，事业无忘於汝砺。矧朕出潜之日，实操顾命之书。乃眷滋深，公望惟允。宜膺重任，以副旁求。具官刘崇望，昔以文词事先帝，为翰林主人。旋以药石沃朕心，号中兴宰相。历试宏业，周旋大寮。人无间言，动不过则。顷罢钧轴，亟移光阴。室既生白，舟惟任触。浩然正气，充塞乎天地之间。卓尔神光，莹彻乎星辰之表。琴樽遂性，名教检身。家事雍肥，物情重赡（一作崇重）。靖言素履，颇厚时风。大道之行，斯文未丧。将论旧德，允属佥谐。爰增光禄之勋，往曳尚书之履。敬佩休宠，克当厥官。无或牢谦。尚欲高卧。可光禄大夫守兵部尚书。  

○授卢知猷兵部侍郎制  

敕。参断时政，允属公卿。镇重周行，式资旧老。而叔世抡选，率尚英华。俾我洪儒硕生，轧轧不进。汲长孺於焉兴叹，烛之武是以有词。思求其人，夕惕若厉。爰有良辅，协吾此心。且言尔前尚书右丞卢知猷，在和武光孝皇帝朝，以文学词赋擢进士第，登宏词科。旧相列藩，羔雁交辟。雅有淑问，郁为名儒。及我懿考践作，历谏省郎署官，常兼史职，蔼然直声，著在笔削。先皇帝尝辍自朝右，再委方州。饶阳上洛之人，於今怀尔之德。旋掌诰命，亟服宠荣。逮子冲人，历事四帝，出入华显，谙练故实。子云之笔札有名，周昌之厚重无党。镇吾风俗，系尔秉持。遂用委以五兵，赞子九法。服我休命，称兹简求。往惟钦哉，无坠成绩。可兵部侍郎。  

○授杜致美太常少卿杨拙库部郎中制  

敕。朕以至公抡才，时政用，周行进秩，公论为人。如闻右司郎中杜致美，以吾上台，实尔犹子。深自抑损，不求闻达。隐几端居，不言时事。闭关却扫，深味道腴。夫何山涛魏舒，校尔优劣。而户部员外杨拙，始以籍甚之称，洽於名场。历聘侯藩，亟践台省。强学务本，履正居中。夫何颜驷扬雄，侔尔专静。奉常典乐，建礼含香。询尔清闲，明我搜选。克敬乃事，交修厥官。各谓当才，无忝并命。可依前件。  

○授刘崇彝都官郎中制  

敕。具官刘宗彝。朕听政之暇，耽玩群书。每读考之诗，常轸遗逸之虑。访於舆论，得尔崇彝。闻其常抱业试於有司，才优数奇，十上不第。言行修整，文学该通。儒雅之声，著於洛下。而以尔令弟，秉予大钧，鸿飞冥冥，不近贤路。从军试吏，亦曰强名。荀徇尔私，其如公议。是用陟居华省，宠以郎曹。典制六官之重，伏奏青蒲之上。畴尔夙志，予恩不轻。凡百未申，宜体朕乐善兴能之意，无患不知也。可。  

○授河中节度判官温绪水部郎中制  

敕。天子省方，藩侯述职。睦邻事大，允执厥中。偃革崇儒，行成於内。我知之矣，彼有人焉。具官温绪，懿祖考为朝廷大臣，伟望威名，皆ピ赫信史。而尔砥节砺行，修词立诚。抱终身之忧，脱屣科第。仗四方之志，服勤官途。束带公朝，曳裾侯府。刃有馀地，人无间言。朕以衅结萑蒲，兵缠封域。藏书之府，煨烬罕存。爰委藩宣，为我采摭。而尔能奉纶旨，来贡之书。欲以先王之格言，广我视听。思列圣人之行事，规我怠荒。实嘉乃心，斯验夙志。尔帅具举，予其懋迁。升之文昌，授以清署。用酬称职，以劝事人。凡百宾阶，无忘幕画。可尚书水部郎中。  

○授徐彦枢礼部员外郎制  

敕。具官徐彦枢。文昌列曹，代称清署。宗伯之重，时难厥官。其在外郎，选擢尤重。率多虚位，以待当才。闻尔澹以立身，谦而履道。情田万顷，瑶林将玉树森罗。文律九成，调露以承云交奏。动必由礼，人无间言。克成德行之规，不染脂韦之态。介然自立，无愧前修。是用听彼群情，懋兹剧选。斯文重振，资尔之嘉谋。时政有疑，伫尔之谠论。勉临厥职，绍乃家风。敬蹈冰泉，以成践履。可。  

○礼部员外郎徐彦枢改授户部员外郎制  

敕。具官徐彦枢。吾前以仪曹员外郎南宫剧选，求思时彦，克副佥谐。闻尔先臣在会昌中事武宗皇帝，文行修整，绰有令名。亦由至公，膺此慎选。得人之盛，於今称之。而彦枢趣向规为，能绍先志，俾之继美，亦谓当才而能。以尔令兄，执吾大柄。矩弥峻，避嫌不居。牢让之心，确乎山立。今吾又安敢以流薄所尚，冫免尔操修。改司人曹，允叶中道。亦欲使彦枢展四体以事我，秉一心而律人。靡不有初，尔无忘於自励。其下皆让，予庶几乎有闻。稽乃检身，虑吾假器。自待之旨，何其优哉。可。  

○授侍御史沈栖远右司员外郎殿中张元晏都官员外郎制  

敕。具官沈栖远等。由御史属为尚书郎，选擢之重难，践历之清切，所以广毓材之道也。以栖远清白向正，艺实扬名。鲁人将以为木铎，太一下传其洪范。石渠铅椠，谏署淹翔。动静有常，职业惟允。以元晏词无枝叶，道有污隆。履君子之中庸，练国朝之故实。直方之气，佥论多之。文艺之优，前辈高许。而皆乘骢衣绣，为我宪臣。指佞埋轮，恪居官业。畴其久次，爰俾序迁。勉思伏奏之勤，无忘率职之重。可。  

○授中书舍人独孤损御史中丞制  

敕。汉制御史中丞入朝，得与尚书令专席而坐，示威重於百辟也。前代之盛，风猷具存。国朝用人，职业尤重。非材优望峻者，不中兹选。丞相言尔中书舍人独孤损，儒林挺秀，卿族腾芳。文擅菁英，学穷壶奥。演之为事业，畅之为人文。立我明廷，号为端士。逮子寡昧，历事三朝，劳尔班行，向逾二纪。徊翔两掖，尹正神京。直声载扬，休问逾畅。自掌我诰命，垂为典谟。焕然一家之书，拟於三代之际。器业事望，由兹而益隆。蕴励琢磨，所向而可仗。朕言念理本，系於台纲。询谋股肱，谓尔宜称。今以尔为御史中丞，其为我峻尔风望。正言隳颓，（疑）无惮触邪。勉思举职，伫观尔志。以称我心。  

○授崔义进侍御史赵光裔郑祁殿中丞李皎监察等制  

敕。崔义进等。吾近以风宪之任，委诸名卿。中外肃然，伫其振举。果於抡选，能掇菁英。且言澄澹秉彝，进退由礼。义进之修整也无怠，墙岸山立，时情蔼然。光裔之峭直也不党，英华发外，清劲积中。祁之蕴蓄也，无多谢於前修。闻善若惊，覆篑不止。皎之砥砺也，颇自强於远概，皆克荷先训，来为闻人。俾之整肃周行，惩艾风教，触邪指佞，庶有可观。尔当其才，朕俞其请。各扬厥职，懋对天休。可依前件。  

○授牛希逸殿中侍御史李监察御史制  

敕。具官牛希逸等。我以宪章法理之任，付於归昌。俾嗣复家声，振举职业。逖听风采，伫整颓隳。今以尔希逸列状来上，且言文行修饰，操履端洁，可使簪白笔以书法，冠豸冠而触邪。俾苁暗之人，视尔如秦镜。丑正之士，畏尔如尧羊。升之明庭，耸我昌运。乐闻尔志，允叶人情。即俞所陈，式旌懋选。噫！澄清之始，纠正为先。尔宜辅助归昌，提振纲纪。无或碌碌，以谢前修，则验尔修饰端洁之道矣。而扑（疑）隐鳞戢翼，负志求伸，既得其时，伫观所尚。而今而後，可不勉之？可依前件。  

○授韦韬光禄卿等制  

敕。具官韦韬等。卿寺胶庠，佥曰清署。序迁慎择，必惟其人。以韬儒素承家，直方守道。源本粹茂，材术周通。以绩诗礼饬躬，簪裳著代。心惟耿介，志在功名。以承休养素典坟，服膺萤雪。成如麟角，雅有凤毛。以承鼎甲华宗，松筠茂行。贞方从政，谏谳有闻。而皆久脱朝簪，能安陋巷。列卿曹而象月，次国学以横经。我俞丞相之求，尔叶轮辕之用。敬慎尔事，往临厥官。无或素飧，以塞虚位。可。  

○授太仆卿制  

敕。具官某。《书》曰：“昔周穆王命伯ぁ为太仆正曰：‘昔在文武，聪明齐圣。侍御仆从，罔匪正人，以承弼厥辟。’”且曰：“仆臣正厥后克正，仆臣谀厥后自圣。”太仆之为官也重矣。朕每读《书》，允择其可。矧惟前代，毕用名臣。数马执绥，故实具在。为予御侮，作我前驱。审官择人，今以命汝。稽诸训诰，得不勉之？可守太仆卿。  

○授司农卿制  

敕。具官某。《书》曰：“昔我先公五世后稷，以服事虞夏。夏之衰也，弃稷不务。先公不用失其官。至於武王，昭前人之光明。事神保人，莫不欣喜。”训诰具在，朕安敢失坠？而叔世偷薄，乃不知稼穑之艰。率以三署为华，轻其柬用，浸以成俗。嘻！郑元汉之名儒也，韩信汉之上将也，尚闻徵拜，或至就加，来奉畴庸，得不寅畏？敬受羲和之职，往修后稷之官。丰阜有闻，陟劝斯在。可。  

○授前将作少监赵峦等光禄少卿制  

敕。具官赵峦等。或公卿棣萼，或台辅子孙，或登史传之科，或著弦歌之政。并从闲罢，亟涉光阴。振滞抡材，各当迁陟。亚於卿寺，颁我诏条。洎率属於胶庠，一时之茂选也。惟勉思砥砺，以应简求。大开霄汉之程。允属轩裳之後。苟能自奋，可往承之。可。  

○授孙乘大理少卿李震宗正少卿等制  

敕。具官孙乘等。廷尉卿生人之司命也，大宗正我族之本根也。贰卿之任，昔难其材。与夫丞殿省而立朝著，听於公举，我有人焉。以乘等或掌奏大藩，或字人剧邑，书檄有闻於记室，弦歌多暇於琴堂。而昌亦号通材，丞於六尚，言从罢秩，久於艰难。各使立朝，仍观举职。恤刑庇本，勉称我心。可。  

○授李崇鸿胪少卿制  

敕。李崇等各以材行，来服簪裳。或字人著绩於封畿，或嗜学见推於流辈。夫卿寺王官，储宫学省。一时茂选，尔往莅之。饬励有闻，陟劝斯在。  

○授峡州刺史崔昌遐秘书监制  

敕。令之出牧，优贤之任也。苟昆弟当涂，即不敢膺其选。避膏粱而示谦畏者，果能行之。乘气焰而苟温足者，或自便矣。具官崔昌遐，昔以令季，作镇衡湘。愿分使符，出守荆楚。辍自秘府，委之夷陵。二天方惠於疲人，三入复苏於旱岁。亟陈章表，牢执谦。以为手足秉钧，固绝饥寒之患。簪缨委地，宜均休戚之怀。且惜分飞，惧妨贤路。操履如是，在志不回。凡今之人，兹用嘉尚。况尔践扬华显，彬蔚彩章。际此修途，资之明识。又安敢置尔於要剧之地，烦尔於揖之劳者哉？春言三阁，实秘九流。简求常在於消贤，临长必先於儒者。矧留虚位，允属佥谐。更增驭贵之荣，不改秩宗之任。敬承休宠，勉务优闲。可正议大夫守秘书监。  

○授考功员外郎郑司勋员外郎卢择并充史馆修撰制  

敕。具官郑等。尧舜禹汤文武之善，桀纣幽厉之违，非直笔信史，後王莫得而详也。我国家列圣行事，亦具书於史官。将以昭示後昆，垂训不朽。纪纲专总於丞相，笔削分任於名儒。非夫望蕴司南，才膺载笔者，不当其选。而崇望言尔等，博闻强识，绳直冰清。四时之和气袭人，一字之褒贬惟正。闻见事典，周知故实。可以著不刊之书，论司过之史。尔宜详於注记，纪乎言动之非。继彼春秋，明乎得失之迹。彰善瘅恶，无忿疾厥心。举直错枉，无上下其手。伫闻称职，当议陟明。可。  

○授前京兆府参军钱蓝田县尉充集贤校理乡贡进士崔昭纬秘书省秘书郎充集贤校理制  

敕。具官钱等。儒术可以厚风俗，人文可以化天下。帝王兴创，不能异之。粤我皇祖肇基，不阐兹道。反隋氏之政，追孔门之风。鼓箧升筵者馀八千人，邦宁本固者垂三百载。诒厥冲眇，不敢昏迷。佐予中兴，乃眷於是。良重集贤藏书之府，故用丞相司之。得选官属，将慎废坠，以礼为身干，慎得言枢。奉典刑之遗，无辱赵氏。以昭纬名冠来籍，道绝下交。居德行之科，不减颜子。方设铅椠，有期丹青。尔宜穷四部之多，正五体之别。无使我集贤殿不及汉兴之东观秘书也。勉矣哉！可。  

○授前左散骑常侍杨授国子祭酒制  

敕。具官扬授。乃眷胶庠，文学所聚。聿求临长，必在通儒。以授洛下高才，关西冠籍。台庭袭庆，士族扬芳。守欹器之不盈，蹈黄裳之元吉。策名筮仕，垂四十年。流落栖迟，失骞翥势。所嗟暮齿，久困穷途。勉当文理之朝，莅乃成均之职。我惟求旧，尔往崇儒。载推尚齿之恩，仍假纳言之任。噫！隶名之籍，今无闻焉。邱园之秀，为我属意。敬承休命，以振斯文。可依前件。  

○授裴迪太仆卿元镐京兆少尹卢比国子司业等制  

敕。具官裴迪等。天子擢侯府之彦，升诸周行，抡材奖劳，斯谓彝制。逮於搜索沦滞，羽仪胶庠，四面取人，一时慎选。以迪卿材应聘，儒席称珍。以镐幕画有闻，宾荣具美。以比华宗辉誉，官路流芳。各负所长，求伸其志。而诸侯之府，裨赞是ム。验安刘戴舜之功，见难进易退之道。太仆御侮，贰尹优贤。司成古官，历代清选。唯尔三子，来服训词。交修厥官，以称我意。可。  

○授右威卫上将军契璋威卫上将军制  

敕。具官契璋。尚齿酬劳，固闻於茂典。念功求旧，式劝於後生。朕尝因坐朝，周视百辟，有峨冠担，华承弁，鹰扬鹗立於墀庑之上者。一旦便殿询於宰臣，且曰“卫将军璋也。”夙号良将，实著军功。尝拥节旄，兼闻善政。自处之环卫，委以腹心。辟彼污莱，尽作文王之囿。化其士卒，皆为君子之营。而耆艾服勤，班资不称。积薪之叹，达我聪闻。俾升上将之尊，不假三师之贵。吾於尔辈，无吝优恩。勉服轩裳，共致宁谧。可。  

○授刘思谦骁卫大将军李金吾将军等制  

敕。具官刘思谦等。大将军齐之三公，执金吾汉之中尉。或分黄麾，坐正殿之前。或横佩刀，立天子之侧。亲近宠贵，莫之与京。以思谦等昔在艰难，不渝风雨，克保臣节，能知武经。而祖考勋名，功格上下，副朕基构，克勤班行。清修自持，儒雅有守。朕言念後生，遘诸多难。朝施劳於旄钺，莫置位於公侯。独尔寂寥，未闻熏灼。自待之意，何其伟欤。赏延之典，兹用歉郁。属有虚位，先求旧人。俾升喉舌之官，以申带砺之旨。尔其服我宠光，为吾心腹。侍卫巡警，勉於在公。伫阁恪居（下阙）。  

○授王知道宁州刺史王知勋右卫将军制  

敕。具官王知道等。我有宝臣，作镇土。伯氏仲氏，鼎峙於列藩。乃子乃孙，吻合於当代。宣彼忠力，屏子冲人。方将仗之，冀静纷扰。开怀以待，有请必俞。今复上章，来陈内举。愿以属郡，俾知道分忧。推共赤心，请知勋入卫。言观尔志，式慰我心。况闻训勖甚严，砥砺甚正。既孝以事父，必忠以事君。忠孝存焉，君臣一也。良二千石与大将军，荣尔闺门，列吾禁旅，并兼揆路，仍亚台司。吾於勋贤，斯谓臻极。唯尔父子，享吾恩荣。慎图始终，以保富贵。可依前件。  

○授齐遵谋等左龙武将军制  

敕。具官齐遵谋等。官之设，所以毓材劝能也。苟不当其选，安（阙一字）以假吾所器而滞尔来者？今命尔遵谋命尔瑶，冠蝉冕，横佩刀，为左右龙武将军，所以昭勋庸之嗣，而用其无瑕者也。浩与齐虔，久闻罢免。各旌勤瘁，且振淹滞。并升环卫之严，俱委腹心之寄。用明激劝，往服恩荣。勉务进修，以图光大。可。  

○授太子宾客王牍等诸王傅制  

敕。具官王牒等。朕闻王者之子，在襁褓中，置三公以教训之，由古道也。我思成人以来，遘此多难。师训之义，蔑焉阙闻。南面称尊，愧於寡昧。由是言念诸子，用疚厥心。因择正人，为之傅导。今丞相言尔牍等，并老於文学，雅有德行。明君臣父子之道，知礼乐诗书之源。可使高步承华，入参望苑。琢磨羽翼，朕有冀焉。或授正卿，或加峻级。宜旌优典，往傅童蒙。邪蒿鲍鱼，勿俾登俎。胄筵讲肄，为惜分阴。使其知东平为善之规，喜王褒洞箫之赋。承万代之业，固磐石之基，斯赖於老成人也。可依前件。  

○授郭保嗣德王傅依前通事舍人等制  

敕。具官郭保嗣等。资相法仪，宣明号令，序鸳鸾之行缀，整珩之威容。蒇事申严，罔不赖尔。予闻旧制，常俾兼官。用奖勤劳，以示优假。今保嗣等，其勤至矣，厥官罢焉，宜举彝章，许之序进。矧大勋之後，旧将之家，尚鉴寐以求思，岂淹回之不恤？兼八座以傅子爱子，亚九卿而立我明庭。勉扬休声，茂对殊宠。可。  

## ●卷八百三十八  

☆薛廷（二）  

○授卢光启等遂王友制  

敕。君子之风，尚摧秀木。阳翟之俗，必诮秦人。古尝病之，今孰免者。尔光启洎赞，皆以丽藻雅文，独行当代。孤标清峙，见誉名臣。丹青翰墨之林，舟楫文章之海。道之钭至，论者许焉。属尔良知，罹其贝锦。惑子观听，罢去钧衡。尔光启等咸被指名，置其连坐。无辜去国，吞恨投荒。而闻流落五年，穷达一致。书空永叹，问何之。人实有言，用怀愧恧。雷雨作解，日月无私。今也其时，吾将补过。徵还朝列，将复亨衢。阶序徽章，因仍旧贯。光启洎赞，知子意焉。可依。  

○授前河西防御押蕃落等使冯继文检校工部尚书依前充河西防御招抚等使制  

敕。乃眷西梁，为吾右地。襟带河曲，屏制蕃使。厥土丰穰，其俗信厚。委之镇抚，率仗勋勤。不有奇材，孰膺妙简。具官冯继文，传符圯上，擅价山西。敦诗书设预备之谋，修礼乐为战争之器。能知军志，雅有戎容。明斥候而辨孤虚，恤士伍而爱君子。决战百胜，弯弧六钧。动惟鹰扬，静则山立。乃者仗其韬略，锡以土疆。旌旗启行，蛇豕当路。既沮己成之命，能安静胜之谋。钦属久劳，名器斯在。爰升喉舌，再统貔貅。复我旧恩，成尔夙志。防御西夏，控压三州。尔其敷我忧勤，宣我教化。无礼必败，好战则亡。戢兵而善抚疲人，殷备而自求多福。予恩寄，佩我训词。报政可观，陟明斯在。可。  

○授郑璩等诸州刺史制  

敕。具官某等。总六尚於瑶墀，分一麾於剑阁。时之妙选，我有人焉。以肱代济科名，业传儒素，弱龄勤苦，壮岁回。本推让以待时，竟漂零而从宦。凌□之称，徒见誉於公卿。栖棘之悲，且未伸於霄汉。以璩联芳鼎族，历试宦途，使星屡应於旁求，卿月再当其茂简。朕方将左蜀，坐委信臣。言尔有材，可使共理。亦闻操，雅适变通。俞其奏章，是乃良牧。惟兹殿省，及尔郡符。勉承刈楚之恩，各励业官之志。眷言郡政，在去烦苛。俾我远人，再苏皇化。在璩之此行也，得不勉欤？可。  

○授李充等诸州刺史制  

敕。具官。闻尔充公相令子，敦书业文，有德守行，科第好爵。公论许尔如拾地芥，而孝於事亲，志在禄养。束书投笔，甘从下僚。缙绅之伦，服尔异行。逼之名器，其心确然。且曰亲念其兄官未达，采兰负米，愿悦晨昏。而允祁节著勤王，功高捍患。心如皎日，节贯秋霜。屡委郡符，犹同画饼。忠臣孝子，朕不敢忘。劝善奖功，於是乎在。海隅之郡，各徇乃心。嘉我远人，今得良牧。勉於从政，岂俟训词。各敬乃官，无忝休命。可依。  

○授梁思谦龙州刺史竹文晟成州刺史等制  

敕。成纪要冲，江油奥壤，皆为重地。今实优贤，择其守臣，必有所谓。以尔具官梁思谦等，负通变之材，蕴纵横之术。见可而进，颇习於武经。闻善若惊，暗合於儒者。或从奏荐，或恤滞淹。恋我者移其一麾，致之近地。阻兵者换其五焉，惠彼疲人。各俾分忧，勉思布政。清贤继踵，惠化洽闻。苟奉成规，是为良牧。惠兹独，往歌襦。文晟思谦，服我明训。无忘勤恪，戒於烦苛。黜陟幽明，典宪斯在。五兵五教，仍以假之。可。  

○授朱谦等诸州刺史制  

敕。朱谦等。以谦一心许国，四面受敌，忠勇既完，心城甚固。而阳言从征戍，亟效勤劳。淹留屡变於瓜时，辛苦未归於汶上。惟铤言罢百里，承乏一麾。亦闻政声，可使共理。朕每思达聪明目，以临御寰瀛，仗予有土之臣，为我求人之瘼。乐得良牧，惠兹遐方。并俞奏章，各委颁瑞。惟尔谦等，钦予训词。罔难嫠，罔冒货贿。式遵典宪，阜安远人。天听甚卑，愆则有辟。可。  

○授翟州刺史张绩等加官制  

敕。之连帅以金紫光禄大夫前翟州刺史张绩闽之守臣以银青光禄大夫前新州刺史虞恋来告我，且言绩等。求瘼分忧，居其所部。训戎莅俗，政有可观。欲人耸求理之心，请我行陟明之典。兹为急务，闻斯行诸。邦教夏卿，国之崇秩。爰诏执事，分而授之。咨尔二臣，膺我并命。循名责实，得不勉之。可。  

○授王宗夔宗韬邛汉二州张无息蜀州刺史等制  

敕。广汉上腴，临邛古郡。眷求牧守，允属忠劳。具官王宗夔等，或鹗立辕门，或膺扬玉帐。负偃革销金之术，蕴经文纬武之机。赞我荩臣，镇於全蜀。既练军志，仍通政经。干将溢匣而有声，骐骥追风而绝迹。今俾尔分吾忧寄，养我黔黎。尔宜拔薤推心，挂鱼洁已。勿为重敛，戒在虔刑。务复宪章，无取祸乱。允祁奚之内举，抚文翁之旧封。敬服训词，勤恤人隐。而无息亦佩专城之印，往俞连帅之求。无忘酌泉，勉务为政。黜陟之典，朕不敢私。惟尔三臣，砺乃一志。与我共理，期乎有闻。敬之戒之，自求多福。可。  

○幕职赵儒等加官制  

敕。具官赵儒等，或以言罢兼官，或以来陈厥贡，俱怀吏干，思振宦途。即俞所陈，各徇其请。珥貂佐郡，咸谓殊恩。宜思旧章，往佩殊宠。可依前件。  

○授温潞湖州防御判官李坛湖州防御推官霍铢绛州翼城尉等制  

敕。具官温潞等，以潞常佐元戎，有闻东鲁。会计参画，声猷蔼然。以坛宗室菁英，词场秀造。抚青□而抗足，丁艰运以隐鳞。迹滞江湖，价高甲乙。方从梗泛，言奉弓招。赞我勋贤，开其淹恤。而铢亦以将命，颇谓有劳。俞其奏章，各俾序进。星郎侍史，洎尉于县属者。服我恩命，各宜勉之。可依前件。  

○授澧朗团练副使徐罕检校郎中赐紫奚承弼郓曹判官制  

敕。具官徐罕等，通材应聘，利刃从军。赞画允臧，吐茹得所。伸於知己，达我听闻。今朗陵汶阳，方缠兵革。式伫和宁之报，尤资樽俎之谋。星郎柱史洎紫金之命，则其（二句疑）俞奏荐，各懋宠光。勉酬所知，共偃兵革，无屑於蚤暮也。可依前件。  

○授州判官王坚检校兵部尚书王彦怀翟州长史程佩思州司马制  

敕。乃眷雕阴，仍岁征讨。厥土既脊，其人用劳。诚节是图，贡输无怠。而坚等能奉连帅，来为使臣。不有超升，孰旌优异。五兵重秩，式耀宾阶。下与夫进典午丞郡之荣者，皆拔茅连茹之谓也。可依前件。  

○授于荷双流县令制  

敕。具官某等。嗟乎尔荷，丞相之子也。栖迟府县，汨没风尘。美荫成蹊，孤根委地。矧吾戚属，兹用轸怀。聊效牛刀，式遂鸡口。颜而下则辕之门吏也。自陈去职，久困家食。俾佐方州，各均禄仕。而荷峻其阶序，饰以章服。吾不能无私於亲亲之道也。可依前件。  

○湖州乌程县尉李忠等授官仍量留等制  

敕。具官某等。青社溪之守臣，各修职贡。俾尔来朝，实冒险艰。所宜酬奖，有以兼廷评之命，而许留於官，有以移掌庾之秩，而与夫掾临海者，皆遂尔昼锦之荣也。可依前件。  

○授孔竞阴平县令张标湖州录事参军王振蓬溪县令等制  

敕。孔竞等。或连帅奏请，或郡守荐扬，或劳绩可称。罢免斯久，能自陈列，动我听闻。宰邑纠曹，皆其任也。可依前件。  

○授朱克柔张戎等加阶制  

敕。具官某等。外诸臣有政事可以称家父位尊功大不求闻於时者，可谓能处其身而协进趣之道矣。而师保元勋，燕居毂下，以遗落之才，广朕闻听，亦深得大臣之体裁。惟兹二事，朕实乐闻。尔克柔能以政经葺吾旧许，薰人莅俗，远至迩安。而戎前佐大藩，休有淑问，盘错斯验，锋芒有馀。或嘉韬椟之心，或允求伸之志。大臣子弟，朕岂无私。元勋荐扬，朕岂不信。上公进律，少将通班。阶序徽章，旌别优异。惟尔克柔与戎，宜知朕宠待汴帅全忠与太保之意，而勉於从政立朝也。可依前件。  

○授刘处宏通议大夫内侍省监充客省副使制  

敕。内省华资，司宾重任。宫明之选，历代攸难。我今得人，爰举茂典。具官刘处宏，冰霜励操，松桂腾芳。弄笔砚以饰躬，考诗书而励行。遂为端士，自辟亨衢。在公驰干事之各，衔命得使臣之体。辈流推许，达我听闻。宜示优恩，以旌修整。况遐方即序，重译来庭。尤思周敏之才，用副绥怀之旨。兼荣内省，仍进崇阶。敬佩宠光，往共乃职。可依前件。  

○授内官刘益谦加官制  

敕。具官刘益谦。惟尔参我枢近之务，副我腹心之求。允谓才难，克彰试可。委任斯重，端庄有闻。冰清绳直，洁已莅事。数马而对，问树不言。稽尔秉持，称吾宥密。是用升之峻级，置彼崇班。且酬职劳，式示优宠。宜保优异，勉图始终。敬慎不愆，必致远大。可依前件。  

○授内官晏希伯加官阶制  

敕。内官晏希伯。内外之任，必惟其人。迁擢之恩，允属试可。以尔南圭无玷，东箭有筠。山明见松雪之姿，天静耸嵩衡之势。诗书内积，儒雅外彰。闻其恭勤，可委事任。阶秩并进，眷瞩斯深。勉服宠光，往励职业。可。  

○授内官张居翰等加官阶制  

敕。具官张居翰等。守道立身，执中事我。造次不违於善行，锱铢必本於典章。藏器未伸，弹冠待进。吾今知尔，爰用加恩。升阶序而迁品秩，振堙沉而示恩泽。唯尔居翰，勉於致身。往服宠光，匪懈夙夜。可。  

○授内官马从朗加官阶制  

敕。设阶陛，所以示堂奥之严。正品秩，所以明跻陟之渐也。率由次第，以序忠良。苟当其人，吾必与进。尔从朗止水藏鉴，壶冰孕清，蹈礼乐以修身，诗书而养志。夜亲墀庑，拱辰之列宿分华。晓近冕旒，捧日之卿云配润。动必中矩，行无越思。历试可观，序迁惟允。九重华省，三品崇阶。用酬尔劳，往驭其贵。惟尔从朗，服吾宠光。立事检身，所宜匪懈。可。  

○授学士郄文晏将军金紫光禄大夫制  

敕。国家设翰墨之林，延髦硕之士，以润色鸿笔，发挥王猷。妙选内官，修辞立诚者，以与我言语侍从之臣，朝夕游处。膺是简拔，实惟重难。而具官文晏。常梦彩毫，亦吞文石。富有事业，志於讨论。孔光之问树不言，石庆之数马而对。濯濯春柳，风标迥出於辈流。落落长松，节概不移於霜霰。自擢居密署，言奉词臣。所为当材，且闻称职。縻之好爵，贵则号其将军。峻以崇阶，勋莫重於光禄。敬承宠渥，往莅清华。率由此途，以至崇达。惟尔文晏，得不勉之。可。  

○授内官王可方加官阶制  

敕。出膺使命，入奉宸严，惟兹简求，允属心膂。尔可方将命而去，成功以还。别利器於盘错之间，验矩於脂膏之际。试可斯验，愿吾爱之。俾其序迁，并谓至当。徵还内省，冠以丰貂。惟尔可方，勉图懿效可。  

○授内官马昌裔加官制  

敕。昌裔参我枢机，奉吾指顾。能慎密以植志，端庄而饬躬。动畏四知，洁无贰过。委注斯久，霜雪不渝。职劳可酬，序进惟允。升其阶秩，示以优崇。尔往莅之，益敬其事。罔懈砥砺，称予渥恩。  

○授内官张禹加官制  

敕。张禹本以端庄，饰之儒雅。雕鹗负横秋之势，便楠擢构厦之材。蕴是器能，在予左右。历试事任，亟涉光阴。闻其恪勤，宜示优奖。阶级秩序，俾之俱迁。服我新恩，保尔懿效。虽覆一篑，古人有言。尔宜知之，勉自勖率。可。  

○授内官孙昭裔加官制  

敕。昭裔干镆锋，骅骝逸步。文之以礼乐，饰之以诗书。白玉无瑕，朱弦让直。拱我宸极，粲如华星。慎尔枢机，不对温树。历试兹久，其才益彰。移之崇班，加以峻级。且旌优异，用激端修。敬怠不同，崇高可致。惟尔昭裔，知予意焉。可。  

○杨行密妻朱氏进封燕国夫人制  

敕。具官杨行密妻朱氏，作嫔藩翰，宜尔室家。六姻以宁，四德具美。俾我行密，为吾荩臣。统戎有方，述职无怠。ム尔辅佐，致之辑柔。庆泽所加，序进惟允。全燕列壤，大国疏封。式示宠荣，以旌贤淑。可进封燕国夫人。  

○朝散郎江西提举汪逵除礼部员外郎制  

敕。具官某。难进易退，贤士之操也。尔某议礼容台，浸有休问。汲汲焉以外服为请，虽留行不顾也。将指奏公，亟颁召节。则舒迟累月，翔集可观。是不谓之士操欤？郎围之选，南宫最清。往其钦承，践修尔学。可。  

○赠太尉葛从周神道碑  

（阙二字）包牺设教，画卦（阙八字）弧矢於焉利用（阙二字）二（阙五字）盖殷周之前，将相共柄。洎秦汉之後，文武殊途。至若纲纪彝伦，范围庶品，阐扬至理，崇树鸿猷，则用武之（阙三字）独济。若夫拨乱反正，（阙五字）卫（阙二字）勋济王（阙一字）则（阙七字）诸至於大义至公，开物宏务，感召和气，庇育群生，其揆一也。夫物穷则变，否极则通。时虽类於循环，事（阙三字）合（阙二字）雕虎（阙八字）而（阙五字）理（阙八字）方勘定，遂生翦起韩彭，扶丕（阙一字）以凌霄，翼真人而御极。风□之会，影响无殊。（阙六字）之期（阙五字）帝应（阙十四字）豕於大田，断修蛇於广陌，则有故昭义军节度泽潞等州观察处置等使开府仪同三司检校太师兼（阙三字）潞州大都（阙二十四字）焉。公讳从周，字通美，其先濮州鄄县秦邱里人也。礼也曾祖阮，祖遇贤，父简，赠兵部尚书。惟公世方管晏，绪接神仙。负山（阙二十九字）励越石著鞭之志，生知韬略，时合孙吴。韦弦淡尔而酌中，文武居然而兼备。素业唯观於大略，壮图潜（阙三十二字）以腾骧雕鹗在天而（阙三字）家刑国，鹊文兆忠孝之名。原始要终，血字表公侯之分。实为天纵，（阙六字）自太祖（阙二十二字）之锋於是附凤攀龙，策名委质。伐蔡之役战酣，太祖皇帝（阙三字）之变时（阙四字）公奋（阙二十二字）谷之只轮不返。而又青兖三寨，鲸鲵万人。剿戮无遗，辎重皆弃。巩约面缚而授首，（阙一字）唐魄（阙六字）赤（阙四字）濮（阙二十四字）齐山僵尸蔽野。以功（阙一字）检（阙二字）部尚书时溥复统全师。砀山下寨，康村接战。全军（阙九字）返又转检校刑部尚（阙二十三字）通上党蕃戎丧胆（阙五字）改授怀州刺史。屡立殊勋，继膺赏典。又假吏部尚（阙二字）累迁（阙三字）州刺（阙六字）使（阙二十四字）落落领二千骑（阙五字）马步二千，杀戮殆尽。生擒落落，夺马三千。又杀蕃（阙二字）污（阙五字）自（阙三十一字）後寻授节旄假（阙五字）昭义两使留务蕃军周扬五之众，结寨连营，去（阙十三字）俄而（阙二十六字）而身先幽沧克（阙五字）乃授宣义军行军司马。俄代丁会入潞州俘戮（阙四十二字）下凡经八日，纳（阙五字）加检校司徒。又入井陉，攻讨并部，降李洪范已（阙六字）兼加徐州（阙三字）氏（阙二十八字）致力（阙九字）中遘沉こ於边上。明年，青齐之众，复陷兖州。（阙三字）戎捐躯济难太（阙四十字）加太子太师食邑二千户（阙二字）之念勋劳，乃眷疾恙，爰降优礼。（阙十七字）旌颂之（阙五字）别墅（阙三字）山恩异（阙七字）代未之有也。俄而美疹滋深，医和弗疗。天（阙二字）遗人之云亡。恨狠（阙一字）之（阙一字）尚存指为（阙十四字）江淹之笔（阙十字）勒（阙四字）即以（阙四字）十月三日，归葬於偃师县亳邑乡林南里之别墅。赙赠含，君恩（阙十四字）慰有子五人，（阙九字）夫检校（阙一字）部尚书（阙四字）将军同正不仕。次曰彦勋，金紫光禄大夫检校兵部尚书前守洪州别驾不（阙一字）次（阙十二字）尚书刑部员（阙二十字）尚书守左骁卫将军。次曰彦浦，殿前受旨银青光禄大夫检校太子宾客燕（阙十五字）克（阙二十四字）英飞龙使充西京都监银青光禄大夫检校尚书左仆射守左武卫将军（阙二十六字）孔循（阙十二字）司徒左威卫上将军。连荣贵戚，迭照闺门。玉镜台前，匪独推於（阙二十七字）兼（阙十二字）礼以竭情临襄事而衔恤始终部分薰灼一时。斯又见天（阙一字）照答之重杳也。皇帝临轩轸悼撤（阙一字）废朝（阙十三字）  

伊昔皇唐，运终百六。兵革（阙二十二字）。（其一）  

（阙二字）我梁受天明命，间生材杰。克靖灾眚，武德孔昭。和（阙十二字）。（其二）  

（阙十四字）战酣马逸土失衔勒下车策之伤面克敌。（其三）  

青兖三寨鲸（阙二十六字）（其四）  

凡兹大勋，杰出十乱。炳若丹青，著於史传。（阙一字）外畏威（阙十一字）。（其五）  

（阙十二字）增（阙三字）飞蝗越境，猛兽遁去。军食衤匀服，盈羡厢庾。（其六）  

统众出师，宽猛相济。（阙六字）照（阙十六字）（其七）  

悠悠丹，轧轧而车。万人之敌，六尺之躯。瞥如石火，去似隙驹。（阙四字）谁其问诸。（其八）  

（阙七字）秋露如珠洒君（阙二字）平生气豪，命世功夫。金疮犹在，┩肉永枯。（其九）  

邙山之隅，（阙二字）之裔。许国壮心，磨天逸势。威声（阙二字）昏衢迢。长辞魏阙，永谢明世。（其十）  

○册德王为皇太子文  

维乾宁四年岁次丁巳三月癸卯朔十七日己未，皇帝若曰：夫立爱惟明，建善则固。先王茂躅，有国丕图。承祧仰镜於前星，守器式当乎长子。遐瞻载籍，眇觌洪荒。虽步骤随时，质文异制。逮於传序，罔不率循。国家高视百王，同符三代。平一区宇，统和人神。垂三百年，历十八叶。暨朕寡昧，荷景灵。属天步艰难，岱宗牢落。蒸人未，旧典爰旷。庶尹卿士，藩辅元僚。思正储闱，式固鸿业。咨尔长子德王裕，象叶增构，明启少阳。温文在躬，睦友成性。博闻强识，无愧於老成。学礼读书，庶资乎师训。乃辑群议，爰咨旧章。是用命尔为皇太子。嘻！毓问承华，重辉望苑。永贞万国，明照四方。入则有师，出则有保。无怠三善，往崇四术。务亲正人，诫近邪僻。淑慎尔止，峻防所歧（一作攻）。勉植厥猷，罔坠丕训。  

○册益昌公主文  

维乾宁元年岁次甲寅十月庚申朔十四日甲子，皇帝若曰：粤昔汉颁鲁国，魏锡常山。繇锺爱以分封，亦旌贤而别壤。前王茂典，历代成规。朕今嗣守，不敢失坠。咨尔第七女，兰芷芳猷，肃雍懿范。坤顺之性，体於自然。天倪之资，禀於阴教。不明尔德，孰慰我心。爰稽旧章，俾率彝训。乃流汤邑，仍锡粉田。所以示鸠均养之仁，乐螽斯宜尔之庆。夙兴夜寐，无忘女史之箴。下气怡声，勉习家人之礼。女仪妇道，可不慎与。  

## ●卷八百三十九  

☆刘岳  

岳字昭辅，其先辽东襄平人，迁洛阳。少举进士，事梁，历官侍御史。贞明初为翰林学士，累迁户部侍郎。後唐庄宗入汴，贬均州司马。寻授太子詹事。明宗即位，历兵部吏部侍郎。忤冯道，徙秘书监，迁太常卿。卒年五十六，赠吏部尚书。  

○除官当颁告身奏  

凡在立朝，悉是为臣之责。每蒙进秩，咸加报上之忠。奉敕命以迁升，固当感。降纶言而[B14A]饣希，或未捧观。将使知罢陟之繇，认训诰之旨，必在各颁官告，令睹制词。处班列以增光，传子孙而永耀。伏请自今，凡有除转。登朝官已上，在京召至阁门宣赐，在外则付本州使赐之。  

○请革虚衔任官疏  

伏以有国命官，立朝厘务，必资详练，以集事功。窃见诸色词科，多升通籍。向者先为列藩从事，参佐可称。次经三馆职史，编修是著。方居华秩，始在彤逵。近或虽有两任前衔，未历一司公事。莫申劳绩，虚谓滞淹。未若委以亲人，俾之及物。粗闻善最，无议陟迁。免自叹於漂流，复有名於选任。伏乞特加搜采，广察单平。白身者授以佐僚，历官处之县令。岁月俟当於制限，班资擢在於朝行。理契毓材，事惟责实。  

☆崔沂  

沂字德润，宰相魏公铉幼子。举进士，历监察补阙。昭宗时累迁谏议大夫。入梁为御史司宪，擢礼部尚书。贞明中充西京副留守。入後唐为左丞，判吏部尚书铨选司。谪石州司马。明宗即位，复为左丞。以太子少保致仕，卒年七十馀。赠太子少傅。  

○请覆勘寇彦卿致死梁观奏  

彦卿位是人臣，无专杀之理。况天津桥御路之要，正对端门。当车驾出入之途，非街使振怒之所。况梁观不时回避，其过止於鞭笞。ㄏ首投躯，深乖朝宪。请论之以法。  

☆安重诲  

重诲，应州人。其先本北部豪长，後唐明宗镇安国，以为中门使。及即位，领枢密使，迁左领军卫大将军兼领山南东道节度使。改兵部尚书，累加侍中兼中书令。徙河中节度使，坐与宦者交私，明宗令太傅李从璋过杀之。  

○郭彦夔不许改名疏  

伏以凡是人名，皆繇父命。侍侧者称以荣左右，为後者称以奉蒸尝。犯庙讳须更，同御名亦改。降此以外，回避无闻。以春秋论之，卫侯名恶，大夫有齐恶，太宗朝有虞世南，君不听臣易名，皆所以重人父之命。况郭彦夔长在青州，霍彦威有时移镇。宁将私敬，上渎圣聪。若便允从，恐从援引。只宜如故工部郎史于邺奏，名是卢文纪私讳，傥许更名，即不至尤违。其郭彦夔请在本道宜令权称致雍，在告敕内即须仍旧。诚为至论，永作通规。  

☆朱守殷  

守殷少事後唐庄宗为奴，名会儿。及即位，以为长直军使，稍迁蕃汉马步都虞候。同光二年领振武节度使兼蕃汉马步军。天成初拜同中书门下平章事，授河南尹，判六军诸卫事，加侍中，移汴州节度使。後谋叛，明宗讨之，力屈自尽。  

○上玉玺表  

臣修雒阳月波堤，至立德坊南古岸，得玉玺一面上进。伏以皇上陛下明德动天，圣灵御宇，遂使千年之瑞，出於九地之间。辉焕简编，光华帝道。臣窃观异瑞，益表太平。  

☆魏逅  

逅，後唐天成元年官大理少卿。  

○申请慎勘囚徒奏  

此後伏请指挥天下州县，应所禁囚徒，不许州县厢县大小刑狱。委观察使刺史慎选清强判官一员，於本厅每月二十六日两衙引问，明置狱状，细述事端。大则尽理推寻，小则立限决遣。其外县镇禁人，三日外具事节申本州府，仍勘问指挥。  

☆卢咸雍  

咸雍，後唐天成二年官起居郎。  

○请禁盗贼疏  

贼寇宵行，逼胁村舍，俾供食宿。及当败露，指引行程，追禁经时，虑妨农作。望颁明敕，俾得疏治。  

☆钱傅  

傅，後唐天成二年官太常丞。  

○请禁止侵践坛奏  

当司专典祠祀，伏以国城西面群祀，各有坛单，近年多被民户侵耕，畜牧腾践，莫知处所。行事之时，旋封土芟草，有乖诚敬。今正芳春，易行止绝者。  

☆李同  

同，後唐天成二年官左拾遗。  

○请逐旬断囚奏  

天下系囚，请委长吏逐旬亲自引问，质其罪状真虚，然後论之以法，庶无枉滥。  

○平刑法疏  

三尺之法，天下共之。法一动摇，民无所措。是知爱育黎庶，信及豚鱼。既礼乐之中兴，在刑罚之必中，陛下初当治乱，合肃化条。请处分天下州使系囚，逐旬咨长史亲自引虑，使知罪真虚，然後论之以法。则狱无冤滞，政治和平。  

☆李殷梦  

殷梦，後唐天成二年官刑部员外郎。  

○乞高宏超减死奏  

伏以挟刃杀人，桉律处死。投狱自首，降罪垂文。高宏超既遂复雠，固不逃法。戴天罔愧，视死如归。历代以来，事多贷命。长庆二年，有康买得父宪，为力人张莅乘醉拉宪，气息将绝。买得年十四，以木锸击莅，後三日致死。敕旨：“康买得尚在童年，能知子道，虽杀人当死，而为父可哀。若从沉命之科，恐失度情之义。宜减死处分。”又元和六年，富平人梁悦杀父之雠，投县请罪。敕旨：“复雠杀人，固有彝典。以其申冤请罪，自诣宫门，发於天性，本无求生。宁失不经，特从减死。”方今明时，有此孝子，其高宏超若使须归极法，实虑未契鸿慈。  

☆赵明吉  

明吉，後唐天成二年官左补阙。  

○请修天下宫观奏  

窃见天下宫观，久失崇修。盖自朱温篡逆以来，例多毁废。请下诸道，应本朝旧置宫观近经毁拆者，皆勒增修。以奉祖宗，以宏孝治。光陛下中兴之业，显国家大道之源。复我真宗，置兹永世。其两京宫观有公田，乞免科率。俾充斋粮，以给正名道士。庶恳志於焚修，期上元之福。  

☆杜绍光  

绍光，後唐天成二年官少府少监。  

○请置丞簿等官奏  

当司掌朝服仪仗祭器服，兵戈以来，散失向尽。苟非得人，难为掌辖。臣准往例，除监一员少监二员外，比有丞主簿五署令，共一十六员。近自伪梁废省，只委曹吏主张，遂至因循，或多隐漏。乞下中书，於先废官员内，量置丞簿署令，分主当局公事。  

☆李光纬  

光纬，後唐天成二年官右拾遗。  

○请录功臣後裔奏  

自本朝应运以来，陛下登极之後，有赤心事主，戮力勤王，或代著军功，身已沦没者，乞追崇官爵，延赏子孙，庶张开国之荣，永保承家之庆。兼内外重臣已下班行间，请许追封，以光孝道。虽九原之幽暗，亦贺明时。庶百辟之忠良，同扶圣代。  

☆郑З  

З，後唐天成三年官膳部郎中。  

○请禁诸吏僭侈奏  

诸司诸使职掌人吏，乘暖坐，带银鱼席帽，轻衣肥马，参杂庭臣。尊卑无别，污染时风。请下禁止。  

☆王钅羽  

钅羽，後唐天成三年官左拾遗。  

○请禁军门招集无赖疏  

伏睹州县百姓，早因危岁，小寇连绵，旧染成非，习性难改。逃刑网外，作患民间。起昼藏夜出之名，怀念恶惰农之志。惟观得失，但听灾危。不虑严章，当孤美化。法缓则潜藏军旅，法急则流散藩方。条令难加，网罗莫及。是非同等，曲直相参。伏乞显示军门，无招此辈。永去未萌之咎，当平不力之民。  

☆杨途  

途，後唐天成四年官左补阙。  

○请修整都城奏  

明公举事，须合前规。窃见京城之内，尚有南州北州，纵市井不可改移，城池即宜废毁。复见都城旧墙，多已摧塌，不可使浩穰神京，旁通绿野。徘徊壁垒，俯近皇居。无复因循，常宜修葺。  

☆郭正封  

正封，後唐天成四年官考功员外郎。  

○请晓谕诸军放还所掠生口奏  

中兴平定之初，自数十年离乱，编民或为兵士所掠，没为奴婢者。既无特敕厘革，无复从良。遂令骨肉流离，有伤王化。  

☆刘昌鲁  

昌鲁字安国，相州邺县人。唐末明经登第，释褐项城主簿，累迁尚书郎。乾符中出为高州刺史，迁防御使，为刘Ζ所杀（谨案《九国志》：刘隐入广州，遣其弟Ζ攻高州，昌鲁大败。Ζ军虑终为所吞，乃辇帑库及士卒千馀人归湖南马殷。殷奏授永顺军节度副使兼行军司马。天成中卒。与《五代史》所载不同）。  

○致马殷书  

仆昔占籍邺中，受恩唐室，莅高三岁，遏黄巢之乱，收合生齿，堡于掠山，因深为暂，凭高作垒，攻苦食淡，以勤士卒。洎盗贼平定，一境独全。高掠之民，至今相戴。而中原多故，岭南不宾。刘隐乱常，僭兴师律。举蛮貊之众，成吞噬之心。仆常训励甲兵，躬当矢石。扫垒一战，刘岩遁走。虽仗义者必胜，恃力者必亡。然而山越之人，疮痍众矣。残民以骋，所不忍为。昔古公去豳，窦融归汉，千古之下，迭为推美。仆虽颛愚，景慕前烈。窃惟明公负江湖之固，有桓文之业，土宇至广，仁风素厚。愿以所部归款於执事，谨刺血染翰，上达诚悃。惟明公图之。  

☆崔协  

协字思化，清河人。举进士，为度支巡官渭南封，直史馆。入梁累官兵部吏部侍郎。後唐同光初改御史中丞，天成初迁礼部尚书太常卿，拜平章事。四年卒，赠尚书左仆射，谥恭靖。  

○请令国子监学生束光学等钱充公使奏  

当监旧例，初补监生有束钱两贯文，及第後光学钱一贯文。切缘当监诸色举人，及第後近再多不于监司出给光学文抄，及不纳光学文钱。只守选限年满，便赴南曹参选。南曹近年选人，并不收置监司光学文抄为凭。请自後欲准例应诸色举人及第後，并却於监司出给光学文抄并纳光学钱等。各有所业次第，以备当逐年修葺公使。奉敕宜准往例指挥。兼自今後，凡补监生，须令情愿住在监中修学，则得给牒收补。仍据所业次第，逐季考试申奏。其勘到见管监生一百七十八人，仍勒准此指挥。如收补年深，未闻艺业，虚沾补牒，不赴试期，亦委监司简点其姓名年月，一一分析申奏。  

☆孙元  

元，後唐明宗朝官登州刺史。天成四年坐无名科率停任。  

○大唐铜山禅师信行和尚兰若记  

山岳之形雄峻，奇势摩霄，冲载万象，吻合云雨。怪状异彩，万有馀品，而不可尽名。今斯铜山，峨峨石棱，青壁。岿岌兀，乍峭乍平。左翼龙骧，右盘虎踞。是以西拓浮邱，若扪天心。北截长江，如浴沧海。足可以壮楚之地势也。（阙十三字）洎大历十一年冬仲月，有大禅师曰信行，京兆人，俗姓王氏。早岁出家，本云居寺，以戒香持身，惠珠内莹。止於此山，驻锡云木。石坐逾旬，无有知者。会樵人入山采薪，得遇恭师，骇然投刃设礼，欣赞磬折。（阙一字）贞元十三年春，观察使兼御史中丞博陵崔公行府幕郎官判官李公臻巡户口，兼封闭诸山兰若，例当（阙二十字）文牒遍告吏民，勿令（阙一字）动。至元和中，县令姚公崇信三宝，深护法门。闻多因公侵渔，斫伐林木，又给公凭。四年，一古旱民皆绝粒，道路殒毙，师乃出山。有二居士顶敬礼拜，共迎归山。於时四面闻师都归，云合大会，草木生光。二居士启诸公曰：“和尚高僧。久此宏化，教谕沉迷，开甘露之门，示生死之径。不旌叙山门，何以答乎禅德？”公依法言而共建斯法碣，乃莹真础，爰命雕镌，纵劫还海竭，太朴浸失，斯之不坠。  

☆于峤  

峤，晋天福中为虞部郎中，知制诰，迁中书舍人。後唐同光中为翰林学士。天成四年迁秘书少监，以忤赵凤夺官，长流武州百姓。  

○请令河朔从常调疏  

有国有家，既定君临之位。无偏无党，方明王者之心。苟少亏於同轨同文，则微损於尽美尽善。窃知河朔令录，须俟本道荐扬，朝廷就加其命。况今万国诸侯，犹请行而贡职。岂使一方令长，独端坐以邀官。未敦革故之风，深缺维新之化。睹兹阙政，敢贡直言。乞宣付中书，委於铨管。此後并从常调。  

○请蠲减租税疏  

协和万邦，明主所以安社稷。平章百姓，哲后所以怀黎民。将延七百载之洪基，须安亿兆众之黔首。臣幸遇圣明之代，敢倾愚直之诚。伏以朝廷先有指挥，今年不更通括苗亩。宣从特旨，颁作溥恩。且属夏秋己来，霜雨频降。在山川高土，则必有丰年。想薮泽下田，非无水。脱或已作潢污行潦，犹徵青苗地头。不惟损邦国风化，兼恐伤天地和气。傥或皇帝陛下念兹狂直，哀彼灾祥，特於淹浸之田，别示优隆之泽。重委乡村父老通括，不令州县节级下乡。如或检验不虚，即日蠲减租税。或有司以军粮未济，兵食是虞，即请却於山川之田，丰熟之地。或於麻畦秆草蚕盐地头，据其本分价钱，折纳诸色斛斗。所谓公私俱济，苦乐皆均。舍其短以从其长，将有馀而补不足。臣每因急务，方敢上言。前後所奏十件，有司未行一件。伏乞陛下念臣苦思，察臣尽心。或可施行。不令停滞。  

☆李荛  

荛，後唐同光初为魏王继岌推官、掌书记。明宗朝授河南少尹，以秦王从荣谋叛事，配石州。  

○奏乞恭陵园林地亩状  

恭陵所，其山园之内，被民户起舍屋居止，台观皆被侵耕。柏城松迳，樵采殆尽。乞下本县与寺司，重定完本园林地亩。  

☆苏楷  

楷，乾宁二年举进士，重试黜落。哀宗时依朱氏为起居郎，以旧憾上疏驳昭宗谥号。梁祖即位，勒归田里。後唐同光中为员外郎，天成中累历使幕。会执政欲纠其驳谥之失，以忧卒。  

○驳昭宗谥号议  

帝王御宇，由理乱以审污隆。宗祀配天，资谥号以定升降。故臣下君上，皆不得而私也。伏以陛下顺考古道，昭彰至公。既当不讳之朝，宁阻上言之路。伏以昭宗皇帝睿哲居尊，恭俭垂化。其於善美，孰敢蔽亏。然而否运莫兴，至理犹郁。遂致四方多事，万乘频迁。始则阉竖猖狂，受幽辱於东内。终则嫔嫱悖乱，罹夭阏於中闱。其於易名，宜循考行。有司先定尊谥曰圣穆景文孝皇帝，庙号昭宗，敢言溢美，似异直书。按後汉和帝安帝顺帝，缘非功德，遂改宗称，以允臣下之请。今郊有日，袷祭惟时。将期允惬列圣之心，更下详议新庙之称。庶使叶先朝罪己之德，表圣主无私之明。  

☆张廷范  

廷范官太常卿。  

○昭宗谥号议  

昭宗初实彰於圣德，後渐减於休明。致季述幽辱於前，茂贞劫幸於後。虽数拘厄运，亦道失始终。违陵寝於西京，徙兆民於东洛。轫辇辂未逾於寒暑，行大事俄起於宫闱。谨闻执事坚固之谓恭，乱而不损之谓灵，武而不遂之谓庄，在国逢难之谓闵，因事有功之谓襄。今请改谥曰恭灵庄闵皇帝，庙号襄宗。  

☆崔忄惠  

忄惠，後唐明宗朝官秘书少监，迁右谏议大夫。  

○请禁诸道进鞍辔御衣奏  

凡在御前，皆为法物。供奉所自，出自内司。岂假外臣，而有营造。若无禁止，渐谓通规。一则乖国朝淳厚之风，一则冒典宪防闲之制。  

○请正街坊疏  

臣伏见雒都，顷当制葺之初，荒凉至甚，才通行径，遍是荆榛。此际集人开耕，便许为主。或农或圃，逾三十年。近岁居人渐多，里巷颇隘。须增屋室，宜正街坊。都邑之制度既成，华夏之观瞻益壮。因循未改，污浊增深。窃惟旧制，宫苑之侧，不许停秽恶之物。今以菜园相接宗庙祠宇，公府民家，秽气薰蒸，甚非蠲洁。请议条制，俾令四方则之。  

## ●卷八百四十  

☆吕梦奇  

梦奇，後唐明宗授幽州节度判官，迁右谏议大夫御史中丞。  

○後唐招讨使李存进墓碑  

原夫古先哲王，必有良辅。时清是论至道以经邦，和阴阳而均造化，柱石王室，使不颠不危。世乱则运沉机而靖岩廊，廓烟尘而扫芜秽，藩屏皇家，俾可远可大。故有书汗简，勒金石，皆纪其功德，及於社稷生灵者也。公讳存进，字光嗣。本姓孙氏，乐安人也。武子之後，历世守职边土，因以家焉。曾祖岩，振武节度都押衙银青光禄大夫检校右散骑常侍兼御史大夫。祖某，金紫光禄大夫守胜州刺史检校刑部尚书兼御史大夫柱国。父，振武节度都押衙左校练使银青光禄大夫检校左散骑常侍兼御史大夫上柱国。公业绍箕裘，力便弓马，入蛟桥而振誉，探虎穴以知名。气直如弦，心坚比铁。献祖文皇，龙潜朔野，豹隐云中，常以鏖虏为心，平戎是务。以公早精剑术，素熟兵机，肘腋之间，爪牙为任。时或手持双戟，腰属两，营开而紫塞风清，战罢而金枪日耀。太祖武皇帝嗣承丕构，致力中原。属以天步多艰，王室如毁。枕戈求敌，奋剑遄征。平大寇而复九重，戮叛臣而清三辅。以公生知武略，早立战功，委以辖钤，颇著劳绩。寻补节度押衙左厢衙队威雄第一（阙）副兵马使，奏受银青光禄大夫检校太子宾客兼监察御史上柱国。大顺元年迁殿中侍御史。景福二年五月，太祖武皇帝以公性禀淳和，言无矫饰，勇能排难，忠不病国，锡以姓名，同之骨肉。荣连戚属，光生将门。永依磐石之安，终赖维城之固。寻补充右厢义儿第一院军使，除授银青光禄大夫检校国子祭酒兼御史大夫。乾宁二年十月除授检校左散骑常侍，光化二年二月授右厢行营马步都虞候。三年正月兼授雁门以北都知兵马使永安军使兼守御都指挥使，五月权知汾州军州事兼守御都指挥使。四年四月转充右厢衙队都知兵马使。公以屡立战勋，继承先泽，勤王在念，报主为心。夙夜在公，风雨如晦。至天复元年四月，除授金紫光禄大夫检校刑部尚书兼御史大夫上柱国。二年三月除授检校兵部尚书，十月加授检校尚书左仆射。三年八月转左厢衙队都知兵马使兼左厢行营马步都虞候。天三年三月，奉命权知石州军州事。时以慈隰未归，西南为患。委之守郡，志在安边。公乃和以养兵，仁而抚俗。轻其徭役，劝以耕农。嫠者由是遂生，逋窜者以之复业。远来近悦，老安少怀。五谷有年，一方无事。百姓以为召父复出，杜母再生。洎今昭文睿武光孝皇帝初承顾命之年，以公旧臣元老，委以腹心。送往事居，慎终如始。寻以家仇未雪，国患已深，四方每切於经营，中土尚稽於平定。知公材堪出将，相可封侯。必当多难之秋，能立尽忠之节。五年正月制授检校司空使持节石州诸军事，守石州刺史。  

七年十月转充右厢步军都指挥使，八年十二月转授权行营蕃汉马步都虞候。寻以伪梁大举凶锋，僭据深冀。镇定告倒悬之急，并汾兴仗顺之师。主上以公久战多谋，雄名制敌，俾之扈从，同救阽危。十万凶徒，一阵席卷。九年正月，奉命再知汾州军州事，四月制加光禄大夫检校司徒，十二月授西南面行营招讨都指挥使。十一年三月，收下慈州，秋毫不犯，百姓复业，三农以时，寻制授慈州刺史。民歌其化，如离石焉。十二月，奉命权知沁州军州事。五月正授诸道行营蕃汉马步使。时以魏人久厌伪庭，咸思真主，烽烟相属，星使交驰。迎我銮舆，以救涂炭。洎主上驻跸在邺，以编部未肃，都人乍安，每怀亲征，常令预备。将委权略，罕得共人。以公夙著廉勤，素有威望，九月补天雄军都部署巡检使，行营蕃汉马步使仍旧。公禀命益恭，守法益谨。严以理下，俭以约身。犯者必诛，恶者自息。强豪贵势，闻之凛然。伪将刘那在莘县，日与主上对垒经年。时公在都城，每设严备。有日私谓人曰：“此贼固险不战，必有多谋。俾於南门多排弓弩以待之。”其夜果有刘贼党，忽攻都城之南门。弓弩齐发，死伤者甚众。遂令单骑潜报主上於东寨，於是王师尽出。及旦，两军相遇於中途。五万凶徒，剿戮将尽，惟刘遁而获免。夫破大阵，主上之神功也。守都城，公之长算也。十四年正月转左厢步军都指挥使。二月，奉命权蕃汉马步副总管。圣上初收杨留镇，以为将取中原，先通古渡，防边固圉，非公不办，寻留公在镇守御。公以岸阔舟迟，城孤兵少，强敌在近，奔冲是虞，乃浚彼壕隍，增其楼橹。功役未罢，果有大寇攻城。内备既坚，如群盗寻退。十五年冬，随驾至胡柳陂，大破汴寇回。十六年三月制授单于安北都护御史大夫，充振武节度麟胜朔等州观察处置营田押蕃汉等使。  

时驾在德胜寨上，以大寇未平，黄河是阻，貔貅往复，舟楫为劳。一出义师，数日方济。公乃埋大木於两岸，贯轻舟於中河，建作浮桥，以过锐旅。力排巨浪，势截横流。扼彼咽喉，壮我襟带。遂使六军万马，朝出暮还，动若疾雷，履如平地。十七年二月主上赏公之功，就加特进检校太保，仍赐御衣鞍马金银器物绫罗锦彩等。三月授天雄军马步都指挥使，行营蕃汉马步使仍旧。十九年正月，主上以契丹犯境，銮驾亲征。以公计出万全，谋深九拒，留公河外，以御奸凶。果伪将段凝领兵攻打德胜寨，公乃夜警晨严，出斗内备。三军戮力，万人一心。洎主上凯还，寇孽夜遁。二月，以公之功加特进检校太傅陇西郡开国男，食邑三百户。当年镇州有不令之臣张文礼，弑其主而据其位，潜通梁苑，密契契丹，背我圣恩，恣彼凶德。主上以北门犹梗，中国未宁，愤为患於腹心，志先平其巢穴。王师继发，庙算频施。杀戮虽多，攻取未下。以公闻风料敌，嗅土知兵。寻付睿谋，俾就攻讨。四月授北面行营都招讨使，公奉辞伐罪，固敌是求。乃仗钺而行，凿门而出。戈矛雪莹，甲骑云飞。发殷地之威声，劲逾漳水。作连天之杀气，直压川。增其严营，对彼孤垒。料於旬日，必下危城。无何，伏鸡搏狸，乳犬噬虎。我师未列，彼阵先成。公乃独领亲军，迎锋力战。王师已捷，惟公乘胜深入，为流矢所中，身终於阵。享年六十八。於戏！功已垂成，命不相待。陈安既往，长留壮士之名。卞壶不回，永尽忠臣之节。扶倾柱折，济险舟沉。天子闻之辍朝，百姓闻之罢市。夫生受国恩，殁於王事，大丈夫之终也。同光二年冬十月赠太尉，以十一月八日葬於太原县（阙）夏乡郑村东厚，礼也。  

夫人彭城刘氏，闻诗立德，约礼成规。夫人渤海金氏，素禀全仪，生知懿范，柔顺同符乎坤德，贤和共出於家风。有子七人，长曰汉韶，河东节度押衙都牢城使兼右厢五院指挥使金紫光禄大夫检校兵部尚书兼御史大夫上柱国。久读兵书，颇精师律。谦恭接下，廉谨立身。战胜而口不言功，任重而心益为惧。仁孝既闻於乡里，忠勤复表於常。蕴兹全才，以固都邑。次曰汉威，河东节度押衙安国军马步军副指挥使兼都牢城使银青光禄大夫检校工部尚书兼御史大夫上柱国。玉堂演术，金柜传符。亟扬破敌之功，深得将兵之妙。次曰汉殷，前振武节度押衙沿河五镇都知兵马使银青光禄大夫检校左散骑常侍兼御史大夫。素蕴直诚，早抱雄节。节身以文武之道，交人以忠信之心。次曰汉郇，河东节度随使兵马使银青光禄大夫检校左散骑常侍兼御史大夫。孝敬因心，忠直成性。交游不杂，言行相符。次曰汉筠，前振武节度单于安北都护府司马。器度纵横，识略孤远。耽书味道，处约持谦。乐胜廊庙，先人後已。次曰禄儿，语多颖悟，似有神通。适当怀橘之年，自立成人之智。次曰欢儿，神彩疏通。骨气清秀，对日之年未逮，摩天之势已高。可谓荀氏八龙，贾生三虎，并生於德门者也。  

梦奇旧忝故总管令公幕下十五馀年，常在征行，与公同处营寨。辱公之知眷，见公之行事。诸子弟不以虚薄，请染柔毫。敢竭荒芜，实叙铭勒。庶比夫燕然立碣，岘首丰碑。复旌上将之勋，再堕行人之泪。铭曰：  

五岳降灵，四渎腾精。雄才英杰，为时而生。舟以济险，柱以扶倾。手拨祸乱，力致升平。（其一）  

婉画频施，嘉谋屡协。德懋九歌，宠深三接。续派天潢，连芳玉叶。出则奉辞，入必献德。（其二）  

量深谋远，才高器孤。张皇义勇，倜傥雄图。臂上繁弱，腰间辘轳。声驰绝塞，势慑群胡。（其三）  

经以斯文，纬以我武。柔亦不茹，刚亦不吐。名高若庐，力大如虎。铁石一心，鱼水三主。（其四）  

离石作牧，西南之戍。威以风行，惠以云布。直者必举，枉者必措。俗戴二天，人歌五。（其五）  

化行四郡，恩被百姓。吏守公乎，狱无冤横。冰壶之莹，水镜之净。善人为邦，室家相庆。（其六）  

得魏为大，守之为难。经巡务重，制断事繁。威而不猛，严而不残。奸邪气慑，豪右心寒。（其七）  

杨留初下，渡口是防。百楼备险，九拒谋长。城高如金，壕浚如汤。摧敌制寇，拓土开疆。（其八）  

天子恩深，将军战苦。仗节拥麾，分茅列土。作镇单于，以扼穷虏。昼锦而行，不独前古。（其九）  

九曲连天，隔彼寇党。白浪氵奔腾，洪流氵养。造舟为梁，谁谓河广。谋而後行，利有攸往。（其十）  

赵有不庭，干国之纪。作孽一方，构祸千里。烟尘未灭，婴敌之矢。力战酬恩，殁而後已。（其十一）  

桓桓上将，弼我元后。冯坐大树，周居细柳。忠不负名，勇不期寿。天长地久，勋庸不朽。（其十二）  

☆韩仪  

仪字羽光，万元人，之兄。唐末以翰林学士为御史中丞。梁祖即位，贬棣州司马。  

○授朱朴平章事制  

门下。梦傅岩而得真相，殷道中兴。猎渭滨而载献臣，周朝致理。是知显诸仁而藏诸用，君子但守其沉机。怀其宝而迷其邦，大器曷虚其显位。朕自逢多难，渴伫英贤。暗祷鬼神，明祈日月。果得哲辅，契於勤求。朝散大夫守国子毛诗博士上柱国赐紫金鱼袋朱朴，学业优深，识用精敏。久徊翔而不振，弥贞吉以自多。朕知其才，遂召与语。理乱立分於言下，闻所未闻。兵农皆在於彀中，得所未得。不觉前席，为之改容。须委化权，用昌衰运。是乃振於庠序、陟彼钧衡。自我拔奇，宁拘品秩。於戏！时风甚薄，国步方艰。兵戈未息於近郊，经制日隳於故事。官阙焚荡，邑里凋虚。外则未殄元凶，内则未凝庶绩。整我纲纪，成我雍熙。百度群伦，俟尔康济。勉思敬戒，以服宠光。可朝议大夫同中书门下平章事。  

○授王抟平章事制  

门下。朕闻轩辕得力牧而为五帝先，夏禹任皋陶而为三王祖。虽不言而化，自契於元功。而端拱仰成，实资於哲辅。况有尝持大柄，久竭︳谟，振寅亮於岩廊，立惠迪之轨躅。俾乃旧贯，再委平衡。断自朕怀，用符佥属。扶危匡国致理功臣新授武胜军节度浙江东道管内观察处置兼宣抚等使金紫光禄大夫检校尚书右仆射同中书门下平章事使持节越州诸军事越州刺史上柱国（阙三字）开国公食邑二千户王搏，道洁秋霜，文含春彩。动不逾矩，立必正方。行中孚绝类之贞，保大有匪彭之节。讷於言而敏於行，深耻名浮。竭其力而致其身，唯将道胜。顷岁朕察其才智，可委钧衡。拔自贰卿，升之四辅。果能推诚忧国，罄虑匡时。启沃心之嘉猷，进苦口之良药。洎岐叛涣，京国戒严。罔惧触鳞，屡陈逆耳。且搏以明君待我，故每敢极言。我以忠臣任搏，亦常加奖纳。深知尽瘁，永用置怀。自銮辂省方，艰危扈跸。澄心无挠，临事应机。为时而生，信非虚言。昨以初清镜水，新荡稽山。慎择周才，以康疲俗。是用辍於台鼎，俾践师坛。念卿前後奏陈，有犯无隐。吾虽不敏，深谅至忠。静复卿言，皆合朕志。谠正之事，久而弥芳。虽浙右之疮痍，诚思惠养。顾岐阳之ビ逆，尤藉机筹。且归班瑞之符，却秉代天之笔。尔其内凝庶绩，外殄元凶。勉精医国之谋，报我知臣之德。天官重位，光禄崇阶。兼以命之，用旌龙数。服兹休命，可不慎欤？可光禄大夫守吏部尚书同中书门下平章事，功臣勋封并如故。  

○授韩建昌黎郡王制  

门下。《记》曰：“诸侯有功德於人者，加地进律”。《书》云：“德懋懋官，功懋懋赏”。其有功宣於宗社，德被於生灵。立扶危定颠之勋，展巡祖建储之力。忠诚贯天地，贞节伏鬼神。须行不次之恩，用报非常之绩。俾谐合议，爰举宠章。具官某，维岳降神，自天生德。巨材山立，雅量海深。行健不以武而以文明，处顺不以邪而以忠正。其动也直，其静也专。孙武理兵，令惟画一。文翁训俗，教必在三。临大事则侃侃丈夫，在平居则谦谦君子。生知无对，默识绝伦。自镇关防，己周星律。化骁雄之士，尽说诗书。流恺悌之风，大行乡里。去秋迎銮郊次，驻跸州城。语时事之艰危，言泪俱下。奉行朝之供亿，勤竭无渝。而又请谒元龟，载营复庙。才当旬浃，更事严。椒壁虹梁，备闻壮丽。礼容备物，靡不精周。既而首贡封章，议建储贰。复六十年之坠典，振三百载之洪规。邦本以贞，丕基永固。实自良画，成此懿图。去不令之人，以清朝列。惩左道之辈，用肃群伦。谋无不臧，动有成宪。肇我中兴之业，因其活国之诚。永念殊庸，实无与二。是乃锡功臣之号，封异姓之尊。用答元勋，勉膺异渥。噫嘻！当屯窒之时，虽危无咎者鲜。乘泰亨之际，在上不骄者难。全卿始终，罔怠操执。赞辅以德，永孚於休。  

○授王常山郡王罗宏信长沙郡王刘仁恭彭城郡王制  

门下。五岳承天，共振横霄之力。四溟纪地，咸施润下之功。所以国之献臣，时之哲辅。亦如华崧衡霍，登九命而冠三公。海渎江河，辑六瑞而逾五等。居牧伯之位，秉桓信之圭。苟非茂绩昭宣，殊勋荐洽。岂可膺兹并命，用叶佥谐。我有三臣，实全七德。爰举畴庸之典，式符进善之经。具官王，夙绍弓箕，丕承堂构。袭重侯之积庆，允武允文。奉先王之成规，克勤克俭。刚简而无傲虐，栗直而务温宽。言必有章，动不逾矩。具官罗宏信，将星瑞彩，卿月祥光。常竭力於公门，每推心於王室。保大有九三之盛，任重而不危。守中孚六四之贞，致远而不泥。既为良帅，复号吏师。具官刘仁恭，气薄□天，义形霜雪。秘元符於腹笥，机术无俦。运黄略於意筌，弛张有度。以恬养智，用壮处谦。三军敬之若神明，百姓仰之如膏雨。居然侯度，屹若国桢。而皆道迈殷贤，名齐汉杰。洞达总戎之要，翦起扶轮。精通育物之源，龚黄拜手。犬牙而理，人心以宁。屏蔽一隅，缭长城於瀚海。蕃垣中夏，布横（一作贰）落於天田。畴咨协恭，奋庸熙载。或奠兹冀土，成阜安於大名。或宅彼幽都，共绥怀於有北。骈阗勋绪，照灼简书。敷进律之殊恩，奖殿邦之美化。真相正三台之位，掌武居一品之尊。增实封以锡圭田，升虚邑而光宝节。酬功报德，惟恐不多。勉竭乃诚，各膺休命。  

○授成上谷郡王制  

门下。朕闻赏有功则劳者劝，考其绩则政事彰。能否既分，黜陟斯在。其有勋已铭於简册，化复被於讴谣。表率公侯，澄清土字。静梦泽於千里，尽辟污莱。曜轸宿於九霄，光生芒角。行爵继禄，显忠遂良。式副佥谐，爰登宠寄。具官成，气合冬日，志烈秋霜。蕴雄特之标，中能抑畏。抱介洁之操，外富通明。自节制衡巫，统临荆楚。承匪人之贪虐，属生聚之流离。比卫文之革车，兼无三百。同魏相之版户，略不盈千。曾未逾时，俄成乐国。井闾富庶，人物殷繁。玑组之赋聿修，苞茅之贡常入。丹靡阙，咸臻。睦邻而四境风行，荡寇而三峡浪息。况蔓联湖岭，辐辏梯航。既水陆之靡难，致赋输之罔滞。积兹功绪，实谓忠劳。苟无举善之文，是废畴庸之典。今则移紫微之尊秩，疏异姓之殊封。位冠三台，爵逾五等。用奖分忧之绩，乃申进律之恩。勉力在公，倾心报国。服我休命，无忘恪恭。  

○授葛从周兖州节度使制  

门下。建牧立监，施亭育之深仁。显忠遂良，表激扬之茂典。其有声驰军伍，绩著郡符。威令夙振於戎行，美化{滂}流於封部。允契求材之念，宜当分阃之荣。遂举宠章，俾膺重寄。具官某，学洞元符，智苞黄石。抱刻铭燕然之志，蕴刊石勃弄之心。气薄□天，义凌霜雪。以和为贵，用壮处谦。御下而宽猛有经，料敌而锱铢罔失。朕以邹鲁重镇，兵革连年。慎择可人，用苏疲俗。得於佥论，叶我敷求。昔魏延以勇略逸群，自偏裨而登上将。吕蒙以材智拔萃，舍行阵而总戎麾。况乎早践方州，屡登崇秩。绩效已彰於靡盐，奖酬宜示於优恩。仍加水土之尊，式宠旌旄之寄。尔其静训骁勇之士，惠鲜独之人。布我忧勤，康其凋瘵。膺兹超擢，无忘恪恭。  

○授李思让延州节度使制  

门下。夫息乱以静，济道者权。当底定干戈之时，乃更易节旄之任。宁辞改作，式贵叶宜。不移将相之荣，别奉藩宣之寄。用光勋杰，爰举宠章。具官某，气薄□天，志坚金石。蕴翦起之雄勇，负寇贾之智谋。诚明可以伏鬼神，义烈可以贯风雨。累代以勋劳报国，徇节忘生。一门以忠孝承家，推心济物。功铭钟鼎，誓著山河。每逢多难之秋，必奋安危之用。昨以岐动众，畿甸匪宁。授以统临，锡之钺。举旄效命，投袂连行。备闻靡盐之诚，克抱尽敌之意。朕念兵革繁兴，十有八载。蒸黎板荡，邑里洞虚。为人父母之心，深惭凉德。拯国艰危之运，唯有责躬。爰议罢兵，用安率土。又念昨者人不令，潜持两端。有误军机，遂成退守。复临彼土，自不怀安。虽欲抚宁，谅难辑睦。是乃换双旌之雄重，割两郡之膏腴。成一家千里之封，列三镇十连之责。勉思勤竭，膺我宠灵。  

○授李成庆夏州节度使制  

门下。夫有大功德於天下者，必垂庆私门。赏延於公室者，必传家令子。赏延者国，俾嗣者侯。著之格言，是为彝则。应丕训，虔奉成规。徵比事经，式登功绪。必盈佥论，方举宠章。某官继美勋门，生知戎略，识度早闻其善将，风棱寻号於老成。朔漠之气严，天资毅勇。崆峒之人武，神授端庄。以忠孝为身经，守谦直为家法。诸父每举，宿将知归。徐晃沉详，幼而特立。既克绍於门风，爰委用於旧土。未行真命，且假剧权。士心咸感於惠和，封部果臻於宁肃。既符试可，须议与能。方当殄寇之时，将用正名之典。我之异渥，实为︳谟。以尔成庆，代有殊烈。禄山滔天之日，文已载於司勋。朱Г盗国之时，绩复书於盟府。洎黄巢犯阙，先臣进士兄弟，宗族携率征讨，首谋大计，果成元功。麟阁丹青，鸿钟纪勒。垂之不朽，永以无穷。今则近辅元渠，久未诛翦。朕之郁慎，格於皇天。尔其思曾高戡祸之勋，缵父叔定倾之烈。尽驱锐旅，速殄ビ巢。克副家声，以康国步。服我休命，所宜若何。勉树功名，勿孤注倚。  

## ●卷八百四十一  

☆田κ  

κ字德臣，庐州合肥人。唐天佑初为宣州节度使，与梁太祖谋讨杨行密，事泄，为行密所杀。  

○移吴太祖书  

侯王守方以奉天子，譬百川不朝於海，虽狂奔猛注，澶漫遐广，终为涸土，不若顺流无穷也。况东南之镇扬为大，尘贱刀布，阜积金玉。愿公上恒赋，κ将悉储峙，具单车从行。  

☆裴廷裕  

廷裕，字膺馀，昭宗时官翰林学士，守尚书司封郎中知制诰，迁左散骑常侍。梁初贬湖南卒。  

○授孙储州节度使制  

门下。惟彼郇，连城咸镐。杂华夏羌浑之俗，有公刘后稷之风。地控三州，境延千里。抚兹疲俗，允属名臣。某官磊落乔松，晶明片玉。以雍睦作理家之本，用诗书为干禄之基。信厚难窥，端庄不倚。动皆顾行，王远每耻於妄言。志切导人，季路罕闻於宿诺。明交易利剑，高谢尘埃。止水秋山，居为圭表。自拔於侯府，选在明庭。心惟业官，举不避事。广明中，盗侵关辅，兵满京师。恭惟先皇帝远幸右蜀，尔则佐彼上相。首诛助桀之人，赞我元勋，大挫吠尧之党。尔後一麾出牧，双节升坛。安人得贤太守之风，训兵尽真将军之令。龚黄并驾，管乐齐肩。叠是功庸，宜臻显贵。眷乃巨屏，素号名藩。爰自前朝，必求名帅。郭子仪以山河之誓，戡定多难。白敏中用廊庙之尊，经营薄伐。近则荐其丧乱，方苦流亡。将欲戢彼干戈，保其生聚。朕意念人，惟尔所宜。静以无封，俭而植己。吊彼凋残之後，宏其惠爱之诚。副我殷忧，伫尔苏息。大司空贵秩，左光禄崇阶。亦遣进封，皆劝为理。苟孤委任，其如法何。  

○授孙判户部制  

门下。在天成象，拱帝座者三台。在地称崇，镇方隅者五岳。我有贤辅，立乎大朝。叶三台照耀之功，契五岳匡扶之力。毁凝庶绩，宜峻徽章。正议大夫守中书侍郎同中书门下平章事上柱国赐紫金鱼袋孙壁立孤峰，渭清一派，早以闺门之行，闻於乡里之间。张融高文，聚为玉海。孙绰丽赋，掷作金声。颇喧惊座之词华，遂整冲天之羽翰。鹏张上国，颜渊首冠於诸科。弓招小山，穆生道优於置醴。厥後簪御史笔，讲博士书。从容累践於南宫，谏诤俄升於左闼。兰香见忌，玉冷多猜。比骚人湘浦之行，继贾谊长沙之役。朕自知直道，召归掖垣。每於敷陈，必尽肺腑。因朱云折槛之对，识张华王佐之才。断自中宸，爰立作相。弥缝不倦，匡益居先。操心愿革於浇浮，进善必先於行赏。搜抉沈滞，拔用隐沦。致我时风，自尔而厚。张说当元宗之代，初启集贤。窦参居德宗之朝，别分户部。一则宠九流之坟典，一则萃四海之赋舆。式仗英规，遂兼兹领。高建楚子之爵，贵升郑众之阶。勉殄寇雠，以复朝社。可银青光禄大夫依前中书侍郎同中书门下平章事充集贤殿大学士兼判户部事，仍封安乐县开国子，食邑五百户，馀如故。  

○东观奏记序  

圣文睿德光武宏孝皇帝自寿邸即位二年，监修国史丞相晋国公杜让能以宣宗懿宗、三朝实录未修，岁月渐远，虑圣绩湮坠，乃奏上选中朝鸿儒硕学之士十五人，分修三圣实录。以吏部侍郎柳比、右补阙裴廷裕、左拾遗孙泰、驾部员外郎李允、太常博士郑光庭专修宣宗实录。廷裕奉诏之日，惕不敢息。思摭实无隐，以成一朝之书。逾岁，修例竟未立。国朝故事，以左右史修起居注，逐季送史馆。史馆别设修撰官。起居注外，又置日历，至修实录之日，取信於日历起居注，参而成之。伏自宣宗皇帝宫车宴驾，垂四十载。中原大乱，日历与起居注，不存一字。致儒学之士，阁笔未就，非旷职官，无凭起凡例也。廷裕自为儿时，已多记忆。谨采宣宗朝耳目闻睹，撰成三卷，非编年之史，未敢闻於县官，且奏记於监国史晋国公，藏之於阁，以备讨论。  

○大唐故内枢密使特进左领军卫上将军知内侍省事上柱国濮阳郡开国侯食邑一千户食实封一百户吴公墓志铭（并序）  

昔周文王以圣德受命，太伯以至仁让王，锡封於吴，因国为氏。公讳承泌，字希白，即裔孙也。曾祖士侃，赠金紫光禄大夫内给事。祖德，赠特进右领军上将军。宣宗之朝，渥恩特异，出则绾兵符而临巨镇，入则司剧务以阐皇猷。懿宗皇帝将奉丕图，公时为弓箭库使。送往事居之际，显著忠规。缀衣压纽之时，皆参密议。父全绍，赠朝散大夫内侍省内侍。公则长子也（阙四字）。王夷甫本天仙中人。雅度清标，嵇叔夜真风尘外物。趋庭之岁，颖悟过人。五始穷经，元凯（阙一字）成於传癖。三冬足用，慰祖乃号於书淫。百氏九流，无不该博。而又升高作赋，纳贾马之降旗。遇景裁诗，破曹刘之坚垒。韬光未仕，藉甚高名。学书王右军，妙传其法。受琴甘处士，（阙一字）夺其师。韩开府精择宾僚，首行羔雁。庾元规之招殷浩，谢镇西之辟袁宏。千载论交，一时归美。寻以（阙二字）升之班行。乾符末，先皇帝以郇瑕之封，榷遗利，命公以本官充解县（阙一字）监催勘副使。明如夏日，洞察秋毫。每辞种之金，常远刘舆之腻。洁白无玷，课最有闻。搜考勾（阙一字）尽（阙一字）黠吏青蚨赤仄。充於水衡，以功赐绯鱼袋，充解县催勘使。寻属关河失守，盗贼惊奔。铜驼既卧之九衢，金根去狩於三蜀。公则以榷利钱寄河中府，单车往河北，传檄诸道，言天子蒙尘之辱，责官司奔问之仪。召彼革车，期复上国。遂与易定节度使王处存同领甲兵二万，屯东渭桥。公奔赴行朝，面奏本末。先帝感其忠果，锡以金章，依前充解县榷税使。会蒲帅王荣尽占盐租，请赡军伍。公复归朝阙，後改充南诏礼仪副使，中辍不行。中和三年充许蔡通和慰谕使，下齐之辩素优，方期集事，吠尧之犬正众，不克前征。朝廷罪之，夺我金紫。先帝幸宝鸡之岁，搜访才能，召公充西院承旨，却复章绶。寻以疑蛇未辨，斗蚁方喧，遂辞清切之班，去乐林园之趣。马相如弹琴之地，扬执戟草元之亭，自有高情，宁拘美爵。帝重违其请，便充西川宣论使，不到阙者数载。圣上虔承大宝，振起颓纲，历访旧臣，以裨至理。寻加内侍伯，判内侍省内给事，综领省务，领袖廷臣。张华则该博旧章，黄琼则练达故事。加内侍，充学士使。严徐论思之地，枚马视草之司。公以精识通才，光膺是选。丝纶夜出，得以讲陈。鸳鹭会同，靡不宴洽。改宣徽北院司守右监门卫将军濮阳郡开国伯，食邑七百户。公酷好（阙一字）门，誓不茹膻饮酒。宥密之地，非所愿也。恳让者再三，上许不夺素志，方拜恩焉。景福二年改内枢密使，加特进左领军卫上将军知内侍省事濮阳开国侯，食邑一千户，食实封一百户。公素怀远略，常切致君。大用之辰，纳忠不一。其他尼制万务，条缉百司，（阙一字）在简书，不可备载。乾宁二年春正月二十日，薨於渥水，年四十五，（阙）禀君命也。冬十月一日，上御札示中书门下，许公昭雪。十一月二十日，葬於京兆府万年县川乡北姚村，礼也。长男修（阙一字）次男修睦，皆南迁未复。小男修礼。葬有日，公之季知象犹子恕己，以书寓门僧，请铭於裴廷裕。时为天子词诏之臣，不得辞，乃序而铭曰：  

泗磬丰钟，其声不群。鸾翎凤翼，其（阙三字）。公之苦学，公之好文。果於盛日，匡我明君。一言（阙二字），百岁（阙二字）。圣道（阙二字），宏恩曲宣，以是忠骨，藏之下泉。我国家，亿万斯年。  

☆朱珍  

珍，徐州丰县雍凤里人。梁祖起兵，以中涓从。寻署宣武右职，光启元年署诸军都指挥使。累立战功，後与李唐宾不协，手斩之。梁祖怒其专杀，遂诛之。  

○加忠懿王天下兵马都元帅敕  

敕曰。古之王者，启邦经野，分职设官，畴建殊庸，懋昭大德。或颁之弓矢，或锡之土田。我有重臣，世膺王爵。虽任一方之帅，未超极品之荣。汉法非制不王，唐制元帅为重。实惟大任，宁授匪人。用锡名藩，永扶昌运。咨尔匡圣广运同德保定功臣上柱国吴越国王钱ㄈ，乾坤间气，海岳孕灵。为民物之纲维，实朝廷之藩翰。承家保国，奕世美堂构之贤。治乱持危，四方推英豪之主。梯航时登乎丹陛，兵革靡及乎苍生。才足以为主而庇民，德足以移风而易俗。肆归建极，不替忱诚。有齐桓尊周之心，而忠义或逾乎齐。有晋悼驾郑之略，而功名不忝於晋。建之都督，则百辟允谐。使之元戎，则三军从命。表海受一方之寄，真王启万户之封。匪尔令名，曷兼众职。尔其不坠善始，永图令终。承我徽言，毋忝厥位。可特授天下兵马都元帅，增食邑二千户，实封五百户，赐推诚保德安邦致治忠正功臣，馀如故。  

☆于兢  

兢，梁开平二年以吏部侍郎加中书侍郎平章事。  

○琅琊忠懿王德政碑  

粤自范金合土之制，云师火纪之名。禹别九州，尧咨四岳。莫不简求良辅，宏济兆人。彰克勤克俭之能，垂可久可大之业。嗣太叔宽猛之政，循仲尼富庶之言。既茂勋劳，宜标篆刻。公名审知，姓王氏，琅琊人也。其胙土命氏，疏源演派，代济其美，史不绝书。後以太祖就禄光州，因家於是郡焉。曾祖友，赠光禄卿。王父蕴玉，赠秘书少监。父恁，赠光州刺史，继赠太尉。公即太尉之季子也。初公兄潮，志尚谦恭，誉蔼乡曲。善於和众，士多归之。福建节度使陈岩，既向其名，又以所属泉州求牧，乃遣礼而请之。及到任，颇著家声。後岩在军病甚，不能视事，军士等惧无统驭，皆愿有所依从。泉牧遂以郡委於仲弟审わ，而与公偕赴。至则积恶者屏去，为善者获安。因诏授节度使，累加检校右仆射。於是划其讹弊，整其章条。三军无哗，万姓有奉。乾宁三年，仆射遘疾，且付公以戎旅。仍具表奏，寻加刑部尚书威武军留後，俄授金紫光禄大夫右仆射本军节度使。公器局端雅，识理融明。禀崧峤之真精，得圮桥之妙略。及膺帝命，宠陟齐坛。细柳连营，旌旗动色。蒲卢莅政，草树逢春。一年而足食足兵，再岁而知礼知义。方隅之内，仰止攸同。曩以运属艰虞，人罹昏垫。农夫释耒，工女下机。公既统藩垣，励精为理。强者抑而弱者扶，老者安而少者怀。使之以时，齐之以礼。故得污莱尽辟，鸡犬相闻。时和年丰，家给人足。版图既倍，井赋孔殷。处以由庚，取之盍彻。夫述职之道，底贡为先。九邱爰序於厥包，五霸是徵於缩酒。虽甸服之近，江汉之中，或遇阻艰，亦绝输赋。惟公益坚尊奖，慎守规程。松柏後凋，风□如晦。地征旁午，天库充盈。共仰勤劬，咸知匡戴。尝以学校之设，是为教化之原。乃令诱掖童蒙，兴行敬让，幼己佩於师训，长皆置於国庠。俊造相望，廉秀特盛。闽川以南，地虽设险，人尚争雄。或因饥馑荐臻，或以刻剥为苦。萑苻易聚，巢穴难探。公感之以恩，绥之以德。且曰“吏实为虐，尔复何辜！”示以宽仁，俾之柔服。遂使数十年之氛，遽致廓清。一千里之封疆，旋观昭泰。张纲以单车入垒，虞诩用绛缕擒奸。以古况今，彼犹怀愧。  

爰自天宝艰难之後，经费日繁。聚敛之臣，名额兹广。即山鸠利，任土庀材。峻设防堤，颇闻赡。洎经烽燧，仍患崎岖。三司之职务空存，四海之轮蹄镁至。公桉其程课，命以权衡。尽叶旧规，犹彰宏业。而又奉大雄之教，崇上善之因。象法重兴，导师如在。虹梁雕ㄆ，重新忉利之宫。钿轴牙签，更演毗尼之象。而又盛兴宝塔，争舍净财。日丽飞甍，霞攒彩槛。颜艳（疑）回向，远迩归依。用俾群缘，皆同妙果。佛齐诸国，虽同照临，靡袭冠裳，舟车罕通，琛赆罔至，亦逾沧海，来集鸿胪。此乃公示以中孚，致其内附。宛土龙媒，宁独称於往史。条支雀卵，谅可继以前闻。自燎炽西秦，烟飞东观。鲁壁之遗编莫采，周陵之坠简宁存。亟命访寻，精於缮写。远贡刘歆之阁，不假陈农之求。次第签题，森罗卷轴。夫四邻共守，盖当偃革之期。七德方修，必假御冲之备。是以恢张制度，固护基局。程功而莫匪子来，作事而适当农隙。立崇墉之百雉，表巨屏於一方。岩邑汤池，曾何足数。折筋萦带，固不可凭。未若暂劳，致兹永逸。兵戈氵存起，帑庾多虚。凡列土疆，悉重征税。商旅以之而壅滞，工贾以之而殚贫。公则尽去烦苛，纵其交易。关讥ㄩ市，匪绝往来。衡麓舟鲛，皆除守御。故得填郊溢郭，击毂摩肩。竟敦廉让之风，骤睹乐康这俗。闽越之境，江海通津，帆樯荡漾以随波，篙楫崩腾而激水。途经巨浸，山号黄崎，怪石惊涛，覆舟害物。公乃具馨香黍稷，荐祀神，有感必通，其应如响。祭罢一夕，雷震暴雨，若有冥助。达旦则移其坚险，别注平流。虽画争驰，而长鲸弭浪，远近闻而异之。优诏奖饰，乃以公之德化所及。赐名其水为甘棠港，神曰显灵侯。与夫召神人以鞭石，驱力士以凿山，不同年而语矣。於戏！辨真金於大冶，认劲草於疾风。不有良臣，夜班康泽国。寻就加平章事，检校右仆射如故。腰悬相印，手握兵符。益壮军声，弥新殊渥。又改光禄大夫检校司空转特进检校司徒。然而物议舆词，功厚赏薄。以为爵禄，未称畴庸。於是异姓分封，仍加井邑，转检校太保琅琊王，食邑四千户，食实封一百户。公之仲兄审わ，自守泉郡，一纪於兹。黠马皆调，疲人尽泰。  

公性惟雍睦，气禀中和。韵契埙篪，政侔鲁卫。可谓高明辉映，超绝理者也。公以天下兵马元帅太尉中书令梁王勋格穹昊，德服华夷，奉大国之欢盟，为列藩之表率。令节度都押衙程ど及军州将吏耆老等，久怀化育，愿纪功庸。列状上闻，请议刊勒。元帅梁王以公如河誓著，匪石情坚，累贡表章，显陈保证。朝廷冀宏诱劝，特示褒扬，将建龟趺，合徵鸿藻。兢谬居清列，曾乏雄文，顷岁尝咏皇华，往宣宸旨。已於视听，亲饫徽猷。今之执简濡毫，得以研精覃思，备陈懿绩，实无愧词。乃作铭曰：  

日月丽天，舟楫济川。内外克，股肱惟贤。淮水长清，缑岭方宁。庆随祚远，材为时生。伯氏雄特，泉人仰德。求瘼斯勤，颁条有则。冠车被疾，付以师律。政教翕张，士庶宁谧。懿彼闽越，帅实英杰。地列周封，心驰魏阙。圣泽汪洋，元戎启行。有典有则，为龙为光。高悬秦镜，理道自静。比屋怀仁，连营禀令。航海梯山，贡奉循环。务其输季，母惮险艰。周征之术，公田什一。约以有程，守而勿失。轻徭薄赋，讴歌载路。高掩龚黄，遐追召杜。乡校皆游，童蒙来求。雅道靡靡，儒风优优。惟虺吹毒，久依山谷。罔恣陆梁，竟忻柔服。法宫梵宇，胜因所主。崇构斯精，福庆攸聚。佛齐诸国，绥之以德。架浪自东，骤山拱北。坠简遗编，缮写精研。麟台矗尔，虎观森然。畚锸其勤，雉堞连□。永制尔敌，用壮我军。关讥不税，水陆无滞。遐迩怀来，商旅相继。黄崎之劳，神改惊涛。役灵力，保千万艘。刘骥荀龙，埙篪雍雍。维邦维翰，以侯以公。元帅梁王，虎步龙骧。挺彼七德，削平四方。公能事大，推心斯在。风雨无渝，岁寒不改。殊勋茂绩，尽瘁宣力。国之丹青，邦之柱石。位冠台鼎，任隆兵柄。重以徽章，宠分异姓。优诏铭功，万古英风。贞珉是勒，垂之无穷。  

○大周相州安阳灵泉寺故寺主大德智（阙一字）师像塔铭（并序）  

法师讳朗，字（阙一字）智，俗姓王氏。其先周灵王子（阙四字）邺城生也（阙一字）祖惟祢芬馥旃禅师生（阙一字）神（阙三字）尘浊年七岁投大慈寺，主大德起法师（阙三字）诵维经（阙三字）至年十二属大唐太宗（阙一字）武圣皇帝广辟度门，（阙）蒙（阙四字）弱冠（阙三字）支依本寺昙源律师习毗（阙一字）业业（阙一字）之後又（阙一字）慈润寺主大德智神论师学（阙二字）云（阙一字）复违学（阙一字）摩金刚般若并中观等三经二论（阙二字）源流（阙二字）激扬或研精默识，加以纯之（阙一字）一分（阙一字）温於（阙一字）易[B10C]元文方同三绝老庄素问博泛群（阙一字）持金刚般若及尊胜咒等各二万遍。文梵音转（阙一字）首出缁（阙一字）春秋六十有八。夏逾（阙二字）讫於（阙一字）安二年六月五日蜕迁识盖（阙一字）大（阙一字）云逝孰不悲伤。门徒大□寺僧元果灵泉寺僧元晤元晖等，攀慕慈诲，思报莫由，遂於州西南六十馀里本寺（阙一字）悬壁山之阳，起塔供养。粤以三年十月廿五日（阙二字）永毕塔内便造以弥勒像一铺，图形奉侍（阙二字）事（阙三字）以迹宣敬托刊。乃为铭曰：  

子晋之後，命氏为王。风流远派，爰宅真章。父功祖德，令闻令望。降生才子，玉质金相。而树来白，而花绣黄。稻（阙一字）夙被，檀（阙一字）早芳。经泉折玉，戒海浮香。迦旃妙教，罗革鸣庄。严坛（阙一字）顶，舍筏金刚。亏讲亏诵，无怠无荒。积诚（阙三字）心自强。中宗悬解，外法通方。歌呗特妙，唱导尤长。以（阙三字）南北宏扬。胚胎有裕，利乐无（阙一字）。鞅（阙一字）早（阙一字），轮脱辐消。殿推（阙一字）粤，有子尚（阙一字）。师刚披山建（阙一字）剖石开堂。敬（阙一字）来圣，勒庙亏傍。身命有（阙一字），供侍无忘。安厝既毕，铭颂攸彰。裨同遵於大道，庶共（阙三字）常。  

○大唐故处士张君墓志铭  

君讳兴，字文起，南阳西鄂人也，汉太史衡之胄。昔灵表西丰，留侯建帷幄之策，得移东井，常山兴缔构之功。或师范万乘，照彰图籍。光临千进而，焕炳缣缃。异动三台，识司空之忠烈。吟谣两穗，表太守之仁明。奕叶簪裾，蝉联组。规矩重叠，代有人焉。缅究遗编，可略而言矣。曾祖，魏冀州信都县令，弦歌不奏，美化洽於一同。鸣琴讵张，仁风清於百里。祖虔，周太仆寺主簿，才能干济，智略强明。寻见辟除，转授瀛州河间县令。父才，隋扬州江都县丞，辅弼风规，俗流清化。赞导名教，邑致歌谣。君系高华，等琨吾之良剑。箕裘纂组，若青邱之祥鸾。义烈因心，未资於典籍。忠良天纵，不假於规模。崇有道之林宗，慕无移之（阙二字）道契虚元，性符高尚。纵寂寥而赏趣，特澹泊而怡神。志道研精，非由鼎食。穷微尽要，讵徇轻肥。得性琴书，吟啸烟霞之表。时谈物义，进退木雁之间。妙款荣期，高符黄绮。时游三径，乍抚一弦。以道义而为尊，轻蝉冕而非贵。探赜幽隐，迥迈庄惠之机。致远钩深，遥钳黄老之趣。想秦晋之有近，见潘杨之代亲。遂婚於辰州辰溪县令汉阳赵徽之女，幽闲婉慝，中馈聿修，懿淑温和，母仪庭宇。君纂业成劳，遇扬雄之痼疾。淫书作瘵，遭皇甫之沉疴。气拥膏肓，疾缠腠理。属华佗而不，见扁鹊而无瘳。以贞观廿二年七月廿二日，卒於私第，春秋六十有二。夫人赵氏，卒於永徽四年，春秋六十。粤以龙朔元年岁次辛酉十月癸亥朔廿三日乙酉，合葬於故邺城西，礼也。面平原，背漳浦，左带芜城，右连林麓。刊兹元石，纪以清徽。勒彼鸿名，光斯泉户。庶使青山为砺，表盛德而弥芳。碧海成田，阐家声而不泯。呜呼哀哉！乃为铭曰：  

规矩重叠，璋代映。三台表异，两歧兴咏。人伦楷模，绅龟镜。百代逾芳，千龀乐竞。道合幽元，性符林壑。迹齿沧波，名流台阁。贵不充诎，贱不陨获。思巧雕龙，光逾刻鹤。有谓升堂，相期入室。帷簿犹空，繁华未实。忽不幸，咄嗟已失。一棺犹闭，万事长毕。苕荛垄首，丽施山足。露销草翠，风飞树绿。元门一掩，寒灯无旭。私壤式题，贞芳载烛。  

☆郑准  

准字不欺，乾宁中举进士，荆南节度使成辟为推官，後为所杀。  

○为荆南节度使成乞归本姓表  

臣门非冠盖，家本军戎。亲朋之内盱睢。为人报怨。昆弟之间点染，无处求生。背故国以狐疑，望邻封而鼠窜。名非霸越，乘舟难效於陶朱。志切投秦，出境遂称於张禄。又云成为本姓，郭乃冒称。本避犯禁之辜，敢归司寇。别族受封之典，诚愧诸侯。伏乞圣慈，许归本姓。  

☆姚洎  

洎，梁开元年以翰林学士擢兵部尚书，知贡举。二年以兵部侍郎兼卤簿使。  

○请令公卿子弟准赴贡举奏  

近代设词科，选胄子，盖所以纲维名教，崇树邦本者也。曩时进士，不下千人。岭徼海隅，偃风向化。近岁观光之士，人数不多。加以在位臣僚，罕有子弟。就其寡少，复避嫌疑。实恐因循，渐为废坠。今在朝公卿亲属，将相子孙，有文行可取者，请许所在州府荐送，以广毓才之义。  

☆李  

字公度，陇西敦煌人。僖宗朝举进士，累拜左补阙。梁祖即位，为左谏议大夫兼宣徽副使。友之乱，除右散骑常侍充侍讲学士。内讨之日，为乱兵所伤卒。  

○对祭侯判  

得甲祭侯辞曰：“强饮食，御史纠，非息宴之礼。”不伏。  

泽宫旧典，相圃遗法。实备多仪，亦彰异数。至若一日之泽，息物休农。四牡既朝，劳勤式宴。於是取像狸步，设广庭之礼物。戴张兽侯，量下纲於地武。射之义也，岂直主皮。神则凭焉，必俟工祝。羞醢之嘉荐，陈儆戒之顺辞。或中鹄而升，则实爵以献。终乃示其慈惠，庶将强其饮食。正依经理，宁畏简书。爰询柏署之言，未达梓人之职。甲之不伏，可谓守官。  

## ●卷八百四十二  

☆封舜卿  

舜卿字赞圣，渤海县人。仕梁为礼部侍郎，知贡举。开平三年奉使幽州，入为翰林学士。  

○进越王钱Α为吴王竹册文  

维天三年岁次丙寅九月辛亥朔十五日乙丑，皇帝若曰：惟後法天以降命，式协无私。惟臣体国以垂功，乃兴厥後。周裂宗盟之土，汉封子弟之邦。非刘或论於诸儒，同姓亦讥於太史。畴庸懋赏，是曰能君。顾兹渺躬，实属艰运。允赖元勋，廓清寰宇。勤劳夙著，悯子怠荒。开创箕裘，保我丕嗣。举同心协力者无虚日，推秘略宏谋者无间时。俾列疏封，以昭驭贵。况江山右地，吴越名区。百雉则前朝旧都，会稽乃夏後遗趾。宜旌社土，以统藩维。咨尔定乱安国功臣镇海镇东等军节度使浙江东西等道观察处置营田招讨淮南四面行营安抚两浙盐铁制置发运等使开府仪同三司检校太师守侍中兼中书令持节都督杭越等州诸军事守杭越等州刺史上柱国越王食邑一万户食实封六千户钱Α，大昴流精，维嵩孕祉。萃东南秀异之气，锺文武英略之姿，褒然不群，卓尔斯在。自总戎三纪，作奠两藩，崇名辉於庙堂，茂绩册於盟府。处受执番之寄，服貂犀首之荣。行既超人，勋无任己。胜残务理，经远询谋。不恃贵以专刑，不务功而骄志。深厚廓公侯之度，刚明执忠孝之规。威加敌国而愈谦，化被邻封而垂训。以一当千之锐卒，勇且知方。育幼养老之编氓，恭而好礼。负戡乱济时之术，蕴天资神授之机。设燎延贤，筑坛礼士。诗盈箧笈，传癖横经。比饭均羹，席上尽雕龙之客。投醪散库，营中皆搏虎之人。劲节贯於雪霜，至诚格於天地。顷者浙人，蚁市称霸，蚊雷振妖。尔是统仗顺之师，整争先之旅。飚驰勇敢，冰泮渠魁。书於鼎彝焕若缣素。近则淮夷作孽，伧侩无君，拒抗王师，邀截贡赋。窃据州邑，断绝梯航。先皇上宾之时，不展号弓之慕。群後咸秩之礼，莫申执币之仪。神人共愤其侵陵，华夏争诛其干犯。尔则率义兵以疾讨，统王师而急征。期粉巨盗之骨，必扌甚元凶之颅。是用金玺昭德，彤弓报功。明国法之是彰，示王泽之非滥。委麟符而出征，戴冠而登祭。慎尔修之，克有终也。今遣使臣中散大夫右散骑常侍上柱国赐金紫鱼袋王矩副使朝议郎守尚书司勋郎中上柱国赐绯鱼袋裴筠持节册尔为吴王。於戏！加王爵之极号，授封建之殊名，天鉴孔昭，则俾子永契鱼水。盟践如日，则俾尔益繁子孙。往尽乃心，服我徵命。  

☆李翥  

翥，梁贞明初为镇州节度使王判官。  

○对举似己者判  

丙充使举似己者，御史纠按，丙称但成三物，唯善能之。  

父教子忠，为臣不易。知人则哲，惟帝称难。任官惟良，底禄以德。莫不进方正之士，献贤能之书。诗咏绣裳，礼设庭燎。衣冠济济，鸣玉而来朝。文雅锵锵，望金门而待诏。祁大夫之请老，内选其亲。范文子之让能，岂遗其旧。皆举不失职，义不在私。晋国建其一官，鲁史成其（一作乎）三物。士遇知己，惟其似之。睹星使之来仪，长歌或朴。览霜台之纠谬，反示（疑）狐裘。宁假有辞，自然无咎。  

○对毁濯龙泉判  

与人毁濯龙泉，或失其利。杨氏因形胜兴废业，邑人诉劳役不伏事。  

秦起曲江之沼，汉兴濯龙之泉。或因山壅流，或平地出水。皆导达沟渎，修利堤防。竭役费财，穷侈极丽。今国家罢苑囿燕游之所，为农桑禾黍之场。浸彼稻粱，实我箱庾。事失业废，其何可知。杨氏用因其资，大兴其利。非直务尽地利，盖亦诱人归本。我疆我理，既叶农夫之庆。载劳载役，徒使邑人有言。  

☆许鼎  

鼎，梁贞明六年进士。  

○唐通和先生祖君墓志铭  

先生讳贯，字子元，范阳人。曾祖济，蜀州司马。祖计，掌膳郎。父斌，守植不仕。先生性宽平，家人州里，莫得见其喜怒长短。颇览书传，尤工诗句。天才器识，少有伦侣，益修黄老之术。初贺监知章得摄生之妙，近数百年不死，负笈卖药如韩康伯，近於台州上升，遍於人听。元和己亥年，先生遇之，谓先生曰：“子宽中而柔外，可语以至道也。仙家品秩，如青紫基级，不可骤置，必以退节为首。退节则寡欲，寡欲则神逸，神逸则无为无不为也。反此而求道，犹却走以追奔也。子其志之。”後遇今岁，遇尔於小有也，乃授断谷丹经。先生盟而受之，吞一粟则十年不饥。门人得之，皆符经诀。於是先生道誉，喧动公卿耳目。求见就谒，凡累十人。丁酉年，鄂侯杨公为华牧张公乞丹於先生，先生曰：“学道先乎养神，然後吞药。药，吏也。神，君也。君逸於上，吏劳於下。以劳助逸，是谓万毕。贯将吞丹也，坐忘所思，行忘所之，却视其身，萧寥希夷，所以绝谷十年不饥。今张公万乘柱石，百姓父母，一物失所，必轸於怀。欲无劳神，其可得乎？虽九转还丹，亦无补也。”公曰：“其言至矣。”己亥年秋九月，先生召门人婿侄曰：“二仪者，万有之逆旅。两曜者，百灵之灯烛。欲灯烛之不晓，安逆旅之不去。怪矣！况贺公之期至矣。”乃就沐浴，如有所候。粤八日，奄然委化，寿九十有五。先生夫人胡氏，蚤死。无嗣。一女适张审言。无男。一女适黄虞卿。虽别族姓，皆得凤毛。伏览经法，养志邱园。声华籍甚，则曰先生无愧矣。始刻石，子婿与表侄孙谢骘门弟子闵仲孚等议曰：“昔娄妻谥基传颂曰康，至今韪之。二三子得不以黔妻为式乎？我先生听於无声，视於无形，不曰通乎？言不讼物之短，心不系时之非，不曰和乎？谨号通和先生，以彰先生之德也。何如？”佥曰“俞”。遂刻号於石。其年冬十一月十一日，葬於宅东北隅，胡夫人坟右，世礼也。鼎亦先生所教者。奉门人婿侄命为坟表。铭曰：  

北西山，南东湖。水为陵，山为ㄜ。先生名字终不诬。  

☆刘骘  

骘，梁贞明中官衡州长史，进所换《地理手镜》十卷。  

○善歌如贯珠赋（以“声气圆直，有如贯珠”为韵）  

妙为曲者畅於情，乐为心者和於声。微至仪之难象，因贯珠而强名。岂不以符雅正，契虚盈。聆纂纂之音，无遗曲折，体累累之状，取象圆明。方其咀宫商，激志气，虽直已而成善，亦导和而为贵。当发德咏功之际，侔照乘之联辉。在一唱三叹之时，若呈祥而聚纬。其声既全，其质弥元。发皓齿而潜融熠熠，随雅调而暗转连连。间赤水兮虚莹，异沧海兮孤圆。动白雪之声，初疑剖蚌。度元云之曲，终类投泉。是知善臻其极，喜可以饰。不烦不体，乃端乃直。赴於节，意的烁以交光。盛於文，想莹煌而化（一作比）色。懿夫歌以心而虚受，珠以元可久。表於直而不表於邪，贯於心而不贯於手。其奏也乃生於自然，其阕也复归於无有。掩抑虚徐，温如如。诚激扬而导志，谅璀璨而澄虚。所以表和平，所以类辉焕。春为罔象之得，绿水乃骊龙之玩。知音者诚审其无象无形，而不知音者徒谓其有条有贯。且道以物而相符，事有类而形殊。择其善者，腾光於瞬息。去不善者，匿曜於斯须。吾将激流徵，习绵驹，精於曲，喻於珠。庶赏善而不昧，比至宝以无渝。  

☆王延  

延字世美，郑州长丰人。梁相李琪荐为即墨令，冯道作相，召拜左补阙，累迁刑部尚书。以太子少保致仕，卒年七十三。  

○请方镇不判县务奏  

一县之内所管乡村，而有割属镇务者，转为烦扰，益困生民。请直属县司，镇唯司贼盗。  

☆刘  

，密州安邱县人。中和中事青州节度使王敬武为小校。光化初，以破张蟾功表为登州刺史，移刺淄州。天复三年从王师范降梁，表为州留後。天二年授右金吾卫大将军。梁开平元年充诸军马步都指挥使检校司徒，累迁佑国同州军两使留後。寻为永平军节度使。四年加检校太保同平章事，末帝即位，授开封尹。贞明元年加检校太尉，授滑州节度使，领镇南军节度使。五年迁泰宁军节度使。六年授河东道招讨使，命讨朱友谦。尹皓段凝辈素忌，言逗遛养寇。诏归洛，河南尹张宗承密旨逼令饮而卒。年六十四，赠中书令。  

○陈军中事宜疏  

臣受国深恩，忝兹阃政，敢不枕戈假寐，罄节输忠。昨者比欲西取太原，断其归路。然後东收镇冀，解彼连维。止於旬时，再清河朔。岂期天方稔乱，国难未平。才出师徒，积旬霖潦。资粮殚竭，军士札瘥。切虑苍黄，乖於统摄。乃询部伍，皆欲旋归。凡次舍经行，每张掎角。又欲绝其饷道，且据临清。才及宋城，周阳五奄至。骑军驰突，变化如神。臣遂领大军，保於莘县。深沟高垒，享士训兵。日夜戒严，伺其进取。侦视营垒，兵数极多。楼烦之人，皆能骑射。最为敌，未可轻谋。臣若苟得机宜，焉敢坐滋患难。臣心体国，天鉴具明。  

☆周翰  

翰，梁时人。  

○颜无繇赞  

显允君子，德充庆延。叔世家鲁，陋巷生渊。同师将圣，俱谓能贤。千载之下，清风凛然。  

☆敬翔  

翔字子振，同州冯翊人。乾符中举进士不第，梁祖以为馆驿巡官。开平中授崇政院使，迁兵部尚书金銮殿大学士。友篡立，拜中书侍郎同中书门下平章事。唐庄宗入汴，自经死。  

○上军事疏  

国家连年遣将出征，封疆日削。不独兵骄将怯，亦制置未得其术。陛下处深宫之中，与之计事者，皆左右近习，岂能量敌之胜负哉？先皇帝时，河朔半在亲御，虎臣骁将，犹不得志於敌人。今寇马己至郓州，陛下不留圣念，臣所未谕一也。臣闻李亚子自墨统众，於今二年，每攻城临阵，无不亲当矢石。昨闻攻杨刘，率先负薪渡水，一鼓登城。陛下儒雅守文，未尝如此。俾贺瑰辈与之较力，而望攘逐寇戎，臣所未论二也。陛下所宜询於黧老，别运沉谋。不然则忧未艾也。臣虽驽怯，受国恩深，陛下必苦乏材，乞於边陲效试。  

☆刘守光  

守光，深州乐寿人，幽州节度刘仕恭之子。拘父自立，僭号大燕。为後唐庄宗所诛。  

○上梁祖状  

臣守光谬叨戎寄，向受国恩。既有血诚，合宜披诉。伏自陛下初登宝位，才建皇基。四方尚扰於干戈，诸道未宾於声教。唯臣不劳兵刃，不俟诏书，便贡表章，率先归款。致令河北一面，晏然无虞。其後又以河工结构，岐朋附。淮蜀久稽天讨，屡轸宸襟。臣又密设机谋，指挥夏侯敬受己下，令翻贼寨，遣向朝廷。銮舆才至於陕郊，兵骑悉归於行在。使凶渠北遁，致翠辇东归。获立微劳，稍宽圣虑。其於向国，粗竭丹诚。昨者兄守文遽於明时，擅兴兵革，坚贮吞并之志，全无友爱之情。诳惑宸聪，即言迎侍。勾牵戎虏，元逞他图。兄之行藏，臣实所谙悉。当於此际，备见狡谋。必知要当道之土疆，为朝廷之患害。累曾申奏，莫不丁宁。今者既破贼军，足以细验前事。昨於阵上所杀契丹兵马绝多，及寨内收得契丹与往来文字不少。今又捉得自来与臣兄谋事人道士褚元嗣学院使郑绪等，皆言兄本计谋极大，妄动绝深，不唯窥取其一方，实亦将图於大事。苟非臣亲当战阵，手执干戈，大扫群凶，生擒戎首，则沧州得志，蕃众转狂。合势连衡，为患非细。固不是臣自矜小捷，妄有饰词。其褚方嗣等分析文状，谨同封进。其褚元嗣文状，多述守文结构说诱幽州将士，及会契丹窥算幽州城池，皆是自相鱼肉。又言如守文得志，必谋乱中原，以迎侍为名，实欲并吞燕蓟。又沧州鼓角门东有誓众碑一所，其辞愿破梁国，却兴唐朝。及见幽州归向朝廷，遂拆却碑楼，其碑坑於楼下，文字见在。又守文所遣男延祚入质，不是亲儿。又守文令褚元嗣将琉璃水晶金银等器锦彩与契丹将领，约取幽州後别图富贵。其契丹少君遂差使还书，愿与守文敕令。守文乃言得契丹下大夫所赞也。  

☆李袭吉  

袭吉，洛阳人。自言左相林甫之後。乾符末举进士，遇乱避地河中，依节度使李都为榷盐判官。後去之太原，李克用署为府掾。出为榆次令。光启初署为掌书记。三迁节度副使，拜右谏议大夫。天三年卒。後唐同光二年追赠礼部尚书。  

○为周晋王贻梁祖书  

一别清德，十有馀年。失意杯盘，争锋剑戟。山长水阔，难追二国之欢。雁逝鱼沉，久绝八行之赐。比者仆与公实联宗姓，原忝恩知。投分深情，将期栖托。论交马上，荐美朝端。倾向仁贤，未省疏阙。岂谓运由奇特，谤起奸邪。毒手尊拳，交相於暮夜。金戈铁马，蹂践於明时。狂药致其失欢，陈事止於堪笑。今则皆登贵位，尽及中年。蘧公亦要知非，君子何劳用壮。今公贵先列辟，名过古人。合纵连衡，本务家邦之计。拓地守境，要存子孙之基。文王贵奔奏之交，仲尼谭损益之友。仆顾惭虚薄，旧忝眷私。一言许心，万死不悔。壮怀忠力，犹胜他人。盟於三光，愿赴汤火。公又何必终年立敌，恳意相窥。徇一时之威灵，取四郊之倦弊。今日得其小众，明日下其危墙。弊师无遗镞之忧，邻壤抱剥床之痛。又虑悠悠之党，妄渎听闻。见仆韬能枕威，戢兵守境，不量本末，误致窥觎。且仆自壮岁己前，业经陷敌，以杀戮为东作，号兼并为永谋。及其首陟师坛，躬被公衮，天子命我为群後，明公许我以下交。所以敛迹爱人，蓄兵务德。收燕蓟则还其故将，入蒲坂而不负前言。况五载休兵，三边校士。铁骑犀甲，云屯谷量。马邑儿童，皆为锐将。鹫峰宫阙，成作京坻。问年犹少於仁明，语地幸依於险阻。有何觇睹，便误英聪。况仆临戎握兵，粗有操断。屈伸进退，久贮心期。胜则抚三晋之民，败则徵五部之众。长驱席卷，反首提戈。但虑隳突中原，为公後患。四海群谤，书归仁明。终不能见仆一夫，得仆一马，锐师倘失，则难整齐。请防後艰，愿存前好。矧复阴山部落，是仆懿亲。回纥师徒，累从外舍。文靖求始毕之众，元海徵五部之师。宽言虚词，犹或得志。今仆散积财而募勇辈，辇宝货以诱义戎。徵其密亲，以美利。控弦跨马，宁有数乎？但缘荷位天朝，恻心疲瘵。峨峨亭障，未忍起戎。亦望公深识鄙怀，洞回英鉴，论交释憾，虑祸革心，不听浮谭，以伤霸业。夫易惟忌满，道贵持盈。傥恃勇以丧师，如擎盘而失水。为蛇刻鹤，幸赐徊翔。仆少负褊心，天与真气。间谋诡论，誓不为之。惟将药石之谭，愿托金兰之分。倘愚衷未豁，彼抱犹迷。假令罄三朝之威，穷九流之辩，遗回肝膈，如俟河清。今者执简吐诚，愿垂保鉴。仆自眷私睽阻，翰墨往来。或有鄙词，稍侵英听。亦承嘉论，每赐骂言。叙欢既罢於寻戈，焚谤幸蠲其载笔。穷因尚口，乐贵和心，愿沈阏之嫌，以复埙篪之好。今者卜於曩分，不欲因人，专遣使乎，直诣铃阁。古者兵交两地，使在其间。致命受辞，幸存前志。昔贤贵於投分，义士难於屈仇。若非仰恋恩私，安可轻露肝膈。凄凄丹愫，炳炳血情。临纸向风，千万难述。  

○答李克用咨问  

伏以变法不若养人，改作何如旧贯。韩建蓄财无数，首事朱温。王珂变法如麻，一朝降贼。中山城非不峻，蔡上兵非不多。前事甚明，可以为戒。且霸国无贫主，强将无弱兵。伏愿大王崇德爱人，去奢省役。设险固境，训兵务农。定乱者选武臣，制理者选文吏。钱谷有司，刑法有律。诛赏由我，则下无威福之弊。近密多正，则人无谮谤之忧。顺天时而绝欺诈，敬鬼神而禁淫祀。则不求富而自富，不求安而自安。外破元凶，内康疲俗。名高五霸，道冠八元。至於率闾阎，定间架。增麴ろ，检田畴。开国建邦，恐未为切。  

☆王缄  

缄，幽州刘仁恭故吏。使凤翔还，李克用留署为推官。历掌书记，从庄宗经略山东，承制授检校司空魏博节度副使。胡柳之役，殁於乱兵。  

○封白鸡山记  

夫以玉烛摇光，碧落霄悬於合彩。金舆厚载，丹邱灵毓於祥音。斯盖运契星躔，道符天意。流淳化於万类，动植咸熙。抽胜策於九章，华夷景服。王泽流於上，风悦於下。故有云连峭壁，蔼如画之烟岚。质异山梁，翥凝霜之毛羽。是知凤鸣右，千年而山得佳名。鹤降辽东，万古而地称佳号。我嗣晋王，珠履表异，玉节传荣。廓氛於中原，跻生灵於寿域。沈研麟史，征南徒释於三编。擒纵龙韬，忠武虚谭於八阵。剑横大树，戟中小枝。睦邻而半罢东征，富俗而民歌栖亩。矧乎三清分派，九合升坛。刑白马以会同盟，致丹鼠而忘巨猾。昔岁金桥之战，势掩昆阳。近年氵丑水之征，威符淝上。岂谓重燃兴燎，恶蔓犹滋。跳将害於周禾，乌合连群於伏莽。於是躬提千乘，途迈六辰。行方结於鱼丽，路复经於龙墅。睨苍翠之侧，於荟之中。睹灵雉而低翔，当神骐之逸足。可谓练舒皓色，玉洁争光。有同於天上飞来，无异於目前化出。花冠踊竦，莹莹而珠点双眸。霜翮秦翘，闪闪而雪翻两翅。嗣王祝之曰，既瑞世瑞时，可勿惊勿畏。乃虚之以雕笼，拥之以襟袂。忘十步一啄之心，有帝扇後プ之意。若栖於琼花枝上，皎洁争分。或饮於水晶壶边，精莹莫认。天命此墅也，税蠲青亩，山封白鸡。前古之越裳入贡，效祉殷朝。而今以晋王荐祥，永光唐史。缄学惭重席，世奉初诞。背文总愧於色丝，辞鄙应还於梦锦。山唯纪事，用垂绵长。佐命忠勋，序列衔秩。时天十载龙集癸酉，鸿雁来宾之月十五日记。  

☆贺德伦  

德伦，河西部落人，少为滑州牙将。梁祖领四镇，德伦以本军从。累历刺中留後，迁平卢节度使。魏博杨师厚卒，代其任。贞明元年三月，魏军乱，执德伦囚之。李克用入魏，以符印上克用，授云州节度使，为监军张承业所杀。  

○请兼招讨使奏  

臣当道兵甲素精，貔貅极锐。下视并汾之敌，平吞镇定之人。特乞委臣招讨之权，试臣汤火之节。苟无显效，任赐明诛。  

## ●卷八百四十三  

☆李茂贞  

茂贞，本姓宋，名文通，深州博野人。唐乾符中，黄巢犯阙，以功为神策军指挥使。朱玫之乱，以功迁检校太保同平章事，赐姓名。僖宗亲为制字曰正臣。光启二年，讨平李昌符，还为凤翔节度使，加检校太尉兼侍中陇西郡王。大顺二年，讨平杨复恭，遂恃勋恣横。乾宁二年称兵入觐，会李克用请讨三镇。茂贞惧，归命待罪，授东川节度使。光化强加尚书令，封岐王。天复元年矫诏讨梁祖，梁祖引四镇之兵屯岐下，围守三年，乃求和。及梁祖建号，与王建志图兴复，竟无成功。後唐庄宗平梁，上表称臣，诏仍旧官，进封秦王。同光二年卒，年六十九，谥忠敬。  

○请再降东川节度使顾彦晖制命表  

臣闻镂鼎书，必归於勋德。分茅建秩，允属於贤良。明朝无滥赏之文，圣代绝且侯之论。其有功标岘首，业著燕然，殊恩寻降於虎符，睿渥己颁於龙节。旋遇蛇蟠剑栈，棘植铜梁。遮日月之回光，阻山河而倒浪。今则初开九折，渐涸长鲸。宜宣既往之恩，合举已行之命。臣熟稽通论，方敢上闻。傥无弃於瞽言，庶有裨於元鉴。臣伏见东川节度使顾彦晖，门传将略，代袭军功。佩董卓之双，繇基之一镞。南金炼质，经大冶而弥坚。东箭推心，遇繁霜而转劲。伏自顷岁蚊雷聚响，螗斧称威。风摇而海岳将倾，火烘而薰兰不辨。顾彦晖与亡兄彦朗，提戈雁塞，奋臂龙沙。同驱引之师，入奉纪纲之仆。青黄杵下，辛勤果建於勋庸。赤白囊中，动静罔违於禁制。伏以先皇帝銮舆反正，凤辇初安，爰置酒以论功，遂图仪而表德。顾彦晖亡兄彦朗，繇是荣颁剑履，显誓山河。饰金之象犹新，垂露之文未灭。岂谓夏时积疹，奉国劳神，三秋而大树忽，半夜而将星潜殒。是致人皆罢市，里为辍舂。泪碑虽没於蒿莱，画象但喧於箫鼓。顾彦晖以三军拥路，百姓排关，感羊之遗心，请冯君之继踵。伏自暂持纪律，权总貔貅。谢元用才，虽履屐而有任。句践抚士，从觞豆而皆均。伏蒙皇帝陛下俯念群情，仍怜异政。降旌幢而示宠，宣雨露以酬功。风行而天下皆闻，日照而人闻并见。不谓绵州刺史杨守宽，鸱张要路，蚁聚通津。擅抑芝泥，强留瑞节。召兵戈於武定，阻琛赆於褒梁。大肆虔刘，将营统制。臣与州节度使王行瑜，同兴义旅，共伐奸谋。一挥而枭离巢，再战而猿猱失木。既通剑路，寻达刀州。顾彦晖屡捧诏书，曾颁旌钺。非是翦桐之戏，已承裂地之封。濡涵而难滞旧恩，锡赍而愿加新节。犹希进秩，用表优贤。臣谬窃临戎，尝思举善。敢觑先茅之赏，庶遵连茹之文。  

○请加赠郑畋表  

臣闻有勋不废，前代格言。无美不称，先王令典。是垂休於国牒，将衍示於孙谋。其有汉阁元勋，岐山茂政，霜露己於大树，蓬蒿将没於丰碑。叹泉扃而缛礼未加，顾藩翰而清风尽在。是敢敷陈往事，启迪前功。庶雅颂而重兴，冀徽猷而复举。臣伏见故凤翔尹同中书门下平章事郑畋，瑞应星精，祥开日角。建洪炉於圣代，成庶类於明时。凤毛方浴於春池，龙节忽移於右辅。旋以群鸱聚噪，万胃锋攒。苍黄而玉辇省方，次第而金门撤钥。九州相望，初犹豫以从风。百辟无归，半狐疑而委质。而畋峨冠竖发，褒袖运筹。罗剑戟於樽前，列貔貅於麾下。乃言曰：“封豕肆凶，长鲸喷毒。置生灵於涂烬，委神器於腥膻。我国家时运虽艰，天历方远。岂可以大朝簪绂，当屈节於豺狼？近甸藩篱，欲输诚於虺蜥。”繇是埋牲誓众，衅鼓出师。飞羽檄於四方，会诸侯於万里。擎回地轴，决惊波而尽入东溟。抽转天关，驱列宿而咸尊北帝。雷喧鼙鼓，山矗旌旗。五兵才入犬牙，一阵尽涂龙尾。值大憝建瓴之势，在元臣反掌之间。不意天柱朝摧，将星夜殒。竹帛徒悬於皎日，衣冠己隔於佳城。臣始举义师，爰从指顾。禀三令五申之训，职囊沙减灶之谋。今则谬以微功，叨居重镇。仰高踪、而如在，念遗烈而未书。伏乞皇帝陛下显举旧勋，荣加盛礼。俯尽[B14A]酬之典，遐追熔范之功。俾四海有闻，致九泉无恨。  

○与杜让能书  

宰相之职，外抚四夷，内安百姓。阴阳不顺，犹资燮理之功。宇宙将倾，须假扶持之力。即万灵舒惨，四海安危。尽系朝纲，咸由庙算。既为重任，方属元臣。况今国步犹艰，皇居未壮。曩日九衢三市，草拥荒墟。当时万户千门，霜凝白骨。大厦倾欹而未已，沉疴绵息以无馀。皆云非贤後无以拯社稷之危，非真宰无以革寰区之弊。令明公舍筑入梦，投竿为师。践履中台，制临外阃。不究兴亡之理，罕闻沉断之机。盖意有所不平，心有所未悟。辄思上问，愿审臧谋。窃见杨守亮擅举干戈，阻艰西道。将图割据，吞并东川。居巴宾为一窟豺狼，在梁汉致十年荆棘。果闻败衄，寻挫凶狂。既前去而不谐，思却归而无地。当道与州，见为隔绝纲运。方举问罪兵师，忽闻朝廷授武定之双旌，割果阆之两郡。未审是何名目，酬何功劳。紊大国之纪纲，蠹天子之州县。非惟取笑於童稚，抑亦包羞於马牛。自谓奇谋，信为独见。伏虑是明公赏凶党无君之辈，挫忠臣奉国之心。要助奸邪，须摧正直。又闻公切於保位，利在安家。商量不自於中书，割全通於内地。虽知深奥，罕测津涯。亦闻骇异群情，颇是喧腾众口。  

☆司空  

，贝州青阳人。僖宗时举进士不第，去为罗绍威掌书记。後入梁为太府少卿，寻解官，往依天雄军节度使贺德伦。张彦之乱，彦胁德伦降于唐，遣草奏，奉状太原。庄宗署为天雄判官，权军府事，以忤郭崇韬见杀。  

○为张彦请复相卫状  

臣累拜封章，上闻天听。在军众无非共切，何朝廷皆以为。半月三军，切切而戈矛未息。一城生聚，皇皇而控告无门。惟希俯鉴丹衷，苟从众欲。须垂圣允，断在不疑。如或四向取谋，但虑六州俱失。言非意外，事在目前。  

☆李德休  

德休，字表逸，赵郡赞皇人。举进士，历盐铁官渭南尉右补阙侍御史。天初，河朔定州节度使王处直辟为从事。後唐庄宗即位，徵为御史中丞，转兵部吏部侍郎权知左丞，以礼部尚书致仕。卒年七十四，赠太子少保。  

○请详定本朝法书奏  

尝司刑部大理寺，本朝法书，自朱温僭逆，删改事条，或重货财，轻人生命。或自徇枉过，滥加刑罚。今见在三司收贮刑书，并是伪廷删改者。兼伪廷先下诸道，追取本朝法书焚毁。或经兵火所遗，皆无旧本节目。只定州敕库有本朝法书具在，请敕定州节度使速写副本进纳，庶刑法并合本朝式令。  

☆张文宝  

文宝，昭宗朝谏议大夫ダ子。初依河中朱友谦为从事，後唐庄宗即位，擢知制诰。历中书舍人刑部侍郎左散骑常侍，知贡举，迁吏部侍郎。  

○请旋跸疏  

巡狩省方，唐虞之旧典。吊民伐罪，汤武之前功。陛下亲统貔貅，尽除枭獍。刷荡瑕秽，殄息氛埃。天威已震於华夷，濡泽又沾於幽显。动植苏泰，遐迩欢康。所宜旋轸神都，凝旒紫禁。居中土而表正，来万国以均输。允叶亿兆之心，共乐雍熙之化。  

☆王  

，其先回鹘部人。父景崇，世袭镇州节度使。年十岁袭父位，昭宗朝赐号敦睦保定久大功臣。位至成德军节度使，守太师中书令，封赵王。梁祖称帝，奉梁正朔。同光中复臣附後唐，後为亲军所杀。  

○荐王师范表  

臣闻推亡固存，古有明义。兴灭继绝，书著前文。盖圣王宏延赏之恩，哲後开劝能之道。故吴君录旧，育凌统之孤儿。汉帝追功，举张良之爱子。臣伏见故淄青节度使检校司空同中书门下平章事王敬武，将星发彩，金匮传符。推心皆务於政经，戮力每勤於王室。自艰难变运，銮辂省方。海岳一隅，不惊刁斗。关畿数路，尝走梯航。加以沦落衣冠，流亡民庶。皆能赈恤，尽致昭苏。可谓辅国荩臣，在时良牧。而不幸秋兰败叶，朝露光。俄成就木之悲，不尽登坛之寄。其男检校工部尚书权知留後事师范，亲为嫡长，才实瑰奇。早绾父兵，夙知军志。张飞之敌，每说无前。魏万之名，咸言必大。顷以元戎物故，外府事殷。体人情怀骚动之虞，俟朝奏有关河之隔。以是连营义旅，比屋黎。追栾社以增哀，思召棠而沥恳。爰从苫块，抑主兵戎。分少拊寒，尽同赤子。望云就日，颇罄丹诚。今则戈戟罢寻，光阴己变。险夷一致，首尾二年。雄棱真是其将门，造次不渝於臣节。虽皇华紫诰，慰安相继於道途。而旧旆油幢，承宠未闻其拟议。将何以宽诸众望，塞彼群情。光成季之高勋，表臧孙之後嗣。伏望皇帝陛下信敷九有，仁覆万方。当惟新革故之时，思就俗理人之道。克全修偃，早委节旄。俾其户户披□，皆瞻白日。人人弃管，尽睹青天。覃四时不宰之功，救五郡倒悬之苦。则岂独自夷及夏，咸知煦妪之恩。诚亦在存与亡，俱荷生成之施。  

○荐幽州权兵马留後李全忠表  

臣准幽州状报，当道以李全忠权知节度兵马留後事。伏以天步初回，神京乍复。凡诸藩镇，咸务谧宁。况幽州地控北番，界临东海。土俗素称其雄勇，人情须自於绥怀。留後李全忠，夙习武经，颇彰公器。军郡既闻其爱戴，辕营必议於叶和。苟将付以元戎，诚谓雅符众望。臣累令侦探，靡不端详。事系安危，理难缄默。伏惟皇帝陛下早回天鉴，速注阳光。便委兵权，俯徇人欲。则岂独遐陬士卒，便获其慰安。实亦邻壤生灵，免虞其骚动。关於久远，合具奏陈。  

○复魏博节度使乐彦稹书  

近承新使，复睹羽书。侧聆计国之规，实激懦夫之志。窃自运贻百六，祸遍寰区。群盗荐兴，生灵无庇。朝章国典，谁为禀命之人。黩武穷兵，孰是勤王之旅。咸以乘虚窥伺，观衅凭陵。以掠夺为功，以杀伤为务。皇威所不能制，天道所未能诛。或径越大河，或窃居方镇。纵狼贪而未己，畜虺性以难驯。内虽以效顺为名，外皆以乱常无惧。遂跨州连郡，十室九空。良繇诸侯各固一方，不思同力。自致丧牛之悔，久亏刑马之盟。近则布露腹心，冀完虞虢。今明公谕之以长策，示之以壮图。结五镇以齐明，俾一家而不异。窃惟高义，实迈前修。顾鲁卫以同欢，诚敦夙契。在江黄而列会，愿接下风。况当道处河朔之中，最为唇齿。据亲旧之分，宁异金兰。固当禺俟捧盘，无渝匪石。然以事关久远，议非一方。必决定否臧，审其同异。待邻藩符会，则决别相从。  

☆杨洽  

洽，王熔辟佐幕。  

○铁火箸赋（以“坚刚挺质，用舍因时”为韵）  

物亦有用，人莫能捐。惟兹铁箸，既直且坚。挺刚姿以执热，挥劲质以凌烟。安国罢悲於灰死，庄生坐得於火传。交茎璀璨，并影联翩。动而必随，殊叔出而季处。持则偕至，岂彼後而我先。有协不孤之德，无愧同心之贤。至如元冬方Ё，寒夜未央。兽炭初热，朱火未光。必资之以夹辅，终俟我而击扬。焚如焰发，赫尔威张。解严凝於寒室，播温暖於高堂。夺功绵纩，挫气雪霜。夫如是，则箸之为用也至矣，如何不臧。锐其末耐用骈其利，端基本而秉其刚。信执之莫俦，何支策之足重。专权有<>，故我独任而无成。双美可嘉，故我两茎以为用。抱素冰洁，含光雪新。同舟楫之共济，并辅车之相因。差池其道，劲挺其质。止则叠双，用无废一。虽炎赫之难持，终岁寒之可必。嗟象箸之宜舍，始阶乱而倾社。鄙囊锥之孤挺，卒矜名於露颖。伊琐琐之自恃，独铮铮而在兹。佐红炉而罔忒，烦素手而何辞。因依获所，用舍随时。傥提握之不弃，甘销铄以为期。  

☆孔邈  

邈，文宣王四十一代孙。乾宁五年举进士，除校书郎。崔远在中书，奏为万年尉，充集贤校理，迁谏议大夫。後唐同光中以年老致仕。  

○请许注拟天成元年已前有出身人奏  

近见选人，或以志在循陔，难违色养。或以家同悬罄，不辨裂裳。致违调选之期，遂遇废沉之例。臣愚伏请自天成元年已前，有出身分明者，悉许注拟。况三蜀之内，员阙极多。俾出自於朝恩，免使希於假摄。  

○请录死事子孙疏  

臣闻赏延於世，实皇王体国之规。立身扬名，为人子承家之道。苟推诚於忠孝，必怀庆於子孙。存殁共瞻，君亲是望。伏自陛下中兴大业，念旧录勋。赏赐无时，渥恩咸遍。尚虑有奋身为国，迹殒魂孤，姓名不达於乾坤，骨肉饥寒於道路。不因诏书博访，所在不与申闻。伏乞特下外藩，如有身殁王事，忠节显彰，军伍备闻，恩泽未及者，必令具录闻奏。如有子孙，便委所司齿录，使父母有可依之地，妻孥免无告之心。如有孤遗，亦便令救恤。即已往者知皇恩不弃，将来者罄臣节何疑。楚师忘寒，空凭念问。周文葬骨，唯示深仁。冀於有道之朝，不漏无垠之泽。  

☆薛昭文  

昭文，後唐同光二年官谏议大夫。  

○陈十事疏  

臣闻夏德方衰，未显中兴之运。汉仪重睹，果成反正之功。稽其上代帝王，前朝基业，未有不中罹屯否，间有凶灾，是资明圣之谟，更廓灵长之祚。伏惟昭文睿武至德光孝皇帝陛下继汉大宝，缵禹鸿名。兴牧野之师，功如破竹。拔朝歌之垒，疾若建瓴。俄平国家之雠，大刷神之愤。皇威远振，睿德遐敷。自陛下应天顺人，奄有诸夏，九州欣戴，万国乐推。既混一於车书，方大定於区宇。藩服靡不入贡，夷狄靡不来庭。锐旅雄师，无敌於当代。谋臣勇将，有备於中原。然而尚有凶悖之徒，窃据於屏翰。愚迷之辈，凭恃於江山。虽闻向化归朝，犹敢改元僭号。在陛下武功天纵，百越不得不臣。在陛下文德日新，三革不虑不格。夫人乃邦之本，兵者国之器。要在安其人而固其本，训其兵而利其器。国富兵强，家给人足。臣有管窥十条，谨录奏闻，伏乞俯回圣览。  

其一曰：陛下复居圣唐之运祚，雪先帝之雠仇。戎狄尚解怀柔，藩服岂敢拒命？而数处僭伪之地，尚未悛心。料此凶狂，必自覆灭。臣请陛下明宣睿算，大振天威。秣马耀兵，亦不指名何处，且为讨逆伐叛之计。而狡妄之辈，饕餮之徒，闻我大国万旅云屯，六军雷动，如此昏迷之党，不俟赫斯之怒，经略之谋，彼必敛衽而朝，望风而溃，自愿纳款归国矣。斯必有征无战之道也。其二曰：臣伏见随驾兵士，久经战戈，咸著勤劳，皆忠勇以难俦，尚贫乏而未济。虽陛下告成郊丘之後，大行赏给之恩，然而或未优丰，尚多觊望。非不知国力尚阙，天府未充。臣又闻自古王皇建基业，抚军戎，未有不损玉帛，轻财宝，以饵於战阵之士。是故先代拨乱之军，以此皆留意也。今以诸道上供钱物，进纳不时，遂致朝廷薄於犒散。稍为经度，以济急需。近者藩臣供奉庆贺财帛，及南郊或有经费羡馀物色等，伏请且据帑藏，更加颁赍先随驾兵师，宴犒代潞州半健也。其三曰：臣窃  

见河南兵不少，亦是先在伪廷，备经训练，颇闻精锐，皆堪征伐。自陛下平定汴州已来，寻曾选拣。或闻诸道分臂之时，未甚精细。或有勇悍者放归田里，或有懦弱者留在军都。当差发征行，则逃避诸处。以此散失，其数实繁。请宣示租庸司先管兵帐所司，子细磨勘向来所系数额多少，兼取近者诸道所申逃背名帐较量，比旧额少剩，即知元数减耗。臣闻夫军伍者，以丰财为务，以重赏为先。其河南道先管兵士，伏虑三数处僭号不臣之地，以厚利诱之，岁月滋深，耗蠹必甚。请陛下诏敕令在京及诸道，常加点捉安抚，兼勤给其衣粮，务令得所。仍乞严敕边界要害津镇，寅夜铃辖，无令透漏。兼先有放归农亩者，亦诸指挥州县镇浦点检姓名，尝知所在，或缓急追呼，稍有前却者，请罪本处军吏节级等。庶耕耨不隳，征伐有备。倘陛下纳臣所奏，则不臣之人，知国家训戎讲武，缮甲治兵。彼之凶徒，必怀慑惧，则旦夕相率，有臣事本朝之计。脱使赏给不充，抚养不至，非惟士卒生劫掠之心，抑以步伍有逃遁之患。必虑夫多投逆臣之境，更资悖慢之性也。其四曰：臣窃见诸道百姓，皆陛下赤子。爰自比年，以伪廷徭役频仍，租赋繁重，馈挽不已，疲敝益深。既不聊生，率多逋窜。虽有德音轸恤，未闻时降招携。亦请宣取租庸司，应河南先在伪廷户口文帐，磨勘从前多少数目，兼勘诸道所申近年见管及流亡户口，即知人数增减。此则虑僭伪之处，多方招诱。伏乞特降优诏，委所在观察使刺史官吏已下，设法抚绥。事件无损於官有益於人者，仰二县条贯申奏，仍请下中书，量其利便，并许施行。本分税租，稍令假借，诸杂科徭，特予减等。以表抚俗安民，兴邦固本之道也。其五曰：本朝至德年禄山之後，复京雒之初，兵革之馀，生聚瘵，屡降恩诏，抚恤生灵。仍遣使臣，诏问闾里。今陛下嗣守鸿业，光启雄图，故事前规，可得敬而行之。伏请每年准旧事，出郎官御史忠良廉洁明干堪充使者，令散往诸道，采访贤良，抚问疾苦。务安兆庶，以拯弊氓也。其六曰：窃以伪廷僭号，俄逾一纪。连年征剥，繁日科徭，士不聊生，人不堪命。生聚涂炭，户口流亡。河南之民，皆企踵侧身，日望陛下复我唐之鸿基，慰兆民之疾痛。今陛下吊民伐罪，新有中原，所宜减省斧斤，未欲增修宫室。昔汉文帝将起灵台，计百金之费，且曰“百金中人十室之产，吾有先人宫室，何事台为？”遂罢。天下闻之，万古称汉文之俭德也。臣窃以陛下以慈爱为心，以孝理为念。圣德日新，又何让於汉文矣。伏惟陛下慕唐尧土阶之事，善夏禹卑宫之规。停土木之工，止营构之役。斯则区夏欣悦，亿兆歌谣，自然平揖唐尧汉文之至化也。其七曰：臣闻汉祖初入咸阳，令萧何收秦之图籍。及高祖神尧皇帝平定关中，亦允收隋室群书。仍闻岁降赐天下搜访，其後盈溢於石渠东观，充满於秘阁兰台。以是两汉之诗书之盛，与三代同风也。自贞观开元这後，文物焕然，何止同风，可谓超冠於三代也。今陛下嗣周景祚，绍禹灵图。睿藻日新，圣文天授。崇文允武，咸五登三。将恢偃戢之规，在广访搜之道。伏请降使，采访天下图书，以示武王偃武，虞舜舞干，致太平之永远也。其八曰：臣闻惟王建国，辨方正位。况河雒之名都，帝王之二宅，为万国辐凑之地，乃四方表则之邦。若不广辟康庄，何以壮观辇毂。自丧乱以来，兵火之後，九衢荒废，但长荆榛。广陌萧条，惟滋蔓草。今陛下富有四海，作宅神都。当六龙游豫之时，是万方朝聘之日。雒阳大道，所宜法於前规，鼎邑长衢，岂要隳於旧制？其都城六街，请下河南府及左右金吾，仰仍旧依古制分擘广狭步数，不得纵任居人侵占。俾朝会之地，免有湫隘之弊也。其九曰：臣伏见诸事行事官，或历任分明，选限尚远。或出身欠少，入任无门。闻陛下应千年之运，建一统之功，谓圣日照临，幽显仄陋。皆辞亲裹足，迢递而来。冀郊之时，希求恩泽。今所司磨勘驳放，十分去其九分，访问驻京日多客舍穷悴。其现在未出京者，伏乞降宣旨稍赐慰安。或有粗堪任使者，即乞委铨司量才注拟。不堪收擢者，亦聊赐资财，以济归路。所以悯职劳而示君德也。其十曰：诸戎牧马，务履践京畿百姓苗稼，请於隙地置牧场。伏惟陛下察臣愚衷，纳臣短见。俾令遐迩知大君拨乱之功，是使黔黎荷圣王无私之德也。  

☆张继业  

继业，後唐同光时人。  

○劾张继孙非亲弟疏  

弟继孙本姓郝，有母尚在。父全义养为假子，令管衙内兵士。自皇帝到京，继孙私藏兵甲，招置部曲，欲图不轨。兼私家淫纵，无别无义。臣若不自陈，恐累家族。  

☆张宝  

宝，後唐庄宗时知制诰。  

○加钱Α爵敕  

皇帝若曰：王者惠济黎元，辑宁方夏，重名器，任股肱。忠而能力则礼崇，赏不失劳则人劝。所以启周公之土宇，裂汉祖之膏腴者，录彼茂勋，置之异数，登进贤哲，事功也。咨尔天下兵马都元帅尚父守尚书令吴越国王钱Α，潮海灵源，承天峻岳，以英风彰德望，以勇气赞忠贞。往因义举之徒，盛推韬略，遂著袭封之绩，高步藩维。挺鱼鲲鸟凤之姿，拥岸贡水龙之众。居方面任，将五十年。宣导休声，攘除凶丑。拥坚奋锐，鄙许东固圉之谋。阜俗颁条，广冀北安居之颂。环堑浙江之要，云滋星纪之墟。闻礼敦诗，位崇元帅。前茅後劲，名重中原。守画一之规，奉在三之节。信立靡移於风雨，义行曷倦於津涂。效珍则那顾险难，荐币则常归宰府。振英谟而端右弼，锺懿号而异列藩。可谓职贡不乏，梯航时至。翼戴天子，加之以恭也。载念尊奖，爰示徽章。今遣正议大夫守尚书令吏部侍郎上柱国赞皇县开国男食邑三百户赐紫金鱼袋李德林、副使朝议郎守起居郎充史馆修撰赐绯鱼袋聂持节备礼，胙土苴茅，册尔为吴越国王。於戏！地奄数圻，赋过千乘。墨守阖闾之境，范围勾践之封。子弟量才叙进，多分於戟。土疆渐海方输，岂限於鱼盐。贵盛富强，虽古之封建诸侯，礼优夹辅，不加於此。慎厥终始，无以位期骄，无以欲败度。钦承赐履，协於一人。汝嘉可检校太师守中书令。  

## ●卷八百四十四  

☆许维岳  

维岳，後唐同光时人。  

○科举额数请依长庆咸通事例状  

伏见新定格文，三礼三传，每科只放两人。方今三传一科五十馀人，三礼三十馀人，三史学究一十人。若每年止放两人及一人，逐年又添初举。纵谋修进，皆恐滞留，臣伏见长庆咸通年放举人，元无定式。又同光元年春榜，亦是一十三人。请依此例，以劝进修。  

☆郭崇韬  

崇韬字安时，代州雁门人。天中累擢中门副使，加检校太保。守兵部尚书，充枢密使。梁亡，以佐命功代豆卢革行中书事，拜侍中，领镇冀州节度使，进封赵郡公，赐铁券，恕十死。庄宗讨蜀，为招讨使。蜀平之後，庄宗因谗，密诏继岌过杀之。  

○上陈情表  

臣闻底力辞封者，贞臣之至节。慢官速戾者，有国之常刑。其或任重材轻，智小谋大，纵君恩念旧，（阙一字）贻覆饣束之讥。傥官业无章，何显陟明之道。臣本辕（阙）小校，樗朽凡姿。在公虽历於年深，临事莫闻於日益。顷者皇帝陛下雄图方运，阳德初潜，爰将整於规绳，乃俾司於机务。此际臣亦内循短浅，累具退陈。而陛下天眷不回，国权坚付。在一时而难违重命，许五年而别选通人。迩来虽昧经纶，强施勤拙，至於戡夷巨孽，缵绍鸿基，雪三百年社稷深冤，立十九叶宗礻方大事，皆谋从圣虑，断在宸衷。兼列较之同心，非微臣之独计。况今名升台辅，任处枢衡。珥貂冕於朝端，统龙旌於阃外。恩荣有进，功德无称。终忧即鹿之嫌，宁抑悬之刺。今则陛下功全报本，礼极配天。衣冠尽列於朝迁，名器自推於硕德。况臣才谟素寡，齿渐衰。以有限之精神，当无穷之事务，必须下倾肝血，上告天聪。冀劳逸之稍均，庶初终之可保。伏望陛下念臣不迨，察臣繇衷，其枢密使比列亲班，实为要执。即复本朝规制，宜选内官掌临。一则使权职有分，一则多心力俱耗。辄滋倾沥，非敢暗欺。干犯冕旒，伏增陨越。  

○第二表  

臣以机务实繁，智力俱困，辄有闻天之请，愿辞密地之权。岂谓圣旨俄宣，皇情未允。捧对而水汤满腹，修而芒刺盈躯。臣以委质无材，受恩逾等，强展神扶之力，每怀旷败之忧。自陛下委寄重难，缠绵岁序，临事而退思补过，竭力而知无不为。陛下沿河料敌之时，对寨交锋之日，臣若顾将丹素，坚有让陈，不唯招避事之机，抑亦显不忠之罪。况今元凶己殄，丕构弥隆，圆丘陈报本之仪，寰海被无私之化。英髦星萃，俊迈云臻。缅惟不迨之才，岂掩旁求之命。矧乃一身多疾，三处持权。扪心益惧於满盈，持怀每虞於忝据。伏望陛下特回睿照，乃悉烦襟。终乞辍此要枢，归於内列。一则表大国有进贤之道，二则免微臣有窃位之名。干冒宸严，无任迫切。  

○第三表  

臣伏念朝廷起军之际，陛下决於宸断，抚臣背曰：“此去必荡寇雠，可期清泰。事了之後，与卿一镇。”臣仰奉成算，固绝他疑。果赖神谋，寻平伪孽。今乾坤交泰，弓矢载。徽章以正於母仪，嘉礼获申於元子。须倾血恳，仰渎宸严。但以密近之权，合归重望。钧衡之柄，宜属通材。至於所领节旌，虽是陛下所许，伏缘镇州在北，狂虏未除，虑有奔冲，须为控扼，亦希付於上将。所贵殿彼一隅，伏望陛下道极照临，仁深覆载，念臣久司繁重，悯臣方在衰羸，退放居闲，俾从导养。臣无任祈天沥恳之至。  

○条陈三铨事例奏  

臣伏见今年三铨选人并行事官等，内有冒名入仕，假荫发身。或卜祝之徒，工商之类，既淄渑之一乱，谅玉石之宁分。盖以伪朝已来，蠹政斯久，猾吏承宽而得计，非才行货以自媒。上下相蒙，薰莸同器。遂使寒素者多遭排斥，廉介者翻至湮沉。不唯显紊於官箴，抑亦颇伤於治本。近以注拟之後，送省之间，引验而已有异同，僭滥而果招论讼。将敷至化，须塞幸门。臣欲请别降条流，特行厘革。许其潜相觉察，互有告陈。若真伪之能分，即赏刑之必举。应见注授官员等，内有自无出身入仕，买觅鬼名告敕，及将骨肉文书，指改名姓；惑历任不足，妄称失坠，押彼公凭；或假人荫绪，托形势论属安排，参选所司，随例注官者；如有人陈论，勘鞫不虚者，元论事人特议超奖。如未合格人或无名驳放者，便承为滥人所授官资，其所犯人下所司简格处分。如同保人知保内有冒名滥进之谋，亦许陈首。若递相盖藏，被别人论告，并当驳放。其铨司阙头人吏，如被形势迫胁，主张逾滥选人，及自己不公，亦许陈首，并与放罪。若被人论告，当行朝典。兼恐见任官及诸道选人身死，多有不肖子孙将出身历任告敕货卖与人，自今後仰所在身死之处，并须申报本州，令录事参军於告敕上分明书身死月日，却分付子孙。兼每年南曹及三铨停滞，多及周岁，致选人广作京债，经费倍多，致其到官必不廉慎。此後至春来，并须公事了绝。若更逗留，当加责罚。所有惧罪逃移者，仰所司具录名姓申奏，请终身勿齿。兼牒本贯州县，各令知悉。或有条流未尽处，仰所司简长定格，别具条奏。  

○请奖献书人奏  

估以馆司四库藏书，旧日数目至多。自广明年後，流散他方。宜示奖酬，俾申搜访。伏乞委中书门下，再行敕命，遍下逐道。或有人家藏，能以经史百家之书进献，数及四百卷己上者，请委馆司点勘，无脱漏於卷轴，无重叠於篇题，比外写精详，装饰周备，当据部帙闻奏，请量等级除官。仍仰长吏明悬榜示，即乡校庠塾之业，渐阐皇风。金石丝竹之音，无虞坠典。  

○对割郓州和梁疏  

陛下不栉沐，不解甲，十五馀年，欲雪国家雠耻。今已正尊号，始得郓州尺寸之地，不能守而弃之，臣恐将士解体，将来食尽众散，虽画河为境，谁为陛下守之？臣尝细询康延孝以河南之事，度已料彼，日夜思之。成败之机，决在今岁。梁今悉以精兵授段凝，决河自固，恃此不复为备。凝非将材，不足畏。降者皆言，大梁无兵。陛下若留兵守魏，固保杨刘，自以精兵与郓州合势，长驱入汴。伪主授首，则诸将自降矣。不然，今秋不登，军粮将尽，大功何由可成？谚曰：“当道筑室，三年不成。帝王应运，必有天命。”在陛下勿疑耳。  

☆郭廷诲  

廷诲，崇韬子。崇韬被诛，廷诲随父死於蜀。  

○对祭阙颁诰判  

所司有礼事，不颁诰所由断，徒诉不伏。  

於纠礼官，无辱祀典。钦若天地，肃恭神人。如何有司，失其颁诰。将季氏之待暗，失由也之质明。致使燎不供，难为鲁祭。火无设，便乖汉典。宗伯或差於三望，太常乍阙於六宗。职此之由，而亵其守。天秩有礼，罔不克集。以徒坐，复何疑焉。  

○对复以冕服判  

甲复以冕服，御史纠其违失。  

生也有涯，死而必复。苟或不率，克有常宪。故国备典训，礼陈等威。虞人以具阶崇，壮士以奉职显。若祷其五祀，则事始东荣。或问以三号，而复行左毂。自适变通之要，夫何过差之有。惟甲何者，以冕而复。同郐人之失德，刺起素冠。齐鲁俗之亏丧，僭彰元毳。毁非五等之列，须异九仪之品。何乃不类，自尘兮。非大猷是经，而峻简斯纠。违失之礼，其难舍诸。  

☆康延孝  

延孝，塞北部落人。梁开平乾化中自队长积劳至部校，後唐同光中为捧日军使兼南面招讨指挥使检校司空，守博州刺史。庄宗平汴，以功授俭校太保郑州防御使，赐姓名绍琛。二年迁保义军节度使，三年讨蜀，以为西南行营马步军先锋排阵斩斫等使。蜀平，以西平王朱友谦伏诛，遂谋叛，自称西川节度三州制置等使，都将何建崇擒斩之。  

○对庄宗疏  

梁朝地不为狭，兵不为少，然主既暗懦，赵张擅权，内结宫掖，外纳货赂。段凝智勇俱无，专率敛行伍，以奉权贵。梁主不能专任将帅，尝以近臣监之，进止可否，动为所制。近又闻欲数道出兵，令董璋趋太原，霍彦威寇镇定，王彦章攻郓州，段凝当陛下，决以十月大举。臣窃观梁兵，聚则不少，分则不多。愿陛下养威蓄力，以待其分。帅精骑五千，自郓州直抵大梁，擒其伪主。旬月之间，天下定矣。  

☆窦梦徵  

梦徵，同州人，举进士，仕梁历校书郎。自拾遗召入翰林充学士，以论钱Α谪掾东州，复召为学士。後唐庄宗入汴，贬沂州，量移宿州。天成初迁中书舍人，复入为翰林学士工部侍郎。卒赠礼部尚书。  

○祭故君文  

呜呼！四海九州，天回眷命。一女二夫，人之不幸。当革故以鼎新，若金销而火盛。必然之理，夫何足竞。  

☆萧顷  

顷字子澄，京兆万年人。昭宗朝举进士，累迁吏部员外郎。入梁历给谏御史中丞礼部侍郎，寻以吏部侍郎拜中书门下平章事。後唐庄宗入立，贬登州司户，量移濮州司马，迁太子宾客。天成初以礼部尚书太常卿太子少保致仕，卒年六十九，赠太子少师。  

○议覆中书请祧懿祖奏  

历代故事，沿革不同。盖就所宜，期於合礼。事虽稽古，理亦从长。七庙之致享斯存，万世之承基靡绝。礼分远近，事究否臧。懿祖既远於昭宗，创业又非於己力。俦诸列圣，可议祧迁。皇帝陛下道继百王，德符三代，拨祸乱於艰难之际，救苍生於交丧之秋。方启洪图，是崇宗┙。为四方之准的，称万国之照临。中书所定祧迁，於议为允，请下所司施行。  

○覆准马缟议奏  

伏见方册所载，圣概斯存，将达藻之诚，宜新之制。伏惟陛下以孝敬日跻之德，上合穹，秉恭俭罔怠之规，再康寰宇。爰臻至化，难抑时思。马缟儒学优深，礼法明练。所奏果符於睿旨，载详固叶於典经。臣等集议，其追尊位号及建庙都邑，则乞发自宸衷，特降制命。  

☆王正言  

正言，郓州人。贺德伦镇青州，表为推宫，改观察判官。後唐同光中累擢户部尚书兴唐尹，寻迁租庸使，守礼部尚书。明宗即位，求为平卢军行军司马，卒於任。  

○请停北京宗庙议  

伏以宫室之制，宗庙为先。陛下卜雒居尊，开基御宇，龙楼凤辇，式当表正之初。玉叶金枝，悉在股肱之列。事当师古，神必依人。北京先置之宗庙，不宜并设。窃以每年朝享，固有常仪。时日既同，神何所据。常闻近例，礼有从权。如神主已修，迎之藏於夹室。若庙宇己崇，虚之乃为常制。昔齐桓公之庙二主，礼无明文。古者师行，亦无迁於庙主。昔天後之崇巩雒，悉谓非宜。汉皇之恋丰滕，事无所法。而况本庙故事，礼院具明。且雒邑旧都，嵩邱正位。当定鼎测圭之地，乃居冲处要之方。今则皇命承天，握图纂祀。九州是务，四海为家。岂宜远宫阙之居，建祖宗之庙。事亏可久，理屈从长，北京宗庙请停。  

☆豆卢革  

革，同州人，唐末避地中山。唐亡，为王处直掌书记，转节度判官。後唐庄宗即位，以宰相卢质荐，徵拜行台左丞相。同光初拜平章事。天成初，谏官诬以纵田客杀人，贬辰州刺史，再贬陵州长流百姓。二年，诏逐处刺史监赐自尽。  

○田园帖  

大德欲要一居处，畿甸间旧无田园。州虽有三两处庄子。缘百姓租佃多年，累有令公大王书，请却给还人户。盖不欲侵夺疲民，兼虑无知之辈，妄有影庇包役。  

☆任圜  

圜，京兆三原人。唐末依李克用，历代宪二郡刺史。庄宗承制，改潞州观察判官，累迁工部尚书兼真定尹北京副留守。明年，郭崇韬兼镇，改行军司马，充北面水陆转运使。同光三年入为工部尚书。天成初拜平章事。二年除太子少保致仕，出居磁州，为安重晦所害。清泰中制赠太傅。  

○请庆贺例贡马价更以所在土产奏  

伏见蕃牧臣僚，每正至庆贺，例皆进马。臣以捧日之心，贵申其忠孝。追风之步，必择於驯良。备乘奉於帝车，资驵骏於天厩。伏见本朝旧事，虽以进马为名，例多贡奉马价。盖道途之役，护养稍难。因此群方，久为定制。自今後伏请只许四夷番国进驼马，其诸道藩府州镇，请依天复三年己前，许贡绫绢金银，随土产折进马之值。所贵稍便贡输，不亏诚敬。兼请约旧制，选孳生马，分置监牧。俾饮而自遂，即来牝之逾繁者。  

## ●卷八百四十五  

☆牛希济（一）  

希济，蜀後主时累官翰林学士御史中丞。国亡入洛，後唐明宗拜为雍州节度副使。  

○本论  

周文之先，自公刘後稷，积德累仁，以至於文王。天下之心归焉，犹服事於商。武王从兆庶之心，顺历数之命，以取天下，既而有疾，嗣王幼弱，乃命周公旦以辅相成王。周公以弟之亲，叔父之尊，公其心而不疑焉。摄天子履万乘车辂，朝诸侯於明堂，以施教化。召公不悦，四国流言。伐四国，戮管蔡，以安社稷，然後制礼作乐。七年之後，成王齿长德懋，乃归其政。公亦不离王室，乃命伯禽受封於鲁，思不变四海之望。远乎哉君子，即周防也若是。武王独知周公之才之美，兄弟之国，天下之人，皆不知也。向非周公，则非成王之天下也，天下疑矣。然武王之心公乎哉？知子之弱而私之，知弟之德而让之，且忧後世兄弟相及，岂周之盛，德为不及欤？曰是知之深也，所以能明辅相其子。若有疑焉，则与之天下，希存其子亦难矣。周公虽不为王者，然其道则与太王、王季、文王为同德矣。成康以降，名仁者多矣，孰可与之为伍？盖姬周之得天下，未几而武王崩。纣之子禄父犹存，若委少主，无圣人之助，则少康之举，嗣夏（《左传》作祀夏）配天，不其伟欤？此周公所以孜孜焉为而不有。夫其圣德，过於武王远矣。今後王之嗣君也，亦莫不蔽於私爱，忘其善恶。曰“彼长也，冢嫡也，天下之本也，莫之可易也。”至有不离襁褓之中，童婴之列，而即大位焉，亦使强臣而为之辅。其诏制之旨，曰“周公然也，成王然也”，岂惟政乱国危，殆宗庙不血食者有之矣。曹马之君，即其人也。  

自征伐以来，受命创业之主，或起自布衣之中，亭长之役，部尉之列，大夫之家，卿相之位，或历试诸难，或十年军中，足以知历数在躬，时运兴废，经始之艰难，臣下之忠良，人情之巧伪。是以出一言，举一事，易一法，必使合於典诰，垂於後世。守文之君也，生於深宫，长养妇人之手，慈爱之锺焉，世子之教不行焉，身躯则安於玉堂金殿舆服之盛，耳目饱於声色靡曼之乐。曷能知君臣父子之道，忠信邪佞之属，农桑艰难之本？故小人易欺焉，况幼稚乎？且人君之心，为天下之晦明。仁者乐於明，而匪仁者便於暗。故时之晦也，盗窃兴焉。魑魅行焉，君之晦也，贤良死焉，邪佞用焉。是以小人奸臣，唯乐於幼君少主，若保姆之态也，以提其耳目，导其言语，教其喜怒。行则行，止则止，易为之使。欲求天下之治可乎？况近世之嗣王也，始自诞生厥月，无问名之礼。至於婚冠，无金石之乐。告庙之仪，外莫了焉。春诵夏弦，秋诗冬礼，上庠齿胄之道，或纵不知。封爵之命，掌言者亦不知其谁。师保之道正其身乎？左右之人贤与处乎？其即位也，降先君之册，冢宰与百执事，延颈内面而朝新君焉。衮冕端拱元默於殿上，雉扇荧煌，香烟蓬勃，左右纷纷焉莫之知也。班列千百，称庆而退。至於积年之中，宰执大臣，延英入阁，称述圣德，舞蹈而已。使有言者，皆申有司，徒空言耳，敢及於时乎？敢及於执权乱政之人乎？设有一言，明日之制行矣，不复用矣。历观前代明王贤後，未尝不与名臣贤士厚享宴之礼，接见之仪。俾其忠信相亲，亡於畏惮，通於商较，以正先王之得失，以穷圣人之能事。故两汉金马石渠文章之选，以备顾问，为侍从之臣。至有大臣武帐之前亦奏谒，或排闼於危疑之际，以问安否，以图後事。  

太宗文皇帝贞观之初，北门之选举十六族也，皆建功定策，有布衣之交，非天下文行之士不预焉。既久与游处，非唯知民间之疾苦，时之否臧，从而更之，以熙帝载。至於臣下之情性好恶，无不悉焉，他日之任用，莫不适其材矣。近世朝廷，岂无忠信謇谔之士，徒欲致身之危，救时之弊，指陈千百於上前，敷扬其达乎？谏章其览乎，若复稍挂圣虑，左右天颜，得之矣。又有以惑之矣，其朝退也，黄门伎女，声乐骈罗，俳优之人，调笑相杂，拥卫以至於内殿。又日幸於两军，游於其所。其从乐乎，断可知矣。故自乾符之乱，至於今日，莫可救止，盖少主奸臣之所为也。  

或曰：“冢嫡之幼，善恶未知，思欲易之，以卜长世。废嫡立庶，圣人所恶，未知其可也。”曰：“君人者，上以安宗庙，下以庇蒸人。虽长嫡之义，其不善，易之可矣。且仲雍，王季之长子，让西伯之圣德，断文身，以避於吴，为吴太伯，盖成父之志也。隐公，鲁之贤君，居位称摄，欲让其弟，後其长矣。吾将与之，桓公听羽父之谮，以疑其兄，致於纂弑。又晋厉公之薨也，子周有兄而不慧，不能辨菽麦，群臣迎公子周以立政，是以治三驾而楚不能争。又襄公之亡也，君无长子，赵盾思欲立长君，乃迎公子雍於秦，将欲立之，穆嬴朝夕抱太子以朝，且泣曰：‘先君以此子之贤，吾受子之赐，此子不才，唯子是怨。今君虽终，言犹在耳。此子何罪，而外求君？’赵孟惧大义於众人，遂背秦好立灵公。幼而好虐，竟为所弑，国是以乱。汉高帝迁都长安也，以吕後妒於糟糠，其子盈为太子，上以赵王如意似我，知盈懦弱，卒不能易。及惠帝之世，几为吕妪所灭。非平勃之（阙）不能加诛。及择诸王之贤者，迎王於代邸，是为文帝。不十年，几致刑措。又昌邑之乱，霍子孟定废立之册，立宣帝，遂获中兴。卫伯玉之於晋武也，君臣之交矣，知主鬯之不惠，必倾世祚。尝抚其床而叹曰：‘此座甚可惜也。’帝心不悟，终以正度为君，果致元海倡四方之乱，宗庙焚毁，两京版荡，怀愍二帝，俱为俘执而崩。晋祚中绝，国分为十六。普天之下，皆坠炉炭。此惠帝之所为也。是知冢嫡贤，而臣择立者必亡。若立嫡为乱，执古之道乎？择善为治，曰乱嫡庶之制乎？且天子之孝，以安宗庙，克荷祖考之业，卜世於长久，岂以择善废不肖为罪乎？至唐虞之君，知其子朱均不肖，不可付以宗庙之重，又惧其流毒於生民，乃弃其子而禅於有德。若次子之贤，遽以配天之业，授於他人乎？是知君唯其明，不必拘伯仲之制。”  

《易》曰：“明两作离，氵存雷震。”若不明不法，此覆国亡家之罪人也，何长之为？若君明於上，小人比周之党，其能进乎？其获用乎？其置於乱乎？主少不明者，乱之本也。故曰“元良者，天下之本也，莫若先以正之。”正之者，非在废长，择善而已。无使叔孙之祷曰：“主少，国家多难。祝我者使我速死，无及於乱。”此忧之深也，悲哉！  

○文章论  

圣人之德也有其位，乃以治化为文，唐虞之际是也。圣人之德也无其位，乃以述作为文，周孔之教是也。纂尧舜之运，以宫室车辂钟鼓玉帛之为文，山龙华虫粉米藻火之为章，亦己鄙矣。师周孔之道，忘仁义教化之本，乐霸王权变之术，困於编简章句之内，何足大哉！况乎浇季之下，淫靡之文，恣其荒巧之说，失於中正之道。两汉以前，史氏之学犹在；齐梁以降，国风雅颂之道委地。今国朝文士之作，有诗、赋、策、论、箴、判、赞、颂、碑、铭、书、序、文、檄、表、记，此十有六者，文章之区别也。制作不同，师模各异。然忘於教化之道，以妖艳为胜，夫子之文章，不可得而见矣。古人之道，殆以中绝，赖韩吏部独正之於千载之下，使圣人之旨复新。今古之体，分而为四。崇仁义而敦教化者，经体之制也。假彼问对，立意自出者，子体之制也。属词比事，存於褒贬者，史体之制也。又有释训字义，幽远文意，观之者久而方达，乃训诰雅颂之遗风，即皇甫持正、樊宗师为之，谓之难文。今有司程式之下，诗赋判章而已。唯声病忌讳为切，比事之中，过於谐谑。学古文者，深以为惭。晦其道者扬袂而行，又屈宋之罪人也。且文者，身之饰也，物之华也。宇宙之内，微一物无文。乃顽也，何足以观。且天以日月星辰为文，地以江河淮济为文，时以风□草木为文，众庶以冠冕服章为文，君子以言可教於人谓之文。垂是非於千载，殁而不朽者，唯君子之文而已。且时俗所省者，唯诗赋两途。即有身不就学，口不知书，而能吟咏之列。是知浮艳之文，焉能臻於理道？今朝廷思尧舜治化之文，莫若退屈宋徐庾之学，以通经之儒，居燮理之任。以杨孟为侍从之臣，使二义治乱之道，日习於耳目。所谓观乎人文，可以化成天下也。  

○表章论  

人君尊严，臣下之言，不可达於九重，表章之用，下情可以上达，得不重乎？历观往代策文奏议，及国朝元和以前名臣表疏，词尚简要，质胜於文，直指是非，坦然明白，致时君易为省览。夫聪明睿哲之主，非能一一奥学深文，研穷古训。且理国理家理身之道，唯忠孝仁义而已。苟不逾是，所指自合於典谟，所行自偕於尧舜，岂在乎属文比事？况人君以表疏为急者，窃以为稀。况览之茫然，又不亲近儒臣，必使旁询左右。小人之宠，用是为幸。傥或改易文意，以是为非，逆鳞发怒，略不为难。故《礼》曰：“臣事君，不援其所不及。”盖不可援引深僻，使夫不喻。且一郡一邑之政，讼者之辞，蔓引数幅，尚或弃之，况万乘之主，万几之大，焉有三复之理？国史以马周建议，不可以加一字，不可以减一字，得其简要。又杜甫尝雪房表，朝廷以为庾辞。倘端明易晓，必庶几免於深僻之弊。夫僻事新对，用以相夸，非切於理道者。明儒尚且抒思移时，岂守文之主可以速达？窃愿复师於古，但置於理，何以幽僻文烦为能也。  

○治论  

有国家者，未尝不思治。孜孜焉求才，汲汲焉用人。官无旷位，命不虚日。多不至於治者，何哉？盖不知重其本也。夫重其本，莫若安人。安人之本，莫先於农桑。上自天下，下至庶人，未有不须衣食以资养其生。此情性之欲一也。故率公卿以躬耕於千亩，非独致敬於菜盛也；率嫔御以亲蚕於茧絮，非独致美於黻冕也；皆所以先民之教化也。下之人必曰：“王者後妃，尚勤於耕桑，余何人哉？”若天下之人，皆相率以耕织为务，则谷帛可指期而取。谷帛既贱，人各足其所欲。所欲之大，唯衣食而已。不饥不寒，则时无怨嗟。时无怨嗟，则和风充塞，则焉有不丰不稔之岁？既庶且富，然後值班我相及，王道可行。方困饥寒，而能致於仁义者，虽淳朴之世，君子之人几希矣。今天下之人，非不耕也。非不蚕也，率九州之人，一人耕而百人食，一人蚕而百人衣。王者之征赋在焉，诸侯之车服剑器在焉，职官之禄廪资焉，吏人之求取往焉。俾一人耕一人织，足上下百人之欲，不亦难乎？仆尝客於山东，寓於民舍。观其耕也，候天时，相地宜，远求童，胼胝手足，朝昏引颈，以望膏雨。借贷以成其馈饷，筋力竭尽於硗确。汗流背，忽以。日炽其背，无不黧黑。又妇人之为蚕也，发鬓如蓬，晨昏憧憧，高条长梯，蹈险履危。稚女婴儿，目不暇顾。韵时之成否，斯在外矣。其五稼登於场圃也，未及簸扬，蚕之为茧也。择未盈筐，犬吠喧哓，悍吏绕於居。烹茗饫食，然後乃曰：“若干官之常也，若干岁之逋也。我求之，何以应执事之欲？若不从我，他日之役，余无庇尔焉。”民由是惧其督责之急，惮其恐胁之言，无不强足其欲。粟之熟也，粝食未饱，蚕之绩也，家不及丝缕。殆不旬五日，皆己罄矣。至有父子拱手屋壁，相顾而坐。向使不为盗，不为非，不鬻不时之物，不犯及时之禁，不受役於乡豪，不为污诈之计，以给其家，可乎？故孟子曰：“父母妻子，对之饥寒，而不为非，未之有也。”诚哉是言。  

且古者四人各业，以成其国。士世其诗书，农本其耒耜，工传其绳墨，商积其货财。今士大夫以先王言行政事自守，耻趋时捷急之辩者，固获用於诸侯矣。农人之家，恒苦时弊。工之属也，亦受其役而不受其直。唯贾之利，独便於时。若关禁之赋薄，市井之不扰，我取积其（疑）物以中之。时如不我容，舍而之他邦。非劫取加诸之力，不能为患。农则不然，父母存焉，桑梓在焉，妻子居焉，怀土之恋，居亦可知。使尽室以往，曰避烦赋，他邦之政，亦我邦也，欲何以往？所以今之世，士亦为商，农亦为商，工亦为商，商之利兼四人矣。审利要时，一中百得。易於耕织，人人为之。故诸侯庶人，亦争趋之矣。且四人之中，其一为农，亦已为鲜矣。加之浮食之众，曷可胜纪，其大者而有四焉。自京达於闽岭，豪右兼并之家，或累思进达其身，或求恃势以庇乡里者，多以其子纳於黄门，俾为之侍。且北宫之中，唯有四星，盖上以备左右洒扫之用。国家自开元天宝以来，中官之盛，不下万人。出诏旨使於四方，或恃宠锡之命，宣慰劳之恩。千里伺其声尘，候骑从其所欲。绝情於亲爱，抗礼於君父。不蚕不农，爱顽愚之施舍，亦有积蓄宝货，争名竞利。出入乃权幸之门，指挥愈仆隶之中。（阙）庸夫者一也。道德之士，反为谤议，实可显加甄别，用永其道。此为弊之深者二也。即有衣紫带金，形貌魁伟，酒食以招於交游，仆马以溢巷陌。樗博击球以为之业，自六军遍於四方。或击球一人於门中，天子喜悦，拜为上将。或都城会府，总统繁多。阿党小人，挠於王法。其目儒者，势欲吞食，窃比仇雠，曰“我武也，”文武之事坠於地。及问其日月风□，孤虚向背，镡锷之所，干戈之别，三和六钧之制，一沉一浮之财，九地之所宜，五行之制变，攻守之难易，进退之是非，莫我知也。己失其为武，然用之为将，欲寄国家之成败，生人之性命，其可乎？况复喜怒以刑人，视人如草芥，严暴以及物，唯物之利己，以至於流亡，以至於败乱。此为弊之深者三也。复有制儒者之冠服，习儒者之威仪，语不知书，百行无取。亦有耳剽心记之学，多背毁於冠荩之士。其诳不达，我能是也。又道不是者，以胜谤之。败俗倨傲之仪，咸致游宦於州里。其官也用刑为严，纳贿为能，狡谲之行为长。其行也总佞媚之术，轻折朋友，交结邪僻，附近左右，炫酒令之奥，恃博奕之精。诸侯遇之曰：“奇才也，能狎宴昵，吾与之私焉。”车服器用，无所爱焉。或引之於宾佐，委之以纪纲，授之以守令，必尽刻削之能，致聚散之力。亦有薄通文艺，尤饰狂妄，升之於府，政可知也。荐之於朝，时可知也。冠章甫，处同行，望之君子哉，乃小人也。大凡小人之属，非高名厚禄贵胄之家而无之也。负贩之列，行君子斯君子也。轩冕之上，行小人斯小人也。率是小人在位，为法必苛，为政必僻。肉食之外，耗蠹齐人。此为弊之深者四也。  

吁！皆游惰无业，残於国、害於农之大者。自馀琐琐，亦易驱除耳。然无士不可以为治世，无民不可以为国。唯明王择君子之人，有辅相之才，深治理之道，与之为政。先简其事，则（阙）省其吏，则人易以安。且今吏属太广，实扰於时。古者以十羊九牧，不知所从。今十羊百牧矣。食之不足，何从知事。夫事简吏省，然後可以爱惜农人，尽归其时。什一之外，除其赋敛，驱彼浮食游手之众，使归田穑，即仓廪必实，天下之民，食斯足矣。冠婚丧祭，车马第宅，尊卑之制，皆归诸令式。豪民富室，不得衣文组金玉，帏幕不得用缯彩，茵褥不得施锦绣。自宫中至於王公之家，咸遵俭约，无使枉费尺帛，则天下之民，衣斯足矣。夫如是，化之以道，孰有不从？或曰：“斯论也，乃耳目之常。”夫儒者之言，犹人之食，若今日之食，明日以为常。欲不之致而不之食，可乎？况高祖太宗得天下之初，从魏文公之言，以王道为治，不三年而化成。立国之基，斯为远矣。今复用其道，莫若用贤良，远邪佞，重农桑，禁游惰，废不急之务，可以丕复祖宗之耿光，尧舜岂远乎哉？何独治为！  

○刑论  

刑罚之用，盖将以革人之心，劝之於善。所以小罪轻刑，以正其失。大罪重罚，以励其众。将刑，王者为之不举，以示仁恕之心也。弃人必於市，明其罪之死也。皆欲迁人於善，岂图断其肌肤，残其支体，流其膏血，尽其性命，以逞於威怒者也？三代之後，五刑之用，劓刖之属，最可以为耻於众观者，则知其所犯，毁其父母之遗体，罔不潜痛於心。犯者不能讳其罪，亦可以永戒其恶，所谓有耻且格。及笞杖之法，易隐其迹，行乡而无愧。苟富贵而或得行者，其暴犯者不以为耻，诚哉免而无耻。汉文帝感缇萦之一言，废肉刑用笞杖。及後笞者多死，文皇帝视明堂图，亦轻其罚，天下之狱几乱。知刑罚者，治之具也，不可舍。然罚无轻重，杖无大小，皆成之於胥吏之手，断之於出没之文。上之人其知乎？夫鞫狱之法，始於疑辨之中，成於案牍之内。吏与之者，舍其罪而彰其是。其不与者，除其善而彰其恶。又复刑律之中，或一与一夺，随其取舍，以为出入，官必不尽知，此为弊之一也。画灰为狱，誓不愿入。刻木为吏，誓不愿对。狱吏之尊，声色之大，桎梏之重轻，掠之多少，率由其意，孰可与争？此为弊之二也。又或欲其伪而怒其真，恶其轻而思其重，或ㄏ其首，或批其颊，诟辱殴击，无所不至。又节其饮食，严其徽纟墨，外残其躯，内胁其心，壮士勇夫，且必流涕，孤弱之人，敢不从命？此为弊之三也。或上下其手，以取其信，或点染富室，以求资贿，则众知其非，不能即止。此为弊之四也。具狱既久，改为疑谳，远取支证，广擒党与，淹延岁月。以伺赦宥。此为弊之五也。捶拷之下，易以强抑，人之支体，顽非木石。若加其残忍，取其必然，诚虽无罪，百不能免。盖不胜其楚掠之毒，宁甘心於一死。狡猾之吏，断成其狱，故戮死之後，盗自他发。众方知其无辜，且桎梏之苦，笞捶之严，轻罪者愿重刑而获出，无辜者畏残害而求死者，狡猾之所能为也。即平人孰敢与吏为敌？公卿尊严，察视不及，台寺悬远，诉讼无门。死者不可再活，亲戚焉能申冤？何以感致和气，平一水旱？此为弊之六也。复有众皆知非，难加以法，当炎酷之时，秽其傍而成其疾疫，夺其饷而致其饥饿。圜扉严邃，守者罗列，亲戚之人，胡能知其食与不食，渴与不渴？但成其困，以取其毙。此为弊之七也。况外府法司，又为不道。或土囊以镇其腹，或湿纸以蒙其面。拘录所至，号呼莫闻。瞑然而去，孰知其由？昔东海误杀贞妇，致三年之旱。今天下之刑，昼常雨血，尚未足以泄其冤愤。且刑罚者，远於人，非近於人。犯之者，皆自求之也，非刑之就於人也，皆人就也。上自天子，下至庶人，若为不道，必归於法。故商辛夏桀，悬首於白旗。此天子之刑也。则公卿之下狱，黎庶之就戮，又何足道哉？是知上下皆有分，故君子常怀畏惧。夫厉声变色，扬眉张目，乐刑罚以毒物之性命，殆非人类信豺狼之心也。故曾子曰：“如得其情，则哀矜而勿喜。”又于定国每岁决狱，先自流涕。悲哉仁者之心，深知刑狱之本。所以卫人，非以虐人也。今天下之大，九州之众，一岁决狱之多少，皆由吏议，岂能尽平？莫若重明桎梏笞杖重轻之制禁，计日月之远近，寒暑静温，其所处饣粥每给其饥渴，决罪遍求於刑律，察词必尽於疑辩，庶几少塞其弊，当不滥於无辜，以成王者之理。  

○褒贬论  

仲尼之修《春秋》也，先成其志，後诛其意。是以晋侯召王，书曰“天王狩於河阳”，本其尊奖其谋也。许止不尝药，书曰“太子弑其君”，以为防微之道。卿行称字，得所举也。师行称人，伐有辞也。以一字称褒贬之意，为千载不刊之典。乱臣贼子，莫不知其善不可夺，恶不可掩。其悬之日月，以为王化。今国家公卿大臣文武将帅之初命也，其为相者，禹稷之化也，萧曹之上也，燮理阴阳，平和九州，斯其人也。及其被废之日，窃位之小人也，乱国之小人也，是不可忍也。及复之日，周公之被谤也，召公之相疑也，子文之三己也，孙叔敖之三相也。然後可以为贤人，其为将者，干城之材，为国之屏也，式遏寇虐，底定王国，斯其任也。其被罪之日，匹夫之勇也，非国将之材也，覆国败国，弃戈奔北者矣，殆不可用也。复用之日，荀林父再败而胜，孟明视三败而後获，以何伤乎？百执事之间，率如是用舍观其人，或始於善，终於恶，中复可用。後又不可用，是非相浑，善恶相离，皆欲遵之王言，以为之国，乃奸谋之深蠹者也。後有寒素者，与奄人结刑社之盟，以取钧轴之任。偶以章疏得罪，上虽切齿，朋援未移。众知必复其位，时为执笔者，乃大美其辞，以谋其身，必使朝廷怒而谴之，一南行而已。果皆中其旨，未期年而旧相复入，仅三岁而公亦入相台。文非求宦者，乃结宦者之深者，又机巧之微密者也。今之世若蕴曜嫉正之归国，夺其盐铁之柄，乘休恶景望之文，行同居钧衡之列。近师有尚父之号。崔之犹子，持谋臣之权，采纳而至，中多议定，出二相之口，趋三镇之师。且曰：“兴晋阳之甲，诛君侧之恶。”不逾月而二相被诛，九庙以危。外之人皆曰：“武臣之为乱也，我知之矣。”此皆儒者之为乱也，此意之深罪之明者。仲尼皆所宜诛者，究朝廷为乱之本，始由君臣同心同德，以诛宦官，嫉之太甚，须至於乱。遂至所立必冲幼，所命非贤良。以阶其乱，以危社稷。之人其知之乎？不得以在位者为贤人，负罪者为非材。惜哉贤人之事业，夫子之褒贬。後之为史者，当访於长者之谭，求之於野人之说，斯可以正之矣。  

○赏论  

赏劝之典，所以显忠尊贤，而待用（阙）感人之心，使各尽其材，以显於时，以为立身扬名之本。故冠冕衣服、车辂祭祀之仪，皆以品秩为差。君子之人，其甘心焉。孜孜於善，希公朝之禄赏，可以荣於家，可以荣於宗庙祖考。赏之义也大矣哉！今国家悬高科，虚重位，此文士之赏也。计首级，视所伤，此武士之赏也。文不中理，宗伯所弃。杀伤奔北，军法所诛。择善劝人，亦以明矣。衰世之中，文假他人之手，身居书辞之列，名陷浇浮之中，坐登卿相之位。射不穿札，生不见敌，荣持斧钺之柄，行居将帅之任，皆藉累世之基业。或由勋伐之馀名，窃位尸禄，观者愤叹而已。至有文之衰也，行为四海推重，不成一名，不沾寸禄，老死冻馁之地。或有献一书，陈一策，探治乱之精微，尽当时之利病，君上不省察，奸邪者深以为嫌。纵未能显加明诛，徨焉挤之於散冗，斥之於外任，不复省问，可胜言哉！武之衰也，弓声剑气，立为敌，驰突击刺於横阵之前，出入如鬼神，谋取必胜，疮痍遍於首面，身委卒伍之中，老弃瘦马之列。或有破一大敌，擒一渠帅，赏不逾外藩之职，赐不越缯帛之微。捷声己振於万里，姓名未达於九重。降符节，益封土，翻为统帅之福，岂不悲哉？文之求也，既不因於行艺，武之用也，又不因於才力。乃有温溲溺之器以媚黄门者，以系鞋自名以从公相者，履历官常，出入藩翰。其馀资财，以致名第，以荣郡邑者，不可遽数之。况时君幼主，有宴乐玉堂，从禽丰草，发自愉悦之意，听从左右之言，淫乐之叟，优倡之子，锡以朱紫，升於官秩。下至飞禽犬马之微物，亦光於封赏。且国家以五岳四渎，为视公侯之秩，乃崇其礼，尊爵敬神之道也。今厮养禽兽之属，皆列於官，与士君子比肩於朝，无神怨乎？故志士仁人，甘心草泽，没身白首，不复思用力，以在位者为深耻。昔仲叔于奚救公孙文子之患，请以繁缨假借也，孔子犹曰：“不如多与之邑。”将以定永代之制，杜萌渐之谓也。汉明不以馆陶子为郎，宁赐之百万。曰：“夫郎，出宰百里，上应列宿，不可虚授。”信夫为中兴之嗣也。且赏劝不恒，服章紊乱，君子在野，小人在朝，将难以守四海之业。若善人在位，纪纲大定，赏罚必中，百官称职，天下焉能为乱？  

## ●卷八百四十六  

☆牛希济（二）  

○崔烈论  

汉室中叶，戎狄侵轶之患，边郡略无宁岁。兵连祸积，历世不已，天下以困，国用不足。榷酤租算之外，方许民间竭产助国，出金赎罪，货镪以为郎，以为经世之术，救弊之务。逮至桓灵之世，天子要之百万，然後用为三公。崔烈常以贿求备位於公辅。问其子“外以我为何如”，对以“铜臭”之说，垂於前史。  

然近之人主，无桓灵之僻。自咸通之後，上自宰辅以及方镇，下至牧伯县令，皆以贿取。故中官以宰相为时货，宰辅以牧守为时货。铨注以县令为时货，宰相若干万绳，刺史若干千绳，令若干百绳，皆声言於市井之人，更相借贷，以成其求。持权居任之日，若有所求足其欲，信又倍於科矣。争图之者，仍以多为愈。彼以十万，我以二十万；彼以二十万，我以三十万。自宰邑用贿之法，争相上下。复结驷连骑而往，观其堆积之所，然後命官。权幸之门，明如交易。夫三公宰相，坐而论道，平治四海，调燮阴阳，为造化之主；方镇牧伯，天子藩屏，以固宗庙社稷之重；刺史县令为生民教化之首；率皆如是，不亡何待！度其心而闻其谋，即皆贩妇之行。一钱之出，希十钱之入。十万者望二十万之获，三十万者图六十万之报。尽生民发肤骨髓，尚未足以厌其求。汉之亡也，人主为之。国家之祸也，权幸为之。或曰：“兆其衅者，崔氏之子。”为不朽之罪人乎？武帝开之於前，桓灵成之於後，以至今日，踵而行之而已。且烈之世，不闻教子以义方，不能遗子孙以清白。多藏若是，俸禄之所获乎？不及於昆弟亲戚矣，不施於邻里乡党矣。其贿赂得之乎？今日用之以远，不亦是乎？且桓灵之世，国家既危，丧乱日臻。烈能尽用以荣共身，他日之家牒且曰：“烈为相矣。”不如是，亦群盗之所夺，乃积之者过，非用之者罪也。被而祭於野者，辛有知其必戎，作俑者其无後乎？仲尼惧其徇葬，盖知防其渐之日也。明明天子，许而行之，何罪之有？崔子素无异闻，贪荣固利者，小人之常也。不施於亲戚，自图於爵位者，亦小人之常也，何足加其罪。  

有国家者，不以仁义，而务财利之道，许而行之，斯不可矣。不许而自行之，而不能知之，又不可矣。是亦覆国家者，不亦过乎？  

○时论  

或曰：“治乱者，天之常也。是以十年一小变，三十年一大变。至於虫蝗疫疠，水旱兵革，皆时之数也。若其圣人，亦不能免。”是不然也。何者？天之於人也，至仁而信。其资长百谷草木触类之物，皆所以仁於人也。故惧物之不生也，春以发之；物之不成也，夏以长之；物之不齐也，秋以肃之；物之不实也，冬以坚之；物在阳畏其也，故夜长以雨露润之；在阴畏其终也，故伏阳以蓄之；人之不知止也，故晦明以息之；人之不知时也，故驰（疑）时以警之。日月星辰雷电风雨霜露之作，无不私於人也。焉有为虫蝗之时以害其禾稼、为水旱之时以荡其生物、为疫疠之时以毒其性命、为兵革之时以流其脂膏者？上天垂象昭鉴，万物之情始兆。高明之象已著，未尝不丁宁先示之於人。俾知者通其变，而修其德以为之防。知而不修，夫何言哉！圣人所以观乎天文以察其变。又曰：“先天而天不违，後天而奉天时。”又曰：“则天之明，斯其旨也。”故天子有日官，诸侯有日御，皆所以达变於其君。若闻祥而逸，福必为祸。见祸而惧，益为善。物无必定之灾，桑谷乃中兴之道。数无可保之福，乌雀为灭亡之运。其或有战争水旱灾之世，皆生民之所感，曾无时日之限而及之也。且民之所为也，系时君之教化。若以忠孝恭俭为治，皆可封也；暴乱声色为好，皆可诛也。居时之和，为可诛之教，上帝之仁，且不能。膺时之乱，为求治之具，神明之力，必可以恕。  

或者曰：“三皇之世，不能无战争；尧汤之君，不能无水旱；岂圣德有阙欤？”盖时使之然也。夫战之大者，孰逾於版泉不周之役？人谋之可与乎？兵力之可支乎？卒灭於有德。水旱之数，岂过於尧汤之代？人无饥色，国有常岁。若今之世，一年之水，一年之旱，岂惟人不粒食，国无储矣，焉能感治水之命，有疏凿之功，为桑林之牲，契祷祈之愿？若时数之必然，即当数足而後已，岂复有中救之道？是知天时不能违於圣德明矣。至於长吏，为一郡一邑之政，飞蝗尚不入其境；医门以药剂之和，可以拒时之疾；又若时数之一概，宁有择其地而遗其人哉？况宋景一言之善，罚星退舍，汉之盛德，日驭再中。其馀感应之迹，布在方册。是以知天道甚远，人事至近。又《易》衍《履》之说曰：“素履贞吉。”幽人之贞，所履若吉，幽人尚且不惧，况圣人乎？希济以为治乱无时，惟人君所行，求治则治，忘理则乱。虽复求治积年，一日违之，祸不旋踵。国亦如之，皆非拘忌之家所能执必矣。  

○荀息论  

晋献公子九人，听骊姬之谮也。太子申生缢於新城，重耳奔蒲，夷吾奔屈。尽逐群公子，唯骊姬之子奚齐及其娣之子卓子留於宫。公疾病，召荀息，将使立奚齐。荀息曰：“臣竭尽股肱之力，加之以忠贞；不济，则以死继之。”公曰：“何为忠贞？”对曰：“公家之利，知无不为，忠也。送往事居，耦俱无猜，贞也。”公薨，荀息立奚齐。里克使人杀之丧次，荀息将死之。人曰：“无益也，不如立卓子。”荀息又立之。里克曰：“三怨将作，秦晋辅之，子将如何？”荀息曰：“吾与先君言矣，我欲复言。然谓人已乎？”里克杀卓子於朝。荀息死之。邱明褒之曰：“诗人有言曰：‘白圭之玷，尚可磨也。斯言之玷，不可为也。’”以荀息有复言重诺之义。  

夫荀息，晋国之大夫，为执政之臣，顾命以立其君。人能杀之，己不能讨之。是（阙）於国。再立卓子以偷其安，里克之告，又不得诛，以害其主。虽曰复言，何叹之有？且献公以荀息为执政也，以荀息为能贤也，而属之二子。令二子无辜而死，是荀息之不贤所致。其无乃辜先君之托孤之寄乎？且己以大夫也，不宜从君於昏而立幼稚。知诸子之贤，不能立之，以利於晋，为国家长世之计乎？比周於姬氏之党，乃嬖宠之党也。立二君而不能定其位，纵其贼以致乱於其国，若亡之党不可以立乎？非己智力之能全也，其轻许之乎？是轻之言而许之，是贪其位而固其权。复言以死之，子其不死，人（阙）以诛之於子矣。大国之人，不能保其身，知贼不讨，不可谓之忠。纵其为虐，不可谓之贞。事嬖宠幼弱之子，远伯王贤哲之君，耦俱无猜，其若是乎？若群盗力争，不能计胜而死，犹将贤之。若不能讨贼，无谋自殒，将何以尚之哉？匹夫匹妇死於沟壑者，无以异之。  

凡顾命受遗之日，择长辅少之道，非伊周之才智，且将不济，岂荀息所能也？是以宪宗弥留之日，内外疑恐。奸邪之人，畏宪之明，复诛其党。有来中书与裴晋公语及大政者，公勃然曰：“当问大臣。此非殿中事。”告者遽退。杜黄裳时为庶子，亦以玉佩系上，阳周问太子安否。及临，慰劝之曰：“冢宰大臣前揭丧巾，睹天颜哀毁之状，莫不相顾而泣，又喜万国之得主也。”即深谋远虑，於防微之道，如是之备。及後国家以副君之命，必有社稷之难，遗诏择立，以为之常。盖不由大臣之谋始也，皆左右近密建议奉迎。位既及定，乃命百辟以行大礼。始谋之臣，即新君受赐之地，迁之重权，委以大政。南北二军，归其肘腋，九城之禁，由其管钥。若明然公议者，尚可知其谏主及後诛戮。嗣王之英武者，或择幼冲之可教，其议立之父，轮告不实之状，循环署其名，民间谓之车毂状，宦者谓之金轮图。常有请赵公同署名者，公欷流涕，不忍执笔。其子曰：“事既行矣，祸不可变。一家三百口，在於今日。大人何疑之有。”请笔代署。时宦官畏大臣不从，必兴诛戮，当动摇天下。及见其名，莫不喜悦。由是骤命其子，以居清列。终政权（阙）阉竖，倾覆宗社，皆赵公之所为也。或曰：“赵公之生也，由不如荀息之能尽其生也。”生之与死，皆乱国者，何升降之有？二子者，可谓异代而同罪，邱明之褒，不其谬欤？  

○石昔论  

卫庄公宠州吁也，且又纵之。石昔谏曰：“臣闻爱子，教以义方，弗纳於邪。骄奢淫佚，所自邪也。四者之来，宠禄过也。君若与之即将定，若犹未也後将悔。”公不听，州吁竟杀其君而自立。石昔之子厚与吁游，禁之不可。春秋之世，有弑君之子，或朝於王，预诸侯之盟，不复加讨。是以厚问定君於石子，曰：“王觐为可。”曰：“何以得觐？”曰：“陈桓公方宠於王，若朝陈使请，必可得也。”厚从州吁如陈。石昔使告於陈曰：“卫国褊小，老夫耄矣。此二人者，实弑寡君，敢即图之。”陈人执州吁於濮。石昔使其宰犭需羊肩莅杀石厚於陈。君子曰：“石昔纯臣也。爱其君而厚与焉，大义灭亲。”其是之谓乎？  

父子之道，天性也；君臣之道，人义也。石子谏庄公也以义方，教子厚之为也，无义方之训哉。且厚非弑君之谋，为乱之首，州吁既立，仍从之游，州吁之为君也，命石子游。必将从之，况於厚乎？己为大臣，国有乱贼，而不能讨之，忘其君也。父子相欺，以成残忍之计，是忘其亲也。工业为臣不忠，为父不慈，将使卫国之人，父子相争屠矣。是以先见之明，知州吁之必能为乱也，当戮力以诛之，岂止一谏而己哉！知石厚必从恶也，当严毅以讨之，无使必陷於戮，不能救乱以安其国，不能谋君以全其子，庄公之亡也，州吁之戮也，石厚之死也，皆石子忍（阙）况其君乎？或曰：“周公之诛二叔，圣人之教也。石昔之弃爱子，贤人之事也。若不如是，将何以止於乱乎？”夫周公知二叔之心，不利於成王，必危於宗庙，故先除之。以保天子之尊，以安大本，岂若石子弑庄公而後欺而诛之。日怒其子与宫人戏，盖防淫乱之本，以静於国。石子成其乱而诛之，必不使从篡之党而後诛之也。然周公圣人也，日贤人也，知其必至於乱，皆不得己而行之。且周公、日防其乱而先诛之，以静於国；石子成其乱而诛之，无益於理，反为相欺之计，残忍之行，无父子之慈，灭天属之道。且厚能问其父以定君之计，是知是非理乱之理也。是尊父子之道，无疑父之心也。疑父之心，逆天之道也。今乃欺之，令朝於陈，以行诛讨，斯人心之熟忍之矣。不若告其子以理，且曰：“州吁为子弑其父，为臣弑其君也，天地所不容者。人之子不可与之为伍也，是以吾禁子之游。且吾为大臣，欲诛弑君之贼，以报其国。不讨其贼，是吾有杀君罪也。能使州吁朝陈，且勿往，我将报之。”石厚尚能求计於其父，岂必陷父於恶？若然者，可以保其子，全父子君臣道之道矣。今石昔以残忍之性，乱君臣父子之理，以安其身，以求其名，而曰“大义灭亲”。为罪莫大於乱国，不孝莫大於绝嗣。今石子乱其国而杀其子矣。及後乐羊为魏将伐中山，中山杀其子而遗之一杯羹。乐羊坐於幕下，食之以尽，乃拔中山。文侯赏其功而疑其心。贪其功忘骨肉之痛，盖石子之流也。  

屈突通当隋室之乱，未从王师，太宗使其子召之。通反弓射之曰：“昔与汝为父子，今与汝为仇雠。”既而舍弓矢於地，再拜号泣以别隋後曰：“臣智力俱困，非敢负陛下也。”然後来归。此又能全君臣父子之道也。且能残其子为仁义之人者，未之有也。为仁义之人能残害其子者，亦未之有也。邱明修千载王化之文，欲开父子相疑之心，亲亲相灭之理，大非圣人之心乎。  

○荐士论  

朝廷求贤之道，备於往古。以经学文艺之流，凡设十有二科以待之。郡国每岁贡士，尽应其科。其外诸侯，各举所知，以为裨补圣世。奏章不绝於明廷，爵赏实烦於王命。当承平之时，卿大夫家召佣书者，给之纸笔之资，日就中书录其所命。每昏暮，亲朋子弟，相与候望，以其升沉，以备於庆贺。除书小者五六幅，大者十有二三幅。每日断长补短，以文以武，不啻三十馀人。一岁之内，万有馀众。或考秩迁满，或方伯慰荐，或伐阅功劳，或升奖旧勋。诏制之辞，必嘉其官业，赏其才艺，褒其行实，叙其劳绩。无一日不为之，未尝得一贤士，与天子共治於四海。未尝得一贤将，与天子镇静於二边。非求之不广，荐之不至也，岂五百年一贤生世哉？夫画饼不可以充饥，诵药不可以愈疾。盖无其实而有其名使之然也。自朝廷及郡国诸侯之所举，皆无其实，将如之何？尝试论之。  

自文艺之流，假手於人，投掷於公卿之门者，率不能知其伪。公试之地，尚复乞贷，经学之子，考帖之时，预有歌括。问义之日，一席之内，对者六七，皆诵本疏，别无新意。更相救助，发起义端。有司但记其属求之也，以为之去留。即经学文艺之谬也如是。况汉世公卿大夫，皆以通经对策，名动天下，然後登用。或居谏诤之列，或处燮理之任。朝廷每有水旱灾、彗孛陵犯、日月薄蚀，必引所通经义证据，以为之救。殆与今日之经学者异矣。若文学侍从之臣，必选於切问近对之才，必本於讽谏理辞之要。故其文章，传之至今。又与今日之辞赋者异矣。郡国所送群众千万，孟冬之月，集於京师，麻衣如雪，纷然满说九衢。是非相难，固不可知矣。诸侯所荐，率皆应权幸之旨，承交游之命，取其虚名奏署，谓之“借听”，取其谬举之说，谓之“横荐”。凡四方表函，达於中书者，必可指期於清实美秩，名邦剧邑。诸侯之荐士，宰执之命官，岂唯平生未交於一言，盖见其姓氏而已，岂能摭实哉！官达幸门，易如秋草，能复贵贱之别（阙）冠裳之重矣。朝廷委辅相之权衡，览诸侯之章疏，视其文，信其人，以为荐公孙宏、董仲舒之学也，相如枚皋之才也，冉季政事之能也，孙吴将帅之略也。时君既不问其实，安可不信大臣之言？从而与之，上下相蒙，其何以济。且姬周之世，荐贤者多受赏，鲁史有之矣。魏晋之日，门生故吏有罪，必连坐举主，史有之矣。今荐贤之赏，久已废矣，连坐之典，又不行矣。况今之所举，非徒古者知之审，取其必达，取其必富贵。（阙）如一死生不变之为诚明也。荐其为将也，覆军擒帅，伐国获地，然後以为得。荐其为相也，富国安人，来诸侯之朝，成霸王之业，然後以为得。今之举士，为筮仕结绶之渐，一命一官而已。他日之功过，皆莫知也。荐人用人之道，何以得其贤矣。  

昔孔文举荐祢正平，以为堪任大臣，有皋陶稷契之才。汉後委而弃之，竟不能知其道之否臧。狄仁杰荐张柬之有宰相业，武後用之为相，果能克正唐祚，有中兴之功。文举之荐祢衡也，委而弃之；仁杰之荐柬之也，举而用之；岂系吾道之废兴？岂系历数之理乱乎？然用之则如此，不用之则如彼。骐骥伏枥，安能千里之步。龙泉在匣，孰知截玉之利。悲夫！用与不用耳。士之於世，不可期於一人之知己者。苟有知者，甘心死节，尚且不疑，况复升荣显之中，行心胸之事。安人之安，而存随之，利人之利，而亡有之。利天下者，以利己之厚者也。利百姓者，乃利其身之远者也。君子之人，岂不利其身哉？为国家得人则理，失人则乱，古今不易之常理，安可不以求士为急？《诗》曰：“济济多士，文王以宁。”以四海所归之圣，尚假多士之力，况中庸之主哉！《易》曰：“君子不家食吉。”仲尼以天纵之德，犹思贤者与之共食，况寻常人哉！又曰：“皎皎白驹，在彼空谷。”盖遗贤之叹也。又曰：“束帛戋戋，贲於邱园。”盖求之於野也。资人君子，何代无之哉。上之人其求之以道，既不废於朝夕，於所荐不公，所用非贤，将难以至於理。当在申明上赏连坐之典以正之。奸邪攀援之路，渐将息矣。一举之妄，後当自获其辜，知有畏矣。在位者斯有贤者矣，有道之士争趋之矣。  

○贡士论  

禹画九州，列贡轻重，举贤用才，咸在共中。故周官司马得俊造之名，乃进於天子，谓之“进士”。又天子於射宫以择诸侯所贡之士，若善者乃受上赏，不善者黜爵，其次削地，得预於射宫以射诸侯之义。而为诸侯所举者重，所用者大。汉法，每州若干户，岁贡若干人。更以籍上闻，计州里之大小，材之多少，谓之“计籍”。人主亲试所通经业策问，理优深者乃中高第。有行著乡里辟选，自古而然。汉世得人，於斯为盛。国家武德初，令天下冬季集贡士於京师，天子制策，考其功业辞艺，谓之“进士”，已废於行实矣。其後以郎官权轻，移之於礼部。大率以三场为试。初以词赋，谓之杂文；复对所通经义；终以时务为策。目虽行此，擢第又不由於文艺矣。唯王公子弟器貌奇伟，无才无艺者，亦冠於多士之首。然相士之道，备尝闻之。有门阀清贵者，有状骨卿相者，有容质秀丽者，有才藻可尚者，有权势抑取者，有朋友力盛者。机权沉密，词辩雄壮，臧否由己，升沉在心。群众必集其门，若见公相。来交请友，识面为难。动必有应，游必有从。密处隐会，深诚重约。朱门甲第之间，鬼神不能知者，尽知之。虽名臣硕德，高位重权，可以开阖之，可以摇动之，可以倾覆之。有司畏之，不敢不与之者。言泉疾於波浪，舌端利若锋芒。所排殁九泉，所引升霄汉。默默无言，众必谓之长者。发中心病，时皆目之凶人。秋风八月，鞍马九衢，神气扬扬，行者避路。取富贵若咳唾，视州县如奴仆。亦不独高於贵胄，亦不贱彼孤介。得其术者，舍耒耜而取公卿，乖其道者，抱文章而成痼疾。朝廷取士之门，於斯为最。衰世以来，多非其人。明廷无策问之科，有司亡至公之道。登第之人，其辞赋皆取能者之作，以玉易石。羊质虎皮，（阙）抱愤之人，汨没尘土。天九重高，不可以叫。加以浮薄之子，递相唱和。名第之中，以只数为上，贱其双数。以甲乙为贵，轻彼两科。题目之间，增其异名。至於傅粉熏香，服饰鞍马之费，多致匪人，成於牧宰。取资货以利轻肥，朋党比周，交游酒食。乱其国政，於斯为盛。窃愿明君贤臣，悉力同心，大革其弊，复以经明行修为急。所谓斥彼浮华，敦其茂实。儒风免坠，不失取士之道。  

○寒素论  

尧舜兴於畎亩之中，以仁义而得天下。曾颜非诸侯之祚，以德行而居儒道之首。以曾颜比之於天子，天子喜之。以桀纣比之於匹夫，匹夫怒之。岂在其贵贱之位哉！为仁义一日则为君子，不为仁义一日则为小人。岂在世载相袭，冠裳相承。吁哉！蒲轮不往诸侯之家，束帛不在阙庭之下。皆岩穴隐逸之人，行仁抱义之子。化之於乡里，闻之於郡国，达之於朝廷，然後求之。岂在卿大夫之子哉？诸侯乡饮之礼，敬年尚齿。使少年知礼，老者获养，修长幼之道也。天子太学，父事三老，兄事五更，教人以孝，教人以悌，兴教化之本也。文不以爵禄为差也，况布素对策，名闻於天下者有之矣，徒走以取公卿者有之矣。郑康成舍胥吏之役，归为儒者。黄叔度牛医之子，以德行闻。今服冕之家，流品之人，视寒素之子，轻若仆隶，易如草芥，曾不以为之伍。寒贱之子，能以道德自尊，文艺自将，见之若敬大臣，避之若逢挚兽，又不自审之所致也。尧舜何人也？犹将比肩其道。流品何人也？余何人也？曾不自敬其身。故且朝为匹夫，暮为卿相者有之矣；朝为诸侯，暮为馁鬼者有之矣。道之用舍，在於我而已。是玉之美者，不产於廊庙之下，为瑚琏之器。材之美者，不出於里之内，为栋梁之用。士之美者，非贵胄之子，而登卿相之位。况投竿而为王者师，挽车而为王者相，岂白屋之士，可自遗之哉？  

○铨衡论  

王者列官分职，以成庶政。材不可失，官不可旷。故铨者以慎择为目，衡者以公平无私。或失於是，岂称其本。自周室以司马宗伯选士，汉魏晋宋，降及国朝，委吏部择官。上自郎吏，下至丞簿，皆禀之铨注。科名入选，品秩所荫。勋伐授任，四方奏荐。加黜伸书，易名取姓。其为猥诈，不可胜纪。以天下之大，九州之众，职官将万馀员。令长簿尉，官秩至卑。理民与下最亲，朝廷轻之，委有司而已。今吏部自尚书至郎吏五人，抱案者向百馀辈。桀黠诡谲，必出於是。视其官属，如弄婴儿。若舀之以利，即左右手之不如。皆舐笔署名，且未之暇，焉能得其过者。抡材为官，久废其事。为人择官，殆无虚日。其稍留心者，止於诘其荫绪，循其资历，黜其升迁，求其殿犯，岂有问其为政之本，为理之道？至若试以章判，拘以棘围，鬻文之徒，偏得其便。乞怜之子，略无愧容，大为笑端，不可以取。亦有居清官苦，罢无资财，考秩既深，然後送堂。时宰视之，不成刍狗。区区风尘，殍死者众。胥吏贿赂之交，填咽街巷，聒於耳目。清资剧邑，必有主者。朝列之中，以乐为之。某官若干万钱，某邑若干束帛。公然大言，曾无畏惧。憧憧政路，指期而取。某之官也，纳贿偿债，且未之能，岂复为政为理？是以生民致困，岁月弊。逋逃林薮，窜伏萑苻。小者掠行旅，大者破井邑。天下九州，蜂飞胃起。以至於阽危宗社。夫众庶非乐於远父母、弃妻子、而为盗贼，甘心於白刃之下，生业既亡，饥寒是逼，遂陷於此。皆为政之驱也。持衡者得不以铨择为急？  

○不招士论  

《史记》以卫青为大将军，门下宾客苏建常责其不招士。青言：“自魏其武安招至宾客，天子常切齿。夫选贤任能，乃天子之柄，岂臣下之所为哉！”太史公亦美其慎重。子窃未然之。夫诸侯贡士，载在礼经。一与再不贡，有黜爵削地之制，则当位者其可嘿嘿乎？且魏其武安之厚宾客，非有贤智士也，皆任侠之徒。以力折公侯为能，以权倾州县为重。如是，则天子安得不切齿哉？萧何荐韩信，王陵举张苍，鲍叔举夷吾，子皮任子产，如有益於国、济於时，岂天子之能罪哉？其後武帝诏於青问选士，青但欲以富贾金多者，皆应命。赖贤大夫赵禹知其事，召问其故，皆聂聂然罔审是非，与土偶无别，遂悉命其徒。於末流中得田仁任安，武帝与语大悦，皆擢用之。若武帝常切齿，不当於青之门下选士也。得田仁任安，协於上意，亦不当罪青之门有人也。武既不然，而青以为切齿，无乃诬上之言欤？抑唯欲聚富金多财者欤？抑吝其金帛，或招致贤彦，有所费耗欤？若然，则出塞之功，无乃幸而成者欤？  

○小功不税论  

小功不税，制於古，行於今。然古儒今儒，终以为不可。何也？由不为辩，後所以惑也。古人不可者曾子。曾子曰：“小功不税，则是远兄弟终无服也。而可乎？”说者云：“以为依《礼》。”小功之丧，日月已过，不更税而追服，则是远处之亲。闻丧恒晚，终无追服，言不可也。今之不可者韩文公。以为小功之亲，多而未疏，又不比古图，国分境狭。今之远者，或数千里之外，是愈无追小功者矣。亦不可也。夫《礼》始於文、武，制於周公，定於孔子。此圣人贯万行，极人情，其为五服之说，宜己谨矣。彼曾子仁厚纯笃之行，以《礼》为薄，面私之尔。礼所以文制云定者，正为此也。恐厚者过焉而止之谓也，恐薄者不及焉而限之谓也。昔子路有姊之丧，可以除之，弗除也，曰“弗忍”。孔子曰：“先王制礼，行道之人皆弗忍也。”子路闻之，遂除之。子路弗忍，获正於圣人，而後无惑。曾子欲税小功，亦弗忍，不幸不获正於圣人，使惑者至於今弗解也。韩文公可谓与曾子同志，而未思於周公、孔子者。  

## ●卷八百四十七  

☆封翘  

翘，舜卿从子。梁贞明中为翰林学士。後唐天成中为给事中。  

○请入阁次对奏  

窃见五日转对，於事太繁。所见或有短长，不当空烦圣览。请此後於入阁者，依刑法待制官例次对。  

○敬天爱民疏  

天地之经，阴阳之数，莫不上规帝道，旁体物情。傥国人偶有其咨嗟，则时令必为之差忒。如陛下英明御宇，勤俭临朝，推泣辜罪己之心，行解网纳隍之道。无偏无党，宪章不滥於雷霆；克宽克仁，霈泽尝均於雨露。致君己及於尧舜，勃兴寻并於禹汤。则合灾星退於三移，瑞日呈於五色。焉有自冬彻腊，启岁经春，阴云多蔽於长空，滞雨频沾於连日。岂是未臻圣政，不降灵休。既难喻於元穹，须更增於隆德。伏乞稍留圣念，明下所司，俾郊坛祠祭之仪，簋馨香之料，尤加清洁，倍致敬恭。罪非劫杀，旋令疏放。亡殁卿士，希加赙赠。农桑藉力之时，务蠲大役。禽鸟营巢之际，禁断网罗。恭祈十寸五风，以卜千秋万岁。诏付所司，详酌施行。  

○请行封建疏  

臣闻：立爱惟亲，教民以睦，实大朝之重事，乃有国之通规。是知维城为国本之资，磐石作安宗之计。所以兴隆鸿业，保定皇家。伏惟陛下天祚丕基，日新圣德，使九功之咸叙，致百度以维贞。坠典皆修，遗文必举，独於封建，未睹宣行。既尚抑於龙楼，宜日遵於麟趾。乞命亲贤，以资夹辅。  

○请答谢神祠疏  

星辰合度，风雨应时。将修赛谢，请以御前香一合，圣上亲一炷，馀者即令分於所谢答庙中焚之。贵表精至，庶贤圣感通。  

☆康澄  

澄，後唐明宗朝官大理少卿。  

○详断杨汉宾奏  

杨汉宾早列偏裨，曾分茅土。事若先於恕己，理不在於尤人。岂可忘姻娅之旧情，凭官资之威力，遽因殴击，显致讼论。自归有过之门，须举无偏之道。合该议减，亦举律文。其汉宾前任黔南节度使，是三品使关入议，准律减一等，杖九十。准名例律：“官少不尽其罪，馀罪收赎；罪少不尽其官，留官收赎。”其杨汉宾所犯罪，杖九十，准律赎铜九斤，准格每斤纳钱一百二十文。  

○陈政事疏  

臣闻安危得失，治乱兴亡，诚不系於天时，固匪由於地利。童谣非祸福之本，妖祥岂隆替之源！故ず雉升鼎，桑谷生朝，不能止殷宗之盛。神马长嘶，玉龟告兆，不能延晋祚之长。是知国家有不足惧者五，深可畏者六。阴阳不调不足惧，三辰失行不足惧，小人讹言不足惧，山摧川涸不足惧，蟊贼伤稼不足惧。此不足惧者五也。贤人藏匿深可畏，四民迁业深可畏，上下相徇深可畏，羞耻道消深可畏，毁誉乱真深可畏，直言蔑闻深可畏。此深可畏者六也。伏惟陛下尊临南国，奄有八。荡三季之浇风，振是三之旧典。设四科而罗俊彦，提五柄以御英雄。所以不轨不物之徒，咸思革面。无礼无义之辈，相率悛心。然而不足惧者，愿陛下存而无论。深可畏者，愿陛下修而靡忒。加以崇三纲五常之教，敷六府三事之歌，则鸿基与五岳争高，盛德共磐石永固。  

☆韩彦恽  

彦恽，後唐长兴元年官礼部尚书。  

☆裕议  

伏以三年而五年，邃古通规。祖有德而宗有功，前王令范。始封为百代之主，亲尽从群庙之祧。繇是昭穆罔差，尊卑式叙。标诸前典，是谓格言。我国家土德中兴，瑶图再造。既展郊之礼，爰崇之仪。典册备陈，孝思无极。恭以本朝尊受命之祖，景皇帝为始封之君。百代不迁，累朝频议。自贞观至於天，无所改移。圣祖神孙，左昭右穆。洎经兵革，久废尝。芜没宫庭，陆沉园寝。迨中兴国祚，重立宗礻方。议出一时，制行七庙。遂致太祖景皇帝在祧庙之数，不列祖宗。伏惟圣明神武文德恭孝皇帝陛下绍复鸿图，不失旧物。欲尊太祖之位，将行东向之仪。爰命群臣，毕同集议。伏详本朝列圣之旧典，明皇定礼之新规，开元十年特立九庙，子孙遵守，历代无亏。今既行七庙之规，又以祧太祖之室。昔德宗朝行之礼，颜真卿立议。请奉献祖神主居东向之位，景皇帝暂居昭穆之列。考之於贞元，则以为误引之说。行之於今日，雅得其变礼之宜。今欲请每遇之岁，暂奉景皇帝居东向之尊。自元皇帝己下，叙列昭穆。群寮聚议，贵在酌中。臣等周行，咸非博识。循其故事，庶叶典章。  

☆崔衍  

衍，後唐长兴元年官给事中。  

○乞省请左鱼归郡契合奏  

当省给纳诸州铜鱼，勘问本行令史状称：内库每州有铜鱼八只；一只大，七只小；两只右，五只左。其右铜鱼一只，长留在内，留一只在本州库。逐季申报平安。左鱼五只，皆镌次第字号。每新除刺史到郡後，即差人到当省请领左鱼，当司覆奏。内库次第出给左鱼一只，当省责领分付到州，集官吏取州库右鱼。契合，却差人送左鱼纳省。如别除刺史，州司又请，次第左右，周而复始。臣以州司差人请鱼，往来须有烦费，请此後所除刺史在京受命，或经过都城者，可令自牒当省，请左鱼赍归本郡。契合，然後差人纳省。所冀稍免烦劳。  

☆郑珏  

珏，唐宰相綮诸孙。光化中举进士，历官监察御史。入梁累迁礼部侍郎。贞明中拜中书侍郎同中书门下平章事。後唐庄宗入汴，贬莱州司户参军，复召为太子宾客。明宗即位，拜平章事。寻以开府仪同三司行尚书左仆射致仕。长兴初卒，赠司空。  

○请追尊先代奏  

恭以皇帝陛下特降睿慈，俯询舆议。尊历朝之正典，允多士之虔祈。广溥天孝治之风，慰万国仁亲之道。臣闻自古英主入绍洪基，莫不慎固远图，凝思往事，敬宗尊祖，追养存诚。广殊号於园陵，展异仪於玺绂。春秋殷荐，霜露永怀。又闻两汉以诸侯王入继帝统，则必易名上谥。广孝称皇，载於诸王故事，孝德皇、孝仁皇、孝元皇是也。伏冀圣慈，猥从入愿，许取皇而荐号，兼上谥以尊名。改置园陵，仍增兵卫。  

☆赵都  

都，邺中人。赴乡荐时，郑珏知贡举。都纳赂於珏，遂登第。  

○上唐庄宗疏  

无以有威以自大，无以足兵以自安。无以奇技悦情，无以淫声惑志。非社稷之功，乞不加於厚赏。非股肱之力，乞不近於凝旒。审内帑之丰虚，削无名之经费。左右处卑者，乞见之有节。伶伦滥吹者，乞减於盈廷。至於畋游驰骋之娱，蹴リ飞驰之乐，伏乞大宝大位，戒以奔车。  

☆李严  

严，幽州人。本名让坤。初仕燕为刺史，後唐同光中为客省使。三年奉使於蜀，知蜀可伐，赞成其谋。及伐蜀，为三川招讨使。蜀平，迁泗州防御使兼客省使如故。长兴初授西川兵马都监，为孟知禅所害。  

○笏记  

伏自朱温肆逆，运属昭宗。三年痛别於西秦，一旦逼迁於东洛。诛残南北，焚宫闱。虽列藩悉是其唐臣，无一处不从其伪命。由是大唐中兴皇帝念高祖、太宗之业，倏尔隳弛；愤朱温、崔允之徒，同谋篡弑。遂乃神机迥发，心鼎独燃。掘沧溟而誓戮鲸鲵，芟林莽而决除虎兕。十年对垒，万阵交锋。虑久困於生灵，而选挑其死士。才过汾水，缚王铁枪於马前。旋及夷门，斩朱友贞於楼下。剑霜未匣，枪雪犹辉。段凝统八万雄师，倒戈伏死。赵严知一人应运，引颈待诛。遂使贼将寒心，谋夫拱手。取乾坤只劳於八日，救涂炭遂定於四方。备振皇威，咸遵帝力。今则秦庭贡表，两浙称臣。淮南陈附拜之仪，回纥备朝天之礼。才安宇宙，便息干戈。未尽枭夷，方议除翦。岂谓大蜀皇帝柔远怀迩，居安虑危。嘉我帝祚中兴，群妖悉灭。特遣苏、张之士，来追唐蜀之欢。吾皇回感於蜀皇，复礼远酬於厚礼。臣则叨承元造，获奉皇华。载驰得面於天颜，战汗不任於局地。臣无任感恩荷圣踊跃屏营之至。  

☆李琪  

琪，字台秀，河西敦煌人。少举进士。天复初应博学宏词，居第四等。累迁殿中侍御史。入梁为户部侍郎翰林承旨。贞明龙德中历兵礼吏侍郎，迁御史中丞，累擢尚书左丞中书门下平章事。罢为太子少保。後唐同光初授太常卿吏部尚书，三年为国计使。明宗即位，为御史大夫，除尚书左仆射。天成末，明宗自汴迁洛，为东都留司官。以太子太傅致仕。长兴中卒，年六十。  

○奉迎车驾还京奏  

伏以陛下暂违清庙，才过周星。初平作孽之守殷，次戮不臣之庭琬。今者败契丹之凶党，破真定之逆城。大振皇威，咸繇睿算。臣等久违宸极，俱恋圣恩。恨不随兽舞於汴郊，拜龙颜於梁苑。岂可只於清洛，坐俟回銮。愿於次舍之间，得展会同之礼。庶倾就望，咸竭欢呼。臣等今乞於偃师东排班迎驾称贺後，先赴雒阳东候。  

○请行开成格奏  

奉八月二十八日敕，以大理寺所奏见管四部法书内，有《开元格》一十卷、《开成格》一十一卷。故大理卿杨遘所奏行《伪梁格》并目录一十一卷，与《开成格》微有差舛，未审依杨遘先奏施行，为复别颁。圣旨令臣等重加商较，刊定奏闻者，今未若废伪梁之新格，行本朝之旧章。遵而守之，违者抵罪。奉九月二十八日敕，宜依李琪所奏，废伪梁格，施行本朝格式者，伏详敕命，未该律式。伏以开元朝与开成，隔越七帝，年代既深，法制多异。且律有重轻，格无二等。若将两朝格文允行，复虑重叠差舛。况法者，天下之大信。非一人之法，天下人之法也，故谓一成不变之制。又准格文，後敕合破前格。若将开元与开成格之行，实难检举。又有《大和格》五十一卷，《刑法要录》五十卷，《格式律令事类》四十卷、《大中刑法格後敕》六十卷，共一百六十一卷。久不检举，伏请定其与夺。奉敕宜令御史台、刑部、大理寺同详定一件格施行者，今众集商量，《开元格》多是条流公事，《开成格》关於刑狱，今且请使《开成格》。  

○陈经国事疏  

臣闻王者富有兆民，深居九重。所重患者，百姓凋耗而不知，四海困穷而莫救。下情不得上达，群臣不敢指言。今陛下以水潦之灾，军食乏阙，焦劳罪己，迫切疚怀。避正殿以责躬，访多士而求理。则何思而不获，何议而不臧。止在改而行之，足以择其善者。臣闻古人有言曰：“谷者，人之司命也；地者，谷之所生也；人者，君之所理也。有其谷则国力备，定其地则人食足，察其人则徭役均。知此三者，为国之急务也。”轩黄己前，不可详记。自尧湮洪水，禹作司空，於时辨九等之田，收什一之税。其时户口一千三百馀万，定垦地约九百二十万顷，最为太平之盛。及商革夏命，重立田制，每私田十亩，种公田一亩，水旱同之，亦什一之义也。洎乎周室立井田之法，大约百里之国，提封万井，出车百乘，戎马四百匹，畿内兵车万乘，马四万匹，以田法论之，亦什一之制也。故当成康之世，比尧舜之朝，户口盖增二十馀万。非他术也，盖三代以前，皆量入以为出，计农以立军。虽逢水旱之灾，而有凶荒之备。降及秦汉，重税工商，急关市之征，倍舟车之算。人户既以减耗，古制犹以兼行。桉此时户口，尚有千二百馀万，垦田亦八百万顷。至乎三国并兴，两晋之後，则农夫少於军众，战马多於耕牛。供军须夺於农粮，秣马必侵於牛草。於是天下户口，只有二百四十馀万。洎隋文之代，两汉比隆。及炀帝之年，又三分去一。我唐太宗文皇帝以四夷初定，百姓未丰，延访群臣，各陈所见。惟魏徵独劝文皇力行王道，由是轻徭薄赋，不夺农时。进贤良，悦忠直。天下杰价，喜斗直两钱。自贞观至於开元，将及一千九百万户，五千三百万口，垦田一千四百万顷。比之尧舜，又极增加。是知救人瘼者，以重敛为病源。料兵食者，以惠农为军政。仲尼云：“百姓足，君孰与不足！”臣之此言，是魏徵所以劝文皇也。伏惟深留宸鉴。如以六军方阙，不可轻徭，两税之馀，犹须重敛，则但不以折纳为事，一切以本色输官。又不以纽配为名，止以正耗加纳。犹应感悦，未至流亡。况今东作是时，羸牛将驾数州之地，千里运粮。有此差徭，必妨春种。今秋若无粮草，何以赡军。臣伏思汉文帝时，欲人务农，乃募人入粟，得拜爵及赎罪。景帝亦如之。後汉安帝时，水旱不足，三公奏请富人入粟，得关内侯及公卿以下散官。本朝乾元中，亦曾如此。今陛下纵不欲入粟授官，愿明降制旨下诸道，合差百姓转仓之处，有能出力运官物到京师，五百石以上，白身授一初任州县官。有官者依资迁授，欠选者便与放选。千石以上至万石，不拘文武，明示赏酬。免令方春，农人流散。斯亦救民转仓赡军之一术也。  

○请更定朔望入阁奏对疏  

每月文明殿入阁，及百官五日一赴中兴殿等事，伏准故事。每月百官入阁，所司排仪仗，金吾勘契。入後有待制次对官，各举论本司公事。左右起居，分记言动，以付史馆，编修帝录。此本朝经久之制也。昨陛下初膺大宝，思致治平，遂降纶言，特申圣旨：百官除常朝外，依宰臣每五日一度入内起居。所贵得预敷陈，俾凝庶绩。此盖陛下切於百司各言於时政，特令五日一面於天颜。虽眷眷以丁宁，限朝仪之拘束，序班而入，拜手而回。纵有公事要言，亦且卷行须出，百司何由举职，两史无以记言。外则因此废待制次对之官，内则无以分延英众人之别。以臣愚见，窃有所陈，欲乞陛下每月一日、十五日，两度出御文明殿，排入阁之仪。诸司依前转对，奏论今司公事。其百官就食，谓之廊餐。则中外既有区分，禁庭亦更严察。如陛下切於群臣所有敷陈，即乞因宰臣五日一度延英之际，班行内有要奏事者，临门状到，便许引入。此又於旅进旅退，事理不同。言路既开，别彰圣德。如或以山陵日近，朔望不坐，即取次日，亦合旧规。候过陵园，还如法制。臣叨司邦宪，获典朝仪。傥遇事而不言，即奉公而何取。乞宣付中书门下，商量曾获经久者。  

○谢朱梁祖大砚瓦状  

蒙恩赐臣前件砚者。伏以记室濡毫於鼻，刀佩非多。史臣染翰於螭头，筒形甚小。尚或文章焕发，言动必书，为号令之词，非典谟之训。如臣者，坐忧才短，行怯思迟。自叨金马之近班，常愧玉蟾之旧物。岂意又颁文器，周及禁林。制作泓氵亭，规模广滑。闭宫苔而色古，连沼石以光凝。敢不致在坐隅，酣茹笔阵。馀波浸润，便同五老之壶。终日拂磨，岂但一丸之墨。如承重宝，倍感深恩。  

○不应改国号议  

殿下宗室勋贤，立大功於三世。一朝雨泣赴难，安定宗社。抚事因心，不失旧物。若别新统制，则先朝便是路人。梓宫，何所归往。不惟殿下感旧君之义，群臣何安。请以本朝言之，则睿宗、文宗、武宗，皆以兄弟出继。好位柩前，如储後之仪可也。  

○请准为缟奏即令撰谥册议  

伏以别制四庙，徵汉室以定仪。崇上尊名，详谥法以取证。伏睹历代以来，宗庙成制。继袭无异，沿革或殊。伏惟陛下应运开祥，体乾覆物。缵绍之德，咸颂圣於鸿图。孝思之心，乃垂光於帝范。马缟所奏，礼有桉据。乞下制令马缟虔依典册，以述尊名。  

○长芦崇福禅寺僧堂上梁文  

祖令西来，尺苇尽包於沙界。圣图南渡，巨楹两创於觉筵。自迦叶正法眼之单传，有壁观婆罗门之故址。翩翩只履，去少林未有千年。翼翼精庐，徙滁口才逾二纪。圯於兵烬，莽为砾区。旃檀化聚棘之林，鲸象失栖禅之地。旋更七稔，未办三椽。潜庵老师五叶派下中兴，百尺竿头进步。得皮得髓，面壁正是前身。利物利人，当机勇施毒手。非有辽天之作略，岂能扫地以更新。再续天圣之遗规，喜遇登师之同里。众缘自合，纷舻筏之川流。群役并兴，环斧斤之雷动。要使宗风之峻立，首图云衲之安居。练吉日以鸠工，峙闳模而复古。於兹大作炉鞴，皆令直造根源。展钵铺单，不离日用。锻佛炼祖，总在堂中。摩尼峰前，突见飞之在目。菩提桥畔，会逢立雪之齐腰。既新高广明旷之基，当知净智妙圆之体。不立文字，痛著铃槌。连床上跳出栗棘蓬，柱杖下敲得麒麟子。味永安之记，常思纽草之高风。造雪峰之门，必契流香之妙趣。聊陈六咏，助举双梁。  

东，衮衮长江一苇通。再续千灯融佛日，依然五叶振宗风。南，十方禅隽总包含。认得老胡真鼻祖，各寻彗可结同参。西，飞檐危栋接□霓。重成鹫席挝禅鼓，永洗狼烟罢战鼙。北，回龙山绕烟林碧。双手翦除荆棘场，空拳擎出瞿昙宅。上，参天乔木元无恙。非台镜照大千机，无绕塔高三百丈。下，葱岭路连绿野。室里俱承辞膜方，板头谁觅安心者。伏愿上梁之後，丛林万指之安栖，兰若千年之不坏。人人自心见性，个个与佛齐肩。芦叶飞花，认的的祖师之旨。淮流成带，祝绵绵宗┙之休。  

○梁启圣匡运同德功臣、淮南镇海镇东等军节度使、淮南浙江东西等道观察处置营田招讨安抚兼盐铁制置发运等使、开府仪同三司尚父守尚书令、扬杭越等州大都督府长史、上柱国吴越王钱公生祠堂碑  

维有梁之抚运也，皇灵阐乎区外，大礼升於土中。元亨利贞，飞龙据在天之位。聪明神武，流乌当受命之符。山川出云，河洛开奥。[B196]魑魍魉，慑夏鼎以奸销；杌穷奇，格舜干而心服。於是南逾骆越，北暨辰韩，东极沧湄，西临黑水，莫不来庭捧贽，厥角献琛。译有外邦，贡无虚月。谷风啸虎，胶庠奏乐职之诗；山感射牛，封禅草礼官之议。皇帝尚或谦冲至德，兢畏万几。日昃忘劳，宵分辍寐。弗矜弗伐，恒以百姓为心。虽休勿休，能使三时不害。务敦其实，所宝惟农。以麟凤龟龙为下科，用黍稷稻梁为上瑞。君倡臣和，草偃风行。克勤之心，率励於邦国。固本之德，浃洽於吏民。天下翕然，颂声斯起。越五年夏四月，上坐便殿，顾谓翰林学士守尚书右司郎中知制诰臣李琪曰：“朕有宝臣，国之巨栋。加地进律，虽图伯舅之功。严像立祠，尚慊缁黄之愿。去岁杭、越等州军府将吏、士民耆艾列状，以吴越王钱Α，惠及於物，恩结於人，愿立生祠，式光异政。今我俞允，显其勋劳。汝为好辞，以永嘉闻。”微臣俯伏奉诏，兢兢莫图，惧玷厥庸，弗任其职。  

臣伏闻高辛氏得天之道，实举庞鸿。伊耆氏象日之明，亦询朱虎。况乎戎衣定国，革路兴邦，非哲後无以建丕图，非伟人无以康大业。灌坛风雨，佐圣室之宏规。莘鼎盐梅，集商王之景命。吴芮起鄱阳之众，窦融兴陇右之师。并翊天飞，咸开帝绪。其有连衡接武，并驾齐驱，昭昭然为国元勋，合符英佐者，即今启圣匡运同德功臣、淮南镇海镇东等军节度使、淮南浙江东西等道观察处置营田招讨安抚兼盐铁制置发运等使、开府仪同三司尚父守尚书令、扬杭越等州大都督府长史、上柱国食邑二万户食实封一千七百户吴越王即其人也。公名Α，字具美。其先本彭城人也。缅维英绪，实肇遐源。或标举精神，擅表仪於晋魏。或元通梦想，冠雄勇於齐梁。馀烈具存，洪源遂广。大王父讳沛，累赠尚书左仆射。王父讳宙，累赠太师。烈考讳宽，累赠中书令。并禀粹地灵，腾英岳秀，百禄是荷，为积庆之家。五世其昌，启莫京之裔，诞兹人杰。贻厥孙谋，公即中书令之嫡长子也。幼而通理，有岐嶷之姿。长而不群，抱清明之德。雷泉英概，金宿精光。洪钟非戛击之音，大玉非磨龙之器。鹰瞵八表，虎视三江。魏帝目为人雄，晋後谓之王佐。屹风棱於气表，华岳五千。豁宇量於胸中，□梦八九。厥初以永嘉东渡，世德继昌。分京公暨日之枝，袭憬祖涵云之派。缅惟浙右，邑号临安。西连天目之岑，东接秦峦之势。双川喷雪，迳石镜之清光。万岫参寥，孕官山之王气。公克膺灵秀，载诞隽贤。始囊萤於桑荩之阴，终奋剑於沤麻之地。时属唐朝季末，历数将移。戎马生郊，蜚鸿满野。公遂相时而动，悯物兴嗟，为国平凶，与民定乱。散家财而养士，训父子以为军。楚卒八千，徒矜组练。梅钅十万，浪号熊罴。指挥而立致风□，叱咤而坐移山岳。复值江南搔扰，溪洞兴妖。邻凶则极目朱眉，巨憝则满郊白帜。小则倪知新朱实之辈，据险隘以蜂屯。大则黄巢尚让之徒，掠藩方而虎噬。公乃旋分骁锐，密运机钤。抉鼠穴以枭夷，突豺牙而破轸。自此军威益振，号令愈明。辅本郡之政经，统八都之纪律。然而辛勤百战，平定四凶，方澄两浙之波澜，尽扫十州之氛。积田穰苴之威望，峻郄元帅之雄名。故能大建勋庸，荣超崇极。  

顷岁浙东观察使刘宏者，萑苻害马，齐兖逋。脱身群盗之中，潜宠察廉之位。妄以金刀自谶，潜蓄奸谋。忽萌吞并之心，继犯青疆之地。先焚渔浦，次劫九乡。或聚犬众於七州，或恃狐鸣之数万。公躬临矢石，手运戈矛。一呼而瓦振长平，屡战而尸填濉水。连擒昆弟，悉斩魁渠。或跋寨以全坑，或单衣而夜逸。中和五年，公统领兵士，远过重山，筑垒进军，攻围日蹙。逆首望风逃遁，寻於巡管收擒。公乃手剑旗亭，以谢戎庶。其次光启三年春，镇海军节度使周宝，以衅生亲戚，旄节播迁。公愤其黜逐帅臣，志期翦戮。於是大陈卒乘，迳赴朱方，迎请藩侯，敬事如旧。而薛朗巢危食尽，遂就活擒。牲於灵柩之前，以雪幽明之愤。此际蔡寇孙儒，鲸吞黟歙。猥磔氵句川。杨行密窘甚析骸，乞师救命。公乃三路馈食，两面助兵，克清雾市之妖，逐解晋阳之急。乾宁三年，威胜军节度使董昌，是公匡戴，坐拥节旄，不遵良佐之箴规，遽惑妖人之诡谲。而又淫刑虐杀，人神不容。兴羿浞之逆谋，僭罗平之伪号。公往回百谏，竟拒忠言。遂奉前朝诏书，委其讨伐。邻凶行密，见利忘义。怙乱朋奸，广裔豺狼，攻围城垒。公仗顺讨逆，奋一当十。戮枭獍於近郊，破鲸鲵於李。挫行密而奔仁义，走陶雅而窜田κ。然後径赴稽山，亲平禹穴。出军民於汤炭，洒士庶以膏霖。腾万口之欢声，溢千门之喜气。前朝乃就加公掌武之秩，锡地之荣。分四骑之碧油，佩两藩之金印。周旋二纪，翦落四凶。始得安吴越之封疆，泰牛女之耕织。若夫天下有急，王孙遂立於坛场。日中而趋，司马亟颁於符节。其间水深则蛟产，林大则蠹生。提封渐广於支巡，牧守难齐於忠荩。其有如川李师悦、双溪王坛、新定陈询、询氵水陈章、温江张惠、缙云卢佶、渚高沣及外都叛将徐绾、许再思之辈，或军行末校，或草泽逋民，发迹戎辕，素无显效。蒿艾岂栋梁之器，犬彘怀噬主之心。悉被淮甸回邪，潜为诱煽。负本藩之提挈，辜解缚之深恩。窃弄干戈，自贻覆饣束。公山苞朽壤，海纳昏波。许雍齿以自新，待樊崇以不死。俟其恶盈贯满，不得己而用兵。才举偏师，处处摧拉。皆是公临机独断，决胜万全。威飚震慑於江涛，勋格抗崇於山阜。固已书於甲令，列在世家。处台铉而弥光，受彤而不愧矣。  

公宣慈禀性，明粹在躬。五精妙察於次躔，六旁该於历数。帝师刘向，悬知白水之符。国士殷馗，预识黄星之瑞，是以高梧倾凤，大厦占乌。拱牲币以宗尧，率讴歌而戴舜。先是上在藩邸，公潜输大义，密奉上交。溯九万里之灵飙，挺三十年之神契。岂比河西已定，尚兴游帝之谈。陔下将平，始拒狂巫之说。不然，则何得印方似斗、言出如纶。适拜前恩，仍加後宠。皇帝践祚之元年夏五月，定封赏之数，报缔构之勋，命右金吾卫大将军安崇隐驰传进封公为吴越王。秋八月，以克震天威，屡陈戎捷，授公兼淮南节度使。二年，皇帝肃郊之礼，洒雨露之恩。奠玉燔柴，所以昭事上帝。疏爵焘土，於是宏奖诸侯。以公为守中书令，复命刑部尚书姚洎持节行吴越王册礼。春三月，以公奉菁茅之贡，远述职方，陈玉帛之仪，恒先宰旅，进公为守太保。秋八月，以公解长洲之围，复震泽之郡，用匡九合，宜总五兵，拜公为守太尉兼中书令。五年，以公仪表藩垣，经纬文武，当吕望西征之重，居伊尹百揆之先，召公为守尚书令。朝廷复以公累朝硕量，开国宏勋，有同心同德之功，著十乱八元之业，威略主列藩盟歃，忠贞为社稷金汤。昔周文王得渭水之贤，犹尊极品。我国家倚扶天之柱，宜峻殊恩。遂册拜公为尚父，仍加井邑实封，以崇异礼。昔杜元凯之平吴会，止镇一州。昆阳侯之定淮夷，不阶三事。未有光昭大典，卓荦鸿恩。轩相袭於道途，简册交驰於冕弁。三十二人之画像，旌显非多，五十四县之疏封，回旋尚小。罗旃设戟，誓岳盟河。廊庙之邻哉臣哉，勋名之大矣神矣。  

公以富强之俗，训骁勇之兵。戈舰三千，旌门百万。水犀鲛革，甲光照互父之山。秋雁鱼丽，阵势骇蚩尤之国。加以竹头木屑之用，盐田沪渎之饶，有益军须，莫先戎费。爱人若己，决事如神。严明有拔薤之功，听察得分缣之理。除残去弊，守正申威。画冠不犯於四封，列货羞谈於二价。遂使江湖之上，棹有歌声。斗牛之间，狱无冤气。矧又敬崇穹昊，虔奉缁黄。百灵输戬谷之祥，万庾洽京坻之稔。用天分地，务穑劝农。保慈俭以律身，变舄卤而收利。穰穰多余，人为万石之家。无无良田，户有千金之堰。风谣逸豫，礼让兴行。君子谓之乐郊，神人称其福地。岂可使燕山车骑，空铭慕府之勋。齐国相君，不颂祠堂之美。微臣仰膺睿旨，俯扣庸音。敢书无愧之词，用纪不磷之绩。庶使披文相质，与日月而俱悬。积德累功，共江山而更远。是旌民爱，式表君恩。谨为铭曰：  

彼穹初圆，补石而正。下土未乾，决河而定。我後创业，惟公佐命。内赞皇极，外绥戎柄。雄雄伟人，元象降神。山海其度，麟凤其身。地开茅土，天授经纶。叠封异姓，屡委洪钧。多艺不矜，好谋而惧。养士分甘，尊贤吐哺。历数该博，襟灵颖悟。识辨彤云，先知圣祚。昔之未遇，始用英才。凌松渡浙，拂电萦雷。宏昌瓦解，儒密冰摧。狼精夜陨，虎幄晨开。今也元勋，拥旄三镇。剑骑山积，戈船海振。册以车辂，赐之番。烈烈威风，专征仗顺。惟公之明，间世而生。片言折狱，半面知名。吏绝巧诋，人无匿情。政刑一概，如水之平。善诱黎，服勤耕稼。携稚就丰，佩牛归化。再熟粱稻，八蚕桑柘。足食足兵，述方而霸。军民感惠，易世於兹。哀矜耆艾，抚养嫠。如母之爱，如父之慈。告於天子，愿启生祠。厥祠既崇，邃宇加饰。彰民之心，表公之德。上帝锡祉，诸侯取则。取之伊何，勿扰勿亟。丝纶有命，琬炎徵文。爰驰上列，式奖鸿勋。浚义才子，安阳令君。永标今古，名播万春。  

## ●卷八百四十八  

☆李畴  

畴，後唐长光元年官宗正丞。  

○请禁陵封内开掘奏  

京畿内列圣园陵，自兵乱後，来人户多於陵封内开掘烧砖窑灶。掘断冈阜，惊动神灵。此後请严切禁止，奉陵州县，凡有封内窑灶，并宜修塞。  

☆李崇遇  

崇遇，後唐长兴元年官尚舍奉卿。  

○请四品以下官准赙赠奏  

窃见文武百官，一品己上薨谢者，皆有赙赠。自四品已下，无例施行。请特定事例，以表无偏。  

☆王澄  

澄，後唐长兴二年官大理少卿。  

○梓材赋（以“理材为器、如政之术”为韵）  

猗嗟抡材者梓，必将有以。抡者动不妄施，材者用之为美。涂其丹ぬ之色，契乃斫雕之理。成乎器用，孰不勤止。则知能者轨物，其利博哉。达於道必获乎象，酌於事实在乎材。材罔不奇，戒乎不知。应时可重，匪饰胡为。须度长而大，谅方矩而圆规。役是司者，勉矣厥宜。亦犹德必辅人，材不假器。人失德而奚取，器非材而奚利。材滥则过於梓人，德乖则失乎尔位。其有取非轮桷，性实散樗。以不材而见弃，思入用其焉如。岂比山有之亦修短惟准，工度也而削理有馀。既罕节而抱直，成大厦之厥居者哉。夫如是，则工以理材为难，国以教人为圣。圣体材而存道，材象道而成政。宏之在人，慎乃出令。藏器俟时，人罔越思。达乎至极，钦哉有司。惟试可矣，以材校之。守而弗失，其德秩秩。以人观材，以材观实。非独陈伊周之宏义，将以翊我唐之政术。傥小材之不遗，愿雕焕於兹日。  

○请禁不务农桑奏  

陛下御极以来，大稔於此。时无水旱，岁有丰登。所以民去农桑，士思游情。或机巧以趋利，或宴乐以弃时。且一夫不耕，或受其饥。一妇不织，或受其寒者。而况乡闾之内，城郭之中，竞削锥刀，罔知本末。或鼓舞於村落，或讴歌於市廛，实繁有徒，触类而长。若非禁止，渐恐滋彰。  

☆孔庄  

庄，後唐明宗朝官刑部员外郎。  

○请择郡守疏  

臣闻汉宣帝云：“与朕共治天下者，其唯良二千石乎？”今国家每择郡牧，唯赏军功。虑於治民，未尽其旨。为人求瘼，责在参佐，则庶几近理。愿留天眷，俾慎拣焉。  

☆赵和  

和，後唐明宗朝为西川云州使。  

○对县令不修桥判  

长安万年县坐“去岁霖雨不修城内桥”，被推桉诉云，各有司存不伏科罪。  

中京帝宅，上洛星桥，宫城俯临，九重密迩。康庄或断，一切停留。架海鼋鼍，谁看往迹。填河乌鹊，不见新营。冠盖相喧，遏红尘而不度。车徒竞拥，驻白日而移阴。修构既在科须，差遣诚归正典。事合属於将作，不可责以亲人。诉者有词，请停推劾。  

○对私雇船渡人判  

洛水中桥破，绝往来渡。县令杨忠以为时属严寒，未可修造，遂私雇船舫於津所渡人。百姓杜威等，连状举忠将为干济，廉使以忠懦弱，不举职事以邀名，欲科不伏。  

上洛飞湍，中桥施构。参差危柱，若星影之全开。断绝浮梁，似虹光之半起。望九衢之车马，未见川流。瞻两岸之风烟，更疑波委。杨忠宣风帝辇，作宰神州。以修造之辰，当Ё寒之节，私雇船舫，公然来往。论惠虽是恤人，语事更非济物。且雨毕理道，水涸成梁，莫不率由旧章，抑亦编诸甲令。故违宪法，自置刑科。廉使以懦弱绳愆，正符厥理。杜威以干济连状，未识其宜。  

☆王郁  

郁，後唐明宗朝官大理少卿。  

○请定覆奏决囚奏  

准贞观五年八月二十一日敕：“极刑虽令即决，仍三覆奏。在京五覆奏：决前三奏，次日两奏。惟犯恶逆者一覆奏。著於格令。”又准建中三年十一月十四日敕：“应决大辟罪在京者，宜令行决之司三覆奏：决前两次，决日一奏。”又谨案《断狱律》：“诸死罪囚，不得覆奏报下而决者，流二千里。即奏报应决者，听三日乃行刑。若限未满而行刑者，徒一年。”伏以人命至重，死不再生。近年以来，全不覆奏。或蒙赦宥，己被诛夷。伏乞敕下所司，应在京有犯极刑者，令决前、决日各一覆奏，听进止。有凶逆犯军令者，亦许临时一覆奏。应诸州府，乞别降敕指挥。  

○请令诸司各详令式奏  

伏自广明辛丑之後，天甲子已来，官坏政荒，因循未补。此盖诸司灭丧人吏，曹局亡失簿书。至令官僚中，有不知所掌之事者。伏准文明元年四月十四日敕：“律令格式，为政之本。内外官员，退食之暇，各宜披览。仍以当司令式，书於厅事之壁，俯仰观瞻，使免遗忘。”虔寻兹制，实系化源。请下内外文武百司。如本司阙令式者，许就三馆抄六典内本司所掌名目，各粉壁书写。  

☆吕朋龟  

朋龟，後唐天成中官太常博士。  

○少帝谥号议  

谨案《礼》经：“臣不诔君，称天以谥之。”是以本朝故事，命太尉率百僚奉谥册，告天於圆丘，回读於灵座前，并在七月之内，谥册入陵。若追尊定谥，命太尉读谥册於太庙，藏册於本庙。伏以景帝皇帝顷负沈冤，岁月深远。园陵己修，不於庙，则景宗皇帝亲在七庙之外。今圣朝申冤，追尊定谥重新帝号，须撰礼仪。又《礼》云：“君不逾年，不入宗庙。”且汉之殇冲质，君臣己成。晋之惠怀愍，俱负艰难。皆不列庙食，止祀於园寝。臣等切详故实，欲请立景宗皇帝庙於园所，命使奉册书宝绶，上谥於庙，便奉太牢祀之。其四时委守令奉荐，请下尚书省，集三省官，详议施行。  

☆段禺  

禺，後唐明宗朝官太常博士。  

○请定五庙奏  

伏以宗庙之制，历代为难。须按《礼》经，旁求故实。又缘礼贵随时，损益不定。今参详历代故事，立高曾祖祢四庙，更上追远祖光武皇帝为始祖百代不迁之庙，居东向之庙，供为五庙。庶符往例，又合《礼》经。  

○册秦王仪注议  

据《开元礼》：临轩册礼，命诸王大臣其日受册者，朝服从第卤簿，与百官俱集朝堂，就次受册讫，通事舍人引。不载谒朝还第之仪。自开元以後，册拜诸王，皆正衙命使诣延英进册。皇帝御内殿，高品引王入，立於位。高品宣制读册，王受册讫归院。亦无乘辂谒朝之礼。臣按《五礼精义》云：“古者皆因尝而颁爵禄，所以示无自专，禀之於祖宗也。”今虽册命不在尝，然拜大官、封大邑，必至殿廷，敬慎之道也。今当司欲准开元礼，其日秦王服朝服，自理所乘辂车，备卤簿，与群臣俱集朝堂，次受册讫，至应天门外，奉册置於载册之车，秦王升辂，出谒太庙讫，归理所，仪仗卤簿如来时之仪。  

☆刘虔膺  

虔膺，後唐长兴二年官辽州和顺县令。  

○上时务奏  

里俗有父母在而析财别居；又宗族之间，或有不义凌其孤弱者；请行止绝。  

☆周知微  

知微，後唐长兴二年官邢部郎中。  

○请复议典奏  

开元刑法格，有後格破前格之载，无後敕破前律之文。今虽以律定罪，以格禁违。复有八议之条，废来斯久。请准旧制，令居八议之条。有犯死罪者，令所司准法先奏请行议典。  

○请除落正罪外科决轻赃奏  

臣每详覆案文，静究赃罪条件，或有因缘勘鞫，滋漫告陈。虽广讼讼，渐异根本。其间有物关献遗，事同情异。或果实纸笔之徒，或丝履茶药之类。逐色目计钱不及三二百，聚都数不过四五千。为案牍之微赃，伤朝廷之大体。引律二罪俱发，以重者论，不累轻以加重。请非正论事条外，定赃之时，并许除落。  

○请令州郡抄法书奏  

请藩方州郡，皆令抄写法书。每遇详刑，须凭条格。既无失入，自绝衔冤。  

○请明商贾开验奏  

近年关防商贾，不凭司门公验。关禁之设，国有旧章。请诸司举行之。  

○请禁官曹被刑疏  

窃以唐有天下，垂三百年。圣帝明君，览宏纲而御极。忠臣贤佐，法古道以赞时。两汉已还，历代罕比。虽国有中否之数，人无厌德之言。果致陛下绍开中兴，缵承大业。将欲永光帝载，而犹动守典刑。伏见州县官僚，被人论讼，始行追取，未辨是非，称呼不去其官曹，枷锁已拘於道路。所以上无耻格，下绝恭敬。有玷盛明，实骇观听。此後凡有官绪可称，所讼罪名未正，伏请令监守，皆在法司。俟曲直稍分，即荷校无惮。所贵坐法者知国章有节，司刑者表守律无逾。  

○请禁告讦疏  

窃睹近敕，虑有官吏割剥下人，许百姓陈告。民之愚下，罔认宸衷。或捃摭纤微，或受人驱驾。事多凭虚，适足为乱。有过者固合当辜，诬罔者请议刑宪。庶或知止，免渎风化。  

☆曹允升  

允升，後唐长兴三年官太常丞。  

○请禁府郡以仆使代书判奏  

使府郡牧，例以随身仆使为中门代判通呈等，名目极多，皆恃势诛求，不胜其弊，伏请特行止绝。如藩侯郡守不能书札，请委本判官代押。其职务监临，请差本处衙院官吏，庶得渐除逾滥。兼使州奏荐判官，多非才行。或以贿赂求进。今後奏荐，请令本人随表至京，令所司比验。  

☆蔡同文  

同文，後唐长兴三年官国子博士。  

○请增七十二贤酒脯奏  

伏见每年春秋二仲月上丁，释奠於文宣王，以兖国公颜子配坐，以闵子骞等为十哲排祭奠。其七十二贤图形於四壁，面前皆无酒脯。自今後，乞准本朝旧规，文宣王四壁诸英贤画像面前，请各设一豆一爵祠飨。  

☆卢华  

华，後唐长兴四年官刑部员外郎。  

○请旌赏外官能理冤狱奏  

臣窃以钦恤者，圣人之大德。畏慎者，臣下之小心。倘不怠於交修，庶自叶於理道。伏遇陛下静符元化，动修至仁。八无幽枉之人，四海有升平之望。但以人非诱劝，事罕专精。将欲仰副忧勤，实愿再明条制。伏见本朝故事：“凡内外官司，有能辨雪冤狱，活得人命者，特书殊考，非时命官。”多难已来，此道渐废。既隳赏典，难得公心。伏乞明降敕文，显示中外，自此不系正摄官吏，能辨雪冤狱，全活人命，断割继讫，旋具奏闻。考较不虚，时与超转。如或滞留不具申奏，及虚妄冀希恩泽，其所任司长本判官，并请重加殿罚。  

☆萧希甫  

希甫，宋州人。少举进士，为梁开封尹袁象先掌书记。後唐同光初为驾部郎中，迁谏议大夫兼匦函使。以希旨诬杀豆卢革，拜左散骑常侍。後告密事发，贬岚州司户参军。长兴中卒於贬所。  

○请求言选吏以消灾表  

臣闻天地助顺，神理福谦。既物性之则宜，何虚心之致误。伏惟陛下自统临四海，勤恤万方。每崇恭俭之风，尝布仁慈之德。即合阴阳无爽，灾不生。百谷丰盈，五兵偃息。今乃川渎决溢，水旱愆违。必恐是调燮未乖，祭祀未洁。轸吾君宵旰之虑，负陛下覆育之恩。臣实痛心，谁回愧色。伏乞特颁明诏，下访有司。询其消遣之方，采彼妖祥之本。应是前王古帝，往哲先贤，或有遗祠，但存旧址，在祀典者，咸加严敕。禀灵通者，尽略修崇。悉遵虔肃之诚，无惰精祈之恳。然後别宣长吏，侧听庶民。稍关疾苦之由，须罄抚循之策。冀其昭感，仰赞升平。  

○请条流县令刺史得专断狱奏  

四方刑狱，动皆上闻。不独有紊於公朝，兼且淹延其狱讼。伏乞条流县令，凡死罪已下得专之。刺史部内，有一吏一民犯罪得专之。观察使部内，有犯罪五人已下得专之。如此则朝廷事简，见万乘之尊矣。  

○请释天成以前罪人奏  

臣叨蒙擢任，官忝谏司。所职重难，兼知匦院。但有关於至理，即欲合於无私。冀竭丹诚，仰裨元造。臣伏见自同光元年十月九日先朝收下汴州後，至今年四月一日已前，兵革盛兴，乱离斯极。典章几坏，刑政莫施。每於纷扰之间，甚有杀伤之苦。非惟州县长吏，或滥诛夷，直至乡里居民，互为残戮。挟私怨者，公行白刃，将快忿心。怙强力者，岂闻丹书，惟欣得志。掠妻女以转卖，劫财货以平分。如此之流，应遍天下。伏惟皇帝陛下荐恢帝载，光启鸿图。伏思自陛下临御以来，皇纲渐正。有功者尽赏，有罪者咸诛。阃外将清，朝中无事。今则匦函己再修整，欲具进呈。必恐抬出，外边施行己後，远近披诉，受状至多。但虑京国诸司，囚禁便忧填委。则至上亏皇化，有玷国风。其次更虑勋贵亲贤，或关对讼，便烦谳议。或碍刑书，若今事有否臧，即便政移曲直。以臣愚见，欲自元年四月二十八日昧爽己前，罪无轻重，应大辟己下罪，一切释而不问。庶得刑清俗泰，国富民康。咸钦不宰之功，永奉维新之化。  

○请禁州府推委刑狱奏  

府州官吏，不务守官，咸思避事。每睹微小刑狱，皆是闻天。不惟有紊朝纲，实恐淹延刑狱。  

○请置明律科奏  

臣闻禁暴乱者，莫称於刑律。勤礼义者，无切於诗书。刑律明则人不敢为非，礼义行则时自然无事。今诗书之教，则业必有官。刑律之科，则世皆莫晓。近者大理正宋升，请置律学生徒。虽获上闻，未蒙申举。伏乞特颁诏旨，下付国庠。令再设此科，许其岁贡。仍委诸州，各荐送一两人，就京习学。候至业成，便放出身，兼许以卑官，却还本处。则率土之内，尽会刑书。免祸触於金科，冀咸遵於皇化。  

☆崔琮  

琮，後唐长兴中官濮州录事参军。  

○凤翔李业河东李拭并加招讨使制  

门下，边境未宁，固资於选帅。轮辕适用，必在乎与能。无烦易地之劳，各副长城之委。凤翔节度使检校刑部尚书李业，生自将门，久知虏态。悦诗书而不倦，索韬钤而甚精。河东节度使检校礼部尚书李拭，早膺儒冠，克擅文场。幼挺瑚琏之姿，尤通冉季之政。并累更重任，必播能名。或居剧塞而练卒讨羌，或领北门而克己训士。皆勤劳备著，功效居多。朕以右辅之新拓土疆，是资绥缉。大卤之连控戎落，尤藉堤防。或更户封之崇，或仍旧贯之美。各膺新命，无替前劳。  

○请置病囚院疏  

诸道狱囚，恐不依法考掠。或不胜致毙，翻以病闻。请置病囚院，兼加医药。  

☆路航  

航，後唐长兴四年太常博士。  

○详断张延雍等奏  

准格：诈为制敕，伪行符印，罪当绞。其令史吴知己，准格重杖一顿处死。本司官祠部郎中王承弁，初不精详，致彼罔冒。准诈伪律，合杖九十。如已去官，则减等。今王承弁己别除官，据格放罪。门下令史陈延，虽不与吴知己同情，有涉属托，准律杖一百放堂。後官何康初言属托不至瑕疵，准律杖罪。吕道昭、李玩、吕图事虽关连，别无深罪，准格并合释放。谏议大夫张延雍，补荫自有格文。催促失於事体。言苛克之语，虽是见人据引验之词，盖亦虚指。伏候敕处分。  

○申严祀典议  

比来小祠已上，公卿皆著祭服行事。近日惟郊庙太微宫具祭服，五郊迎气日月诸祠，并常服行事。兼本司执事人等，皆著随事衣装。狼籍鞋履，便随公卿升降於坛单。按祠部令：中祠己上，应斋郎等升坛行事者，并给洁服，事毕收纳。今後中祠已上，公卿请具祭服，执事升坛人并著具绯衣帻子。今臣检礼阁新仪，太微宫使卯时行事，近年依诸郊庙例，五更初便行事。今後请依旧以卯时。  

☆李光宪  

光宪，後唐明宗朝官太子宾客，以礼部尚书致仕。应顺元年卒。  

○请置郊坛斋屋奏  

臣闻国之重事，惟祀与戎。四时荐享之仪，合以敬恭备礼。每祭，三公具列，御史监临。行事群官，皆宿坛庙。或屋宇不庇风雨，或止泊投寄村园。无户牖以防虞，无荐席以藉地。苟伤栖旅，难责精虔。礼或不周，福将安望。乞今量事添置，庶保肃恭。  

○请复常参官上任举人自代例疏  

将垂帝范，在守於旧章。欲叙彝伦，合循於典故。实大朝之理本，盖有国之常规。臣尝览列圣实录，伏见建中元年正月五日敕旨：应内外常参官，後三日举一人自代者，编诸简册，冀拔贤良。是资教化之方，以盛簪裾之列。爰於近岁，稍易旧规。臣请明下敕文，许行建中故事。所冀振缨在位，咸怀举善之心。或朴兴歌，渐致得贤之美。  

☆李愚  

愚，字子晦，自称赵郡平棘西祖之後。初名晏平，举进士，又登宏词科，授河南府参军。梁末帝嗣位，累擢司勋员外郎。入後唐为翰林学士。同光三年，魏王继岌征蜀，请为都统判官。蜀平，就拜中书舍人，改兵部侍郎。长兴初拜中书侍郎平章事兼吏部尚书。闵帝嗣位，进位左仆射。清泰初加特进太微宫使宏文馆大学士。後罢相，守本官。二年卒。  

○唐末帝即位册书  

维应顺元年，岁次甲午，四月庚午朔六日乙亥，文武百寮特进守司空兼门下侍郎同中书门下平章事充太微宫使宏文文馆大学士上柱国始平郡公食邑二千五百户臣冯道等九千五百九十三人上言：帝皇兴运，天地同符。河出图而洛出书，□从龙而风从虎。莫不恢张八表，覆育兆民。立大定之基，保无疆之祚。人谣再洽，天命显归。须登宸极之尊，以奉祖宗之祀。伏惟皇帝陛下天资神智，神助机权。奉庄宗於多难之时，从先帝於四征之际。凡当决胜，无不成功。洎正皇纲，每严师律。为国家之志大，守臣子之道全。自泣遗弓，常悲易月。欲期同轨，亲赴因山。而自鄂王承祧，奸臣擅命，致神之乏飨，激朝野以归心。使屈者伸，令否者泰。人情大顺，天象至明。聚或井以呈祥，拱北辰而应运。由是文武百辟，岳牧群贤。至於比屋之伦，尽祝当阳之位。今则承太後慈旨，守先朝远图，抚四海九州，享千龄万祀。臣等不胜大愿，谨上宝册，禀太後令，奉皇帝践祚。臣等诚庆诚忭。谨言。  

○请以降诞日为千春节奏  

臣览国史，开元十七年，宰臣张说源乾曜奏：改朔体元，固圣主之能事，良辰嘉会，亦俗化之大端。盖周人有合宴之仪，汉代有赐之律。所以歌咏皇德，启迪人情。至若泛菊高堂，遂号重阳之节。流杯曲水，永为上已之游。在昔偶行，於今不改。岂足比君临四海，运应千年。画璇图而敬授民时，秉玉烛而节宣和气。身为律度，德合乾坤。仰为枢电之祥，最是寰区之乐。愿从人欲，特创节名。封函寻示於允俞，自此永编於令式。旧章斯在，列圣尝行。将有拟伦，预惭肤浅。伏惟皇帝陛下动遵典法，克叶祖宗。方今玉镜高悬，枢广运。告成功於朝社，正大礼於宫闱。是以舞干率服於三苗，班瑞雍熙於万国。臣等以献岁元正之月，是猗兰降圣之辰。梅花映雪於上林，椒酒迎春於秘殿。江边野老，愿銮辂之时巡。陌上游童，醉尧樽而献祝。请於是月，特举节名。副与人共乐之言，致率土交欢之义。臣等谨按元宗皇帝以八月五日载诞，张说等请以其日为千秋节。臣等不揆庸暗，辄体宪章。请以来年正月降圣日为千春节。  

○劝韩建讨贼书  

仆关东一布衣耳，幸读书为文。每见父子君臣之际，有伤教害义，恨不得肆之市朝。明公居近关重镇，君父幽辱月馀，坐视凶逆，而忘勤王之举，仆所未谕也。仆窃计中朝辅弼，虽有志而无权。外镇诸侯，虽有权而无志。惟明公忠义，社稷是依。往年车辂播迁，号泣奉迎。累岁供馈，再复庙朝。义感人心，至今歌咏。此时事势，尤异前日。明公地处要冲，位兼将相。自宫闱变故，已涉旬时。若不号令率先，以图反正，迟疑未决，一朝山东侯伯，唱义连衡，鼓行而西，明公求欲自安，其可得乎？此必然之势也。不如驰檄四方，谕以逆顺。军声一振，则元凶破胆。旬浃之间，二竖之首，传於天下。计无便於此者。  

## ●卷八百四十九  

☆李元龟  

元龟，後唐清泰元年官刑部郎中。  

○请令贬降官归葬疏  

开成格：凡贬降官，本处春秋以存亡报省。如没於贬所，有骨肉许归葬。如无骨肉，本处便与埋葬。  

☆李盈休  

盈休，後唐清泰元年官司勋郎中。  

○禁叙勋越次奏  

奉诏：各令於律令格式内，抄出本司合行公事。本司职典勋官，近日凡初叙勋，便至柱国。臣见本朝承平时，至於位至宰辅藩臣，其勋亦从初叙。盖示人扬历功用之重也。勋格自武骑尉七品至上柱国正二品，凡十二转。今後群官得叙勋首，并请自武骑尉依次叙进，无容隔越。  

☆杜崇龟  

崇龟，後唐清泰初官翰林待诏右赞善。  

○请修省以塞天变表  

近日星辰变度，苦雨霖霪。是生灵共感之灾，致纬象垂芒之异。惟宜修德，以答元穹。臣窃以修德遍在君臣，非独在於君父。自古创业守文之主，未有无灾变者。但能修德省躬，则化灾为福。臣见今月三日夜五更初，有二星变易，一出轩辕前路，一出室壁之间。凡五星之气，不合五行，一德稍亏，五星变异。臣恐自战争己来，或有功臣义士，枉抱幽冤，或有名山大川，失於祀。今九月震雷，极为异事。雷者天之号令，八月收声。今震伏不时，是号令失节之象。陛下继覃赦宥，虔礼神，惟德动天，其灾必退。更宜师古，以合天心。恶杀好生，资於睿化。  

☆于遘  

遘，後唐清泰二年官刑部郎中。  

○请禁妄言投匦疏  

臣忝掌刑名，合论法律。臣见比年己来，有前州县官，或假侵官，不量事体，皆投匦乞官。况大朝取士之门，有举有选。苟有长才茂器，举选安敢滞留。国家置匦之意，本为诉冤。士人乞官，安得造次！又闾里浅识，滥繇官路，妄有求请，不顾格律条章。所司以陛下方开言路，不敢是非。典法是国家大经，谁可析言轻议！此後凡投匦上言，乞官乱法者，望下所繇法司，勘验可否。  

☆赵凤  

凤，幽州人。仕梁为博州刺史判官，迁郓州节度判官。後唐庄宗取郓州，得凤，以为扈銮学士。同光二年授礼部侍郎。天成四年拜门下侍郎同中书门下平章事。寻罢为安国军节度使。清泰初召还，授太子太保。二年卒。  

○上两朝实录奏  

先奉敕旨，纂修太祖武皇帝庄宗光圣神闵孝皇帝两朝实录进呈者。臣学亏富赡，功愧裁成。职司获奉於简书，祖述滥承於纶旨。国家神符运祚，代出忠贤。始祖自太宗朝初镇锺离，爰崇官族。带砺之纷华不绝，鼎彝之盛美可寻。懿祖昭烈皇帝立功元和，翼戴章武。东平淮蔡，西辟河湟。宪祖文皇帝既绍家声，愈遵堂构。破晁夷而还贵主，诛潞孽而定徐方。仗钺分忧，振雄名於闻服。维城作固，灵派於天潢。太祖武皇帝投袂勤王，誓心报主。拯三朝之患难，迈五霸之英威。经纶既叶於上元，眷乃延於下武。庄宗神闵皇帝谋猷特立，睿哲遐宣。训卒练兵，栉风沐雨。缵崇凤历，恢三百载之世功。平荡枭巢，刷四十年之仇耻。一登大宝，四换周星。其间天地参舒，君臣善恶。旋自宫闱变动，简牍散亡。遂遍访於见闻，庶备详於本末。修撰朝议郎左，补阙张昭远，博於记览，早预编排。自今六月一日，与同职官员等共议纂修，获成纪录。臣叨司笔削，比乏史才。如甘英妄测於河源，裨灶强论於天道。杀青斯竟，代斩增惭。又以三祖追尊，有殊受命。约之旧史，必在正名。谨叙懿祖书一卷，献祖书二卷，太祖书一十七卷，并题目纪年录，先帝自龙飞晋阳，君临天下，以日系月，一十九年。谨收成实录三十卷，诚多纰缪，仰渎休明。顾铅素以惊心，尘冕旒而浃背。  

○请撰两朝实录奏  

自宣宗朝已来，时历四朝，未有实录。年代深远，简牍散亡，更历岁时，转失根本。自中兴已来，累於诸道购纂四朝日历报状、百司关报，亦恐己曾撰到实录，值乱亡失。乞下两浙湖南巡属，购募四朝野史及除自报状关报等，庶成撰集之功。  

○请纂集典礼奏  

当馆职备编修，理无旷失。将美恶而具载，庶古今以同风。垂训将来，传范不朽。实有国之重事，乃设教之本根。伏自寇盗浸兴，皇唐中否。四朝之圣君令命，寂寞无闻。数世之忠臣楷模，湮沦罔纪。至於後妃贵主，帝子皇孙，礼乐废兴，制度沿革，不偶文明之运，难崇祖述之规。既遇升平，须谋纂集。  

○论四帝实录奏  

当馆奉敕修懿祖、献祖、太祖、庄宗四帝实录。自今六月初一日起手，旋具进呈次。伏以凡关纂述，务合品题。承乾御宇之君，行事方云实录。追尊册号之帝，约文只可纪年。所修前件史书，今欲自庄宗一朝，名为《实录》。其太祖己上，并目为纪年。  

○谏皇後拜张全义为养父疏  

臣叨被睿慈，获亲密勿。在可言之地，居掌诰之司。其或事异常规，礼关草创。程式先谋於国辅，封章善贡於天聪。庶显公忠，免贻错失。今月九日，宫传命令，修张全义书题，将行父事之仪，有玷君临之道。既行文翰，难决否臧。奉行则罔叶国经，违命则恐亏臣节。遂修记事，取则宰臣。贵动合於楷模，期永垂为规范。以兹奉职，弈显致君。臣闻覆万物者天，载万物者地。非圣主无以体乾道，非贤後无以法坤仪。百代攸同，二仪无改。伏惟陛下恢张九五，统御元黄。外设明庭，内崇阴教。言动而华夷知仰，弛张而幽显钦承。张全义虽位极於王公，而名不离於臣校。承陛下曲旨，受皇後重仪。至紊彝章，不防舆论。臣又闻纂洪基者真主，行直道者忠臣。不可务一时之缄藏，失久长之体制。得不恭陈手疏，罄露血诚。庶裨益於神聪，免隳弛於王度。伏乞皇帝陛下俯容狂瞽，动畏简书。时开睿敏之怀，允守文明之训。使圣後式全其内则，元臣可保於令图。永扬日月之光，载理乾坤之体。臣职叨侍从，名忝论思。傥避事以不言，是偷安而冒宠。  

☆刘赞  

赞，魏州人。少举进士，累迁户部员外郎。後唐天成中历知制诰中书舍人，迁御史中丞刑部侍郎，改秘书监兼秦王傅。秦王得罪，长流岚州。清泰二年诏归田里，卒年六十馀。  

○乞诏所司重定朝仪奏  

往例，应诸道节度使及两班大寮，凡对明庭，例合通唤。近日全废此义。伏乞特诏所司，重定向来格品。若合通唤，准旧施行。中书帖四方馆，令具事例，分析申上，据状称。旧例节度使新除中谢，及罢任赴阙朝见，合得通唤。文班三品以上官，武班二品以上官，新除中谢及使回朝见，亦合得通唤。  

○请申法令疏  

臣闻：信者使民不惑，义者使民知禁。非信无以彰明德，非义无以显圣猷。此乃三代英风，百王令则。伏惟陛下恭临宝位，虔绍鸿图。握金镜而照万方，运璇玑而调四序。遐敷至德，广纳忠言。凡列周行，许陈封事。虽皆听览，而尚寡依行。纵所依行，亦未遵守。自此或有益国利人之术，除奸去弊之谋，可以择其所长，便为允制。仍乞特颁诏令，峻立条章。岂惟示信义於域中，抑亦振威风於海内。既遵法度，必致治平矣。  

☆王彦熔  

彦熔，後唐司农卿。清泰二年为太仆卿。  

○请令晋张慈三州供郊庙羊犊奏  

国家四时祠祀郊庙群神，当时供应羊犊，皆是前一月於度支请钱，付行市人买。虽得供事，终匪度程。伏惟旧例祀羊犊，晋、绛、慈三州每年供进纯白羯羊一百一十口，赤黄特犊子四十头。内一十五头茧栗，二十五头角握。乞下三州，每年依例供进本处，以省钱收市。  

☆马缟  

缟，以明经登第，又登拔萃科。仕梁累官太常少卿。後唐同光中迁中书舍人。明宗时坐覆狱不当，贬绥州司马。复为太子宾客。长兴四年迁户部兵部侍郎，清泰初改国子祭酒。三年卒，年八十。赠兵部尚书。  

○诸王纳妃公主下降不合於宫殿门行揖让礼疏  

臣闻诗美何，传称筑馆。将就肃雍之德，必分内外之规。故曰主王姬者自公门出。旧礼以几筵告於宗庙，以候迎者。故於庙之外朝门筑馆，得礼之正也。昔汉贾谊上书云：“古者见君之乘车必下，见君之几杖必起，入正门必趋。”又孟子云：“朝廷不越位而与人言，不逾阶而相揖。”孔某过位色勃，蘧瑗望阙趋风。近亦有仆射与员外郎，共列谢官班次。盖以公器不私，尊无二上，亦得礼之正也。臣窃以入公门必趋，不逾阶相揖，著於前史，实有旧文。则岂可以臣下而於宫殿门庭行宾主揖让之仪，使华夏观礼之人，惑於非据。言动必书之史，疑爽彝伦。臣虽处典司，宁分礼道。以其所见，恐未合宜。伏乞宣付中书门下，参酌可否施行。  

○改服制疏  

古者礼，嫂叔无服。文皇创意，以弟兄之亲，不宜无服。乃议服小功。今令文省服制条，为兄弟之妻大功，不知何人议改，而置於令文。  

○追尊不宜兼用帝字议  

伏准两汉旧事：以诸侯王宗室入承帝统，亦必追尊父祖，修树园陵。西汉宣帝，东汉光武，孝享之道，故事俱存。自安帝入嗣，遂有皇太後令别崇谧法，追曰某皇，所谓孝德孝穆之类是也。前代惟孙皓自乌程侯继嗣，追父和为文皇帝。事出非常，不堪垂训。据礼院状，汉安帝已下，若据本纪，又不见帝字。伏以谧法德象天地曰帝。伏缘礼院己曾奏闻，难将两汉故事，便述尊名，请诏百官集议。  

○请依两汉故事别立亲庙议  

伏以宗庙立制，今古通规。损益所宜，徵求可见。伏惟陛下俯徇群愿，入缵丕基。率土推诚，遐方向化。臣是以窃规旧典，敢有上闻。伏见汉晋以来，以诸侯王宗室承袭帝统，除七庙之外，皆别追尊亲庙。汉光武皇帝立先四代於南阳，其後自安帝以下，亦皆遐考前修，追崇先代。四时祀，陈丰洁於豆登。多士骏奔，认等差於藻。伏以陛下奄有四海，为天下君。虽继统承祧，无忘日慎。而敦本崇往，尚郁时思。伏乞以两汉旧事，别立宗庙於便路，履霜露以陈诚，荐馨香而尽敬。礼於是在，谁曰不然。  

☆夏侯坦  

坦，後唐清泰三年官司门郎中。  

○申明关防奏  

去年六月诏京百司，举本司公事，当司官属关令丞及京城诸色人出入过所事，久不施行。其关牙官守，捉权知者。伏以关防以备奸诈，令式素有规程。既奉纶言，合申职分。关防所过，请准令式。  

☆张守吉  

守吉，後唐清泰三年官吏部员外郎。  

○请量减重囚封事  

伏睹两道兴兵，所宜备虑。臣恐京师天下州府所禁囚徒，狱户不完，凶徒多狡。或逾垣破械，结党连群。或聚绿林，或奔逆垒。以此为患，事状非轻。臣望所禁重囚，除恶逆放火杀人外，可恕者量减本罪一等断遣。兼州县近山泽人烟阔远处，量令州县置铺警巡，以防聚集。  

☆马胜  

胜，後唐清泰中官深州司功。  

○上封事疏  

夫道贵适时，谋须应务。不可专遵前古，不可苟徇今时。必在合宜，方能致理。臣见贼盗律，凡盗窃资财多少，及放火烧场，据所烧物数，为钱数裁断。比来法司，尝行此律令。若情敦去杀，道在恤刑。欲令恶鸟移声，小人革弊，致风行草偃，须以猛济宽。臣窃见乡村人有杀牛赌钱嗜酒不事家产者，初则恣其凶顽，後则利於财物。若以严刑止绝，因兹蚁结蜂屯，便成群盗耳。臣以为但是窃盗，不计财物多少，及放火劫舍，并望且行极法。俟馀风稍殄，浇俗既移，然後用轻刑，未为晚也。臣又见诸州置捕贼巡务，比来以备警巡。近者却被为非人诈为巡司，劫盗闾里。既难辨认，为恶滋深。乞一切去除此务。凡盗贼出於百姓，其原出於屠牛赌博饮酒，不务营生。请下诸州府巡属，普令沙汰此色之人。严刑条法，则无盗矣。何必别置巡司！臣又见州县乡村有力户，於衙府投名服事。如有差役，配贫户。臣请州县节级立定人数，其馀令归田里，即不困贫民。  

☆萧渊  

渊，後唐清泰时人。  

○褚氏遗书序  

黄巢造变，从乱群盗。发人冢墓，掘取金宝。遇大穴焉，方丈馀，中环石十有八片，形制如椁。其盖穴石题曰：“有齐褚澄所归。”启盖，棺骨已蛇蚁所穴。环石内向，文字晓然。盗疑兵书，移置穴外视之，弃去。先人偶见读彻，嘱乡邻慎护。明年，具舟载归，欲送官以广其传。遭时兵革不息，先人亦不幸。遗命“异物终当化去，神书理难久藏。其以褚石为吾椁之石，实隐则骸骨全。褚石或兴，吾名亦显。渊募能者，调墨治刻百本散之。”馀遵遗戒。先人讳广，字叔常。  

☆史在德  

在德，蜀人。後唐末帝朝官太常丞。  

○朝廷任人滥进疏  

朝廷任人，率多滥进。称武士者，不闲计策。虽披坚执锐，战则弃甲，穷则背军。称文士者，鲜有艺能，多无士行。问策谋则杜口，作文字则倩人。所谓虚设具员，枉耗国力。逢陛下维新之运，是文明革弊之秋。臣请应内外所管军人，凡胜衣甲者，请宣下本部大将，一一考试武艺短长，权谋深浅。居下位有将才者，便拔为大将。居上位无将略者，移之下军。其东班臣寮，请内出策题，下中书令宰臣面试。如下位有大才者，便拔居大位。处大位无大才者，即移之下寮。  

☆张延朗  

延朗，汴州开封人。仕梁为郓州粮料使。後唐天成中累拜忠武军节度使。长兴元年授三司使，特进工部尚书，充诸道盐铁转运等使，历泰宁雄武军节度使。末帝即位，迁吏部尚书兼中书侍郎平章事，判三司。晋祖入立，被诛。  

○请节国用表  

臣滥承雨露，擢处钧衡，兼叨选部之衔，仍掌计司之重。况中省文章之地，洪炉陶铸之门。臣自揣量，何以当处。是以继陈章表，叠贡情诚。乞请睿恩，免贻朝论。岂谓御批累降，圣旨不移。决以此官，委臣非器。所以强收涕泗，勉遏怔忪。重思事上之门，细料尽忠之路。窃以位高则危至，宠极则谤生。君臣莫保於初终，分义难防於毁誉。臣若保兹重任，忘彼至公，徇情而以免是非，偷安而以固富贵，则内欺心腑，外负圣朝，何以报君父之大恩，望子孙之延庆！臣若但行王道，惟守国章，任人必取当才，决事须依正理，确违形势，坚塞幸门，则可以振举宏纲，弥缝大化，助陛下含容之泽，彰国家至理之风。然而谗邪者必起憾辞，憎嫉者宁无谤议？或虑至尊未悉，群谤难明，不更拔本寻源，便俟甘瑕受玷。臣心可忍，臣耻可销，只恐山林草泽之人，称量圣制。冠履轩裳之士，轻慢朝廷。臣又以国计一司，掌其经费。利权二务，职在捃收。将欲养四海之贫民，无过薄赋。赡六军之劲士，又藉个储。利害相随，取与难酌。若使罄山采木，竭泽求鱼，则地官之教化不行，国本之伤残益甚。取怨黔首，是黩皇风。况诸道所徵赋租，虽多数额，时逢水旱，或遇虫霜，其间则有减无添，所在又申逃系欠。乃至军储官俸，常汲汲於供须。夏税秋租，每悬悬於继续。况今内外仓库，多是罄空。远近生民，或闻饥歉。伏惟朝廷尚添军额，更益师徒。非时之博籴难为，异日之区分转大。窃虑年支有阙，国计可忧。望陛下节例外之破除，放诸项以俭省。不添冗食，且止新兵。务急去繁，以宽经费。减奢从俭，渐俟丰盈。则屈者知恩，叛者从化。弭兵有日，富俗可期。臣又闻治民尚清，为政务易。易则繁苛并去，清则偏党无施。若择其良牧，委任正人，则禁内蒸黎，必获苏息。官中仓库，亦绝侵欺。伏望诫见在之处官，无乖抚俗。择将来之莅事，更审求贤。傥一一得人，则农无所苦。人人致理，则国复何忧。但奉公善政者，不惜重酬。昧理无功者，勿颁厚俸。益彰有道，兼绝徇情。伏望陛下念臣布露之前言，闵臣惊忧於後患。察臣愚直，杜彼谗邪。臣即但副天心，不防人口。庶几万一，仰答圣明。  

☆赵德钧  

德钧，本名行实，幽州人。後唐庄宗赐姓名曰绍斌，累迁沧州节度使。同光三年移镇幽州。明宗即位，归本姓，始改名德钧。天成中加侍中，授东北面招讨使，累官至检校太师兼中书令，封北平王。晋祖起义晋阳，末帝以德钧为诸道行营都统，时范延光领兵於辽州，德钧欲并其军，奏请不从，乃遣使契丹，求立为帝。晋祖入立，契丹锁以入蕃，天福二年卒於契丹。  

○奏契丹阿保机薨逝状  

先羌将军陈继威使契丹部内，今使还得状称：今年七月二十日，至渤海界扶馀府，契丹族帐在府城东南隅。继威既至，求见不通。窃问汉儿言，契丹主阿保机己得疾。其月二十七日，阿保机身死。八月三日，随阿保机灵柩发离扶馀城。十三日至乌州，契丹主妻始受却当府所持书信。二十七日至龙州，契丹主妻令继威归本道。仍遣撩括梅老押马三匹充答信同来。继威见契丹部族商量，来年正月葬阿保机於木叶山下，兼差近位阿思没姑馁持信，与先入番天使供奉官姚坤同来，赴阙告哀。兼闻契丹部内取此月十九日，一齐举哀。朝廷及当府前後所差人使，继威来时见处分，候到西楼日，即并放归。  

☆马重绩  

重绩，字洞微，少学数术。後唐庄宗镇太原，拜大理司直。晋天福初擢太子左赞善大夫，迁司天监。卒年六十四。  

○请改正漏刻法疏  

漏刻之法，以中星考昼夜为一百刻。八刻六十分刻之二十为一时，时以四刻十分为正。此自古所用也。今失其传，以午正为时始，下侵未四刻十分而为午。由是昼夜昏晓，皆失其正。请依古改正。  

○上调元新历疏  

历象，王者所以正一气之元，宣万邦之命。而古今所记，考审多差。宣明气朔正而星度不验，崇元五星得而岁差一日。以宣明之气朔，合崇元之五星，二历相参，然後符合。自前世诸历，皆起天正十一月为岁首，用太古甲子为上元。积岁愈多，差阔愈甚。辄合二历，创为新法，以唐天宝十四载乙未为上元，雨水正月中气为岁首。  

☆范延光  

延光，字瑰，相州临漳人。後唐同光中拜检校工部尚书。明宗即位，擢宣徽南院使，迁检校司徒，迁枢密使，出为成德军节度使。长兴中加同平章事，清泰中徙宣武军节度使，加检校太师兼中书令。晋祖入立，封临清王。天福二年举兵反，寻败降，改封高平郡王。以太子太师致仕，为杨光远所杀，赠太师。  

○请捕盗用重法奏  

副使王钦昨报，管内频有盗贼，剽劫坊市乡村。差兵巡捕，严切堤防。缘此岁蚕麦不熟，游惰之徒，结集为恶，或伤杀攘夺。及捕获处断，又前後法条不一。以天成二年敕：应山林群盗害物残人，若捕捉勘结不虚，全家处置。有偶然劫盗者，正身准法，知情者同法。又以长兴四年敕：据天成敕，只为界内连结党恶，害物残人，所以诛族，此中兴之初权行之法。若断狱只坐此条，恐违於律令。今後结党连群为害者，并男十五己上，并准元敕处断。其父母兄弟妻女小儿，一切不罪。有骨肉中与贼同恶者，亦同罪。如同谋不行，或受赃不受赃，则准律科断。臣当管贼盗屡发，盖见用法太宽。只罪一身，又不籍没家产，又不连累家属，得以恣行凶恶。今後捕盗，权行重条，俾其知惧，易为禁止。  

## ●卷八百五十  

☆林弼  

弼，晋天福二年官太常博士。  

○唐太子少保赠太子少傅朱汉宾谥议  

汉宾常恃倜傥，不习廉隅。遏邺都奸卒之流言，时销叛乱。却华师亲随之浮议，俗致安康。开国承家，忠贞保义，而又散己俸而代逋欠，辟荒榛而种[  

DXC]。民有襦之谣，野无萑蒲之患。安民禁暴，威惠兼行。而又知进退存亡之理，得善始令终之名。亦所为知几其神也。谥法：“忠道不挠，保节扬名曰贞。爱民好学，宽裕慈仁曰惠。”请谥“贞惠。”  

☆何光  

光，晋天福二年官汴州浚仪县主簿。  

☆进策  

窃见诸处边郡小县，多是山乡。虽旧有敕，正官满时不许差摄充替。无那远地，多越明规。摄官既己到来，见任岂敢违拒。况闻所差摄者，大半是本州府使长临时与旋署虚衔，强替见任正授官员。其最不可者，颇有当年之内，或两度三度替移。来者须逆，去者须送。配从门内，率自乡中。悉是权行，诚非本分。如斯得幸，岂肯力官。非惟紊公，当且害物。自今後伏乞特行明敕，显自新朝。其边郡县官，仰节度刺史，或有见任因事停罢，即许差曾入仕者权令抚绥。仍又须候正官到官，不可以摄替摄官。或经半载，或过一年，如能志远脂膏，道著清白，招添得户口，徵督得赋租，百里传声，群黎咸惠，众状举请，即仰奏闻，特乞大朝，便行真命。如此则皇王恩远，赤子幸深。免被烦苛，渐期苏息。  

○第二策  

窃见诸道选人，合格下解，不出十月，立定三旬。此则常程，向来旧制。却是或有因解样所误，式例稍亏，字内点画参差，印处高下讹舛，便乃驳犯，致有艰难。其如有七年八年选期，千里万里途路，羁穷取士，辛苦到京。若粟错不容，乃滞塞无计。自今後伏乞特行明敕，显布新规。其黄衣选人，只验出身文书，己有前任者，据考牒及解繇历子，转年得尽合格，不许便与判行。小小不赐驳犯，则天下感明时事易，圣主恩宽，不使吏徒得行奸计者。  

☆杜  

，晋天福二年官陇州长史。  

○请开种荒田策  

伏见近年百姓，颇遇灾荒。纵纳得王租，即不充口食。此盖播种不广，顷亩无馀。既税外无溢数之苗，致民中有不及之弊。且国以民为本，民以食为天。苟百姓不足，君孰与足！伏请晓示天下，应有荒田，一任百姓开种。候及三年外，即检照所开种顷亩多少，量纳一半租税。贵国家富饶，上下通济者，  

☆周元休  

元休，晋天福二年官朝议大夫，行殿中侍御史。  

○东岳冥福禅院新写藏经碑  

述夫元黄判而清浊分，三才叙而万汇育。散乎元素，简易之体犹存。降（阙一字）中庸，浇薄之风益扇。虽群分类聚，上智下愚，靡不恶其死而爱其生，（阙一字）其得而（阙一字）乎丧。缅惟盘古，爰及当今，咸欲致身於常乐之乡，立名於无疆之域。而嗜欲窒性，好尚由心，（阙一字）苦海而（阙一字）回，蹈迷途而继踵。竟致恶而必得，爱而必忘。浩浩（阙一字）犹百川之（阙一字）者（阙二字）而言也。至於用慈俭（阙三字）体冲虚而为质，驾（阙二字）鸾之侣，俯仰八，餐霞御气之流，逍遥六合。或丹邱暂别，或羽化俄归，亦不能忘情於生死之源，绝迹於（阙一字）夷之境。降兹以往，何足道哉！  

洎乎西域诞灵，曜列星而应瑞。汉庭入梦，挺金质以呈祥。法被寰中，言超象外。远究天人之际，广开方便之门。现无生为不死之（阙一字），示有相入无形之域。修正真之（阙三字）网能除。（阙三字）之至明，暗室皆晓。触类斯长，无幽不通。元化普洽而不穷，虚谷有声而必应。至矣哉！总万法而为方，即绝迹出尘，无如佛者。夫其道也，大慈广运，宏济无方。辟众妙（阙二字）元关（阙一字）启。导一乘之教，觉路难登。寂灭虚空，真如绵邈。窈冥莫测，识智难量。是知翥长空者，必假以羽翰。济巨浪者，须资於舟楫。将欲以言观法，以法观心，窥解脱之门，究（阙五字）是者即莫（阙一字）乎经。夫其要也，始则演以一音，次则偈於四句。变拳石为千峰之秀，导勺水为万派之源。於是贝叶缇纟由，流行斯广。龙宫宝藏，（阙二字）攸繁。莫不指示迷方，津梁彼岸。使（阙二字）珠者必求罔象，涉丽水者果获祥金。披文则万象皆呈，得意则一言以蔽。能宏是者，其唯释门之达士哉！即今经藏主隐公，是其人也。  

公生於镇州灵寿县，俗姓裴氏，法名志隐。出家於奉恩寺，受戒於光化寺。幼无童心，长有佛性。名山胜境，靡不经游。先止於崃山光化寺，修行二十馀年，剃度三十馀人。远近倾依，缁俗赡仰。是院先有主者僧顺公，本贯定州深泽县人也。俗姓李氏，法名智顺。出家於本州开元寺，受业於法华院。後因巡礼，遂至山门，与先院主僧道言，相继住持六十馀载，剃度二十馀人。修崇院宇功德佛事，并己周图濮阳，化召得施主李彦章等，特建钟楼经藏。虽斤斧丹青，焕乎毕备，而经文典诰，咸且阙诸，遂乃坚请主持，假其缘化。既从请托，遂果成（阙三字）募彼信心，资乎敏手。坚比移山之志，勤用覆篑之功。仅越十年，始就前愿。凡写藏内经律论及圣贤传记等，共五千四百八十卷。并新纸墨，咸得精详。永用缄藏，是图悠久。今院主僧行（阙一字）供养主僧行感典座（阙一字）行隐，并禅休擢秀，（阙一字）水澄波。护戒珠而如握灵蛇，传祖印而非关堕鹊。三千世界，不染六尘。八万法门，皆归一念。身居五浊，莲花生於淤泥，（阙一字）燃百灯。太阳入於暗室，住持真境。炳焕释（阙一字）况方岳之中，岱宗为首，地临齐鲁，境压淮沂。玉几金床，宛留胜迹。天门日观，下瞰长空。爰属盛明，即期封禅。方今千载启运，四境无尘。缁徒虽荫於法门，野老咸知其帝力。府主太师相公，勋高社稷，（阙一字）列山河。下车而比户咸苏，出令而连营尽肃。论兵玉帐，谋深起翦之流。礼士金台，价重邹枚之选。故得时康俗阜，气淑年和，成此庄严。（阙二字）风教，遂释子归依之愿，契如来付嘱之言。得不备以良因，纪之贞石！元休功亏力学，敏谢生知。幸见托於斯文，实怀惭於染翰。式扬功德，乃述铭云：  

浩浩浮生，茫茫旷劫。恶积祸胎，福生善业。觉路难寻，爱河易涉。瞻彼波澜，（阙二字）舟楫。爰有大士，百亿化身。戒珠不，（阙一字）镜无尘。演兹妙法，济彼蒸民。门辟觉路，指示迷津。妙旨幽深，微言秘奥。灵源，茫茫元造。孰空真宗，孰探法宝。（阙二字）欲探，必资经诰。猗欤（阙一字）典，列圣徽猷。一音（阙一字）演，万法斯流。雕金镂玉，贝叶缇纟由。将来佛生，舍此何求。伟哉达士，成此至功。（阙一字）乎宝藏，宛若龙宫。生虽有岸，法本无（阙一字）。天长地久，永播真风。  

☆窦温颜  

温颜，晋天福三年官隰州蒲县令。  

○请肄武策  

兵不可不战，将不可不择。每於月旦，宜令教习。楚庄立功而心惧，晋文战胜而色忧。居安虑危，古之道也。此乃鸿图永固，霸业弥芳。  

☆高居诲  

居诲，晋天福三年供奉官，与张匡邺奉使于阗。  

○于阗记  

自灵州过黄河，行三十里，始涉沙入党项界。曰细腰沙、神树沙，至三公沙，宿月支都督帐。自此沙行四百馀里，至黑堡沙，沙尤广。遂登沙岭。沙岭，党项牙也。其酋曰捻崖天子。渡曰亭河。至凉州。凉州西行五百里，至甘州。甘州，回鹘牙也。其南山百馀里，汉小月支之故地也。有别族号鹿角山沙陀，云朱邪氏之遗族也。自甘州西始涉碛。碛无水，载水以行。甘州人教晋使者作马蹄木涩四窍，马蹄亦作四窍而缀之。驼蹄则包以皮，乃可行。西北五百里至肃州，渡金河。西百里出天门关，又西百里出玉门关。经吐蕃，男子冠中国帽，妇人辫戴瑟瑟。云珠之好者，一珠易一良马。西至瓜州、沙州。二州多中国人，闻晋使者来，其刺史曹元深等郊迎，问使者天子起居。瓜州南十里鸣沙山，云冬夏殷殷有声如雷，云禹贡流沙也。又东南十里三危山，云三苗之所窜也。其西渡都乡河曰阳关；沙州西曰仲云族。其牙帐居胡卢碛。云仲云者，小月支之遗种也。其人勇而好战，瓜沙之人皆惮之。胡卢碛，汉明帝时征匈奴，屯田於吾卢，盖其地也。地无水而常寒多雪，每天暖雪消乃得水。匡邺等西行入中云界，至大屯城，仲□遣宰相四人、都督三十七人候晋使者。匡邺等以诏书慰谕之，皆东向拜。自仲□界西，始涉兼碛。无水，掘地得湿沙，置之胸以止渴。又复渡陷河，伐柽置水中乃渡，不然则陷。又西至绀州。绀州，于阗所置也，在沙州西南，云去京师九千五百里矣。又行二日至安军州，遂至于阗。圣天衣冠如中国，其殿皆东向，曰金册殿。有楼曰七凤楼。以葡萄为酒，又有紫酒、青酒，不知其所酿，而味尤美。其食粳沃以蜜，粟沃以酪。其衣布帛。有园圃花木，俗喜鬼神而好佛。圣天居处，尝以紫衣僧五十人列侍。其年号同庆二十九年。其国东南曰银州、卢州、湄州。其南千三百里曰玉州，□汉张骞所穷河源，出于阗而山多玉者，此也。  

☆任赞  

赞，後唐明宗朝以太子左庶子迁工部侍郎。晋天福四年为兵部侍郎。  

○请州县官先考试贡举人表  

伏以圣代设科，贡闱取士，必自乡荐，来观国光，将叶公平，惟求艺行。盖广搜罗之理，且非喧竞之场。伏见常年举人等，省门开後，春榜悬时，所习既未精研，有司宁免黜落。或嫉其先达，呀恣以厚诬。多集怨於通衢，皆取骇於群听。颇亏教本，却成乱阶。宜立新规，以革前弊。自今後诸举人，不是家在远方，水陆隔越者，望本令各於本贯选艺精通宾寮一人考试。如非通赡，不许妄荐。傥考核必当，即试官请厚於甄酬。若荐送稍私，并童子尽归於窜逐。冀彰睿化，免紊儒风。庶绝滥进之人，共守推公之道。  

☆崔居俭  

居俭，清河人，少举进士。梁贞明中累官御史中丞。後唐同光中授刑部侍郎，改兵吏二部侍郎尚书左丞户部尚书。晋天福四年卒，年七十，赠右仆射。  

○请停预州员缺奏  

今年选人内，八十三人无阙注拟，词诉纷纭。盖因近敕减选，入仕者多门。虽可区分，难抑词理。请下格式，取四月後合用员阙发遣。中书门下奏先以铨曹论员阙，遂却置户椽一员，诸州一百五十员，格式元送阙簿六百四十馀处。後又许超折资序。又堂帖令畿赤己上，虽拟议许开铨後除授，不合豫请用四月後员阙。望於移省限内并须了绝，不得更令选人有词。  

☆郑云叟  

云叟，本名遨，滑州白马人，避後唐明宗庙讳，以字行。昭宗朝赏应进士举不第，遂以隐逸终。後唐天成中徵为左拾遗，晋天福初徵为右谏议大夫，皆谢不起。赐号逍遥先生。四年卒，年七十四。  

○辞徵聘表  

臣闻君子有应敌之方，因时俯仰。介士有不移之操，与性逍遥。康尧佐舜者，洽道於君臣。洗渭巢箕者，寄形於天壤。惟圣人之效业，在庶物以由庚。微臣学圃无成，文场不调。顷属兵交四海，怨暴三场。梁室乱离，走兰成於荒谷。江都沦覆，遁庾衮於天山。而又蔡顺少孤，虞邱三失。仓野之女，远国飘零。王祥之男，一时落。丧家室而有鳏在下，悲身世而无处求生。因投迹元元，委心虚静。长揖当途之客，群居在野之人。幽兰以备於重襟，灌木用成於虚室。或临窗啸傲，或植杖耕耘。乐在其中，老而将至。西山采药，己有咏歌。北阙弹冠，曾无梦想。安期纶，下及烟萝。日月方耀於太清，世胄适跻於高祖。任贤勿贰，位事惟能。衡门不杰之才，繇来有愧。诏局殊常之命，未敢以闻。夫功大者其任尊，职充者其责重。任必安於所据，责不致於非才。方今内服百工，外拜五长。百尔黎献，一存至公载。惟清清朝，奚急百士。诚繇陛下天纲地络，容无所遗。夏雨春风，恩无不及。青阳振其沉颖，旭旦起乎幽栖。将令匹微，罔不率俾。固宜勇别环堵，言随辑（言勇切）车。拜丹地之明廷，奉皂囊之清职。东望心踊，其如病何。赋分隐沦，灭思闻见。九徵而往，虽有语於庄周。三召不行，独无求於殷浩。仰祈皇鉴，俯宥愚衷。  

☆姚ダ  

ダ，字伯真，京兆万年人。少举进士，梁贞明中累迁中书舍人。入後唐历兵吏二部侍郎尚书左丞，拜中书侍郎同中书门下平章事。晋祖入立，罢为刑部尚书，迁户部。天福五年卒，年七十五，赠左仆射。  

○进实录表  

奉诏，臣等同修先皇帝实录进呈。自承天旨，寻戒百官，同申太史之旧章，遍访茂陵之遗牒。莫不囊萤汗简，寝笔怀铅。粗成典册之大纲，讵副宸旒之重委。臣闻刻木结绳之代，泥金简王之朝，传茂实於无穷，播英声於不朽。良以弦歌诵美，竹帛书勋。然则序皇猷而有质有文，论帝道而或疏或密。疏则见讥於良史，密则利泽於洪源。故禹穴藏书，作法永垂於千古。桥山刻木，化民何止於百年。恭惟明宗圣德和武钦孝皇帝务实去华，本仁祖义。鄙汉家之霸道，薄用刑名。遵老氏之元言，克敦慈俭。爰自仗义於参野，总戎钺於渠门。三纪训兵，奉列圣而重安鼎祚。八年御宇，育黎元而别创萝图。臣历览前经，详观哲後，无如先圣居宗室而扶持景运，作维城而屏翰皇家。鹰扬豹变之奇，蠖屈龙伸之智。年才总角，位己建牙。辅献祖、太祖之经纶，解僖宗、昭宗之祸难。东平曹蔡，北静藩浑。披榛棘而立朝廷，斩豺狼而兴社稷。及庄宗失驭，寰海横流，方哀义帝之丧，坚守唐侯之位。而讴歌遽迫，历数爰归。於是革秦皇汉武之浇风，修贞观开元之仁政。以臣幽浅，何以发挥。自捧丝纶，如挟冰炭。但缘职分，难避拟抡。臣即与判馆事修撰官中书舍人张昭远、中书舍人李详、左拾遗吴承范等，依约典谟，考详记注，按编年之旧体，各次第以分功。起龙潜受命四十年，成凤册新书三十卷。虽研精覃思，备振於纲条，而事重才轻，仍忧於漏略。加以装褫卤莽，缮写生疏，旋命直馆右拾遗杨昭俭，虔切指踪，专司校勘。尚虞舛误，未尽周旋。将冒犯於进呈，实倍增於忧负。  

○请修斋宿屋宇奏  

明王御宇，哲後垂衣，必崇郊荐之仪，以表君临之道。伏自陛下兴隆宝祚，展礼群神，每祈福以为人，必差官而行事。先七日受誓戒於南省，後三日各致斋於本司。必在精诚，以感灵贶。臣伏见南郊坛之侧及诸祠坛，并无宿斋之所。请下所司，量事修建屋宇。俾严事，允属圣朝。  

○请六典分铨奏  

近宰臣卢文纪上章，请条理选部。臣闻“事不师古，匪说攸闻”。又曰：“仍旧贯，何必改作。”此先王之格言也。臣案六典，吏部三铨，尚书侍郎，分典吏部。其格择人有三实四才，孟冬三旬集人有地里之差。若循彼纲条，依其格限，人无滥进，官得实才。只自天成四年十月诏罢侍郎分铨，只以尚书并领。正官又阙，多是他曹权差。才力或有短少，遂致发道凝滞，围集迟留。移省既失常规，选人隔年披诉。臣请却依六典分铨，朝廷列职分司，比期厘务。置之闲地，何表分忧。望各委典铨，於事为宜。  

○请禁州郡供亿疏  

伏以运当昭泰，时属丰成。金銮己议於省方，彩仗将离於上国。沿路供亿，固有旧规。况闻诏旨丁宁，不许分外科率。所在藩侯郡守，竭力推忠。奉迎须备於贡输，徵敛或及於黎庶。伏望更加示谕，免至烦劳。使四海九州，遐迩共闻於圣德。千乘万骑，经过不扰於疲民。俾谐望幸之心，以显来苏之义。  

☆郑韬光  

韬光，字龙府，洛京清河人。自京兆府参军累迁谏议大夫给事中。梁贞明六年充知匦使。入後唐授工礼刑部侍郎，天成长兴中历尚书左右丞。晋天福初以户部尚书致仕，五年卒，年八十，赠右仆射。  

○请断罪详检格律奏  

臣闻《春秋传》曰：“将赏，为之加膳；将刑为之彻乐。”此明君之爱人也。伏乞下大理、刑部两司，凡经定罪之时，结正之际，遍览格律简验，尽举敕文讨寻。俾获罪者甘心，受罚者无怨。人知法有画一之义，律无再易之门。  

○请禁州使影占人户奏  

诸县力及人户，多为州使影占。或台省投名，惟贫民客户，在县应役。例有不均之叹，且多侥幸之流，请议禁止。  

☆薛融  

融，汾州平遥人。後唐天成初授华州节度判官，长兴四年入为右补阙。晋天福初拜尚书吏部郎中，天福二年自左谏议大夫转御史中丞，改尚书右丞分司西都。六年卒，年六十。  

○请停营作疏  

臣近睹河南留守高行周状奏修大内事，以大厦既成，燕雀尚犹相贺，皇居是葺，臣子岂不同欢。然则时方属於多虞，事宜停於不急。  

臣闻帝尧古之圣君也，其所居宫室，则茅茨不翦，土阶三尺。汉文帝古之圣主也，欲造露台，以费百金之值，寻罢其役。莫不道光图籍，德冠古今。为千载之美谈，作百王之懿范。况汉文承三代之基业，御一统之寰区，百姓富饶，四方宁谧，金帛盈於帑藏，粟麦溢於仓，尚惜其财，不从其欲。今雒阳宫殿，虽有先遭焚毁，其所存者，犹且弥满於帝尧之茅茨，而又重有修营，其所贵者，岂不倍多於汉文之台榭。  

伏自陛下一临华夏，再历寒暄。圣猷虽契於上元，皇化未覃於遐徼。复又邺城残寇，历岁逋诛。黎民犹困於转输，将士颇劳於攻讨。库藏虚竭，支费殷繁。此则是陛下宵衣旰食之时，非陛下营造宫室之日。且百姓是陛下之赤子也。陛下是百姓之慈父也。子既有疾，父宁不忧？今天下黎民，莫非疲弊。天下州县，靡不凋残。加以率敛频仍，徭役重叠，尤宜抚恤，俾遂苏舒。勿谓愚而可轻，勿谓贱而可弃。古人有言：“民犹水也，君犹舟也。水所以载舟，亦所以覆舟。”可不畏乎？兼自去年正月已来，阴阳继亏，星曜失度。此则上一垂象，使陛下修德节俭之戒也，固合修德以应之。向使百姓安宁，则陛下虽当栉风沐雨，未以为苦也。若或兆民愁苦，则陛下虽处瑶台琼室，岂得为安乎？伏愿陛下袭帝尧之旧风，继汉文这馀烈，且停工役，免费资财。使寰海之普宁，或修营之未晚。则天下幸甚，百姓幸甚。  

☆安重荣  

重荣，小字铁胡，朔州人。後唐长兴中为振武道巡边指挥使。後归晋，授成德军节度，累加至使相。天福六年，举兵向阙，杜重威斩之。  

○请讨契丹表  

臣昨据熟吐浑节度使白承福赫连公德等，各领本族三万馀帐，自应州地界奔归王化。续准生吐浑并浑契两突厥三部落南北将沙陀安庆九府等，各领部族老小，并牛羊车帐甲马，七八路慕化归奔，俱至五台及当府地界己来安泊。累据告劳，具说被契丹残害。平取生口，率略羊马，凌害至甚。又自今年二月後来，须令点检壮强，置办人马衣甲，告报上秋向南行营。诸蕃部等实恐上天不，杀败後随，例不存家族，所以豫先归顺。兼随府族各量点检强壮人马，约十万众。又准沿河党项及山前山後逸利、越利诸族部落等首领，并差人各将契丹所授官告职牒旗号来送纳，例皆号泣告劳，称被契丹凌虐，愤惋不已，情愿点集甲马，会合杀戮。续又朔州节度副使赵崇与本城将校杀伪节度使刘山，寻己安抚军城，乞归朝廷。臣相次具奏闻。昨奉宣头及累传圣旨，令臣凡有往复契丹，更须承奉。当候彼生头角，不欲自起衅端，贵守初终，不衍信誓。仰认睿旨，深惟匿瑕。其如天道人心，至务胜残去虐，须知机不可失，时不再来。窃以诸蕃不招呼而自至，朔郡不攻伐以自归，盖系人情，尽由天意。更念诸陷蕃节度使等，本自勋劳，早居富贵，没身边塞，遭酷虐以异常，企足朝廷，冀倾输而不已。如闻传檄，尽愿倒戈。如臣者虽是愚蒙，粗知可否，不思忌讳，罄写丹衷，细具敷陈，冀裨万一。  

## ●卷八百五十一  

☆王权  

权，字秀山，太原人。唐末进士，历官右补阙。入梁累迁御史中丞。後唐庄宗朝授户兵吏三侍郎尚书左丞礼部尚书，清泰中改户部尚书。晋祖入立，转兵部尚书。天福中以太子少傅致仕。六年卒，年七十八。赠左仆射。  

○请下诸州依式贡献奏  

每年正仗，天下贡物，陈於殿庭，属户部司引进。窃以近年以来，未甚齐整。本二百馀州贡物，今止六十馀州。伏以任土勤王，本朝故事，冀申尊奖，所谓骏奔。伏乞遍下诸州，请依贡式陈进。正仗之日，所贵整齐。  

○请禁贡献奢侈奏  

臣闻戒奢从俭，惟经国之远图。务实去华，乃前王之令范。伏惟皇帝陛下开基创业，应天顺人，显宗朴素之风，克协圣明之训。臣伏见诸侯奉贡，九土勤王，罗纨则纤丽奇工，器皿则雕镂异状。文之锦绣，杂以珠玑，虽外表珍华，而事近淫巧。臣伏请特降敕旨，颁下列藩，自今奉贡，其鲜丽匹段等，酌其物料所值，折进生白重绢，可将一匹之鲜丽，变数疋之缣缯。又进奉银器及鞍辔等，并不在雕镌金玉。其馀衣甲器械，并不在饰以银装，布以金彩。如有钩瑕处，可将铜铁代之，足以换彼鲜明，益其坚利。虽所减者轻同积羽，而所集者重可如山。匪惟淳厚国风，抑亦丰资天府。  

☆李象  

象，晋天福六年官尚书刑部员外郎。  

○邂逅致死勿论奏  

据刑法统类节文云：“盗贼未见本赃，推勘因而致死者，有故者以故杀论，无故者减一等。”又云：“今後或有故者以故杀论，无故者或景迹显然，支证不谬，坚恃奸恶，不招本情，以此致死，请减故杀罪三等。其或妄被攀引，终是平人，以此致死，请减故杀罪一等。”臣按上文云：“有故杀者以故杀论”，此即是矣。其无者亦坐减罪，即恐未当。假如官司或有刑狱，未见本情，不可全不诘问。据言有故者，则是曾行拷捶，及违令式，或粗枷大棒，强相抑压。以此致死者，并属有故。无故者，则是推勘之司，不曾拷掠，又不违法律，亦不坚有抑压。此则并属无故，不可坐刑。假若有犯事人旧患疾病，推勘之际，卒暴身亡，不可亦坐推司减等之罪。又据断狱律云：“若依法使杖，依数栲决，而邂逅致死者勿论。”“邂逅”谓不期致死而死，且彼言栲决，尚许勿论，此云无故，却令坐罪。事实相背，理有未通。请今後推勘之时致死者，若实无故，请依邂逅勿论之义。  

☆卢质  

质，字子徵，河南人。仕唐为芮城令。天三年，李克用承制授检校兵部郎中，庄宗之立，有翊赞功，累擢户部尚书知制诰，充翰林学士承旨。同光元年从平梁，迁兵部尚书，赐论思匡佐功臣。天成元年授特进检校司空同州节度使。明年改赐耀忠匡定保节功臣，就加检校司徒。三年入拜兵部尚书，四年进封开国公。长兴二年授检校太保河阳节度使；入为右仆射。应顺初迁检校太傅，正拜河南尹，改太子少师。清泰末复为右仆射。晋祖入立，以疾分司洛阳。少帝嗣位，拜太子太保。天福七年卒，年七十六。赠太子太师，谥文忠。  

○祧迁献祖议  

臣等以亲尽从祧，垂於旧典。疑事无质，素有明文。顷庄宗皇帝再造寰区，复隆宗庙，追三宗於先远，复四室於本朝。式遇祧迁，旋成沿革。及庄宗升，以祖从祧，盖非嗣立之君，所以先迁其室。光武灭新之後，始有追尊之仪。只此在於南阳，元不归於太庙。引事且疏於故实，此时须禀於新规。将来升先庙，次合祧迁献祖。既叶随时之义，又符变礼之文。  

☆吕琦  

琦，字辉山，幽州安次人。天中，後唐庄宗镇太原，以为代州军事判官，入为殿中侍御史。明宗朝累迁礼部郎中史馆修撰，清泰三年以端明殿学士迁御史中丞，进礼部侍郎。晋祖入立，授秘书监，迁刑户兵三部侍郎，爵开国子。天福八年卒。  

○请疏通注拟奏  

臣窃见四时选人，三铨待阙，停滞已及於数百，栖迟列困於累年。南曹系日申选，常有三十二十格式。每月送阙，不过五员七员。窃虑阙员渐稀，人数转多。抛耕稼於乡里，忍穷饿於街坊。名利之途，人所难格。朝夕之困，事亦可矜。若不改张，恐未通济。欲请勒定月日，南曹注纳文解，只据见在判成待阙选人，取残阙及逐月新阙，量人材优劣，据员阙好弱，许超折注拟。如此即岁暮至新春己来，相次发遣应尽。其将来选人，即依旧至来年十月下解，南曹应期判成，铨司准格注拟，至次年选毕。有正格敕，用正规程。  

☆梁文矩  

文矩，字德义，郓州人。梁福王友璋领郓州，辟为从事。入後唐授天平军节度掌书记，天成中累擢兵部尚书。晋祖即位，改吏部尚书。以太子太保致仕。天福八年卒，年五十九。赠太子太傅。  

○请颁示敕令表  

臣近闻有敕命：夏秋苗税，取天成二年额为常定。虽圣主时行忧轸，而黎民未甚闻知。伏请再降明敕，令粉壁晓告。  

○请许收河南北人口奏  

上年平蜀以来，军人将到西川人口甚多。骨肉阻隔，恐伤和气，请许收认。  

○请详议任瑶封事奏  

臣看详左拾遗任瑶所进封事，切见唐庄宗朝宰臣豆卢革韦说，洎历数朝，累行宥典，俱遂昭雪，颇是分明。然则令河令豆卢升、南顿令韦涛，因父配流，遂停官爵。况间居郎署，久在朝行。或已被茜袍，或已纡紫绶。前後十迁岁历，八奉赦书。至於常赦不原，亦得乘时被宠。况豆卢升等，唐少帝之时，刑部己得雪牒，便可却复旧官。旋属伪廷，却除宰子，既尘墨绶，须服荷衣。敢望明朝，特加殊泽。窃以任瑶所进封章，请复豆卢升等官序服色，望中书商议。  

○进石光赞封事奏  

臣伏奉敕牒，令参详文武百官所进封事。内宗正卿石光赞上章云：“伏见荥阳县道左万石君庙，本前汉大中大夫石奋之庙。德行惠绩，备列前书，乞降封崇，俾光宗祖者。”切以万石君播盛德於汉朝，立严祠於郑圃。爰开圣绪，永叶昌期。石光赞所上公言，备章职分，深为允当，望赐施行。  

○进左墀策奏  

前汴州阳武县主簿左墀进策十七条，可行者有四。其一请於黄河夹岸，防秋水暴涨。差上户充堤长，一年一替，委本县令十日一巡。如怯弱处不早处治，旋令修补。致临时渝决，有害秋苗，既失王租，俱为堕事，堤长、刺史、县令勒停。  

○四庙谥号庙号陵号议  

奉敕旨定四庙谥号、庙号、陵号者。伏以四代祖朔州使君府君，自天所，应时而生。肇启灵源，始基鸿业。谨案谥法：“宽容平和曰安。”临事屡断，抚俗多方。有（阙）达之能，无屈挠之事，岂不谓之“宽容平和”乎？又靖者，柔德教众之义也。又义者，行义不失者也。请备神主，追尊谥曰孝安皇帝，庙号靖祖，陵号义陵。三代祖右省常待府君，动静有常，夙夜匪懈，忧人若己，视民如伤。谨案谥法：“一德不懈曰简。”富且不骄，贵而好礼，有典有则，无怠无荒，岂不谓“一德不懈”乎？又肃者，刚德克就之义；惠者，宽裕不苛者也。请备神主，追尊谥曰孝简皇帝，庙号肃祖，陵号惠陵。皇祖振武仆射府君，淳德不杂，素风自高。得安边静塞之机，有阜俗济民之术。谨案谥法：“执事有制曰平。”积善积德，允武允文，动不为身，行惟济物。岂不谓“执事有制”乎？又翼者，思虑深远之义。又康者，安乐抚民者也。请备神主，追尊谥曰孝平皇帝，庙号翼祖，陵号康陵。皇考州太傅府君，天资睿德，神赞沈机，临戎则有敌必摧，抚恤则无民不悦。谨案谥法：“主善行德曰元。”尽善尽美，乃神乃圣，功焕龙图，庆流凤。岂不谓“主善行德”乎？又宪者，博闻多能之义；昭者，明德有功者也。请备神主，追尊谧曰孝元皇帝，庙号宪祖，陵号昭陵。  

☆裴垣  

垣，晋天福初官太常少卿。  

○四庙後妃追尊谥议  

奉敕定四庙皇後追尊谥议者。伏惟四代祖妣秦氏，积行芝兰，含贞闺壶。徽猷令闻，厥彰内则之贤；懿静柔明，绰有礼闲之节。谅非馀庆，何启昌期。谨案谥法：“宣慈惠和曰元。”请追尊谥曰“孝安元皇後”。伏惟三代祖妣安定太君安氏，门称盛族，代谓良家。修德行而义冠稽天，蕴柔明而风昭齐体。若非淑惠，宁协休徵。谨案谥法曰：“贵贤尚义曰恭。”请追尊谥曰“孝简恭皇後”。惟皇祖妣高平县太君米氏，令惠生知，贤才天禀。四德早闻於亲戚，一齐仍著於闺庭。淑问尝彰，贝柔自固。谨案谥法：“向惠德义曰献。”请追尊谥曰“孝平献皇後”。皇妣南阳郡太夫人何氏，族惟华贵，德乃宽冲。礼谐义听之文，诗协和鸣之咏。履大迹而锺庆，神龙而克祥。固有灵符，来宏景祚。谨案谥法：“温柔圣善曰懿。”请追尊谥曰“孝元懿皇後”。  

☆郑受益  

受益，字谦光，唐宰相馀庆曾孙。累历台阁，自尚书郎迁右谏议大夫。晋天福间以病告归，寻起拜京兆少尹。八年以赃事赐死。  

○再论张彦泽疏  

臣自贡封事，已及九日，未闻施行，实深激愤。且臣家在晋昌，备知踪迹。彦泽在泾州杀式之後，至故雍复害军将杨洪，一如式之屠割。此乃是陛下去岁送张式，令彦泽屠戮，致今春杨洪又遭此苦。中外观者，痛入骨髓。陛下闻之，情讵不伤？伏自陛下临御以来，万方咸歌仁圣。一何乖爽，大玷皇猷。又彦泽在泾州日，擅将甲兵，讨伐蕃部，寻皆陷没，靡有孑遗。乃行酷虐之令，括为充坟旧数。夺取妇女，率掠金帛。从顺者包羞免祸，违阻者饮恨被诛。近远闻王周交代，条件上闻。凡有滥讹，应在其内。今陛下略无所问，臣实不平。沮王周守法奉公，党彦泽杀人害物。臣窃虑此後诸侯，效作好事者少，继为恶事者多。盖陛下喜怒不分，赏罚有滥。既无黜陟之法，是退贤良之心。今外议沸腾，皆言陛下广受彦泽进献，许行非法之事。况在郡括马，将及万蹄，到阙献诚，止满百匹。臣痛恨此贼者，致陛下招此恶名故也。是敢继犯宸严，再具论列。必乞速行法令，免致天下咨嗟。臣又观陛下前月十八日特降敕命，过五日一度内殿起居，许臣僚具所见事实，封文奏其间。敕语曰：“恐一物失所，以百姓为心。”可为忧民疾痛者矣。今臣所论奏彦泽，盖为泾州一方。陛下诏墨未乾，自违其旨。如水投石，不动圣心。臣窃虑奸邪，潜谋罔惑，致其明圣，有此二三。柰何陛下不与执政之臣商量，而听庸愚之辈掩蔽。伏以宰臣冯道以下，皆忠贞直性，辅弼当仁，久居调鼎之权，上赞垂裳之理。而况晨趋玉陛，日面龙颜，每於造膝之时，必竭沃心之奏。伏乞宣示前後所贡二状，令对御座，子细详读。若臣所论彦泽，如事谬妄，不惬圣旨，即乞便降朝典，令天下知彦泽无罪，谏臣妄有陈论，兼明陛下无朝令夕改之谤。臣职忝谏诤，理合抗论，不避严诛，希回英断。  

☆崔  

，字子文，深州安平人。梁贞明三年举进士甲科，後唐明宗朝累迁都官郎中翰林学士。晋祖时以户部侍郎为学士承旨，迁太常卿，改太子宾客分司西京。卒年六十八。  

○请贡举人复诣国子监谒先师奏  

臣伏见开元五年敕，每年贡举人见讫，宜令引就国子监谒先圣先师。学官为之开讲质疑，所司设食。其监内得举人，亦准此例。其日清资官五品以上并朝集使并往观礼，永为常式。自经多故，其礼浸停，请举旧典。  

○请落第举人得自陈诉奏  

臣谬蒙眷渥，叨掌文衡。实忧庸懦之材，不副搜罗之旨。敢不揣摩顽钝，绝杜阿私。上则显陛下求贤，次则使平人得路。但以今年就举，比常岁倍多。科目之中，凶豪甚众。每驳榜出後，则时有宣张。不自省循，但言屈塞。互相朋扇，各出言词。或云主司不公，或云试官受赂。实虑上达圣聪，微臣无以自明。昼省夜思，临深履薄。今臣欲请令举人落第之後，或不甘心，任自投状披陈。却请所试与疏义对证，兼令其日一甲，同共较量。若独委试官，恐未息词理。倘是实负抑屈，则所司固难逭宪章。如其妄有陈论，则举人乞痛加惩断。冀此际免虚遭谤议，亦将来可远久施行。倘蒙圣造允俞，伏乞降敕处分。  

○朝会乐章制度奏  

案《礼》云：“天子以德为车，以乐为御。大乐与天地同和，大礼与天地同节。”又曰：“安上治民，莫善於礼。移风易俗，莫善於乐。”故《乐书议舞》云：“夫乐在耳曰声，在目曰容。声应乎耳，可以听知。容藏於心，难以貌睹。故圣人假干戚羽旄，以表其容。发扬蹈厉，以见其意。声容和合，大乐备矣。”又案《义镜》，问“鼓吹十二案，合於何所？”答云：“周礼鼓人掌六鼓四金，汉朝乃有黄门鼓吹。崔豹《古今注》云：‘因张骞使西域，得摩诃兜勒一曲，李延年增之，分为二十八曲。梁置鼓吹清商令二人，唐又有冈鼓金钲大鼓长鸣歌箫笳笛，合为鼓吹十二案，大享会则设於悬外。此乃是设二舞及鼓吹十二案之由也。’”今议一从令式，排列教习。文舞郎六十四人，分为八佾。每佾八人，左手执，《礼》云“苇，伊耆氏之乐也。”周礼有师，掌教国子。《尔雅》曰：“如笛，三孔而短。大者七孔，谓之{产}。”历代以来，文舞所用，凡用六十有四，右手执翟，周礼所谓“羽舞”也。《书》云“舞干羽於两阶”，翟山雉也。以雉羽分析连攒而为之，二人执纛前引，数於舞人之外。舞人冠进贤冠，服黄纱中单，皂领衤票，白练衤盖裆，白布大口裤，革带，乌皮履，白皮袜。武舞郎六十四人，分为八佾，左手执干。干今之旁牌，所以翳身也。其色赤，中画兽形，故谓之朱干。周礼所谓“兵舞”，取武象，用六十有四，右手执戚，斧也，上饰以玉，故谓之玉戚。二人执旌前引。旌似旗而小，绛色，画升龙。二人执鼗鼓，二人执铎。周礼有四金之奏，其三曰金铎以通鼓，形如大铃，仰而振之。金钅享二。每钅享二人举之，一人奏之。周礼四金之奏，一曰金钅享以和鼓，铜铸为之。其色黑，其形圆若权，上大下小，高三尺六寸有六分，围二尺四寸，上有伏虎之状，旁有耳，兽形衔环。二人执铙以次之。周礼四金之奏，二曰金铙以止鼓，如铃无舌，摇柄以鸣之。二人掌相在左。《礼》云：“治乱以相。”制如小鼓，用皮为表，实之以糠，抚之以节乐。二人掌雅在右。《礼》云：“讯疾以雅”，以木为之，状如漆而口，大二尺，围长五尺六寸，以皮鞔之，旁有二纽[  

LDG]画。宾醉而出，以器筑地，明行不失节。武舞人服弁，平巾帻，金支绯丝，大袖绯丝，布衤两裆，甲金饰，白练衤盖裆，锦腾蛇起梁带，豹文，大口布，乌皮靴。工人二十，数於舞人之外。武弁朱衤革带，乌皮履，白练衤盖裆，白皮袜。殿庭仍加鼓吹十二案。《义镜》云“帝设毡案”，以毡为床也。今请置大床十二，床容九人，振作歌乐。其床为熊罴ァ豹腾倚之状以承之，象百兽率舞之意，分置於建鼓之外，各三案。每案羽葆鼓一，大鼓一，金钅享一，歌二人，箫二人，笳二人。十二案，乐工百有八人，舞郎一百三十有二人，取年十五已上弱冠己下容止端正者。其歌曲名号，乐章词句，中书条奏，差官修撰。  

○请立王府师友疏  

臣历观往代，下及近朝，既立磐维，必择师友。或取其德行彰著，或取其学术精通。待以优崇，俾之规益。斯亦前王之急务也。伏见陛下颁宣典册，封立亲贤，盛礼既成，普天咸庆。谅鸿基之永固，岂麟趾以能歌。伏愿陛下特诏有司，遵行旧制，慎求端士，博访硕儒。命以王官，使同游豫。虽聪明天纵，固不俟於切磋。而孝敬日跻，亦良由於辅导。臣谬尘近侍，无补盛时，辄以刍荛，上尘旒。  

○请奖励刺史县令疏  

昔汉宣帝缵绍皇图，勤恤民隐，慎择循良之吏，分居牧守之权。其有政合廉平，惠敷疲瘵，小则降玺书而劳问。大则锡侯爵以甄酬，欲教化之久行，故迁移之不遽。伏惟陛下秕糠大汉，回复皇唐。整百王隳紊之纲，削四纪伤夷之弊。永言致治，实在审官。刺史县令，有能抚绥，不必循拘考限，明加奖激，就进阶资。如有课最渐高，始终不易，量其器业，擢在朝廷，自然有位之人，感恩职分。无为而治，坐致时雍。  

○请修史疏  

臣闻高祖神尧皇帝初定天下，起居舍人令狐德上言，以“近代已来，多无正史，恐十数年後，事迹蔑闻”。因命儒学大臣，分撰南北诸史。且言异代，犹恐弃遗。况在本朝，岂以湮灭。臣尝闻宣宗缵承大业，思致时雍，旰食宵衣，忧勤庶务。十馀年之内，可谓治平。於时史官，虽有注记，寻属多故，辇辂省方，未暇刊修，皆至沦坠。统临之盛，寂寞无闻。伏思年代未遥，耳目相接，岂无野史，散在人间。伏乞特命购求，十获五六，亦可备编修。冀成一代之信书，永祚千年之盛观。  

○金沙王庙记  

尝泛览史编，徵得大朝故事。昔者肇自天宝，延及建中，二纠缠兵，西郊多垒。始之以巨猾乘间，继之以馀孽扌延灾。猛虎召风，长鲸鼓浪。翠华避狄，去巡濯锦之江。博望承祧，远驻鸣沙之地。二京失守，四海倒悬。苟非命世之伟人，孰拯横流之大患。时则有若尚父汾阳王，诚贯天地，谋叶鬼神。奋臂一呼，投袂而起。摧凶党而稍清赵代，总全师而径觐灵源。国步有依，皇威乃震。自是东征西伐，左披右攘，以戡定为心期，以扶持为己任。不然，则安得田承嗣畏威而屈膝，鱼朝恩闻义以息心，哲後礼之以不名，黠虏怀之而号父者欤？若其盛德崇庸，嘉谋妙算，既备存於正史，固莫罄於斯文。先是洛邑之南，有佛寺曰广化，究其经始，实我公之奏置焉。厥後遂以贞珉，刻成遗状，之廊庑，多历岁时。虽越国良金，固无销铄，而殷岩肖像，稍阙瞻虔。今皇帝嗣位之三载也，日新睿德，风布皇猷。庶绩其凝，九功维叙。百蛮款附，岂辞重译而来。五稼顺成，何啻三年之积。虽元首之尽善尽美，亦股肱之同德心。惟太师侍中鲁国公，手握机衡，身为柱石，纪氏有藩屏之庆，召公兼方伯之权。杜元凯之立事立言，别先懿戚。羊叔子之登山临水，不负胜游。睹是仪形，仰其勋德。遂首合良辅，同率俸金。选隐地於山阿，取瑰材於涧底。别营邃宇，以代回廊。操绳墨者曲尽规模，运斤斧者巧呈剞劂。高惟献献，深乃耽耽。分雁塔之煌，助龙门之秀丽。厥构云就，迁以处焉。望之者凛凛如生，遇之者肃肃加敬。不独旌显前烈，亦将激劝後来。非贤而孰肯慕贤，惟善而乃能嘉善。岂比夫过隆中之故宅，但想风猷，经厌次之荒祠，空留赞颂而已哉？既讫事，公命抽毫以志之。词非玉海，迹忝琳宫，矧引於不朽之文，尤寡当仁之誉。辞之莫获，退而直书。清泰三年八月九日记。  

☆裴  

，字司东，河东人。光化三年进士，历拾遗补阙。梁初迁翰林学士中书舍人。後唐庄宗时擢礼部侍郎，改太子宾客，以老拜兵部尚书致仕。晋祖时起为工部尚书，复以老拜右仆射致仕。卒年八十五。赠太子太保。  

○请刺史经三考许替移奏  

方伯郡守之任，与大朝分理疆土，共养黎民。委寄非轻，古今所重。亲人之职，莫过於是。伏请启今後诸州刺史，经三考方可替移。使能理者尽展所能，弊政者自彰其滥。优劣既判，黜陟可行。则州县免迎新送故之劳，朝廷得惠养除烦之理。太平之道，无易於斯。  

☆张希崇  

希崇，字德峰，幽州蓟县人。後唐庄宗朝累迁蕃汉都提举使。天成初，契丹命为平州节度使，後逃归，授汝州防御使，迁灵州两使留後，改州节度使。晋祖入立，除灵武，卒年五十二。  

○郭氏义子与亲子争财判  

匀在己离，母死不至。止称假子，孤二十年抚养之恩。傥曰亲儿，犯三千条悖逆之罪。颇为伤害名教，安敢理认田园。其生涯并付亲子，所讼人与朋奸者，委法官以律定刑。  

☆刘光度  

光度，晋天福中乡贡进士。  

○澶州建柰河将军堂记  

诗云：“太山岩岩，惟鲁所瞻。”标群岳之首，隐众灵之府。灵者，神也。神生於无神之神，阴阳不测而为神，日月照辉而为明。无神之神者，至道也。《道德经》云：“杳杳冥冥，於中有精。恍恍忽忽，於中有物。”此之谓也。  

天福六年三月十七日，新澶州岳社头郭肇专智以金门贡艺，玉署呈才，风□（阙二字）於二龙，奋跃素高於双骥。副社头郭肇（阙一字）情涵珠海，鉴澈冰潭。贮茂异以盈怀，抱才实而锁志。因乘暇豫，同慕胜游。陟彼（阙一字）原，共睹桥舸。饮酒酣畅，而相与言：“胡不闻贾谊云‘生（阙一字）也若浮，生死之也若休。’庄周云‘生之也道行，死之也物化。’人（阙一字）短分定，岂不在乎神明哉！”遂乃拱志修崇，归心祀享，结集岳社，化被邑人。不期月间，总四十户。至天福元年三月十日，社众西自新州，东之太（阙一字）远备牢醴，克置羞荐。无愧叨僭，惟竭至诚。但有遗旷，庶几增建。  

窃见宫宇炳焕，峰峦回合。（空六字）尊神象列侍者。星繁唯柰河，（阙一字）元非灵庙。是以历览林薮，履蹈河ヂ。东望则天之坛，西临鬼仙之洞。叠嶂重岩倚其後，飞云流水枕其前。得此一方，实为殊胜。是以擘画砂砾，（阙四字）任便裁基，随宜创迹。召公输於鲁甸，招匠石於郢郊。截崃之花松，断新甫之文柏。奇材异石，穷神役思以蕴崇。碧瓦铜砖，尽心毕力以骈集。（阙二字）秉斫，争工不异於雷震。度刂木飞绳，竞巧可同於电捷。天福三年五月十日建就。堂一所三间，四下周回行墙二十四堵，门楼一所，悉以粉饰藻绘，秀丽精华。取金碧於十洲，运丹青於三岛。香寮绮井，返植莲荷。画栋雕梁，高横くぐ。翠阎朱网，亭亭而日丽九天。复道重阶，落落而露凝五色。天福五年三月九日，迎入将军夫人真形两座，厮儿妮子两人，夜一对。郭肇等命以（阙一字）者告厥成功，酾酒焚香，虔诚启仰。忻然应变，但觉颜。回风绕坛，实谓神降。此则天意人事，圣道合符。体乎元元，不可穷纪。光度学输锺会，才谢邱迟。坚让不从，辄敢承请。是以凝元扣寂，（阙一字）简（阙一字）毫。力课短怀，用旌刊饰。铭曰：  

瞻彼柰何，泉流清清。噫彼逝人，魂飞冥冥。善恶斯作，祸福随情。应业受兮，靡迹厥灵。将军英灵，祠堂{穴叫}[  

MDF]。一气散化。万神应兆。事有克彰，物无不照。辅赞天孙，（阙一字）室峭。（空三字）优游高士，放旷清人。豫构阴德，思振芳尘。物景代谢，事迹相仍。成此庙貌，永司其津。  

## ●卷八百五十二  

☆韩保裔  

保裔，晋天福时人。  

○请狴牢加药饵奏  

伏请天下狴牢，特颁恻悯。抱沉疴者，宜加药饵。无骨肉者，勿使饥寒。庶裨解网之仁，用补泣辜之德。  

☆殷鹏  

鹏，字大举，大名人。少举进士，後唐闵帝镇魏州，辟为从事。及即位，拜右拾遗，历左补阙考功员外郎，充史馆修撰，迁刑部郎中。晋天福中擢中书舍人卒。  

○请加恩叙封疏  

窃闻司封格式，内外文武臣僚才升朝籍者，无父母便与追封追赠，父母在即未叙未封。以臣所见，诚为不可。此则轻生者而重死者，弃今人而录古人。其荣有何，其理安在？又云：父母在，品秩及格者，即与封其母。不言其父，便加邑号，兼曰大君，遂令妻则旁若无夫，子则上若无父。岂有父则贱而母则贵，夫则卑而妻则尊？若谓其父未合加恩，安得其母受赐？若谓以子便合从贵，曷得其父不先？伏以父尊母卑，天地之道。尊无二上，国家同体。今母受封父无爵，名教不顺，莫大於兹。臣伏乞自今後，文武臣寮父母在，其父己有官爵者，即叙进资品以及格式。或不任禄仕，即可授以致仕或同正官，所贵得以叙封妻室。即父母俱荣，孝子无不逮之感。闺门交映，圣君覃庆赏之恩。噫！荷陛下孝治之风，受陛下荣亲之禄者，静而屈指，不过数人。陛下得以特议举行，编为令式，劝天下之为善，令域中之望风。自然见前代之阙文，成我朝之盛典。况唐明宗朝长兴元年德音内一节，应在朝中外臣寮，父母在并与加恩，司封不行明制，坚执前文。倘布新恩，兼合旧敕，庶使事君事父，尝遵一体之规。为子为臣，不失两全之义。  

臣又闻司封令式，内外臣寮官阶及五品己上者，即封妻荫子，固不分於清浊，但言其品秩。且谏议大夫、给事中、中书舍人并是五品，赞善大夫、洗马中允、奉御等亦是五品。若论朝廷之委任，宰相之拟抡，出入之阶资，中外之赡望，则天壤相悬矣。及其叙封，乃为一贯。相沿至此，其理甚非。而况北省为陛下侍从之臣，南宫掌陛下弥纶之务，宪台执陛下纪纲之司，首冠群寮，总为三署，当职尤重，责望非轻。此则清列十年，不遂显荣之愿。彼则杂班两任，便承封荫之恩。事不均平，理宜改革。伏乞自今後，应诸司官及五品己上者，即依旧制施行。应三署清望官及六品己上，便与封荫。清浊既异，秩品宜升。仍下所司，议为恒式。  

○晋故竭诚匡定保功臣特进检校太保右金吾卫上将军兼御史大夫上柱国长沙郡开国公食邑一千八百户食实封一百户赠太傅罗公墓志铭（并序）  

夫天地肃物，松柏犹或後雕。郊薮呈芳，芝兰焉能长秀。故老氏有必摧之叹，仲尼兴不实之悲。众木低而梁栋倾，严霜重而祥瑞去。物之有矣，可得喻焉。公讳周敬，字尚素。其先颛顼之裔也，封於罗，以国为氏，地连长沙，因家焉。公即长沙之後也。曾祖让，皇检校司空，累赠太师，封南阳王。娶宋氏，封越国太夫人。祖讳宏信，皇天雄军节度使检校太师兼中书令长沙王。累赠守太师，累封赵王。谥曰庄肃，娶赵国夫人吕氏。先薨，又娶吴国夫人王氏。为时之瑞，命世而生。倜傥不群，英雄自许。有唐之末，大盗勃兴。镇守一方，廓清千里。上则忠於社稷，下则施及子孙。烈考讳绍威，皇天雄军节度使，守太师兼中书令邺王，赠守尚书令，谥曰贞庄。天地锺秀，山河孕灵。下笔则泉涌其文，横戈则雷震其武。惠惟及物，明可照奸。旷古己来，罕有其比。贞庄有子四人。长廷规，天雄军节度副大使检校太傅驸马都尉，少薨，赠侍中。次周翰，义成军节度使检校太傅驸马都尉，亦少薨，赠侍中。次周允，前保大军行军司马检校兵部郎中兼御史大夫柱国赐紫金鱼袋，早历通班，继为上介，绰有器业，可奉箕裘。公即贞庄公第三子也。性禀淳和，生知礼乐。早失天荫，幼奉母仪。秦国夫人刘氏，即故兖州节度使太师公之第三女也。肃雍无比，柔顺有闻。示以爱慈，加之训导。遂令诸子，悉著美名。时梁乾化初，公之次兄，方镇南燕公时年九岁，秦国夫人归宁於兖州太师之宅，遂命侍行。至阙下，梁（阙一字）主宣召入内，对攵明庭，进退有度。上甚器重之，遂授检校尚书礼部员外郎，仍赐紫金鱼袋。自此恒在宫禁，出入扈从乘舆，与皇亲无间，侍立冕旒，多备顾问。无非辩对，深洽宸衷，上尤奇之。其年秋七月，归南燕。甲戍秋七月，公之次兄薨於滑州之公府。上闻讣奏，乃谓近臣曰：”罗氏大勋之後，宜赏延。“遂命公权知滑州军州事检校礼部尚书。冬十月，上表乞入觐。十一月至京师。朝谢毕，翌日有制，授宣义军节度使检校尚书右仆射。年方十岁，位冠五侯。甘罗佩印之初，未为少达。王俭登坛之日，已是老成。十二月至自京师，乙亥春三月，邺中构乱，河上屯兵。况处要冲，属兹征伐。事无巨细，公必躬亲。道路有颂声，军民无挠政。丙子春二月，移镇许田，加检校尚书左仆射。是岁公年始十二，作事可法，好谋而成。政绝烦苛，人臻富寿。忽下徵黄之诏，俄谐会尸之期。戊寅秋七月，朝於京师。有诏尚主，公拜表数四，辞不获免，遂授检校司空守殿中监驸马都尉。壬午冬十月，出降普安公主。傅粉何郎，晨月殿。吹箫秦女，夜渡星桥。一时之盛事难俦，千古之清风尽在。癸未春三月除光禄卿。冬十月，唐庄宗收复梁园，中兴唐祚。属当郊祀，无失职司。遂封开国侯，加食邑三百户。至明宗纂绍之初，除右金吾卫大将军充街使。秋九月转左金吾卫大将军充街使。执金在彤庭之前，佩玉向丹墀之上。仕宦之贵，无出於斯。上以公久居环卫之班，颇著警巡之效，至戊子二月，有制授匡国军节度使加检校司徒，仍赐耀忠匡定保节功臣。下车之後，布政惟新。福星爰照於左冯，暖律又来於沙苑。庚寅夏四月，上以圜丘礼毕，庆泽溥行，就加检校太保，仍降玺书。其年冬十一月，朝於京师，除左监门卫上将军。九月转左领卫上半军辛卯夏六月转左武上将军癸己五月除左羽林统军，甲午春加特进阶，封开国公，食邑二百户，改赐竭诚匡定保功臣。丙申九月，唐废主以汴师北征，命公以所部禁旅巡警夷门。公英断不回，至仁有勇。当危疑之际，立镇静之功。浚郊之民，於今受赐。今皇帝并门凤举，洛水龙飞。力愿推崇，首来入觐。上嘉其懿效，旌彼殊庸，遂除右金吾上将军。美哉！出总藩宣，入居严卫。外则作疲民之药石，内则为天子之爪牙。文武两班，践扬将遍。物禁太盛，古之有言。寿年未高，染疾不起。以天福二年七月二十七日，薨於汴州道德坊之私第。享年三十有三。  

呜呼！皇天莫问，徒云辅德之言。大夜何长，共有歼良之叹。上闻所奏，恻怛哀恸。辍视朝两日，厚加币，赠太傅。君臣之义，终始克全。公以己丑岁五月梁普安公主薨於同州，後再娶东海郡徐氏夫人，即故东川节度使太师第五女也。蕙质兰姿，懿德令范。孰念孤鸾之叹，自伤黄鹄之歌。公有侄延（阙一字）见任闲厩副使，即魏博（阙一字）大将军侍中之子也。朴玉其仪，浑金其器。度评（阙二字）相貌（阙五字）人（阙三字）公亦三子四女。长子延赏，守太子舍人。次延绪，次延宗，皆禀庭训，悉绍家声。龙驹凤雏，得非天性。良金瑞玉，自是国桢。终天怀风树之悲，踣地有蓼莪之痛。长女适郝氏，次适娄氏，二女方幼。诸子皆普安公主之出也。公主静惟闲雅，动有规仪。休声首冠於皇（阙一字），淑德克彰於妇道。帝王之女，无以过焉。公性不好弄，幼善属文。严毅而至和，温恭而难犯。言惟合道，动不违仁。张充一变之年，已功成名遂。（阙四字）之日，乃善始令终。以丁酉岁冬十月六日，安葬於洛阳县之原。礼也，孤子延赏等泣告鹏曰：”公之履行，为众所知。公之勋庸，历代罕比。若非故书，孰能缕陈。“鹏列亲表之间，受顾念尤最。难避狂简，辄勒贞珉。序不尽言，乃为铭曰：  

积庆之门，挺生奇杰。入觐尧庭，出持汉节。十乘启行，万夫观政。宵旰无忧，襦入咏。英华发外，清明在躬。惟忠惟孝，立事立功。滑台去思，璧田来暮。蔼然休光，绰有馀裕。ゼ绣文翰，傅粉容仪。承颜紫禁，飞步丹墀。门盛七叶，禄逾万石。外冠时英，内光帝戚。历事累朝，荐逢多难。动有成功，举无遗算。秋败芳兰，地理良玉。山云晚愁，林风夜哭。王孙一去兮不复还，陵园草色兮秋黄春绿。  

☆王继恭  

继恭，晋天福中威武军节度福建管内观察处置等使，加特进检校太傅，封临海郡王。  

○致执政书  

闽国一从兴建，久历年华。见北辰之星位频移，致东海之风帆多阻。愿言遐想，文不逮诚。馀遣邸吏林恩，列状申述。  

☆徐台符  

台符，晋天福中以监察御史为尚书膳部员外郎，知制诰。  

○条陈贡举试义奏  

贡举之司，条贯之道，有沿有革，或否或臧。盖趋向之不同，致施行之有异。今欲酌其近例，按彼旧规，参而用之，从其可者，谨条如右。九经元格帖经一百二十帖；对墨义、义、口义共六十道；策五道。去年知举赵上交起请罢帖书、义、口义，都对墨义一百五十道。合今请去义、口义，都对墨义六十道。其帖书、对策依元格。五经元格帖书八十帖，对墨义五十道。臣今请对墨义十五道，其帖书、对策依元格。明法元格帖律令一十帖，对律令、墨义二十道，策试十条。去年罢帖对墨义六十道，策试如旧。臣今请并依元格。学究元格念书对墨义各二十道，策五道。去年罢念书，都对墨义五十道。今请依去年起请。三礼元格对墨义九十道，去年添四十道。臣今请并依元格。三传元格对墨义一百一十道，去年对四十道。臣今请并依元格。开元礼三史元格各对墨义三百道，策五道。去年加对五十道，臣今请并依元格。进士试杂文、诗赋、帖经二十帖，对墨义五道。去年依帖经对义，别试杂文二首。臣今请依起请，别试杂文。其帖书、对义请依元格。童子元格念书二十四道。起请添念书都五十道及三十通者。故臣请依起请。  

☆孔昭序  

昭序，晋天福中官太子宾客，累迁工部尚书。  

○请复北省官常朝不拜疏  

伏见本朝仪制，北省官为近侍之班，遂异常参之礼。所以百寮则曰拜，盖云谢食。北省官不赴廊飧，食於本署，故常朝不拜。况今耆旧，皆目睹躬行。伏望陛下顺考古道，率由旧章。正立朝之常规，遵先王之定制。  

☆李慎仪  

慎仪，晋天福中为翰林学士考功员外郎，转都官郎中，改中书舍人。  

○乞修饰祠宇疏  

今春己来，稍愆雨泽。陛下念稼穑之重，深宵旰之忧。倍轸圣心，遍走群望。盈尺则告瑞於元朔，如膏则润浃於暮春。可卜丰穰，动谐响应。请天下凡祠宇有益於人者，下本处常令修饰，冀集洪休。  

☆孔崇弼  

崇弼，唐宰相纬子。仕後唐，自吏部郎中授给事中。晋天福中迁左散骑常侍。  

○请禁乾没公廨什物奏  

天下州县长吏，每到任造得公廨什物，罢任之时，多事己有，不系案牍。此後请公廨什物，明立文案，不许乾没，免致扰人。  

☆石光赞  

光赞，晋天福中官宗正卿。  

○请修万石君庙疏  

昔周武王奄有天下，过商容之闾必式，见比干之墓即封。盖褒赏贤良，尊崇忠义。伏惟皇帝陛下显膺天命，开创鸿图。解网行仁，救时顺动。乐业不知於帝力，悦随但听於山呼。盛德难名，太平可待。臣伏见荥阳道左有万石君庙，本前汉大中大夫石奋之庙。奋有子四人，各二千石禄。景帝曰：“人臣尊宠，毕集其门。”故号万石君。德行懿绩，备列前书。唐大中十三年，郑州司马石贯称裔孙，刊石庙廷，备纪其事。伏遇皇帝行幸浚郊，经过荥水。展义已闻於岐路，覃恩宜布於幽明。其万石君庙，伏乞俯宏霈泽，特降封崇。俾光远祖之徽猷，益茂我朝之盛典。  

☆高鸿渐  

鸿渐，晋天福中官将作少监。  

○请禁丧葬不哀奏  

伏睹近年已来，士庶之家，死丧之苦，当殡葬之日，被诸色音乐伎艺人等作乐，求觅钱物。伏乞显降敕文，特行止绝。或所在官吏等通容，不与觉察，请行朝典。  

☆李详  

详，晋天福中官中书舍人。  

○谏修德省灾疏  

臣闻天地之道，以易简示人。鬼神之情，以祸福为务。王者祥瑞至而不喜，灾异见而辄惊。罔不寅畏上元，思答谴告。臣闻北京地震，日数稍多。臣曾览国书，伏见高宗时晋州地震，上谓群臣曰：“朕政教不明，使晋州屡有震动耶。”侍中张行成对曰：“天阳也，地阴也。阳君象，阴臣象。君宜动转，臣宜安静。今晋州地震，弥旬不休。将恐女谒使事，臣下阴谋。且晋州陛下本封，今地震焉，尤彰其应。伏愿深思远虑，以杜未萌。”又开元中秦州地震，寻差官宣慰。又降使致祭山川，所损之家，委随事制宜奏闻。伏惟陛下中兴唐祚，起自晋阳。地数震於帝乡，理合思於天诫。臣伏思陛下统临万国，於今六年。猛将如云，锐师如雨。出无不捷，叛无不擒。岁稔时丰，人安物阜。实虑天意恐陛下忘创业艰难之时，有成功矜满之意，欲陛下有始有卒於兢兢业业也。今伏望圣慈特委亲信，兼选勋贤，且往北京慰安。密令巡察，问疾苦於黎庶，俾议蠲除。备祭祀於山川，各加虔祷。然後乞陛下鉴前朝得丧之本，采历代圣哲之规，近君子而远小人，任贤无贰。杜迩言而求谠议，择善而从。崇不讳之风，罢不急之务。则景公修德，荧惑退舍以为祥。太戊小心，桑谷生朝而不害。自然妖不胜德，所谓宏之在人。寰瀛永定於无疆，遐迩长归於有道。  

○条奏节度刺史州衙前职员事疏  

臣闻除旧布新，故顺天而设教。惟名与器，不假人以树恩。所以示宇县之至公，所以仰朝廷之大柄。今则既逢英主，未革前踪。是敢聊举一端，轻尘四达。酌其损益，幸补涓埃。伏睹南北两班，内庭诸局，或有不文不武，非旧非勋。论技术则罔有所长，语才行则罕闻其异。但思月限，以冒官常。俾五细以在庭，使四方而何则。有虚华级，仍荫私门。忝荣更及於子孙，禄利徒销於府库。况今方兴戎事，久困生民。因无用之官寮，具员无阙。计有限之财力，帑藏正虚。若不去留，空成耗蠹。伏望略加澄汰，稍辨幽明。则支分或减於殷忧，内外庶成於通济。又睹十年己来，肆赦频降，诸道职掌，一例奖酬。藩方不守於规程，奏荐罔论其高下。仆隶则动逾数百，丝纶则皆示特恩。所以仓场管钥之微人，曹局简札之小吏，至於伶伦贱类，洒扫庸奴，初命便假於贵阶，银章青绶。拜赐遽披於法服，牙笏紫袍。乃致贵贱不分，宠荣滥被。虽雷雨作解，渥泽恐遗於万物。而衣裳在笥，贞规何法於百王。此後或有溥恩，应诸道职员，除主兵将校外，其衙前职列，伏乞明示条章，俾循事体。节度州只许奏都押衙、都虞候、教练、使客将、孔目官，及有朱记大将十人，仍取上名。支郡则只许荐都押衙、都虞候、孔目官。其诸色人，并委本道量转职次。则得之者感恩有异，受之者与众稍殊。寰区仰天子之尊，藩後知王泽之贵。名器之重，治乱是资。伏惟皇帝陛下俯回宸览，略照愚衷。勿谓小善不行，勿谓旧弊难改。失之在渐，谋之在初。倘或因此留神，自可触类而长。  

○弹裴谭文  

异李朝隐一判，破桓敬等五家。附会三思，状验斯在。天下闻者，莫不寒心。刑部尚书从此而得。  

☆刘知新  

知新，晋天福中官考功郎中，尝使契丹。  

○请赐尚书省月粮奏  

尚书省京师会府，辇毂繁司。奏议虽委於官寮，行遣亦资於胥史。六典之制，官史有俸有粮。其尚书省诸司令吏，伏请给赐月粮，俾其奉职。  

☆麻麟  

麟，晋天福中官刑部员外郎。  

○请限年除刺史疏  

臣闻汉朝除吏，苟称其职，不数迁移。自先朝开国己来，牧守多酬勋旧，以宠劳臣。窃见晋朝除刺史，或数月骤替，或一岁即移。不惟送故迎新，转成烦扰。其次廉能者未暇施政，贪浊者转急诛求。以臣愚管，望朝廷立定年限，观其考课，以议转迁。  

☆陈保极  

保极，闽人。後唐天成中进士，累迁礼部仓部员外郎。晋天福中，桑维翰居相位，奏贬卫尉寺丞，寻复为仓部员外郎卒。  

○请置资福道场疏  

元冬告谢，密雪未零。窃虑今夏龙德启图，銮旌赴阙。拥十万众，临九重城。怖龙神，震惊方位。致瘥札为，风雨失时。请在京诸寺观置迎年消灾资福安土地龙神道场。  

## ●卷八百五十三  

☆刘句  

句，字耀远，涿州归义人。初为定州王处直观察推官，後唐庄宗朝累迁库部郎中。明宗即位，历户部侍郎端明殿学士。长兴中拜中书侍郎兼刑部侍郎同中书门下平章事。清泰初加吏部尚书门下侍郎，罢知政事，守右仆射。晋天福初诏为东都留守，迁太子太保兼左仆射，封谯国公，改太子太傅。开运初授司空平章事，契丹至，以目疾罢。守太保，卒年六十。  

☆文苑表  

臣观前代秉笔论文者多矣，莫不宪章谟诰，祖述诗骚。远宗毛、郑之训论，近鄙班、扬之述作。谓“采采苡”，独高比兴之源，“湛湛江枫”，长擅咏歌之体。殊不知世代有文质，风俗有淳ㄤ，学识有浅深，才性工拙。昔仲尼演三代之易，删诸国之诗，非求胜於昔贤，要取名於今代，实以淳朴之时伤质，民俗之语不经，故饰以文言，考之弦诵，然後致之不泥，远代作程。即知是古非今，未为通论。夫执鉴写形，持衡品物，非伯乐不能分驽骥之状，非延陵不能别雅郑之音。若空混吹竽之人，即异闻韶之叹。近代唯隐侯斟酌二南，剖陈三变。摅云渊之抑郁，振潘陆之风徽。彼律吕和谐，宫商辑洽。不独子建总建安之霸，客儿擅江左之雄。爰及我朝，挺生贤俊。文皇帝解戎衣而开学校，饰贲帛而礼儒生。门罗吐凤之才，人擅握蛇之价。靡不发言为论，下笔成文。足以纬俗经邦，岂止雕章缛句。韶谐金奏，词炳丹青。故贞观之风，同乎三代。高宗天後，友重详延。天子赋横汾之诗，臣下继柏梁之奏。巍巍济济，辉烁古今。如燕、许之润色正言，吴、陆之铺扬鸿业，元稹、刘ナ之对策，王维、杜甫之雕虫，并非肄业使然，自是天机秀绝。若珠玑色泽，无假淬磨。孔翠羽毛，自成华彩。致之文苑，实焕缃图。其间爵位崇高，别为之传。今采孔绍安已下，为《文苑》三篇。觊怀才憔悴之徒，千古见知於作者。  

○请宣功臣传付史馆奏  

史官奏：天成二年九月，诏纂修太祖至庄宗实录及功臣列传。四年十一月，修懿祖、献祖、太祖纪年实录二十卷、庄宗实录三十卷呈进。其功臣列传，委元修史官张昭远与史馆修撰相次编纂。列传计三十卷，今年闰月七日进呈，未下所司。臣以立功立事，须标於斤帛。记言记事，靡漏於简编。贵资褒贬之文，备述艰难之业。伏惟陛下大明御宇，至道临人。定寰区以武功，守宗祧以文德。辉耀三古，超越百王。莫不万国来庭，千官举职。臣叨居钧轴，已愧庸虚。曾无笔削之劳，谬处监修之任。辄兹举奏，冒渎宸严。  

○请令朝臣巡视均田奏  

天下州郡，於天成二年括定税率，迨今八年。近有民於本道及诣阙诉田不均，乞简视。  

○请试新学士权停诗赋并内赐题目奏  

臣伏见本院旧例，学士入院，除中书促进人即不试，其馀官资，皆须先试麻制答蕃书批答各一道，诗赋各一首，号曰五题。所试并是当日内了便具进呈。从前虽有召试之名，而无考校之实。每值召试新学士日，或有援者，皆豫出五题，暗令宿构，至时但写净本，便取职名。若无援者，即临时特出五题，旋令起草。纵饶负艺，罕能成功。去留皆系於梯媒，得失尽由於偏党。此乃抑挫孤寒之道，开张巧伪之门。积弊相沿，浇风未改。将裨圣政，须立瓣规。况今伏值皇帝陛下德合乾坤，明悬日月。大兴淳化，尽革浇风。矧惟翰墨之司，专掌丝纶之命。宜从正直，务绝阿私。自今後凡有本院召试新学士，欲精权停诗赋，只试麻制答蕃书并批答共三道。仍请内赐题目，兼定字数，付本院召试，然後考其臧否，定其取舍。贵从务实，以示均平。庶令孤进者得展勤劳，朋比者不能欺罔。事关稳便，合贡刍荛。  

○请差官纪录时政疏  

自明宗庙，每见宰臣节度使为军民政事，有所敷陈，或宸旨宣扬，皆关道理。唯近臣闻听，外面不知。先朝时诏枢密直学士阎至，於奏对时记录，逐季下史馆，以备纂修。自今年四月後，诏李专美记录，今以改官，其记录望别差官。  

○议册四庙状  

臣等据太常博士段禺议云：“夫宗庙之制，历代为难。须广按礼经，旁求故实，通古今之理为规式，合天道人情为楷模。”伏缘礼有随时，损益各异。遂致广义多别，礼出众途。今总历代之宏规，议新朝之定制。谨按《尚书舜典》曰：“正月上日，受终於文祖。”此是尧之庙也，犹未载其数。又按《郊祀录》云：“夏立五庙，殷立六庙，周立七庙。汉初立祖宗郡国，共计一百六十七所。後汉光武中兴後别立六庙，魏明帝初立亲庙四，後重议，上依周法立七庙。晋武帝受禅，初立六庙，後却立七庙。宋武帝初立六庙，齐朝亦立六庙。隋文帝受命，初立亲庙四，至大业元年，炀帝欲遵周法，议立七庙。次便禅命於唐。武德元年六月四日，始立四庙於长安。贞观九年，命有司详议庙制，遂立七庙。後至开元十一年後，创立九庙。”又按《礼记》丧服小记曰：“王者其祖之所自出，以其祖配之，而立四庙。”郑元注云：“高祖以下至祢，四世即亲尽也。更立始祖为不迁之庙，共为五庙也。”又按《礼记》祭法及王制《孔子家语》《春秋谷梁传》并□天子七庙，诸侯五庙，大夫三庙，士二庙。此是降杀以两之义也。又按《尚书》咸有一德曰：“七世之庙，可以观德。”又按《疑义》云：“天子立七庙或四庙，盖有其义也。如四庙者，从祢至高祖己上亲尽，故有四庙之礼。又立七庙者，缘自古圣王，祖有功，宗有德，更立始祖。即於四亲庙之外，或祖功宗德，不拘定数。所以有五庙、六庙、或七庙、九庙，欲後代子孙观其功德。故《尚书》云：‘七世之庙，可以观德’矣。”又按周舍论云：“自江左以来，晋、宋、齐、梁相承，多立七庙矣。”今禺等参详，唯立七庙、四庙，即并通其理。伏缘宗庙事大，不敢执以一理定之，故简录七庙、四庙二件之文，俱得其宜。他所论者，并皆勿取。请下三省集百官详议。敕旨宜依者，臣等今月八日，於尚书省集百官详议，伏以将敷至化，以达万方。克致和平，必先宗庙。是以孝为教本，所以宏爱敬而厚人伦。礼乃民防，盖欲辨尊卑而明法制。故《礼记王制》云：“天子七庙，诸侯五庙，大夫三庙。”《疏》云：“周制之七庙者，太祖及文王、武王之祧与亲庙四。太祖、後稷也。殷六庙，契及汤与二昭二穆。夏则五庙，无太祖。禹与二昭二穆而已。自夏及周，少不减五，多不过七。”又云：“天子七庙，皆据周也。有其人则七，无其人则五。若诸侯庙制，虽有其人，则不过五。此则天子诸侯七五之异名矣。至於三代己後，魏晋宋齐隋及唐初，多立六庙或四庙，盖於建国之始，不盈七庙之数也。”伏惟皇帝陛下大事实上寰区，方兴教理。既先自家型国，固当率土咸宾。今欲请立自高祖已下四亲庙，其始祖一庙，未敢轻议，伏惟圣裁。恐於讲德论功，有失灵源茂绪，禀自中旨，共谓得宜。臣等幸列明庭，获逢景运。显奉如纶之命，共详立庙之仪。虽竭讨寻，惭非该博。有愧上尘圣鉴，实虑未协宸衷。不免迂疏，仍虞漏略。  

○嫂丧宜依开元礼议  

伏以嫂叔服小功五月，《开元礼》《会要》皆同。其令式正文内元无丧服制度，只有一本内编在假宁令後，不言奉敕编附年月。除此一条，又检七八条令式，与开元礼相违者。所司已行多年，固难轻改。既当议事，须按旧章。今若鄙宣父之前经，紊周公之往制，隳太宗之故事，废开元之礼文，而欲取差误近规，行编附新意。称制度且违大典，言令式又非正文。若便改更，恐难经久。臣等集议，嫂叔服并诸服纪，并请依开元礼为定。如要给假，却请下太常，依开元礼内五服制度录出一本，编付令文。  

☆赵仁  

仁，晋天福中官司天少监。  

○请停诸卫官遥授刺史疏  

臣闻自古创业之君，开基之主，设官分职，革故鼎新，必有强名，用为公器，以诱英彦，皆不徒然。伏见近年酬赏在京诸指挥使，皆遥授刺史。得非朝廷以贵其地望，优其禄利乎？臣以为大辂起椎轮之始，滥觞成方舟之流。但恐滋深，不可改易，非创业制命之所宜也。今六军诸卫，品秩皆高。不用酬勋，是成虚设。遂使掌禁军者，鄙升朝之贵。贪外任者，无恋阙之心。稍涉官邪，徒费国用。其六军诸卫官员，伏望委宰臣约前唐故事，依文班品第，加以料钱。自此後非有军功，不可轻授名器，无假中外迭居。岂惟正於等威，抑亦省於经费。  

☆卢灿  

灿，晋天福中官洪洞县主簿。  

☆慎刑策  

伏以刑狱至重，朝廷所难。尚书省分职六司，天下谓之会府。且诸道决狱，若关人命，即刑部不合不知。欲请州府凡断大辟罪人讫，逐季具有无申报刑部，仍具录案款事节，并本判官马步都虞候司法参军法直官马步司判官名衔申闻。所贵或有案内情曲不圆，刑部可行覆勘。如此则天下遵守法律，不敢轻易刑书。非惟免有衔冤，抑亦劝其立政者。  

☆贾元  

元，晋开运元年官殿中侍御史。  

○请押班宰相宜列班奏  

是非既异，沿革不同。举之则虽有旧规，考之则全无故实。且夫酌人心而致礼，依神道而设教，此乃经国之大端也。况通事舍人居赞导之职，押楼御史当纠察之司，一则示於纪纲，一则防於谬误。所以静观进退，详视等威。实非抗礼於庭，所谓各司其局。俾令不拜，雅合其宜。伏以宰相押班，率千官而设拜。起居内殿，统百辟以致词。仪刑文武之班，表式鸾之列。不得比赞导之职，讵可同纠察之司。统冠群寮，所宜列拜。臣位居宪府，迹厕同班。言或庶其得中，罪难逃於多上。  

☆卢詹  

詹，字楚良，京兆长安人。天中为河中从事。後唐庄宗即位，累迁中书舍人。天成中拜礼部侍郎，历御史中丞兵部侍郎尚书左丞工部尚书。晋天福初转礼部尚书，分司洛阳。开运初卒，赠太子少保。  

○请罢论奏复稽课最表  

一同分土，五等命官。所以字彼黎民，司其舆赋。至於田租桑税，夏敛秋徵，或旨限不愆，或简量增羡。殊非异政，乃是常程。窃见诸州频奏县令，多以税输办集，便作功劳。诸道才有表章，朝廷己行恩命。且徵科是县令之职分，不过合望於甄酬。若一年两度转迁，则三载六升阶级，并加宠渥，虑失规程。伏乞止绝荐论，但稽课最，即铨司黜陟，自有等差。贵塞幸门，以循旧制。  

○请令夷人观乐疏  

歌称九德，彰圣哲於一人。国启四门，睦臣宾於万宇。伏惟陛下登临宸极，统御寰区。普天之来享来王，率土之为臣为子。所以西戎献款，北狄输诚。五溪之蛮獠皆臻，百越之梯航毕至。华夷率服，声教遐流。窃见外国朝天，诸藩到阙，多於便殿引对，中外不知。既闻来自殊乡，宜使观於盛事。此後每有四夷入贡，伏乞御於正殿，列彼群臣，立天仗於广廷，临宸轩而端拱。庶使边荒异俗，向慕华风。亦具礼乐威仪，更显声明文物。  

☆桑简能  

简能，晋开运二年官殿中丞。  

○请盛夏速断冤狱封事  

伏以天地育万物，广博厚之恩。帝王牧黎元，行宽大之令。是知恤刑缓狱，乃为政之先。布德行惠，实爱民之本。今盛夏之月，农事方殷。是雷风长养之时，乃动植蕃庑之际。宜顺时令，以宏至仁。窃以诸道州府都郡县应见禁罪人，或有久在囹圄，稍滞区分。胥吏舞文，枝蔓及众。捶楚之下，或陷无辜。缧绁之中，莫能自理。苟一人拘系，则数人营财。物用既殚，功业亦罢。若此之类，实繁有徒。窃恐官吏因循，浸成斯弊。伏乞降诏旨，令所在刑狱，委长吏亲自录问，量罪疾速断遣，务绝冤滥，勿得淹留。庶免虚禁平人，妨夺农力。冀召和气，以庆明时。  

☆刘涣  

涣，晋开运三年官太常丞。  

○请添置乐工奏  

当工全少乐工，或正冬朝会，郊庙行礼，旋差京府衙门首乐官权充。虽曾教习，未免生疏。兼又各业胡部音声，不闻太常乐曲。伏乞宣下所司，量支请给，据见阙乐师添召，令在寺习乐。敕太常寺见管西京雅乐节级乐工共四十人外，受添六十人。内三十八人，宜抽教坊贴部乐官兼先。馀二十二人，宜令本寺招召充填。仍令三司定支春冬衣粮，月报闻奏。其旧管四十人，亦量添请。  

☆曹国珍  

国珍，字彦辅，幽州固安人。少举进士，累迁尚书郎。晋祖即位，自吏部郎中拜左谏议大夫给事中。少帝嗣立，贬陕州行军司马，卒。  

○请修大晋政统奏  

请於内外臣僚之中，择选才略之士，聚唐六典、前後会要、礼阁新仪、大中统类律令格式等，精详纂集，别为一部，商议今古，俾无漏略，目之为大晋政统，用作成规。  

○论窦温颜进策疏  

臣闻去华务实，舍短从长，片言不遗，群材毕录。切询古道，宛是良图。将隆讲武之规，宜举训戎之典。故《左氏春秋传》云：“禁暴戢兵，保大定功，安民和众丰财。”此所以昭宣七德，制服万邦。又云：“春夏苗，秋冬狩。皆於逐隙，以讲武事。”此所谓聿修战法，俾耀军威。又云：“三时务农，一时讲武。不教民战，是谓弃之。”所请每月旦教习事。伏乞宣驸马步军都指挥使简练驯阅，甚为允当。望赐施行。  

☆卢  

，晋开运时人。  

○祭中岳请遣河南尹行礼奏  

臣闻国之大事，在祀与戎。祀则必尽其诚，戎则不加无罪。伏见以时祭岳渎，皆是本道观察使亲赍御降祝文祀所行礼，惟中岳顷自故河南尹张全义年德俱高，遂请少尹或上听宾席摄祭。近岁多差文参府掾，习以为常。不惟有渎於神，兼虑渐隳於祀典。臣欲请河南尹却於华州、兖州、定州、孟州观察使例，请行献礼，仍令本县令读祝文者。  

☆石昂  

昂，青州临淄人。少为临淄令，忤监军杨彦朗罢去。晋祖时诏求孝悌之士，擢宗正丞，迁少卿。少帝即位，晋政日坏，上疏极谏，不听，称疾归，以寿终。  

○请赦范延光表  

臣伏见铜台逆竖，漳水叛城，始见利而忽起祸心，终负衅而难归至化，遂使雄师大举。元恶未除，虽宠极妖兴，宜奋雷霆之怒，而势穷力屈。可哀蝼蚁之生，况师老费财，民劳失本。赦过有罪，素垂范於典经。含垢匿瑕，事颇关於仁恕。伏望陛下施□天之泽，收霜雪之威。舍独夫百死之愆，救一镇万家之命。俾范延光令移本任，别与小藩。於沧邢两州，自选一镇，庶令省过，俾遂自新。率彼百万之资金，犒我千营之将士，庶明陛下不将威胁，但以德柔。施好生恶杀之仁，彰舍短从长之道。暂行虚刃，必致太和。所有随从官员，一任将行赴任。或是本城兵士，属府职寮，亦仰依旧主持，更无移改。普覃恩惠，不问罪愆。臣自请独驾单车，径入逆垒。布穹昊不言之信，阐阳春不报之恩。伫见偃武修文，再睹唐尧之化。放牛归马，必兴姬发之风。  

## ●卷八百五十四  

☆李怿  

怿，京兆人。唐末进士。入梁累官翰林学士。後唐庄宗入立，贬怀州司马，入为卫尉少卿。天成初复拜中书舍人，充翰林学士，转户部侍郎右丞，充承旨。晋天福中自工部尚书转太常卿，历礼部刑部二尚书，分司洛阳。开运末卒，年七十馀。汉乾元年赠尚书左仆射。  

○封彭城郡王钱Α为越王制  

制曰：惟天作元後，所以保兹黎元。惟王亲诸侯，所以建我藩屏。盖一人不能独任，故列辟布於上海。自昔权舆，匪今作俑。检校太师守尚书侍中兼中书令上柱国彭城郡王钱Α，浙江孕灵，天目锺秀。武足以安民定乱，文足以佐理经邦。属天步之维艰，投笔而起。愤皇灵之不振，枕戈不忘。人方效忠，天未厌乱。汉宏托金刀之谶，董昌借越鸟之妖。尔独忧僭伪之争强，共行天讨。雪朝廷之深愤，自造地维。屡挫淮氛，式遏广寇。俾尔浙郡邑，永保金汤之固。属部人民，永享衽席之乐。尔四国有西归之望，子一人无东顾之忧也。昔平王东迁，庸依晋郑。典午南渡，允赖并凉。卿之封地，朕在不蔽。援番君之故事，环勾践之旧疆。建尔真王，允兹东夏。於戏！节制两藩，车徒万乘。有子夺生死之权，骄心易满。有人民社稷之奉，侈心易生。不存忠义之心，曷保功名之盛。书曰：“惟命不于常”；又曰：“常厥德保厥位。”钦哉钦哉，勿替朕命。可进封越王，增食邑一千户，实封一百户。馀如故。  

○徙封越王钱Α为吴王敕  

敕曰：“朕嗣登大宝，统理万方。有推诚待人之心，少拨乱反正之略。京畿叛乱，宗庙震惊。来周公宅洛之谋，定商王迁殷之业。当兹更始，式表殊勋。检校太师守尚书侍中兼中书令上柱国越王钱Α，一代伟人，三朝元老。定衰救乱，素存忠义之心。济世经邦，夙擅英雄之志。乡兵一起，义声四驰。黄钺初麾，江表大定。包茅时登乎天府，版籍岁贡於有司。日月尘昏，牛女寻常拱北。淮河鼎沸，浙江日夜朝东。用徙於越之封，大畀勾践之境。尔其纠率侯服，翼戴中朝。选将练兵，务农积粟。进可参桓文之烈，退可守吴越之区。宁俾古人，专美前史。於戏！夫差适颠沛之际，罔替尊周。仲谋方争攘之时，犹知有汉。况尔名德，殿此大邦。必能宏济艰难，一匡天下，子一人实有赖焉。《诗》不云乎：“干不庭方，以佐戎辟。”尔尚勉旃，可徙吴王，加食邑二千户，实封二百户，馀如故。  

○封钱Α为吴越王玉册文  

皇帝若曰：天之视听在人，有人斯得国。国之兴废在德，有德则易兴。虽曰历数有归，亦由人心允协。此商所以割夏，周所以克殷也。乃者有唐告终，王政日紊。妇寺乱常於内，蛮貊犯顺於边。列镇张胆而相攻，大臣闷心而无措。惟思家族，遑恤朝廷。朕起自兵戎，历阶节度。忧皇天之不吊，闵黎庶之倒悬。誓众兴师，为民请命。东征西怨，共我後来苏。箪食壶浆，咸若厥角坠地。竟以数州之力，大翦诸国之锋，历试诸艰，遂叨九锡。稽舜禹之禅，法隋唐之敕。天步未夷，人情习乱。因商民之思纣，嗾桀犬以吠尧。职具不供，何所不至。咨尔启圣光运同德功臣上柱国吴越王钱Α，山川毓秀，二五储精。以不世出之才，行大有为之志。纳交伯府，翼戴中朝。清淮甸之邪氛，不得紊我王气。斩罗平之妖鸟，不得鸣我王郊。迨乎授禅之初，首遣宣谕之使。颇知天命，不效狂谋。匪兼二国之封，曷奖尊王之义。今遣使金紫光禄大夫尚书上柱国姚使副尚书礼部主客员外罗衮持节备礼，胙土分茅，册尔为吴越国王。於戏！车徒万乘，何戎狄之不可膺。节制三方，何强梁之不可伏。矧百粤夏後驻跸之地，三吴太伯肇封之疆。勾践用之以亲周，夫差以之而驾晋。方赖率三军而梃荆楚，纠列国以平淮戎。允为东海屏藩，永保中原重镇。毋姑息以败事，毋夸大以堕功。钦哉钦哉，其听朕命。  

☆桑维翰  

维翰，字国侨，洛阳人，後唐同光中进士。晋祖建号，授翰林学士礼部侍郎知枢密院事，改中书侍郎同中书门下平章事。天福四年出为相州节度使，岁馀徙镇泰宁，七年徙镇晋昌。少帝嗣位，徵拜侍中守中书令，封魏国公，寻罢为开封府尹。少帝将降契丹，讽张彦泽害之。  

○谏赐优伶无度疏  

者陛下亲御胡寇，战士重伤者，赏不过帛数端。今优人一谈一笑称旨，往往赐束帛万钱，锦袍银带。彼战士见之，能不觖望？士卒解体，陛下谁与卫社稷乎？  

○论安重荣请讨契丹疏  

窃以防未萌之祸乱，立不拔之基局，上系圣谋，动符天意，非臣浅陋，所可窥量。然臣逢世休明，致位通显。无功报国，省己愧心。其或事系安危，理干家国，苟犹缄默，实负君亲。是以区区之心，不能自已。近者相次得进奏院状报，吐浑首领白承福己下，举众内附，镇州节度使安重荣上表请讨契丹。臣方遥隔朝阙，未测端倪。思陛下顷在并汾，初罹屯种。师少粮匮，援绝计穷。势若缀旒，困同悬磬。契丹控弦玉塞，跃马龙城，直度阴山，径绝大漠，万里赴难，一战夷凶。救陛下累卵之危，成陛下覆盂之业。皇朝受命，於此六年。夷夏通欢，亭障无事。虽卑词降节，屈万乘之尊，而庇国息民，实数世之利。今者安重荣表契丹之罪，方恃勇以请行。白承福畏契丹之强，将假手以报怨，恐非远虑，有惑圣聪。方今契丹未可与争者，其有七焉。契丹自数年来，最为强盛。  

侵伐邻国，吞灭诸蕃。救援河东，功成师克。山後之名藩大郡，尽入封疆。中华之精甲利兵，悉归虏北。即今土地广而人民众，戎器备而战马多。此未可与争者一也。契丹自克捷之後，锋锐气雄。南军因败衄以来，心沮胆怯况今秋夏虽稔。而帑廪无馀，黎庶虽安。而贫弊益甚，戈甲虽备。而锻砺未精。士马虽多，而训练未至。此未可与争者二也。契丹与国家恩义非轻，信誓甚笃。虽多求取，未至侵凌。岂可先发衅端，自为戎首。纵使因兹大克，则後患仍存。其或偶失沉机，则追悔何及。兵者凶器也，战者危事也。苟议轻举，安得万全。此未可与争者三也。王者用兵，观衅而动。是以汉宣帝得志於匈奴，因单于之争立。唐太宗立功於突厥，繇颉利之不道。方今契丹，正抱雄武之量，有战伐之机。部族辑睦，蕃国畏伏。土地无灾，孳畜繁庶。蕃汉杂用，国无衅隙。此未可与争者四也。引弓之民，迁徙鸟举。行逐水草，军无馈运。居无灶幕，住无营栅。便苦涩，任劳役，不畏风霜，不顾饥渴，皆华人之所不能。此未可与争者五也。戎人皆骑士，利在坦途。中国用徒兵，喜於走险。赵魏之北，燕蓟之南，千里之间，地平如砥。步骑之便，较然可知。国家若与契丹相持，则必屯军边上，少则惧夷狄之众，固须坚壁以自全。多则患飞挽之劳，则必逐寇而速反。我归而彼至，我出而彼回。则禁卫之骁雄，疲於奔命。镇定之封境，略无遗民。此未可与争者六也。议者以陛下於契丹，有所供亿，谓之耗蠹，有所卑逊，谓之屈辱。微臣所见，则曰不然。且以汉祖英雄，犹输货於冒顿。神尧武略，尚称臣於可汗。此谓达於权变，善於屈伸。所损者微，所利者大。必若因兹交构，遂成衅隙，自此则岁岁徵发，日日转输，困天下之生灵，空国家之府藏。此为耗蠹，不亦甚乎？兵戈既起，将帅擅权。武吏功臣，过求姑息。边藩远郡，得以骄矜。外刚内柔，上凌下僭。此为屈辱，又非多乎？此未可与争者七也。愿陛下思社稷之大计，采将相之善谋，勿听樊哙之空言，宜纳娄敬之逆耳。然後训抚士卒，养育黔黎。积谷聚人，劝农习战。以俟国有九年之积，兵有十倍之强。主无内忧，民有馀力。便可以观彼之变，待彼之衰，用己之长，攻彼之短。举无不克，动必成功。计之上者也，惟陛下熟思之。  

臣又以邺都襟带山河，表里形胜。原田沃衍，户赋殷繁。乃河朔之名藩，实国家之巨屏。即今主帅赴阙，军府无人。臣窃思慢藏诲盗之言，恐非勇夫重闭之意。愿回深虑，免启奸谋。欲希陛下暂整和銮，略谋巡幸。虽栉风沐雨，上劳於圣躬，而杜祸防微，实资於睿略。省方展义，今也其时。臣受主恩深，忧国情切，智小谋大，理浅辞繁。俯伏惟惧於僭逾，裨补或希於万一。谨冒死以闻。  

☆卢擢  

擢，汉天福十二年官右拾遗。  

○请许朝臣封赠父母疏  

臣闻诗云：“衣哀父母，生我劬劳。”又仲由云：“树欲静而风不止，子欲孝而亲不待。”皆以昊天所覆，永报为难。今陛下信及昆虫，孝理天下。漏泉之泽，倘尚拘於常制，过隙之限，诚何慰於孝思。今请应在朝内外文武臣寮亡父亡母，并请特与追封。既存没以知荣，则寰区而荷德。  

☆许敬迁  

敬迁，汉天福十二年官左卫将军。  

○请禁断契丹样装服奏  

臣伏见天下鞍辔器械，并取契丹样装饰，以为美好。安有中国之人，反效戎虏之俗！请下明诏毁弃，须依汉境旧仪。  

☆赵熙  

熙，字绩巨，唐宰相齐国公光逢从子。起家授秘书省校书郎，後唐天成中累迁南省正郎。晋天福中授秘书少监，迁右谏议大夫。十二年，汉祖入太原，为晋州乱军所杀。  

○请令诏书关送史馆疏  

伏以皇帝陛下应天御宇，缵圣承乾。咸从睿哲之功，克致文明之运。始自乾坤荡定，京辇廓清。箴规委谏诤之臣，辅弼任贤良之士。莫不尽编竹帛，己播遐陬。其有圣德忧勤，睿谋沉密。至理每叶於神化，格言皆契於天时。或拱极侍卫之臣，或秉政极之地。或陛下有筹画之妙，或大臣得应对之仪。外班既不闻知，直史凭何纪录。实虑岁月深久，永作遗文。自此凡是内中公事，及诏书奏对，应不到中书者，伏乞委内臣一人，旋具抄录，月终关送史馆，庶使简编毕备，言动无遗。垂万古之美谈，显一时之盛事。  

○请令文武两班更互奏对疏  

伏自陛下乘乾之後，缵圣己来，从谏如流，求贤不倦。遂令五日之内，一度敷扬，百辟之间，咸陈管见。伏睹武班朝士，皆大国贤臣。或继委藩任，或尽知民瘼。或久谙师旅，或深知兵机。或将相子孙，或貔貅列士。或衔命每推於专对，或临戎尝立於殊功。蕴器业而不敢自陈，有筹画而无繇上奏。方今黎尚困，兵革未销。傥一言仰合於天心，一事有资於军志，可裨睿算，使致小康。抱材能者，无愧於朝廷。怀义勇者，何惭於休运。伏望令两班更互奏对。  

☆赵莹  

莹，字元辉，华州华阴人。梁龙德中举进士，为康延孝从事。後唐明宗时，晋祖为保义节度使，以莹为节度判官。及即位，累迁门下侍郎同中书门下平章事兼吏部尚书。少帝嗣位，拜守中书令，明年检校太尉，出为晋昌节度使，移镇华州。入为开封尹，开运末复知政事。契丹灭晋，从少帝北迁，卒於幽州。  

○请令吕琦尹拙修唐史奏  

所修唐史首尾二十一朝，绵历三百馀载。其於笔削，斯实难办。必藉群才，司分事任。张昭等五人奉敕同撰，内起居郎贾纬丁忧去官。窃以刑部侍郎吕琦、侍御史尹拙，皆富典坟，尝亲简牍。劝善惩恶，雅符班马之规，广记备言，必称董南之职。上祈圣鉴，俾共编修。  

○论修唐史奏  

伏以唐室君临，历年长远。至若王言帝载，国史朝经，治平之时，充溢台阁。自季朝丧乱，迨五十年，四海沸腾，两都沦覆。竹简漆书之部帙，多己散亡。石渠金马之文章，遂成残缺。今之书府，百无二三。臣等虔奉纶言，俾令撰述。褒贬或从於新意，纂修须按於旧书。既阙简编，先忧漏落。臣今据史馆所阙唐书实录，请下敕购求。昔咸通中，宰臣韦保衡与蒋伸皇甫焕撰武宗、宣宗两朝实录，皆遇国朝多事，或值皇舆播越。虽闻撰述，未见流传。其韦衡裴贽，合有子孙，见居职任。或门生故吏，曾托纂修。或秘藏於士族之家，或韬隐於钜儒之室。圣代方编於旧史，耆年有事於故朝。闻此误论，谅多快惬。况行恩奖，以重购求。请下三京诸道及中外臣寮，凡有将此数朝实录诣阙进纳，请量其文武才能，不拘资地，与除一官。如卷帙不足，据数进纳，亦请不次奖酬，以劝来者。自会昌至天复，垂六十年。其初李德裕平上党，著武宗伐叛之书。其後康丞训定徐方，有武宁本末之传。如此色类，记述颇多。复有世积典坟，家传史笔。或收纂当时除目，藏在私居。或采摭近代制书，以为文集。未逢昌运，无以发明。今属搜扬，诚为际会。既伸志业，伫见旌仇。请下中外臣寮，及明儒宿学，有於此六十年内，撰述得传记及中书银台事、史馆日历、制诏册书等，不限年月多少，并许诣阙进纳。如年月稍多，记录详备，请特行简拔，不限资序。  

臣与张昭等共议，所撰唐史，叙本纪、列传、十志。本纪以纲帝业，列传以述功臣，十志以书刑政。本纪以纲帝业者，本纪之法，始於春秋。以事系日，以日系月，以月系时，以时系年。刑政无遗，纲条必举。须凭长历，以编甲子。请下司天台，自唐高祖武德元年戊寅至天元年为甲子转年长历一道，以凭编述诸帝本纪。列传以述功臣者，古者衣冠之家，书於国籍。中正清议，以定品流。故有家传族谱族图。江左百家，轩裳继轨。山东四姓，簪组盈朝。隋唐已来，勋书王府，故士族子弟，多自纪世功，备载简编，以光祖考。今宸恩涣洽，属意误论。卿士大夫，咸多世族。闻兹汗简，孰不慰心。请下文武两班及藩侯郡牧，各叙累代官婚名讳行业功勋状一本，如有家谱家牒，亦仰送官，以凭纂叙列传。十志以书刑政者，五礼之书，代有沿革。至开元刊定，方始备仪。自宝应以来，典章渐缺。其见郊庙，册拜公王。摄事相礼之文，车辂服章之数，势移权幸，礼或僭差。故军容释奠於儒宫，举朝议诮。巷伯扈銮而法服，博士抗论。年代既深，礼文斯忒。请下太常礼院，自天宝已後至明宗朝己来，五礼仪注，朝廷行事，或异旧章，并据增损节文，一一备录，以凭撰述礼志。四悬之乐，不异前文，八佾之容，或殊往代。隋唐已来，乐兼夷夏，乃有文舞、武舞之制，坐部、立部之名。天宝之初，云韶大备。宝应之後，音律渐衰。郊庙殿廷，旧章斯缺。自咸秦荡覆，钟石沦亡。龙纪返正之年，有司特铸。悬乐旋宫之义，空有其文。请下太常寺，其四悬二舞增损始自何朝，及诸庙乐章舞名开元十部用废本末，一一按录，以凭撰述乐志。刑名之制，代有重轻。隋唐以来，疏为律令。然累朝虽有制敕相次，增益旧条，以此格律之文，未能画一。後敕不编於实录，诸制多在於法书。请下大理寺，自著律令己来後敕入格条者，及会昌己来所经疑狱，一一关报，以凭撰述刑法志。律历五行，天文灾异，中书实录，前代具书。自唐季乱离，简编沦落。太史所奏，并不载於册书。谪见之文，时或存於星历。请下司天台，自会昌己来，天文变异，五行休咎，历法改更，据朝代年月，一一条录，以凭撰述天文律历五行等志。唐初定官品令，三公三师为第一品，尚书令仆射为第二品，两省御史台寺监长官六尚书为第三品。自定令已後，官品错舛，比诸令文，前後同异，又有兼摄检校之例，资授册拜之文。军容或盛於朝仪，使务渐侵於省局。以此官无定令，位以赏功。台府之权，随时轻重。求诸官志，前代无闻。请下御史台，自定令己後，文武两班品秩，或升或降，及府名使额，寺署废置，官名更改，一一具析，以凭撰述职官志。画野离强，实均九贡。带河砺岳，爰命诸侯。唐初守边，则有都督总管之号。开元命将，即有节度按察之名。故刺史多带於使衔，郡阁更兼於军额。共後四安之地，因乱多设於戎夷。九牧之中，乘宏遂邀於旄钺。故山河易制，名类实繁。请下兵部职方，自开元己来，山河地理，使名军额，州县废置，一一条列，以凭撰述郡国志。汉述艺文，隋编经籍，盖以总括典坟之部，牢笼流略之书。唐初以迄开元，图书大备，历朝纂述，卷轴弥繁。若不统而论之，何彰文雅之盛。请下秘书省，自唐初己来，古今典籍经史子集，元撰人姓氏四部大数报馆，以凭撰述经籍志。  

臣名叨辅弼，学愧裁成。获奉制书，俾专信史。伏以有唐缵历，累叶承平。文德武功，已纷纶於图牒。记言载笔，尚阙漏於简书。皇帝陛下永念沦胥，深思揖让。周武谒成汤之庙，不忘故朝。汉皇封王赧之孙，盖悲亡国。今则己覃优渥，爰勤纂修。凡在臣僚，孰不知感。所惧史才短浅，识局荒唐。实虑庸虚，有孤宸委。所陈条例，如可施行，请下所司，庶几集事。  

☆李钅  

钅，唐宗室子。举进士不第，常山赵王辟为从事。後唐同光初授宗正卿兼工部侍郎，出为河中节度副使。明宗即位，召入为太子宾客，历兵部、户部侍郎，工部、户部尚书，转兵部尚书。晋天福中守太子少保，开运中迁太子太保。汉祖即位，授守司徒。卒年八十八，赠太傅。  

○请朝官举贤疏  

朝班自四品已上官，各许荐令录两人；五品六品官，许荐簿尉两人。使廉慎能名者，同受爵赏。贪婪害物者，并坐刑书。各举所知，不蔽贤路。  

☆龙敏  

敏，字欲讷，幽州永清人。少仕州，摄参军。後唐同光中累迁兵部侍郎，授北京副留守，召为吏部侍郎。入晋以本官判户部，迁尚书左丞。开运中改工部尚书。汉乾元年卒，年六十三，赠右仆射。  

○条陈台中事宜疏  

伏以台司除御史中丞随行印及左右巡事监察使并出使印等外，其御史台印一面，先准令式，即是主簿监临。近年已来，缘无主簿，遂至内弹御史，权时主持。尝随本官，出入不定。伏缘台中公事，不同诸司，动系重难，常忧迟滞。当奏申堂之际，及牒州牒府之时，事无轻重，并使此印。今准令式，逐日有御史一员台直承受制敕公文，其御史台印，今欲勒留台中，不令在外，选差令史一人帖司一人，同知此印。凡有诸色文按印发之时，指挥诸司，各置印历一道，具其事节件数，书在历中，即於直官面前，点简印发。其印至夜封闭，候交直转付下次直官。共议执行，保无差谬者。伏以御史台事总朝纲，职司天宪。所管人吏，色役最多。上至朝堂，次及班列。或在京勾简公事，或外地催勘稽违。监守狴牢，行遣按牍。或随从出使，或祠祭监临。凡有系於台，司皆须藉其人吏。俾无阙事，以赞国容。近年以来，人数极少。及月限者，授官出外。为官满者，追呼未来。人吏既到，不勉公事，便至停滞。切以往岁台中，亦阙人吏，曾於诸州抽取。今欲於诸州使院内量事差取十人，据台中诸司阙人，临时量才填补者，一具台中令史。今欲条流，凡出官考满，却来归司者，便具到日申堂。请以到日系其选限，如有经年不到，追领不来，即具申堂，便乞除落名姓。  

## ●卷八百五十五  

☆常准  

准，汉乾元年官吏部员外郎。  

○请禁摄官冲替奏  

臣以国家选择令佐，或从铨注，或是敕除。立考课以校政能，验贪廉而行黜陟。如斯条贯，尚有阙遗。近者诸道州府，多署摄官。以代正授，既不拘於考绩，唯掊敛於资财，致使户民，转为蠹耗。臣请示诸道州府长吏，如令佐正官月限已满，除替未到，不限时月，切不得以摄官冲替，须待正授替官，即令对面交割县务，然後本州使出给解由批书历子。如此则承真命者守文畏法，求摄任者退亦悛心。  

☆王周  

周，魏州人。事後唐明宗，以战功拜刺史。晋天福中历贝州、泾州节度使，迁武胜、保义、义武、成德四镇。杜重威降契丹，欲自引决，家人迫以出降，授武胜军节度使检校太师。汉祖入立，徙镇武宁，加同平章事。乾元年卒，赠中书令。  

○蚋子赋（并序）  

蚋子之下有蟆子，蟆子之下有浮尘子，三者异乎？皆状小而黑，世云巴蛇鳞介中微虫所变耳。三伏间昼飞夜息，咂啄人肌肤。动为疮，能飞不见其翼，能啮不见其口。微眇之极，虽缜密衣服，亦可通透，庄生焦螟之说近之也。至微之虫豸，诗独无蚋，故作赋以广之。  

虫之至微，名之曰蚋。信乎虮之别品，复为虱之馀裔。群巢蚊之异类，结搏牛之深契。附诸郁蒸，产彼芜秽。张华之识，何以辩其两翼。离娄之明，何以见其长喙。伺暑之漏露，啐丰肌而睥睨。默然而至，暗然而噬。人之至灵，何阙尔之所卫。人之至刚，何反尔之所制。状斯咄咄，吁於造物。何不恣蛇虺之毒，必当与之为避。何不张虎豹之口，不敢与之为忽。岂其食人之膏血，资己之肥盾。念肤体之何毁，痛疮之难没。吾将撷楸叶以为焚，俾尔之销骨者也。  

☆刘鼎  

鼎，字公度，徐州萧县人。起家为大理评事，历殿中侍御史起居郎。後唐清泰中出为浑州廉判，入为刑部郎中，改吏部郎中兼侍御史知杂事。汉乾初拜谏议大夫，卒年五十五。  

○请依故事荐人自代疏  

臣见建中元年正月敕：中外文武臣僚，授官上任後三日，举一人自代。事下中书，如除官用人，选所荐多者拟议。多事以来，此道久废，今後乞复施行。  

☆张允  

允，镇州东鹿人。後唐同光中累迁宏文馆直学士水部员外郎知制诰。清泰初改给事中，转左散骑常侍。晋天福五年迁礼部侍郎，改御史中丞，转兵部侍郎知制诰，充翰林学士承旨。汉乾初授吏部侍郎，卒年六十五。  

○请罢明经科奏  

明君侧席，虽切旁求，贡士观光，岂宜滥进。窃窥前代，未设诸科。始以明经，俾升高第。自有九经五经之後，及三礼三传已来，孝廉之科，遂因循而不废。缙绅之士，亦缄默而无言。以致相承，未能改作。每岁明经，少至五百已上，多及一千有馀。举人如是繁多，试官岂能精当。况此等多不究义，唯攻帖书。文理既不甚通，名第岂可妄与。且当年登科者不少，相次赴选者甚多。州县之间，必无贡阙。辇毂之下，须有稽留。怨嗟自此而兴，谤ゥ因兹而起。但令广场大启，诸科并有。明经者悉包於九经五经之中，无出於三礼三传之内。若无厘革，恐未便宜。其明经一科，伏请停废。  

○请罢童子科奏  

国家悬科待士，贵务搜扬。责实求才，须除讹滥。童子每当就试，止在念书。背经则虽似精详，对卷则不能读诵。及名成贡院，身返故乡。但刻日以取官，更无心而习业。滥蠲徭役，虚占官名。其童子一科，亦请停废。  

○曹国珍请修大晋政统疏  

作者之谓圣，述者之谓明。苟非圣明，焉能述作。若运因革故，则事乃惟新。或改正朔而变牺牲，或易服色而殊徽号。是以五帝殊时，不相沿乐。三王易世，不相袭礼。止於近代，率由旧章。比及前朝，日滋其目。多因行事之失，改为立制之初。或臣奏条章，君行可否。皆表其年，纪以姓名。聚类分门，成文作则。莫不悉稽前典，垂范後昆。述自圣贤，历於朝代。得金科玉条之号，设乱言破律之防。守而行之，其来尚矣。皇帝陛下运齐七政，历契千年。爰从创业开基，莫不积功累德。所宜直笔，具载鸿猷。若备录前代之编年，目作圣朝之政统，此则是名不正也。人名不正则言不顺，而媚时掠美，非其实矣。若翦截其词，此则是文不备也。夫文不备则启事端，而礼乐刑政，於斯乱矣。若改旧条而为新制，则未审何门可以刊削，何事可以编联。既当革故从新，又须废彼行此，则未知国朝能守而不失乎。臣等同共参详，未见其可。况臣等学惭该古，识昧折中。当君上顺道师古之时，无臣下乱名改作之犯。则天下幸甚，天下幸甚。  

○赦论  

管子云：“凡赦者小利而大害，久而不胜其祸。无赦者小害而大利，久而不胜其福。”又汉纪云：“吴汉疾笃，帝问所欲言，对曰：‘唯愿陛下无为赦耳。’”如是者何？盖行赦不以为恩，不行赦亦不以为无恩，为罚有罪故也。窃观自古帝王，皆以水旱则降德音而宥过，开狱牢以放囚，冀感天心，以救其灾者，非也。假有二人讼，一有罪，一无罪。若有罪者见舍，则无罪者衔冤。衔冤者彼何疏？见舍者此何亲乎？如此则是致灾之道，非救灾之术也。自此小民遇天灾则喜，皆相劝为恶，曰国家好行赦，必赦我以救灾。如此则是国家教民为恶也。且天道福善祸淫，若以舍为恶之人，而便变灾为福，则又是天助其恶民也。细而灾之，必不然矣。或曰：“天降之灾，盖欲警戒人主，节嗜欲，务勤俭，恤鳏寡，正刑罚，不滥舍有罪，不僭杀无辜，使美化行於天下。圣德闻於上，则虽有水旱，亦不为矣。”岂以滥舍有罪，而反能救其灾乎？彰其德乎？是知赦之不可行也。明哉明哉！  

☆马承翰  

承翰，汉乾初官兵部郎中，奉使吴越，观其骄僭，形於讥诮，钱宏ㄈ摭其过奏之，责授庆州司户员外置。  

○请禁走马害人奏  

伏见都下衢街窄狭，人物殷繁。其有步履艰难，眼目昏暗，老者幼者，悉在其间。车马若纵於奔驰，生性必见於伤害。况律禁无故走马，伤人杀人，素有严典。臣窃恐功勋之子，军伍之人，向来偶昧於宪章，此际忽思於驰骋，害人者死，是杀二人。杀人既多，亦伤至化。臣以为不若令之在前，使民知禁。臣乞特降明诏，示谕内诸司以下，及诸军巡街衢坊曲，并不得走马。兼乞指挥逐界金吾司所由，及军巡所由，常切止约。如有故违，走马者不问是何色目人，并捉搦申所司，请依律科断。若所由不切止约，致走马害人者，逐界分所由与所犯人同罪科断。其或自内中急传宣旨者，即请赐银牌或牙牌，令以手持之，俾路人及所由辩认，易为奔避。上行其令，而下不敢违，非惟得罪者无同，抑亦所犯者应少。  

☆李守贞  

守贞，河阳人。晋天福中累迁宣徽使。少帝即位，授滑州节度使兼侍卫马军都指挥使，改侍卫都虞侯。开运元年授兖州节度使，加同平章事。二年，契丹南下，以为北面行营都监，还为侍卫副都指挥使，移镇宋州。代高行周为侍卫亲军都指挥使，移镇郓州，契丹寇边，以为北面行营都部署，军败降契丹，授司徒依前郓州节度使。从契丹至汴，寻归本镇。汉祖入立，授太保，封鲁国公，移镇河中，乾二年以叛诛。  

○上南唐元宗乞师表  

臣之先世，乃唐远裔。锡侯命将，代不绝人。茂绩殊勋，著於简册。昔日巢寇犯阙，僖昭失御，宗社板荡，为人所有。臣虽生於梁末，幼失怙恃，零丁孤苦，遭世多难。逮能执戈，捐身事晋，征讨攻伐，粗立战功。高祖见擢，俾典禁卫，颇著劳绩，寻属顾命。出守蒲津，洎少主厄运，遂没戎虏，晋鼎覆饣束。天下横流，疆宇无主，臣不胜忿惋，痛心疾首，欲效愚忠。诛Θ蛇豕，恢复先业，庶安宇内。功未及立，凶党俄临。众寡不敌，遂罹危迫。臣虽躬当矢石，以帅群下，悉力固守，冀殄犬羊。殒首不顾，臣之分也。然预防不虞，有备不败，古之善教也。臣远闻君王霸有江左，雄跨淮甸，禁暴弭乱，推亡固存，有王者之风。将继巨唐有土者，非君而谁？况臣忝宗盟，敢罄诚款。苟君王察臣忠勇，怜顾本支，救患恤邻，遏强拊顺，爰遣偏将，出为东援。则五霸之风，不让桓文之生。苟获全济，实君之惠。  

☆高守琼  

守琼，汉乾二年官右拾遗。  

○请慎选县令奏  

有国通规，无先擢士。论选既当，纲纪必陈。而县令字人，最亲理道。若宰大邑，难用小才。一同皆系於惨舒，百姓咸关於利病。实赖勤恪，以恤孤。吏若不臧，人当受弊。近年铨司注拟，藩府荐论，只循资历而行，不以年颜为念。且少年宰邑，鲜有廉勤。不执公方，惟贪娱乐。以臣愚见，凡朝廷选亲人之官，年未三十，请不授县令。少年授任，必虑因循。  

☆卢振  

振，汉乾二年官右补阙。  

○请开斗门奏  

臣伏见汴河两岸，堤堰不牢。每年溃决，正当农时，劳民功役。以臣愚管，沿汴水有故道陂泽处，置立斗门。水涨溢时，以分其势。即涝岁无漂沫之患，旱年获浇溉之饶。庶几编，差免劳役。  

☆裴巽  

巽，汉乾二年官司封郎中。  

○请置洛阳坛单斋屋奏  

国家郊庙社稷，百神祀祭，皆在雒阳。臣每见差官行事诸神坛单，多无斋宿之所。以三公之职，衣冠於旅舍田家，狼籍凶秽，无所不有，恐非精诚蠲洁展敬之道也。臣请下河南府，於京城四郊，聊葺屋宇，充斋宿神厨之所。  

☆樊伦  

伦，汉乾二年官国子司业。  

○禁僧尼剃度奏  

游惰之民，多归僧舍。朝廷用兵，须丰军食。请三五年间，止绝僧尼戒坛，兼禁私行剃度。  

☆梁文赞  

文赞，汉乾二年官户部员外郎。  

○请罚惰民奏  

臣窃见诸道州府力及人户，广置田园，不勤耕稼，惟为无利，以事末游。臣虑因循，以成渐染。诸量为条教，以塞源流。臣请在官处官吏，搜求此色户民，令出代耕钱纳官，以督农务。  

☆李钦明  

钦明，汉乾二年官司勋员外郎。  

○请许陈许蔡三州制造舟船奏  

臣伏以百姓转食馈运，舟车之利，苦乐相悬。臣窃见蔡水尝有漕运，多是括借舟船，破溺者弃在水边，不许修葺，又不给付。以臣愚见，乞容陈、许、蔡三州人户制造舟船，不用括取，以备差雇。水路可至合流镇及陈州蔡水，未及水匮十数里，水小岸狭，或时乾浅。臣伏请开决汴水，取定力禅院西一半并港穿大城，向南至斗门，可费三五千工。自水匮蔡水，路才五六里。水势便於开决，陈蔡漕运，必倍常年，私下往来，更丰财货。此之利便，实益转输。  

○请汰僧人疏  

伏见天下户民，大半家贫产薄，征赋之外，差配尤繁。岂宜寒耕热耨之人，供游手惰农之辈。臣近以简苗外县，遍历乡村。缁侣（阙）居精舍辉赫，每县不下二十馀处。求化斋粮，不胜饱饫。寺家耕种，又免征税。臣窃知淮南不度僧尼，不滋医卜，已六十年矣，兼不许外求者入境。此辈遗留蠹耗，幸我国困民贫。古语云：“一夫不耕，一妇不织，必有受饥寒者。”即自圣化之内，且约十万僧尼。每人日米一升，十万人日费二十石。以日系月，其数可知。每人春冬服装，除绫罗纱外，一僧岁中须绢五匹，绵五十两。十万僧计绢匹五十万，绵两五百万。此辈不耕不农，皆出於蚕织。无裨至化，实攵大猷。臣以为聚僧不如聚兵，僧富不如民富。昔秦皇帝并吞六国，虎视天下，以兵多民富故也，僧何预焉？《经》曰：“圣人在上，国无幸民。民之多幸，国之不幸。”臣尝三复此言，为之扼腕。  

☆司徒诩  

诩，汉乾三年官礼部郎中。  

○请采遗书奏  

臣闻致理之方，咸资稽古。多闻之道，讵舍群书。历代已来，斯文不坠。石渠蓬阁，今则阙於芸编。百氏九流，在广颁於搜访。唐朝并开三馆，皆贮百家。开元之朝，群书大备。离乱之後，散失颇多。臣请国家开献书之路，凡天下文儒，衣冠旧族，有收得三馆亡书，许报馆进纳，据卷帙多少，少则酬之以缗帛，多则酬之以官资。自然五六年间，庶几粗备。  

☆卢文纪  

文纪，字子持，京兆万年人。少举进士，事梁为刑部侍郎集贤殿学士。後唐明宗时为御史中丞，迁工部尚书。末帝即位，拜中书侍郎同中书门下平章事。晋祖入立，罢为吏部尚书，累迁太子少保致仕。周祖入立，即拜司空於家。卒年七十六，赠司徒。  

○请追尊宣宪太後表  

臣闻圣列九皇，必禀严慈之训。贵为万乘，弥怀顾复之恩。所谓“生我劬劳，昊天罔极。”故汉昭帝承祧御历，奉尊谥於云阳。魏文帝继体守文，思外家於甄馆，则追崇母後，享庙庭。爱亲之道克隆，敬本之文斯洽。臣等尝览国史，见元宗大圣孝明皇帝母昭成皇太後窦氏，作嫔初奉於相王，历位才终於藩孺。及至上皇传国，圣子临朝，则追尊配享於宫，俪极攸先於冢後。臣又见代宗睿文孝武皇帝母章敬太後吴氏，入宫才侍於忠王，短世难登於命妇。及宝祚爰归於圣嗣，追尊将於陵园，则群臣历恳於封函，严配请崇於徽号。旧章斯在，阙礼未伸。臣等叨备鼎司，合伸茂典。伏惟圣母鲁国太夫人梦梓兴周，望云佐汉。河洲之懿范，契沙麓之休祥。三母俱贤，周武最承於天统；四妃有子，唐侯光启於帝图。仰惟当宁之怀，弥轸寒泉之思。伏望配陵庙，法地则天。君亲实杀於义方，恩礼宜归於圣善。母以子贵，乃《春秋》之格言。孝以尊亲，固《礼经》之明义。久虚时荐，虑损皇猷。俾秦官载显于玉符，魏寝永光于金册。则华夷大愿，臣子遑宁。臣等谨案谥法：“圣善周闻曰宣；施而不私曰宣。博闻多能曰宪；圣善周达曰宪。”谨上尊谥曰“宣宪”皇太後。请依昭成、章敬二太後故事，择日备礼册命。故事礼合配陵庙，臣等再详议注。备有典彝，伏恐朝廷且务於便安，司局贵期於办集，酌於故事，更司简详。臣等伏闻先太後旧陵未於先朝，则都下难崇於别庙。既追尊谥，合创宫。臣等谨案汉故事，园寝不在王畿者，或在陵所便立寝祠。礼文虽异於国朝，事理可循於权道。臣等商量，太後上尊谥後，权立祠庙，以伸告献。配之礼，请俟他年。  

○请御书殿最臣寮奏  

一人御宇，百职交修，则四时无水旱之灾，万国有乐康之咏。顷属中原多事，三纪不宁，廉平因此而蔑闻，赏罚繇兹而失序。所以枭鸾并起，骀骥难分。有援助者，至滥必容。守孤贞者，虽贤莫进。遂使居官亻黾亻免，奉职因循。唯思避事以偷安，罔效辅时而济物。伏惟皇帝陛下削平九有，收复八，承乾兴万代之基，出震应千年之运。栉沐风雨，手足胼胝，勤劳大集於圣功，华夏毕归於睿略。虽远柔迩伏，咸知临照之鸿恩，而旰食宵衣，尚念生灵之久困。累颁丝，典访刍荛。恐天灾之流行，因皇风之拥隔。臣不揆庸短，辄冒宸聪。臣请告谕内外文武臣寮，凡守一官，责其举职，公清奉上，勤恪为心。每岁秋冬，明定考较，将相则希回御笔，班行则悉委司存。外则州牧县寮，具以真虚比较。傥闻共推异绩，便宜特示甄酬。如其众谓旷官，固可明行黜责。所冀免怀窃位，俱效竭诚。上则辅佐於大君，下则精专於庶务。高卑不滥，功过无私。官既清廉，则民无愁叹。劝课之方得所，则生灵之赋乐输。故可以进贤良，退不肖，安生聚，实仓箱。使和气远敷，德泽广被。顾惟穹昊，必降休祥。永致太平，伫期混一。臣叨逢明圣，谬列班行。既奉德音，合申所见。  

○请振饬辞谢朝班告假事例奏  

常朝辞谢官，常朝则南班横行，与百官齐拜。入阁日敷正门外序班，亦伏南横行，百官虽不拜，候唤伏时，辞谢官便展拜仪。今伏见每内殿起居日，先於文明殿庭序班，百官固不设拜，只候宰相至，便入起居，固不传宣命。若有南班辞谢，稍似非仪。请自今後其日不许辞，皆令次日。候有常朝，即得辞谢。若遇急切公事，即准旧例。令隔门辞谢，或於阁门候宣放。其文武两班，不更於文明殿序立。至於中兴殿门外立班，候宰臣到，便依次第入起居。又准故事，常参官每日趋朝，不合无故请假。如实疾病，不朝参间，不得私行人事。新官未谢，不合私人事到宰相宅。每月请假，不得过三日。吏部南曹郎中，请以锁院前五日免朝。若遇起居入阁，参假追朝，御楼谢贺，行香城外，班并合到，不到书罚。三司河南府职事带正员官，如南曹例。  

○请对便殿疏  

臣近蒙召对，面奉天旨。凡军国庶事，利害可否，卿等位居辅弼，并合尽言。臣等仰承绍谕，退自省循，时遇休明，名叨辅弼。器不能经纶庶务，智术不能康济大猷。致陛下宵旰於丕图，忧勤於治道。有面目，待罪岩廊，尚沐宸慈，犹宽册免。莫不兢心自励，俯首深惟。愿竭愚鄙之П，少副昭回之鉴。  

臣闻古先哲王，乐闻己过。道涂立诽谤之木，门庭树告善之旌。从谏如流，闻议能服。祈以卜年长久，享祚无穷。陛下自缵邦家，克敦慈俭。守先皇仁政，遵列圣彝章。人乐和平，政皆画一。天无之象，地无变怪之妖。日月无爽於亏盈，星纬不差於缠次。襞谏纸者无词可措，持皂囊者无过可规。凡百庶寮，奉职不暇。臣伏览贞观故事，见魏徵、马周之章疏，王、刘洎之奏论，或讲贯古今，或铺陈政术，皆万代之长策，非一介之狂言。苟异经谋，何名献纳。臣等伏计宸算图度者，必以岭峤未平，岛夷犹梗，巴梁恃险，井络缠妖，鲜卑尚挠於边陲，将帅未施於方略。臣等以为非独人谋未至，亦恐天意使然。声教苟孚，廓清何晚。臣略以前事明之。何者？即如汉高，前代之英主也。一剑初奋於彭城，五年方诛於项籍。洎南平英布，北捍匈奴，解白登之围，避柏人之难，凡十馀年亲当矢石，乃混车书。如太宗文皇帝，本朝之圣祖也。自起义太原，佐命高祖，乃定江南之草窃，殄陇右之陆梁，御突厥於便桥，擒公┙於京口，凡十馀年栉风沐雨，命将出师，方得华裔向风，寰区无挠。伏念陛下爰从践祚，才历一期。虽乃圣乃神，不下於汉高文祖。而且耕且战，更详於人事天时。侔武王一举荡平，体句践十年教战。若治兵之至要，御众之大端，攻必取而守有馀，战必胜而卒无怠。发号出令，保大定功。俾军戍咸惮於机权，部校皆存於信义。驱之可以蹈汤火，使之可以为虫沙。此则圣谋悬料於彀中，神策已包於术内。何假刍荛小辈，草野凡生。持蠡妄测於沧溟，侧管强窥於穹昊。不量事体，虚费莠言。故《论语》载仲尼治卫，必也正名。言顺事行，勿容苟且。名言之际，圣哲攸艰。况在凡常，岂宜容易。思出其位，古人所非。臣等谬处台衡，奉行制敕。但缘事理，互有区分。军戎不在於职司，钱谷非关於局分。苟陈异见，即类侵官。况才不济时，识非经远。因五日起居之例，於两班旅见之时，略获对扬，兼承顾问。此际卫士周环於阶陛，庶臣罗列於殿庭。四面聚观，十手所指。臣等苟欲伸愚短，此时安敢敷陈。韩非昔惧於说难，孟子亦忧於言责。臣窃惟本朝故事，肃宗初平寇难，再复寰瀛，颇经涉於艰难，尤勤劳於委任。每正衙奏事，则泛咨访於群臣。及便殿询谋，则独对扬於四辅。自上元元年後，於长安东置延英殿，宰臣如有奏议，圣旨或有特宣，皆於前一日上闻。及对御之时，只奉冕旒，旁无侍卫。献可替否，得曲尽於讨论。舍短从长，故无虞於漏泄。君臣之际，情理坦然。伏望圣慈俯循故事，或有事关军国，谋而否臧，未果决於圣怀，要询访於臣辈，则请依延英故事，前一日传宣。或臣等有所听闻，切关利害，天形文字，须面敷扬。臣等亦依故事，前一日请开延英，当君臣奏言之时，请机要臣寮，侍立左右，兼乞稍霁严颜，恕臣荒拙。虽乏膺之效，庶尽葵藿之心。  

恭惟陛下睿略纵横，天机沉邃，臣等以愚智而干圣智，以凡情而测圣情，如萤爝比耀於乌蟾，畎浍争流於江海。然而天覆地载，君义臣行，持禄取容，即见议於物论。有犯无隐，虑不惬於圣怀。既显奉德音，俾令奏对。合披愚款，先渎宸聪。  

○请禁丧制逾式奏  

奉四月十四日敕：丧葬之仪，本防逾僭。若容锦绣，难抑奢豪。但人情皆重於送终，格令当存於通理。宜令御史台除锦绣外并庶人葬，更检详前後敕格，子细一一条件分析奏闻。冀合人情，永著常令者。今台司再举令文及故实条件如後。  

凡铭旌，三品已上长九尺，五品已上长八尺，六品已上长七尺。诸而车，三品已上许使油施衤巽，两厢昼□气，男子衤巽旒苏皆使素，妇人使彩。又诸官五品已上，许使三梁六柱举车，举上有结络。三品已上带将相者，有凤台。自诸品官及郡守升朝官者，羚羊山华，舆平。诸棺椁不得雕镂彩画，施户窗栏槛，棺内不得有金宝珠玉。诸丧葬不得备礼者，贵得同贱，贱不得同贵。准元和六年十二月刑部兼京兆尹郑元状奏。条流文武官及庶人丧葬，三品已上，明器九十事，四神十二时在内，不得过二尺五寸，馀人物并不得过一尺。园宅方五尺，下帐高方三尺，共置五十舁。挽歌三十六人，而车使闹辙车，油朱丝络网，两厢画龙虎。竿朱，未垂旒苏纟胃帏衬幕及额带等。其竿长二丈六尺，带五重，旒苏十八道，并不得使绫罗锦绣泥银帖金彩画及结鸟兽香囊等物。四使引四披、六铎、六た挽歌，并练布深衣，盾车志石，任画□气，不得置竿额带等。方相车（阙）载方厢外，及魂车除网裙帘外，皆不得更别加装饰，并使合辙车。纛竿长九尺，不得安大朱帖金银，立鸟兽旗幡等。五品已上，明器六十事，四神十二时在内。园宅方四尺，下帐高方二尺，共置三十舁。减志石军而车，竿减四尺，长二丈二尺。流苏减二道，使十六道。带减一重，使四重。披引铎た各减二使四。挽歌一十六人，并无朱丝风光络。方相使头车，纛竿减一尺，使八尺。帏额魂车准前。九品已上，明器四十事，四神十二时在内。园宅方三尺，共置二十舁。减盾车；竿减三尺，使一丈九尺。旒苏减二道，使十四道。披引铎た各减二使二。带减一重使三重。挽歌一十六人。纛竿减一尺使七尺，其帏额头魂车准前。明器并使瓦木为之，四神不得过一尺，馀人物等不得过七寸，并不得用金银雕镂帖毛装饰。  

○陈政事疏  

臣闻事君尽忠，孔子激扬於直道。无功受禄，周书讥讽於旷官。敢因灾之时，辄贡倾输之恳。臣伏见比年以来，朝廷多故，人事则兵丧祸乱，天时则水旱虫霜。若非陛下拯溺救焚，移灾作福，则生灵受弊，宗社何依。今则区宇甫安，人神胥悦。但以自夏愆阳，及秋霖雨，虽劳圣虑，过切闵伤。盖属当否数之辰，尤费消禳之力。虽民斯鲜福，亦天道使然。为君之难，实见於此。臣闻沉潜刚克，高明柔克。是君宜执柔以御下，臣当刚正以报君。则冀上下和平，君臣合。臣思德宗初置学士，本不以文翰是供。盖献纳论思，朝夕延问，至於给谏遗补之职，是曰“谏官”。月请练纸，时政有失，无不极言。望陛下听政之馀，时召学士谏官，询谋政道，俾献谠言，明书黜陟之科，以责语言之效。《书》云：“时若，肃时雨若。”以洪范言之，系於君德。臣请严於宗庙社稷，精祷於岳渎神。进忠良，退不肖，除寇盗，恤嫠。慎刑章，明举选。任贤勿贰，去邪勿疑。王道砥平，无偏无党。中外除改，请守旧规。长兴四年以前敕命繁碎者，请重选择。如新敕不及旧章，便请却依前代。如旧章不如新敕，便请厘革施行。倘不阻於奏陈，庶渐臻於理体。  

## ●卷八百五十六  

☆苏德潜  

德潜，汉乾三年官右补阙。  

○禁道士携妻孥奏  

臣闻道以至真为本，自然为宗。若不离嗜欲之源，则安奏虚无之理。况两京道宫，是国家崇福之地。窃见道场所设斋醮，无非蠲洁净筵，盖表其精虔也。访闻道士皆有妻孥，携在道宫居止。不独伤於教法，其实污於清虚。望特行禁止。  

○淳于希颜  

希颜，汉乾三年官左补阙。  

○请禁括田出剩求功奏  

窃以久不简田，且仍旧额。无妨耕稼，虽知有劝於农民，复恐不均於众望。三五年中，时一通括，兼以州县遭水早处，比有诉论。差使封量，不宜便有出剩。请今後差官，能敷元额，已不亏官。凡出剩求功，请不收附。所以知朝廷爱民之意，照物之仁。  

☆李守琼  

守琼，汉乾时人，官太平率更令。  

○禁沙门著紫奏  

沙门著紫，比非佛门。贵务奢华，以邀名利，诸处奏荐，盖出颜情。以臣愚见，不敢便望止绝，每岁诞节前，据所奏荐，便令其身随荐章诣阙，令功德使召两院僧官，考试所业长短，以行恩泽。庶绝滥举之门。  

☆徐纶  

纶，汉乾时人，官司法参军。  

○龙泉寺禅院记  

龙泉院者，人天集福之所也。耆旧相传，其来浸远。刊刻无寄，因究权舆，一说云：是院之东十数里，孤峰之上，有黄砂古祠。时有一僧，莫详所自。於彼祠内，讽读《金刚般若经》。一日，有白兔驯扰而来，衔所传经文，蹶然而前去，因从而追之。至於是院之东数十步，先有泉，时谓之龙泉。於彼祠内，而僧异之，而感悟焉。因结茆晏坐，誓於其地，始建刹焉。同灵鹫而通幽，类给孤而建号。东邻郭社之末，前据金谷之垠。既名额以来标，称郭谷而斯久。  

至有唐乾宁初，西蜀惠裁精舍禀律沙门讳顺ê，振锡东游。浮杯远逝，偶及是院，遂欲栖心。披荆榛而通过路，啜薇蕨以事晨飧。日往月来，以近及远。归依者如蚁慕，唱和者若蝉联。虽云兴废有时，亦系方圆任器。添栋宇於仍旧，求柱石於他山。绀殿故而复新，云房卑而更起。曲尽其妙，以广其居。渐加少而为多，变其质而增丽。凡增修新旧屋宇并正殿等共七十馀间。其院东龙泉，後面结庵之所，三纪已前，微认故迹，今则湮没矣。且泉之所有，时无能知者，失其状也。喷涌而出，喻虎眼射人，鲸口沫。注遽盈於沟洫，奔突若骇於风雷。夏寒凝冰，冬温若沸。比镜澄澈，同醴甘香。不独饮酌所须，可以尘垢旋涤矣。ê公运心匠，磨智锋，俾令堰作方塘，涨为澄沼，且嘉鱼成窟，抛玉宛转以随人。秽触沉波，吐珠淋漓而覆水。有斯灵异，甚警凡愚。自迩及遐，惟畏与敬。而且植弱柳则扶疏而春媚，莳修篁则蓊蔚以冬青。长小松为乔松，接山果为家果。功既崇矣，景既备矣，一日，ê公谕诸门人曰：“是院也，厥初住持，所重幽僻。止期课诵，以尽年龄。敢望崇修，有若斯壮丽者矣？吾闻空寂者正真之本，名言者诱化之宗。如来亦假於庄严，氓俗渐归於方便。得不申请院额，增饰教门者焉？”郡牧陇西公，果俞革故之谋，俾建即新之号，因飞笺奏，岁降敕文，额记龙泉禅院矣。时唐乾宁元年十月二十五日也。  

○元化长寿禅院记  

泽郡之西封有属邑，命之曰沁水县。沁县之东壤有属乡，目之曰沁水乡。是乡也，山夹长川，不竭朝宗之浪。路盘重阻，疑游遁世之方。其土多寒，其民甚朴。亏周孔之文化，有唐虞之古风。维修，蚕桑盖寡。是川之左，有山之形，卧虎标奇，偃月挺质。俗以盘屈之势，指为车辋之山。相踵传之，其来远矣。  

至後唐天十九年，沙门诠公，俗姓杨氏，遁迹韬光，处晦藏密。灵草之本根不耀，真空之妙理自明。杖锡挈瓶，寻幽采异。因历是山之下，遂萌止足之心。有近信檀越酒稹、酒宝、酒晖、李安，共减已有，买郭武之山原，勤请住持，将崇梵刹。与三县巡检使清河张公，观瞻林麓，同玩兹山。由是穿密林，步纤草，考以地志，顺彼物宜。谅尘外之宝方，葺云栖之梵刹。揭怪石而平沟壑，除朽坏以基垣墙。荆榛翦以四开，鸟兽降伏而渐扰。微凿地脉，遽涌寒泉。旋拨云根，用通幽径。卒成兰若，以肃住持。就以山名，权为院号。自是谓之车辋院矣。诠公道惟敦实，性绝浮华。了知解脱之门，勇进菩提之路。不求事相，宁愧鄙称。一入林峦，八经寒燠。至长兴元年二月二十五日顺化，建塔於院之右。门人义常，靡辜法乳，克荷师宗，化导有方，崇修益盛。至後汉乾三年春，摄当县长内黄扈公，一日从容而谓院主义常：“某慊是精蓝，阙以美号。欲维新而改作，免仍旧以多惭。”举状申州，希重建额。时太守彭城公，特允勤请，俾光教门。以其年三月七日，备僧俗礼仪，螺具鼓吹，迎请碑额，悬挂大会。圣凡之侣，并本邑寮属士庶，以其日吉辰斋庆讫，院主以余祖构是务，翰墨为功，爰托纪题，以传悠久矣。  

☆卢琼  

琼，汉隐帝时兵部员外郎。  

○请建高祖别庙奏  

恭以高祖皇帝驱除戎虏，救解倒悬，德被生民，功高邃古。请依西汉祖宗故事，於三京陕府许宋等州旧邸，立别庙塑像，以时祀，以表遗爱。  

☆王易  

易，周广顺元年以尚书左丞为礼部尚书。  

○请复尚书省令式奏  

尚书省名曰“中台，”素称会府。列曹令式，废坠多年。雨辖纪纲，隳紊积岁。或因贡一时之浅见，破千载之通规。遂俾廨宇类乎衡门，官位等乎虚器。若以权从改易，应变弛张，又未见国富时康，家给民足。《礼记》曰：“以旧防为无所用而坏之者，必有水败。以旧礼为无所用而去之者，必有乱患。”伏惟陛下守文继统，宰辅戮力致君。立太平之基，创无穷之业。其尚书省二十四司公事，望准令式，积渐施行，所有唐末艰难已来权立名目，请皆停罢。即守官有视事之方，为吏无虚名之役。  

☆吕咸休  

咸休，晋天福三年礼部郎中。周广顺元年以给事中为左散骑常侍。  

○请令闽浙贡物自出脚乘奏  

臣见前朝闽浙入贡物色，下船之後，官差脚乘，搬送到京。臣悉谙知，害民尤甚。比来贡奉，自是勤王。差扰贫民，贡之何益。以臣管见，凡此数处贡物，并令自出脚乘。不困贫民，於理无爽。  

☆咸师范  

师范，周广顺元年官西头供奉。  

○乞宣赐物业奏  

弟师朗先为亳州蒙城镇将，因怀惊疑，遁过淮外。臣与东头供奉官师睿二人，时在定州监押兵士。及在雍州攻城，各拘职任。隐帝敕书安抚，臣冒死上诉，缘祖父坟墓庄田，点简入官，至今属营田户部，岁时骨肉祭拜无所。臣叨为人子，孝道难忘。遂於生前，便亏祀飨。（下阙）  

☆刘  

，字克明，晋相句之弟。後唐明宗朝累迁水部员外郎、史馆修撰。长兴末，赵凤镇邢台，表为节度判官。清泰初入为起居郎，累擢太府卿。汉祖入立，授宗正卿，周初改卫尉卿。广顺二年奉使高丽，卒於郓州，年六十一。  

○请慎择牧守疏  

藩侯郡牧，仗钺分符。系千里之惨舒，行一方之威福。自古选任，须擢贤明。近代统临，为酬勋绩。将邦域之生聚，展将领之人情。识分者附正营私，黩货者严刑广取。诸头剥削，多赡爪牙。自黄巢已来，伪梁之後，公署例皆隳坏，编户悉是残。或不近边陲，不屯师旅。无城郭郡邑，非控扼藩垣。试任廉能，且权常理。逐年属州钱物，每季申省区分。支解有馀，罄竭供进。府库渐足，黎庶稍苏。纵有过愆，亦施惩责。言虽鄙近，望赐施行。  

☆高行周  

行周，字尚质，幽州人。後唐庄宗灭梁，以功领端州刺史。同光末出守绛州，天成中迁颍州团练使。长兴初改振武军节度使，历镇彰武、昭义。晋祖时加同平章事，为西京留守。镇天雄，徙镇归德。出帝时加兼侍中。汉祖入立，加守太傅兼中书令，代李守贞为天平节度使。改邺都留守，加守太尉，封临清王。乾中加守太师，进封邺王。周祖入立，改封齐王。广顺二年卒，赠尚书令，追封秦王，谥武懿。  

○辞让诏不呼名奏  

陛下每降诏书，过逾常制，耳闻宣读，心不遑安。诏书呼名，人臣常分，乞不逾圣制者。  

☆赵延  

延，字子英，泰州人。世明术数，仕蜀由荫为翰林待诏。後唐天成中以旧职兼卫尉少卿，清泰天福中为司天监，入汉守旧职。周广顺初加检校司徒，二年授太府卿，判司天监事。卒年五十八，赠光禄卿。  

○嫂丧宜依令式服大功议  

臣闻三代之制，礼无降减之名。五服之容，丧有宁戚之义。此盖圣人随时设教，称情立文。沿革不同，吉凶相变。或服繇恩制，或丧以礼加。太宗文皇帝引彼至仁，推其大义。因览同爨有缌之义，遂制嫂叔小功之服。列圣尊行，已为故事。传於令式，加於大功。今马缟奏论，以为错谬。况缟昔事本朝，概至梁室。曾为博士，累历岁年。今始奏陈，未为允当。谨按仪礼，凡制五服，或以名加，或以尊制，或推恩而有服，或引义而当丧。故嫂叔大功，良有以也。其如叔以嫂之子为犹子，为犹子之妻，叔服大功。今嫂是犹子之母，安可却服小功？若以名加，嫂岂疏於犹子之妇？若以尊制，嫂岂卑於犹子之妻？论恩则有生同骨肉之情，引义则有死同宅兆之理。若以推而远之为是，即令式兼无小功。既有称情制宜之文，何止大功九月。请依令式，永作彝伦。  

☆张仁彖  

仁彖，晋天福三年大理正。周广顺二年以左庶子为大理卿。  

○请令瘗埋刑人奏  

臣常历外任，见州府刑杀罪人，虽有骨肉寻时，不容收瘗，皆令给丧葬行人载於城外，残害尸，多至至邀求，实越彝章，颇伤仁化。准《狱官令》：“诸大辟罪，并官给酒食，听亲故辞诀，宣告犯状日，末後乃刑。”《注》云：“决之经宿，所司即为埋瘗。若有亲故，亦任收葬。”又条：“诸囚死无亲戚者，官给棺於官地理瘗，置砖铭於圹内，立牌於冢上，书姓名。”请依令指挥。  

○论史在德罪议  

大理寺所断，即依律文，凡断罪合取最後敕为定。详《编敕》云：“官典鞫狱枉滥，或经台授轨，勘问不虚，元推官典，并当诛罚。”又尝有忻州法椽郭业，故入张仁安一人死罪，合当诛罚处分。今在德故入八人罪，法寺不援後敕，准据律文。今以郭业比附，在德合处极典。  

☆贾纬  

纬，真定获鹿人。唐末举进士不第，後唐天成中为石邑令。晋天福中入为监察御史，改起居郎史馆修撰。开运初累迁中书舍人。汉乾二年授左谏议大夫，寻充史馆修撰判馆事。周祖即位，出为平卢军行军司马。广顺二年卒。  

○上唐年补遗录奏  

伏睹国史馆，唐高祖至代宗已有纪传，德宗至文宗亦存实录，武宗至济阴废帝凡六代，唯有武宗实录一卷，馀皆缺落。臣今采访遗文及耆旧传说，编成五十五卷，目为《唐年补遗录》，以备将来史官修述。臣闻裴子野之修《宋略》，爰在梁时。姚思廉之纂《陈书》，乃於唐世。咸因丧坠，是有研寻。皇帝陛下与日齐明，固天纵圣。华山归马，宗文之道己行。虎殿延儒，质疑之论斯启。一昨聿宣纶诰，精择史官，以李氏又终。想唐年遗事，虽追名上号，其制相沿，而创法定仪，於文或异。恐谣俗之讹变，致信实以湮沉。将辑亡书，以修坠典。臣久居职分，深耻阙遗。今录浅闻，别陈短序。伏冀特回睿鉴，俯念愚衷。芸阁蓬山，诚莫裨於良直。蹄涔掬土，愿少效於高深。请下有司，用资取证。  

○拜给事中自奏  

臣久尘西掖，近缀东台。既居封驳之官，兼处编修之职。凡关闻见，合补聪明。苟避事不言，是上孤至圣。臣闻“无偏无党，王道荡荡。无党无偏，王道平平”。前书所载言之者，诫千古大君恐有毫之私也。臣睹陛下降赦後，普行恩敕。武臣之内，咸协旧规。文吏之中，未符通论。臣窃见改转朝官，自太子少保尚书丞郎内，例超秩次，仍峻户封。惟两省侍从卿监之官及员外郎赞洗等，依资升进者，不过数人，馀并止於一阶。或自右入左，上下都不画一。臣伏思阶勋爵邑，至为重事。当以德以劳，次第而进。虽遇庆泽，不可妄加。况官者代天理物，国家公器。虽有亲昵，无得轻授。故曰官不必备，惟其人。若才称其官，当时当有显议。能不副职官，便无宜滥升。以公器而为普恩，以普恩而有差等，一厚一薄，何疏何亲。臣不敢封还制书，以阻成命。乞陛下显询故事，爰下有司。不次超拜者，必徵殊美。以第进秩者，须守常规。望明庭再与佥谐，愿陛下曲留省察。兼有前朝并为执政见排，左授官秩者，及在官无累，或丁忧已满，未蒙叙迁，各许进状，以自申明。或显见於章疏，幸特颁於制命，或期效用，不致沉埋。则免使得路者自伐自矜，结恩私室。失意者愈嗟愈叹，流怨公朝。光陛下圣明之规，表陛下均平之德。将恢至理，以致太和。  

○昭义军节度使安元信谥议  

叨居礼职，式考儒经。德虽以百行相成，谥乃取一善为定。公经邦纬俗，积行累功。宜立总名，用彰殊号。按《谥法》：“事君尽节曰忠，体和居中曰懿。”《左传》曰：“公家之事，知无不为，忠也。”《春秋正义》曰：“保已精粹，立行纯厚，懿也。”公抑扬事任，周旋盛明。尝险阻艰难，秉温良恭俭。或宣风千里，有负襁之民。或布政百城，致随轩之雨。道光群後，功著历朝。凡士大夫，叹开幕之芙蕖久谢，无贤不肖。感成蹊之桃李空存，焕彼缇缃。丰诸碑版，令被实录，非让古人。事君既有忠规，为臣足以御众。复彰懿行，从政备焉。前代所高，斯谥为当。请谥曰“忠懿”。  

☆李元懿  

元懿，周广顺二年官北海令。  

○上六事疏  

臣为北海令时，夏秋苗上每亩麻农具等钱，省司元定钱十六。及刘铢到任，每亩上加四十五，每顷配柴五围、炭三秤。省条之外，严刑立使限徵。臣窃闻诸道，亦有如刘铢配处，望令禁止。  

臣在任时，奉刘铢文字，放丝三万两，配织绢五千匹。管内七县，大抵如是。及徵收在赋税之前，督责抑凌，借役户民，多造店宅碾典库。请朝廷指挥，许人论告，差军人百姓五工已上，出放物至匹斤，以坐赃论。自然止绝斯弊。  

臣在任时，见刘铢擅弃国章，便行决配。凡罪人，或刺面填都，或决配沙门岛。大凡配流加役，是朝廷格律，今後更请以不道论。  

臣见诸处商税，有越常规。乃至草木虫鱼，无不取税。更有岁定税率，即令儿侄亻兼从主张，便行枷棒。作事非法，有紊国章。今後请三司差人主持，止绝斯弊。  

臣伏见晋朝曾配百姓食盐钱，每顷配盐二十斤，纳钱五十五，数足然後许百姓私买煎造。自後盐铁使指以赡军为名，禁断盐法。苗亩所配，不放纳钱。税物重微，生灵不易。今逢理代，宜有改更。使人口淡食者多，其主粜职员，又入沙石硝卤大半。今後如国家立法粜盐，乞放却苗上率配，稍抚蒸民，以安国本。  

臣见曲法一条，最未中理。多与州县民岁定课利，至於酤酢卖糟，为弊尤甚。臣请州府榷酒户，乡村不禁，许令私造。依明宗朝所行税户，每亩纳曲钱三，则酒酢之流，民得便用。  

☆石公霸  

公霸，周广顺三年官陇州防御使。  

○本管县镇越凤翔奏  

元管三县五镇，自秦州阻隔，废定戎新关两镇，唯源皆称直属本府。及官吏批书历子，考较课最，贼盗寇攘，户民减损，又责州司，职分何以检校。昨阳令李玉上府主簿林萼下乡，州司不曾指挥，本县亦地我申报。每有提举，皆称本府追呼。无以指纵，何能致理。其间户口，多有逃亡。预虞大比之时，恐速小臣之罪。伏睹近敕，凡有诉讼，尚委逐处区分，不得蓦越。岂可本属县镇，每事直诣凤翔。望降新规，以涤旧弊。  

☆马裔孙  

裔孙，字庆先，棣州商河人。少举进士，为後唐潞王河中观察支使。清泰初累拜中书侍郎同中书门下平章事。晋祖入立，罢归田里。周祖即位，就加检校礼部尚书太子宾客，分司洛阳。广顺三年卒，赠太子少傅。  

○免史在德言事罪诏  

左补阙刘涛等奏：太常丞史在德所上章疏，中书门下奏，未奉宣谕，乞将施行，分明黜陟。朕尝览贞观故事，见太宗之理。以贞观升平之运，太宗明圣之君，野无遗才，朝无阙政。书善尽美，无得而名。而陕县丞皇甫德参辄上封章，恣行讪谤。人臣无礼，罪不容诛。赖文贞弥缝，恕德参之狂瞽。徵奏太宗曰：“陛下思闻得失，只可恣其所陈。若所言不中，亦何损於国家。”朕每思之，诚要言也。遂得下情上达，德盛业隆。太宗之道弥光，文贞之节斯箸。朕惟寡昧，获奉宗祧。业业兢兢，惧不克荷。思欲率循古道，采拔时材。怀忠抱直之人，虚心渴见。便佞诡随之说，杜耳恶闻。史在德近所贡陈，诚无避忌。中书以文字纰缪，比类僭差，改易人名，触犯庙讳，请归宪法，以示戒惩。盖以中书既委参详，合尽事理。朕缵承前绪，诱劝将来。多言数穷，惟圣祖之所戒。千虑一得，冀愚者之可从。因览文贞之言，遂宽在德之罪。爰令停寝，不遣宣行。刘涛等官列谏垣，宜陈谠议。请定短长之理，以行黜陟之文。昔魏徵则请赏德参，今涛等请黜在德。事同言异，何相远哉！将议允俞，恐亏开纳。方今朝廷粗理，俊毕臻。留一在德，不足为多。去一在德，不足为少。苟可惩劝，朕何爱焉。但缘情在倾输，理难黜责。涛等敷奏，朕亦优容。宜体含洪，勉思竭尽。凡百在位，悉听朕言。  

☆卢损  

损，范阳人。梁开平初进士，贞明中累官至右司员外郎。後唐天成初由兵部郎中擢史馆修撰，转谏议大夫。清泰初为御史中丞；晋天福中迁右散骑常侍，转秘书监，授户部尚书致仕。周广顺三年卒，年八十馀，赠太子少傅。  

○酌定不便时宜条件奏  

臣等先编联制敕，外有比非故实，不便於时条件，准天成元年七月及四年十一月敕，应中外官除授，不许品秩一例宣赐告身，请依旧制合赐外，各令自出绫纸。又天成元年八月敕：“除授旨授令录，皆令内殿辞谢。”臣等以令录卑微，不可内廷展谢，请依旧制正衙辞谢。又天成三年五月、长兴二年七月敕：“许节度使带使相岁荐五人，馀荐三人，防御团练使二人。”臣惟州县员缺甚少，若容荐举，则每年铨选，何以注拟，请特行厘革。又长兴二年八月敕：“州县簿尉判司差充军判官，仍同一任。”自尔以来，颇伤物论，以为不当。请行止绝，依旧令衙前选任。  

○请停春关宴奏  

天成二年二月敕：“每年进士，合有闻喜宴、春关宴，牒用绫纸并官给。”臣等以举人既成名第，宴席所费属私，况国用未充，枉有劳费。请依旧制不赐。  

○陈五事疏  

臣睹陛下勤俭为本，宵旰是专。日新之德继声，时病之忧渐息。事才达听，言乃必行。若有隐於圣明，必贻咎於阴责。器小而诚难测海，日下而但合倾心。今欲晓谕中外臣寮，戴星登车，端门侍漏，寅初开钥，日出排班。中兴殿庶事未通，乞光降宣不坐，冀视朝之制合古，事君之礼得中。匪懈之诚咸专，未明之求外显。  

臣闻食其时则百骸皆理，失其言而驷马难追。利便可行，疏阔莫返。况开阖之制，出入须常。且贵贱而不分，恃强壮而争进。此後逐日早辰，军人百姓，马群放牧，令两掖门出，广列尊卑。  

帝居皇宅，法象大微。取则皆自於上元，隳度无违於古道。标正影端之语，万世不逾。从权就便之规，一时难守。臣见九衢巷陌，已是渐微。兆庶街坊，未止侵占。陛下仁恕在念，约绝难行。且乞五凤楼南，定鼎门北，禁止搭棚篱圈，笼树舍檐，取土填街，引渠秽路。请指挥金吾军巡止绝。  

桥号天津，名实帝道。人臣履历，尚合兢趋。牛车往来，公然纵恣。请止绝，天津桥中道两头下关，驾出即开两傍之路，士庶往来，其车牛并浮桥路来往。  

朝廷所重，名器为先，叙礼乐，道尊卑，明贵贱。伏见禁门之内，人马出入极多。臣请凡官员除将被袋马外，其馀骑从，并令於光政门外下马。  

☆许迁  

迁，郓州人。初为本州牙将，汉乾初为左屯卫将军，改左监门卫大将军，加检校司空。汉末权知隰州；周祖即位，正授隰州刺史，罢奉朝请卒。  

○破河东贼奏  

河东贼军侵我，今月十一日，遣步军都指挥使孙继业等，领兵三百，至州北长寿寺掩杀，获贼砦将程筠、军使冒千、王仁原、供奉官李演并驼马等。所获贼将较并斩之。不数日，贼引军攻城，四面齐进。臣与判官李、都指挥使赵太、粮料使王光裔官员职掌百姓，守把拒斗，焚贼攻具，死者五百馀，伤者千馀，信宿遁去。  

## ●卷八百五十七  

☆张颖  

颖，太原人。驸马都尉永德之父，累为藩郡列校，由内职历诸卫将军。晋祖时为寿王重庄宅使；周广顺初，自华州行军司马历郢、怀二州刺史，迁安州防御使，为部曲所杀。  

○形盐赋（以“入用调鼎和羹”为韵）  

形盐似虎，岐峙山立。虎则百兽最威，盐乃万人取给。合二美以成体，何众羞之能及。厥贡惟错，将蛤蜃以俱来。充君之庖，与昌蜀而齐入。丽哉！其义可嘉，其美可颂。鲁崇宴赏，周公实来。殷作和羹，傅说登用。向若美景初霁，奇状不遥。映金盘以皎，临象箸而光昭。远则雪山出地，近则白虎戏朝。瞿瞿其肉，威而且猱。眈眈其目，视而不忄兆。立而成形也，白黑相对。融而司味也，咸酸必调。厥味伊何，物不可并。水火相济，为君子以成八珍。上下协谐，具公饣束而登五鼎。利我者则众，成我者几何。备物象形，即贱不干贵。皆可适口，岂同而不和。至如大君式宴，樽俎充盈，形盐具矣，以为宾荣。意者取国君，文足昭德，武以弭兵。时之所贵，物莫能京。故天官叙其职，春秋美其名。必也见遗，则陆沉於怀土。如或可用，当济代之和羹。傥有裨於家国，在吾道之应行。  

☆王殷  

殷，瀛州人。後唐同光末为华州马步军副使，天成中移授灵武都指挥使，清泰中授祁州刺史。晋天福中改宪州刺史。少帝嗣位，累迁奉国右厢都指挥使。汉乾末领夔州节度使。周太祖即位，授天雄军节度使，加同平章事。後被诛。  

○辞夺情疏  

臣为末将，出处无损益於国家。臣本燕人，值乡国离乱，少罹偏罚。因母鞠养训导，方得成人。不忍遽释苴麻，远离庐墓。伏愿许臣终母丧纪。  

☆刘言  

言，庐陵人。仕楚文昭王马希范为辰州刺史。恭孝王希萼立，权武平留後。徐威之乱，言遂尽取湖南故地，奉表於周。除武平节度使同平章事，後为静江指挥使王逵所杀。  

○收复湖湘表  

臣闻域中至大，须归正统之君。海内称尊，合奉真明之主。事既缘其道阻，机且务於从权。关河之信使不通，戎镇之笺章未达。实为暌越，罪属稽留。臣前年以马氏弟兄，交相鱼肉，是希崇之失御，致边镐之侵疆。当道节度使马光惠，早副群情，方施庶政，遽多耽惑，将乱纪纲。三军商量，乃行废黜。臣谬居上将，忽被众推。寻且奉表东吴，所冀且安西土。不谓湖南节度使边镐，多行间谍，尝畜阴谋。致半年未降於新恩，而中使遽来於急诏，而又纵横肆意，说诱五溪。暗行文书，广赍金帛。将谋会合，欲举攻状。臣请节度副使王进逵、行军司马何敬真、别差指挥使周行逢、朱全、张亻放等，虑其奸计，恐致危亡。乃举兵师，去平凶寇。自十月三日水陆发兵，顺水至五日收下沅江；九日又下益阳；十四日克复湖南越池。边镐见其危迫，陆路奔逃。见发奇兵，掩後追逐。料行狼狈，必恐收擒。臣素昧兵钤，曾无将略。寺处军中之长，叨司阃外之权。念臣节以徒坚，望尧阶而尚。既复潇湘之土宇，永依日月之照临。幸成破竹之功，敢慢倾葵之恳。且驰单介，径达皇都。谨差节度押牙张崇嗣奉表以闻。  

○收复湖湘状  

当道去年以湖南马希萼弟兄伤蹇家国，陵夷淮南，差边镐潜入长沙，便为据守。扶风一族，楚水万家，并押送东吴，固无留者。当道有兵士二千来众，亦被括将。累乞放回，意未允许。今春前节度使马光惠，耽荒稍甚，僭侈非常。三军商量，乃行废黜。臣以位居贰，众意推崇，辞让既难，藩方无主。此际以马光惠早归东国，累降颁宣。臣等例奉甄升，未遑回变。方思述职，邻道可明。不谓湖南，频行间斗。彼众将行讨伐，当军须举兵师。冀先定於熊湘，复归明於象阙。东吴早以臣权知戎阃，未降明恩。寻有急徵，并令归国。其边镐唯怀诡诈，多畜奸谋。况五溪入州，是武陵管属。边镐暗赍金帛，密与钩连。计料加兵，欲谋攻逼。於界首益阳县下砦，聚食屯师，自谓士卒精强，壕暂牢固。当道节度副使王进逵、行军司马何敬真、指挥使周行逢、朱全、蒲公益等，去十月三日部署大齐云截波鱼龙战楫等三百馀艘，计三万人，并陆路指挥使张亻放、董从德等押马步兵士二万馀人，同日进发。五日收下沅江县，获贼都监刘承遇。其贼将李师德等五百馀人，并束甲归降。至九日到益阳寨，贼众一万馀人，坚守抵捍。攻击自辰至未，其砦自溃。杀戮八千馀人，捉得都指挥使夏昌，活擒八百馀人。至十一日，桥口、湘阴数处，相次归降。至十三日，当军水陆俱上，经长沙城下。边镐见其兵势，不敢拒张，当夜取东路奔逃。至十四日，进逵、敬真差发五千馀人追袭。除镐先次奔窜外，掩杀贼众五百馀人。即日进逵、敬真入湖南城，安抚军民讫。其东吴岳州刺史宋德权，尚倚孤垒，亦聚强兵。探知搬下舟船，亦无斗志。十月十八日，差指挥使蒲公益押战船五十只、兵士三千人，到岳州城下。其宋德权即时城而窜。便令蒲公益权主岳州，招抚生众。其潭州、上江诸郡邑，见差守宰抚安。  

☆冯道  

道，字可道，瀛州景城人。天中事刘守光为幽州掾，历晋王从事。後唐同光中充翰林学士，迁中书舍人户部侍郎。明宗入洛，累拜中书侍郎同中书门下平章事，封始平郡公。末帝嗣位，出为同州节度使，拜司空。晋灭唐，又事晋，守司空同中书门下平章事，加司徒兼侍中，进鲁国公。少帝朝加太尉，进燕国公。罢为匡国节度使，徙镇威胜。契丹灭晋，又事契丹，为太傅。汉祖立，又归汉，以太师奉朝请。周灭汉，又事周，广顺初拜太师中书令。显德元年卒，年七十三，赠尚书令，追封瀛王，谥文懿。  

○上唐明宗徽号册  

维长兴元年，岁次庚寅，四月甲午朔二十五日戊午，金紫光禄大夫守尚书左仆射兼门下侍郎同中书门下平章事充太徵宫使宏文馆大学士上柱国始平郡开国侯食邑一千五百户食实封一百户臣冯道、银青光禄大夫门下侍郎兼吏部尚书同中书门下平章事监修国史判集贤院事上柱国天水郡开国伯食邑七百户臣赵凤及文武百官特进太子少傅上柱国酒泉郡开国侯食邑一千户臣李琪等五千八百九十七人言：  

臣闻天不称高而体尊，地不矜厚而形大。厚无不载，高无不覆。四时行乎内，万物生其间。总神之灵，叶帝王之运。日出而星辰自戢，龙飞而雷雨皆行。元气和而天下和，庶事正而天下正。伏惟皇帝陛下天授一德，时历多艰。翊太祖以兴邦，佐先皇而定难。拯嗣昭於潞困，救德威於燕危。遏思远而全邺都，诛彦章而下梁苑。成再造之业，由四征之功。洎纂鸿图，每敷皇化。去内库而省庖膳，出宫人而减伶官。轻宝玉之珍，却鹰之贡。淳风既洽，嘉瑞自臻。故登极之前，人皆不足。改元之後，时便有年。遐荒旋毙於戎王，重译往来於蛮子。东巡而守殷殪，北讨而王都歼。破契丹而燕赵无虞，控灵武而瓜沙并复。近以飨上元而荐太庙，就言土而配昊天。辂己降而雨沾，事欲行而月见。燔柴礼毕，作解恩覃。帝命咸均，人情普悦。非陛下有道有德，至圣至明，动不疑人，静惟恭已，常敦孝礼，每纳忠言，则何以临御五年，澄清四海。时久缠於灾害，民骤见於和平。休徵备载於简编，徽号过持於谦让。三年不允，众志皆坚。天不以上帝自崇，日不以大明自贵。於蒸民有惠，於元後同符。列圣皆然，旧章斯在。今以明庭百辟，列土诸侯，中外同辞，再三沥恳。臣等不胜大愿，谨奉玉宝玉册，上号曰“圣明神武文德孝恭皇帝”。伏惟皇帝陛下体尧舜之至道，法日月於太虚。威於夷狄，恩及虫鱼。奉国者继加荣宠，违天者咸就诛锄。典礼当告成之後，夙夜思即位之初。千秋万岁，永混车书。  

○请以圣寿日为启圣节表  

臣等闻大电绕枢，哲後继牺农之运。五星聚井，真人启文景之基。昌图允洽於千年，嘉号宜光於载诞。不有称述，曷显休明。伏惟皇帝陛下玉律调元，金华启旦。上帝锡九龄之梦，遒人闻下武之诗。德协无为，民知有庆。当大雨时行之日，乃常星不见之辰。将欢县之心，窃效华封之祝。臣等不胜大愿，望以六月二十七日为启圣节，著於甲令，告彼万方。使地角天涯，望南山而祝寿，九州四海，仰北极以倾心。诚乖致主之功，辄敢称君之美。  

○请上尊号表  

先以中外同词，华夷叶庆。敬尊往制，特上徽名。天眷未回，王言叠降。过持谦柄，尚拘群情。将永显於洪休，须再陈於丹素。伏惟皇帝陛下中兴缵祀，下武应期。务华去实，还浮返朴。有闻善必行之圣，有无幽不烛之明。以神武戡定四方，以文德怀柔八极。惟恭与孝，继祖承祧。臣等考寻帝载，奉扬休烈。请上尊号曰“圣明文武恭孝皇帝”。约就望而臆谭尧德，叙声身而首赞禹谟。此际陛下以郊未展於泰坛，帝飨未修於清庙。易水之残妖未殄，江陵之阖境未宁。坚违丹赤之诚，更待和平之日。今则乾坤大定，书轨混同。北暨幽陵，南穷丹徼，东逾沧海，西越流沙。率梯航者，愿布腹心。俟干羽者，已陶声教。圜丘报本，显陈燔燎之仪。宗┙告虔，亲奉云韶之荐。而况万邦胥悦，百谷顺成。天垂上瑞之文，人乐繇庚之化。鸡竿作解，凤纪维新。野喧击壤之歌，兵入弓之咏。人合，日月重光。明哉康哉，美矣盛矣。臣等生逢景运，仰缵丕图。是将亿兆之心，虔贡再三之请。冀茂实永光於图史，徽猷式冠於古今。上契天心，下从人欲。凡厥臣庶，恭俟允俞。  

○请上尊号表  

粤以惟帝奉天，惟臣奉主。就阳展礼，一人虔报本之心。揆德宏猷，万国切归尊之愿。载扬明号，思称洪休。瞻旒冕以献言，望昊穹而垂允。臣等顿首。臣闻德所以诞敷四海，名所以驰裕万邦。苟黼藻之颂不传，则就望之容何著。故质文迭用，宾实相符。礼有常尊，臣子合遵於旧典。功无与让，君亲当协於至公。  

伏惟皇帝陛下清明在躬，纯德受命。宏要道於天下，畅贞风於域中。通达无方，渊源不测。此所谓圣以合道也。外宣百度，上法三光。铜浑昭乾健之规，玉烛朗阳舒之景。无幽不烛，有感皆通。此所谓明以烛远也。至如用姬公之典，以御十伦。敬孔子之祠，以兴四教。观书乙夜，徇铎孟春。远服殊邻，王道无偏而荡荡。亲平叛垒，天网不漏而恢恢。虏帐以是销魂，并土以之胁息。此所谓文以兴教，武以宅功也。又若煦妪万物，昭苏九围。协天载以无声，恢帝猷而有截。涵如东海，固比南山。此所谓仁以阜成，德以顺正者也。皇帝陛下圣广造化，明均照临。同文班黼黻之章，常武蓄雷霆之势。仁兼孝以并率，德与道而相权。总集众方，光扬茂实。臣等不胜大愿，谨上尊号曰“圣明文武仁德皇帝”。恭惟雍熙之代，开泰之朝，君臣崇相正之规，天地无不交之象。《书》曰“一人有庆”，当皇极之盛隆。《诗》曰“万国作孚”，在鸿名之远逮。臣等幸逢景运，获事朝廷。表端位而列群司，各承丰泽。章至尊而舒盛德，敢怠前规。沥恳倾输，望恩俞允。  

○请徽号内加广道法天四字表  

臣等闻乾文上布，尝居莫大之尊。坤体下凝，克阐无疆之道。以是发生悠久，亭育运行。人识元功，遂配高明之号。世详阴德，爰标博厚之名。皆彰得一之灵，尽合通三之义。帝王继统，古今同符。皇风愈至於治平，群愿并虔於将顺。伏惟圣明神武文德恭孝皇帝陛下，乾坤正气，日月并明。千年广出震之期，万乘发承祧之日。宽仁大度，映史於前王。俭德淳风，契徽猷於太古。而自削平多难，纂绍洪基，视兆庶以如伤，致八之丕变。蛮夷率服，稼穑丰登。普天扬溢美之声，当宁固持谦之旨。夙坚众志，久抑鸿名。洎展礼祖宗，告虔天地。乃从人而降命，获奉册以陈诚。纪述圣谟，但务属词之实。申明邦典，方谐得理之宜。郊祀以来，日新其化。四年益理，九土咸宁。恶党挺妖，伏天威而悉殄。远藩效顺，感帝德以皆来。塞外休兵，域中无事。保深根而固蒂，延地久以天长。臣等辄据群情，虔徵故事，合增加於徽号，免漏略於宸猷。伏以道为广大之宗，天布生成之惠。仰惟一德，宜总二名。臣等伏请於尊号内加“广道法天”四字，庶得彰明典礼，若倾翊戴之心。辉焕简编，永表雍熙之运。  

○请依旧置枢密使表  

窃以枢密使创自前朝，置诸近侍，其来已久，所便尤多。顷岁枢密使刘处让，偶属家艰，爰拘丧制，既从罢免，暂议改更。不曾显降敕文，永停使额。所愿各归职分，岂必苟避繁难。伏请依旧置枢密使。  

○请以圣寿日为天和节奏  

臣闻惟睿作圣，千年乃契於贞期。大德曰生，万国咸思於令节。将诠懿号，仰庆休辰。倾心未出於常名，近意有尘於嘉会。伏惟皇帝陛下应天顺人，握图御。拯寰瀛於否极，俾动植以泰来。允符鸣社之祥，方显绕枢之瑞。而况斗柄正卯，律吹仲春。当帝王出震之方，是天地同和之月。斯辰诞圣，众灵咸归。顾前代而罕同，在旧章而宜举。垂诸不朽，简编既溢於徽猷。必也正名，称谓须符於景贶。伏愿以来年二月二十八日为天和节，庶夫觞称万寿，稍申将顺之心。节配四时，永洽好生之德。  

○请正朝班奏  

宰臣朝见辞谢，在朝堂横街之南。逮至馀官，则悉於崇元门内。夫表著之列，岂可逾之。故古先明王，必正其位服。此实事因偶尔，习以为常。又入阁礼毕之时，群官退於门外，定班如初，俟宣放仗。唯翰林学士、前任郡守等，不随百辟，即时直出。二者礼僭序失，其使正之。  

○论安不忘危状  

臣为河东掌书记时，奉使中山，过井陉之险，惧马蹶失，不敢怠於御辔。及至平地，谓无足虑，遽跌而伤。凡蹈危有虑深而获全，居安者患生於所忽。此人情之常也。  

○长乐老自叙  

余世家宗族，本始平、长乐二郡。历代之名实，具载国史家牒。余先自燕亡归晋，事庄宗、明宗、闵帝、清泰帝，又事晋高祖皇帝、少帝。契丹据汴京，为戎二主所制。自镇州与文武臣僚马步将士归汉朝，事高祖皇帝今上。顾以久叨禄位，备历难危，上显祖宗，下光亲戚。亡曾祖讳凑，累赠至太傅。亡曾祖母崔氏，追封梁国太夫人。亡祖讳景，累赠至太师。亡祖母褚氏，追封吴国太夫人。亡父讳良建，秘书少监致仕，累赠至尚书令。亡母张氏，追封魏国太夫人。  

余阶自将仕郎转朝议郎、朝散大夫、朝议大夫、银青光禄大夫、金紫光禄大夫、特进开府仪同三司。职自幽州节度巡官、河东节度巡官、掌书记，再为翰林学士。改授端明殿学士、集贤殿大学士、太微宫使。再为宏文馆大学士，又充诸道盐铁转运使、南郊大礼使、明宗皇帝晋高祖皇帝山陵使。再授定国军节度、同州管内观察处置等使。一为长春宫使，又授武胜军节度使，邓、随、均、房等州管内观察处置等使。官自摄幽府参军试大理评事、检校尚书祠部郎中兼侍御史、检校吏部郎中兼御史中丞、检校太尉同中书门下平章事、检校太师兼侍中，又授检校太师兼中书令。正官自行台中书舍人，再为户部侍郎，转兵部侍郎、中书侍郎，再为门下侍郎、刑户吏尚书右仆射左仆射，三为司空，两在中书，一守本官。又授司徒兼侍中，赐私门十六戟。又授太尉兼侍中，又授戎太傅，又授汉太师。爵自开国男至开国公、鲁国公，再封秦国公、梁国公、燕国公、齐国公。食邑自三百户至一万一千户，食实封自一百户至一千八百户。勋自柱国至上柱国。功臣名自经邦致理功臣至守正崇德保邦致理功臣、安时处顺守义崇静功臣、崇仁保德宁邦翊圣功臣。  

先娶故德州户掾褚讳女，早亡。後娶故景州弓高县孙明府讳师礼女，累封蜀国夫人，亡。长子平，自秘书郎授右拾遗工部度支员外郎。次子吉，自秘书省校书郎膳部金部职方员外郎屯田郎中。第三亡子可，自秘书省正字授殿中丞工部户部员外郎。第四子幼亡。第五子义，自秘书郎改授银青光禄大夫检校国子祭酒兼御史中丞，充定国军衙内都指挥使；职罢改授朝散大夫右春坊太子司议郎，授太常丞。第六子正，自协律郎改授银青光禄大夫检校国子祭酒兼御史中丞，充定国国节度使；职罢改授朝散大夫太仆丞。长安适故兵部崔侍郎讳衍子太仆少卿名绚，封万年县君。三女子早亡。二孙幼亡。  

唐长兴二年敕：“瀛州景城县庄来苏乡改为元辅乡，朝汉里改为孝行里。”雒南庄贯河南府雒阳县三川乡灵台里，奉晋天福五年敕，“三川乡改为上相乡，灵台里改为中台里”。时守司徒兼侍中，又奉八年敕，上相乡改为太尉乡中台里改为侍中里。时守太尉兼侍中，静思本末，庆及存亡，盖自国恩，尽从家法。承训诲之旨，关教化之源，在孝於家忠於国。口无不道之言，门无不义之货。所愿者，下不欺於地，中不欺於人，上不欺於天。以三不欺为素，贱如是，贵如是，长如是，老如是。事亲、事君、事长，临人之道，旷蒙天恕。累经难而获多福，曾陷蕃而归中华。非人之谋，是天之。六合之内有幸者，百岁之後有归所。无以珠玉含，当以时服敛。以蘧葬，及择不食之地而葬焉。以不及於古人，故祭以特羊。戒杀生也，当以不害命之物祭。无立神道碑，以三代坟前不获立碑故。无请谥号，以无德故。又念自宾佐至王佐，及领藩镇时，或有微益於国之事节，皆形於公籍。所著文章篇咏，因多事散失外，收拾得者，编於家集。其间见其志，知之者、罪之者，未知众寡矣。有庄有宅有群书，有二子，可以袭其业於此。日五盥，日三省，尚犹日知其所亡。月无忘其所能，为子为弟，为人臣、为师长，为夫为父。有子有犹子有孙。奉身即有馀矣，为时乃不足。不足者何？不能为大君致一统，定八方，诚有愧於历职历官，何以答乾坤之施。时开一卷，时饮一杯，食味别声被色，老安於当代耶。老而自乐，何乐如之。时乾三年朱明月，长乐老序云。  

○移文宣王庙记  

清泰中，道初领镇之时，遍谒庙之际，再拜宣圣，久立荒祠。後临街而地位穷，前逼城而日光少。羊触藩而来者众，豕负途而去者多。雨信纳污，风知逐臭。顾以滥为子弟，忝作公侯。得富贵而因诗书，拥旌旄而轻俎豆。何以为汉相，何以见鲁人。遂申如在之诚，别卜维新之所，乃移於通衢之北，在冯翊县之西。龟筮相从，官吏相合。不烦隧正，不扰里胥。不妨农，不害物。畚锸者、桢干者、斧斤者、藻绘者一无阙，垣墉、栋宇、榱桷、阶序、门屏一无阙。自山龙已降至绣一无阙。河目、海口、尧头、舜项之像亦依然。其文也布在四方，其教也传於万代。依其教者顺而正，违其教者逆而邪。德与天地齐，明与日月等。昔贤云：“自生民以来，未有如夫子者也。”非此心此口而可称赞，时以拙於为政，昧於立功。民未苏而责躬，庙才成而赴阙。别离七县，倏忽十年。今又此来，固非所望。手持龙节，显奉新恩。目睹象环，虔瞻旧制。於漆沮之地，有洙泗之风。念伯鱼之学诗，可知家法。想祖龙之焚处，自坠皇图。今逢下武之时，无失上丁之节。公卿氵勿穆，侯伯皆忠。将戢干戈，永安宗社。文武之道，邦家之基。共分宵旰之忧，同保车书之运。老夫之幸，明神所知。谨以崇儒移庙之恳，纪於公门南之左。时开运三年正月十五日记。  

## ●卷八百五十八  

☆杨凝式  

凝式，字景度，华阴人。昭宗朝举进士，再迁秘书郎。梁开平中累迁考功员外郎。後唐同光初历给事中史馆修撰。明宗即位，拜中书舍人。长兴中历右常侍工户二部侍郎，清泰初迁兵部侍郎。晋天福初以礼部尚书致仕；开运中除太子少保，分司於洛。汉乾中历少傅、少师。周广顺中以右仆射致仕，显德初改左仆射，又改太子太保致仕。卒年八十五，赠太子太傅。  

○料度斋宫事件奏  

诸祠祀之所，并无斋宫。遣前染院使周重兴监造，与留司计会，具料度事件以闻。其太庙郊社，要补葺处，仍便捡计。  

☆韭花帖  

昼寝乍兴，周饥正甚。忽蒙简翰，猥赐盘飧。当一叶报秋之初，乃韭花逞味之始。助其肥宁，实谓珍羞。充腹之馀，铭肌载切。谨修状陈谢，伏惟鉴察。谨状。  

○大唐故天下兵马都元帅尚父吴越国王谥武肃神道碑铭（并序）  

圣朝神武文德恭孝皇帝御极之七载，岁在执徐三月二十八日，天惨东南，星昏牛斗。惟灵台之观，虑吴乡之薄。还九夏之生魄，览万里之飞奏。当青帝之回时，果真王之归寿。何国不幸，而殄瘁於此辰。谓天无私，乃歼夺於兹昼。圣上投袂震骇，当宁恻怛。雪泣盈於重瞳，视朝废於丹禁。以为锋摧倚天剑，柱折不周山。怆宸衷於既往，增宠章於未备。司礼以之考仪，执事其无安位。或赠衤遂以轸悼，或易名以昭贲。将作监李锴衔吊祭之命，有加於赙。太常博士段禺等议始终之迹，定谥为“武肃”。赠既绝於人爵，葬乃锡其王礼。睿思圣感，星繁波委。煌煌焉冠今古而无俦，穆穆焉充区宇而何已。尚慊为王称霸之雄，命世诞生之德。简册虽著，金石未刊。岂使太邱延陵，翻存不朽之迹。沂山岘首，独彰可久之文。非好辞无以叙元勋，非贞珉无以辉亿载。废而不举，阙孰甚焉。遂诏工部侍郎杨凝式曰：“尔以儒素簪裾，尝为我左右侍从。撰论之称，人谓尔宜。匡合之功，尔为子志。俾披文仰止，等高大於昆丘。垂裕无穷，掩绵长於淮水。”臣凝式百拜稽首。仲宣体弱，马卿思迟。寅奉丝言，俯伏金。徨忧畏，凌兢周章。荷明天子旨，当大手笔。挟泰山而越沧海，犹或云易。染柔翰以勒丹碑，孰敢无愧。亻黾亻免述作，采摭幽秘。访小说於稗官，徵实录於史氏。谨肃然奉诏，斐然抽思。  

盖闻雷雨方作，天机发而龙蛇起。象纬腾秀，星精降而贤哲生。百六草昧之时，九三经纶之际。海县则云蒸雾涌，雄杰则虎变鹰扬。日月为之昏霾，山河由其分裂。或力侔八柱，或敌号万人。或水灌晋阳，或泥封函谷。召兵车之会，上落枪。启国社之崇，旁开分野。鬼神叶力，河岳同功。摄干将而佩乌号，瞰扶桑而瞵蒙汜。望高於周召，业盛於桓文。越前代以成家，冠群後而为德者，吴越国王盖其人也。王姓钱氏，讳Α，字具美，杭州安国人。其先出自黄帝，武德中陪葬功臣潭州大都督巢国九陇之八代孙。由轩後而疏宗，本枝已茂。因彭祖而受姓，祚允弥兴。或仕宦移家，乌城成其旧地。或精神满腹，晋室重其英声。腾实家牒，传芳肉谱。乃江南之大姓，固海内之强族。大王父沛，宣州旌德县令，累赠吏部尚书。王父宙，累赠太尉。烈考宽，威胜军节度推官职方郎中，迁礼部尚书，赐紫金鱼袋，累赠开府仪同三司太师。皆代有驯行，世济伟人。宣慈惠和，温良恭俭。垂芳饵以钓国，偶乏良时。积阴德以贻孙，遂开洪绪。王则太师之长子也。  

五行锺秀，四气均和。白□起於封中，丹霞呈於日侧。地不爱宝，贤惟间生。吉梦先来，既享钧天之乐。壮心未遂，常为梁甫之吟。识者多奇，众皆暗许。乃人中之瑞，实天下之雄。虎踞龙盘，江山为之作气。鹰瞵凤喙，英杰以之成形。由是元悟神姝，应期灵叟。罔久事於笔砚，思在属於。遂罢计偕，言参戎律。鹅鹳鸟云之势，堪舆风角之术。洞若生知，宛如神授。虽陈相出奇秘，风後善孤虚。与之同年，雅有惭德。属时艰已甚，天隙方开。值庚子之乱离，同戊辰之ㄈ扰。入夜则日高三丈，当参则晕结七重。见蚩尤之张旗，逢王良之策马。人烟断绝，原野有厌肉之谣。山岳沸腾，黎庶无息肩之地。兵兴之苦，江东尤深。王以出众之才，膺冠军之号。八都倡义，张正正之旌旗。一呼连衡，结堂堂之行阵。深明去就，多识变通。或开君子营，或坐将军树。斩严杀厉，孰为贞律之师。靖乱平妖，独有勤王之志。时彭城汉宏，乱常干纪，负凭，刻孙述之伪文，采齐巫之狂说，昼伏夜动，豕突鲸吞，为患滋多，寻戈未已。王刑牲衅鼓，按剑陈师。若李广之飞来，效贾复之深入。长风破浪，得ゴサ於水中。利刃扌舂喉，取蝥弧於城上。士怒未泄，贼垒俄平。有壮戎容，遂光霸业。不久仙芝窃发，黄巢暴兴。心恣豺狼，牙磨。盗淮南之郡邑，为世上之疮痍。人苦倒悬，力疲奔命。王英谋电发，锐气星驰。应高骈之羽书，举临安之组甲。舳舻所至，烈火之燎鸿毛。旌旃所及，太华之压鸟卵。国家方虞多垒，克赖荩臣。并录奇功，遐颁好爵。乃命为杭州刺史，寻移润州，镇海军额，授节制焉。名登王府，位列侯藩。雨露方浓，圣主愿观其画像。乡闾不改，故人皆羡於昼行。昔王与董氏，爰在初服，同兴义旅。定神交於扰攘，陈大节於匡扶。酒染血钅是，共结忠贞之誓。心明河水，长存慷慨之词。对垒握兵，夹江为郡。言犹在耳，董己渝盟。幸乘舆顺动之时，假图谶不经之语。婴城自固，窃号稔奸。王执锐披坚，目张胆。令如时雨，势若疾雷。横金鼓以指妖巢，挥羽扇而荡强寇。眉皆见轼，大陵为之无光。首尽奔（阙一字），京观由是特起。时三精上黩，万乘西巡。王报国推心，誓江立志。献戎捷而自远，问官守以无亏。  

多难识忠臣，疾风知劲草。昭宗闻名早叹，见节弥嘉。得窦融於西河，既宁天保。倚安国於东界，寻辍宵衣。遂命兼领越州，仍颁铁契。丹青示信，带砺言盟。列在世家，藏於宗庙。庆天门之奇士，才督八州。画□台之功臣，不过四县。论德则彼或无取，较宠则斯实居多。自此外缮甲兵，内修耕织。好贤宝谷，亲仁善邻。张管子之四维，树周书之八枳。开拓疆宇，延任英豪。谋无不臧，人思尽力。五蛇为辅，遂隆霸主之基。九武训戎，屡丧敌人之胆。废兴由其指顾，远近惮其威声。况俯接闽川，遐通楚塞。琅琊则时称贤帅，扶风则世号宠王。皆战舰凌空，征旗蔽野。据东瓯而保大，处南海以称雄。莫不欣接犬牙，请徵於盟会。愿为龙虎，以诧於辅车。而乃杨氏阻兵，据广陵作梗。继渝邻好，屡警边烽。顷常全率车徒，擅侵封部。王妙东三覆，宏肆七擒。才挥善战之师，遽见数奔之众。示武经而戡定，取戎首以凯旋。寻乃玉磬请和，铜盘受制。初闻释憾，还君子之锺仪。无复当锋，见人杰之韩信。疆场自谧，方略特高。精贯元穹，义形霜雪。总中权而作翰，陈左袒以输诚。许国致君，不渝於金石。献琛奉贽，罔限於高深。固得三镇节旄，千里疆土。令仆调鼎之重，师保论道之尊。生祠列康衢，画戟罗私第。备隆徽数，仍启全吴。轩旁午於道途，纶诰葳蕤於藩屏。名垂信史，功在景钟。近世以来，求之未得。  

及梁园兴僭，皇运中微。前在列藩，敦鲁卫之兄弟。洎当新室，修秦晋之婚姻。殊礼氵存加，积功是仰。王以为时有否泰，道属污隆。明且未伤，义无或爽。乃受其尚父守尚书令之命，寻加天下兵马元帅。庄宗皇帝参墟振翼，牧野成功。应黄星以御宏图，仗白旗而行大戮。九江既导，江汉於是朝宗。七曜重新，天地以之贞观。乃眷星纪，时惟国桢。定倾之硕略遐彰，盖世之宏勋斯在。再造之始，大典将融。唐尧之光宅未遑，周武之下车兴会。超於徽数，简自圣心。遂命有司，择日备礼，册为吴越国王，赐金印玉册。临轩遣吏部侍郎李德休往行册命，尚父守尚书令天下兵马元帅如故。大矣哉若是之礼也！  

昔武王问师尚父曰：“三皇五帝之道存乎？”师尚父曰“在丹书”。乃斋戒端冕西面，道丹书之言。武王拜而受之。此尚父之事也。《周礼》“王者以六辔御天下”，又李固有言曰：“北斗为天之喉舌。”尚书亦天子之喉舌。令也者，总是六官，纳於百揆，为大化之本，居会府之宗，此尚书令之职也。昔太公赐履，五侯九伯，实得征之。又授晋文大辂戎辂之服，彤弓弓之数，命之曰：“以绥四方，纟逖王慝。”此元帅之谓也。成王以周公为有勋劳於天下，封於曲阜。地方七百里，革车千乘。命之以礼乐旌，言广鲁於天下，此立国之道也。高皇汉法，无尺土之封，故大封同姓。又刑白马为盟，有非汉世而王，天下共击之，此重王之义也。有一人於此，人犹贵之，而五事在躬，四方拭目，名器莫之大也，功业莫之高也，人臣莫之比也，岂不谓非常之人，而有非常之事者乎？皇帝西京立议，北极居尊。执大象以临人，宅中州而抚运。重熙累洽，端拱垂衣。恨七圣之迷途，未还淳朴。乐三王之无事，高谢干戈。而内注宸襟，遐思列土。坐明堂而布政，称伯舅以图勋。特下天书，遐颁驿骑。显举不名之典，愈宏敬老之文。王戴舜弥坚，尊周益至。苞茅缩酒，恒共於宫。葵藿向阳，不违於黄道。属天祸吴越，疾在膏盲。未及浣肠之医，遽闻含玉之赐。桑田忽变，悲夫横海之鳞。霜露俄高，已失蟠桃之树。呜呼哀哉！薨於正寝之日，享年八十有一。理命诸子曰：“吾遭乾纲隳地之时，为雄豪所推服，奋臂起义，为国朝除暴乱，屡蒙以功进律，赐壤赐圭。天宠所临，辞不获命。至於忧愧在位，尊奖王室，不敢以贵骄人，不敢以功自伐，尔曹亦见之矣。且知足不辱，道宗明诫。吾谢之後，慎勿踵吾之迹，惟忠为令德，可以长有富贵。诸车服府舍有过制者，悉命撤去之，无存王庭之仪，当可奉而行也。”天子闻而叹悼之。以长兴五年岁次甲午正月壬申朔十一日壬午，葬於吴越国杭州都督府安国县衣锦乡勋贵里，礼也。  

公室丰碑，既遵远日，殊襦玉匣，永闭佳城。临水流阙之祥，邢山高显之势。风急云愁，自昏（阙）整题凑以将归，揭素旗而先远。湮波（阙一字）暮，田横之薤露凄凉。（阙一字）气归天，周勃之（阙一字）箫呜咽。王（阙二字）绍（阙二字）叔王侯。代历累朝，时更五纪。处至崇之位，著不赏之功。必得其禄，必得其寿。子孙保之，祠庙享之。其福德也如此。保大定功，建邦启土。四海膏腴之地，六朝文物之乡。握貔貅以主诸侯，控江山以尊天子。昔泰伯断端委以开吴，句践尝胆辛勤而霸越。举一羽之策，兼三国之雄。其霸王也又如此。洗兵海岛，振旅江城。戈船蔽於长洲，戎辂盈於李。盛气而风□回合，援χ而山岳动摇。以此摧敌，何敌不陷。以此守土，何土不兴。其强大也又如此。（阙四字）地利天时。章郡积於青铜，海陵厌於红粟。决渠降雨，郑国不足语其丰。连衽成帷，临淄不足论其众。其富庶也又如此。麟趾公子，不下百人。凤穴羽仪，皆居五等。或对升鼎铉，或俱列土茅。比屋未苏，则任棠水薤。邻兵尚炽，则锺会戈矛。所以生在谢庭，（阙四字）。游於丰市，但见公侯。其允绪也又如此。八千子弟，昔且散亡。五百功臣，今称（阙二字）。成及奋爪牙之力，建徽献腹心之谋。故得帐下偏裨，皆持瑞节。幕中宾客，尽陟斋坛。其将佐也又如此。广明之後，大乱相仍。朝廷有失鹿之虞，銮辂见逐萤之窘。蜂飞猬起，幸殷室之邱墟。雾集飙驰，问周鼎之轻重。义士犹或失节，奸雄俱已摇心。王能运机筹，不迷风雨。偕程昱之捧日，兼以梯航。类袁安之忧时，形於涕泗。其忠荩也又如此。以寡敌众，背水囊沙。说礼乐而敦诗书，击东南而备西北。取薛朗如摧朽，败徐约若建瓴。临变生机，图难於易。张子房之帷幄，顿觉空虚。谢安石之棋枰，不为遽。其韬略也又如此。爱如父母，政若神明。虽左右咸见於得人，而大小多闻於躬决。弃申韩为末造，实黄老为上科。法简秋荼，威收夏日。遂使吴中子弟，羞论磔鼠之才。浙右封陲，杜绝成牛之气。其善改也又如此。虚心应物，屈己临人。船问（阙四字）齐（阙三字）郊碣石之宫。才听商歌，即吐麒麟之哺。未加楚醴，不张玳瑁之筵。其待士也又如此。律吕笑谈，文章草隶。纵横自得，冠绝时人。虽复观周乐之知音，却卫军之大辨。颜延之雕缋满目，张伯英筋肉俱全。（阙一字）不罢听而吞声，面墙而阁笔。（阙二字）屡（阙一字）篇迦叶（阙一字）监多存真迹。其才艺也又如此。雅洞真筌，居为外护。慕佛乘之妙道，割天性之深慈。法相太师子，妙云太师女也。既脱屣轩裳，拂衣罗绮。谢有为而宴坐，悟（阙一字）利以出家。於是对棹慈舟，双兴（阙一字）殿。山阴都讲，时间出於空门。剡县相（阙一字）飞（阙二字）於贝叶。其崇信也又如此。浪起海门，潮冲罗刹。若天纲之瘵，震地轴以连轩。雷公翻然其凭凌，犀炬莫穷其怪异。王激拔山之志，踵立埭之规。百万为徒，昼夜交作。塞洪波而为大陆，排巨浸而广名区。轻尘不飞，失（阙一字）胥之愤气。长川罢氵，雪精卫之冤心。其神（阙一字）也又如此。丕变荆榛，廓开冲要。既冠山而构台阁，又亘野以启郊郛。飞甍上拂於招摇，壤旁吞於央。率由心匠，似匪人功。历九土之繁华，（阙一字）方巨丽。览八都之词赋，不远宏规。其创业也又如此。五十年之生聚，一千载之井田。德泽仁风，家至户到。方安福地，遽失藏舟。莫不走群望以无阶，萎哲人而有恸。兴谣辍想，悲深子产之亡。罢市冰须，痛极羊公之谢。其遗爱也又如此。  

今复起云麾镇海镇东等军节度使新授守中书令元，纪地四溟，丽天（阙二字）应龙得水，雕虎生风。（阙一字）引可大之年，闻诗闻礼。荀羡中书之岁，且公且侯。知机元悟於宝花，好德早承於良冶。雅通金匮，屡坐寅车。振妙算於中坚，遏惊飙於四面。英华外散，和顺内凝。中岳称共降神，左氏书其有後。皇帝得之巨屏，既若长城。闻触地以无容，念分阃而何寄。难（阙三字）制书，墨晋侯之斩。从鲁公之金革，畴庸疏爵。仍正位於黄枢，移孝资忠。又增华於旆，自天降命，延赏推恩。九霄之宠诏星飞，一境之欢声雷动。今复起中吴建武等军节度使检校太尉兼中书令元，久临（阙一字）部，克著嘉猷。虽情厚（阙五字）拘金阜。今起复靖海军节度使检校太傅元瓒，早秉圭符，遥分节钺。方藉求瘼，难避夺情。并奕世勋名，同时将相。虽元成继美，袭凤诏以持衡。纪骘承家，赐云屏而隔坐。未足多也，又何加焉。其绍续也又如此。至於立德立言，允文允武，宏五霸之略，垂万世之（阙五字）遂道全经纬。英概必举，振古莫俦，自列国以来，未有如吴越国王者矣。夫如是，则隘燕然之石，未可殚书。罄ㄍ谷之筠，不能尽纪。臣凝式胸中学浅，日下名轻。叙事多谢於子长，待诏有惭於徐乐。恭承睿旨，从事斯文。每怀响而必弹，庶为陵而更显。虽五藏在地，终非吐凤之词。而百代可知，请俟获麟之笔。谨为铭曰。  

茫茫宇宙，悠悠帝先。成形在地，成象在天。有精有粹，为英为贤。复振勋烈，出正危颠。三辰不轨，四郊多垒。运否时屯，风飞□起。镆镆耀耀，英豪自喜。始学龙韬，终惟虎视。时乃真王，出自轩皇。金玉蕴器，融结殊祥。奋臂有勇，其锋莫当。知机应变，取乱侮亡。八都义举，群凶膏斧。俾尔除残，推我作主。失律斯凶，止戈为武。是曰壮师，信如是两。汉宏兴伪，董氏凭妖。徐约，薛朗咆。披攘荡拂，果毅戎昭。鱼烂於鼎，鸟焚其巢。明明天子，念动（阙一字）古。命为诸侯，分茅胙土。忠作唐臣，尊称仲父。有赫常，无忝宗祖。累清多难，屡播奇功。既开赤社，亦赐彤弓。吴越全壤，齐晋旧风。千□比峻，负海称雄。年过八十，势高二伯。乃子乃孙，罗旃设戟。惟天所相，不索而获。亮此霸图，光乎史册。一寒一暑，如水斯倾。适来适去，孰肯忘情，香销玉釜，露尽金茎。还兹厚穸，非复长生。纟参幕晨张，涂车永去。剑履空存，杯盘不御。今日丰碑，昔时棠树。万古千秋，凝阴宿露。  

☆边蔚  

蔚，字德升，长安人。後唐庄宗伐蜀，诏令权领军府事。晋天福中历开封广晋少尹。少帝嗣位，拜左散骑常侍，转工部左右侍郎。开运初出为亳州防御使，入为户部侍郎。汉初拜御史中丞，转兵部侍郎。周祖入立，迁太常卿。显德二年卒，年七十一。  

○请改乐舞名疏  

前朝改祖孝孙所定十二和之名，文舞曰“治安”之舞，武舞曰“振德”之舞。今请改“治安”为“政和”之舞，“振德”为“善胜”之舞。前朝改贞观中二舞名，文舞曰“观象”之舞，武舞曰“讲功”之舞。今请改“观象”为“崇德”之舞，“讲功”为“象成”之舞。又议改十二成，今改为顺。十二顺，乐曲名。祭天神奏成，请改为昭顺之乐。祭地奏顺成，请改为宁顺之乐。祭宗庙奏裕成，请改为肃顺之乐。祭天地宗庙登歌奏肃成，今请改为感顺之乐。皇帝临轩奏政成，请改为治顺之乐。王公出入奏弼成，请改为忠顺之乐。皇帝食举奏德成，请改为康顺之乐。皇帝受朝皇後入宫奏庆成，请改为雍顺之乐。皇太子轩悬出入奏允成，请改为温顺之乐。元日冬至皇帝礼会登歌奏庆成，请改为礼顺之乐。郊庙俎入奏も成，请改为顺之乐。皇帝祭享酌献读祝及饮福受胙奏寿成，请改为福顺之乐。梁武帝改九夏为十二雅，以协阳律阴吕十二管旋宫之义，祖孝孙改为十二和，开元中乃益三和，前朝去二和改一雅，今去雅，只用十二顺之曲。祭孔宣父齐太公庙降神奏师雅，请同用礼顺之乐。三公升殿下阶履行同用弼成，今请同用忠顺之乐。享田同用宁顺之乐。  

☆李知损  

知损，字化机，大梁人。少为藩镇从事，入拜左补阙。晋天福中累迁右司郎中。汉初除左司郎中兼侍御史知杂事。周广顺中拜右谏议大夫，责授棣州司马。世宗即位，除名配沙门岛，卒於海中。  

○请禁锢王昶使人林恩郑元弼奏  

王昶僭逾名器，漫渎朝廷。虽天罚之未行，在国章而当正。所颁命诏，过示宽恩。且匹夫犯法之赃，尚犹徵纳。而遐裔不臣之物，岂可放还。伏请禁锢来人，籍没纲运。  

○陈盐法利弊疏  

臣以前承御札，许进言者直书其阙，况臣在谏司，不敢避事。臣近闻众议云，国家将变盐法，有司即欲宣行。窃以诸道所粜卖盐，令逐处更添一倍，委州司量其屋宇均配，城内户人，每岁勒两限盐，随二税纳价。言之虽易，作之极难。此法若行，甚非稳便。然则历代变法，先取其益国利人。前王开基，本在於安时恤物。设国无所益，人不聊生，斯乃害时之理昭然，变法之功何有。今添配盐货，资困弊者有二，作败乱者有三。何则？念寰海民，属梁朝季运。困之以兵革，重之以科徭。几经宗社改更，刑法变换。地经百战，往年之事力都无。室告九空，到处之乡村未复。止於州城众户，所在贫乏者多。臣频曾守职藩方，莫不详观利病。且常年城内居户、例於屋税请盐。比其徵纳之时，备见艰难之状。以至须劳鞭朴，尚有逋悬。况所请之数甚微，应督之期犹失。若以逐州场院盐货，於合卖数增倍之，以税钱均摊，则贫富高低而不等。以屋宇纽配，则盈虚剩少以难齐。於功罕全，与物为病。其资困弊者一也。逐处州府，必委官吏行之。官虽强明，而吏藏奸幸。斯盖必然之理，可得而知。傥官乏能名，吏多欺诈，则力不足者，重伤於增配。家已给者，却获其轻均。是则率百姓而困国家，虐贫穷而由胥吏。其资困弊者二也。且诸州粜盐收利，省司差官置场，所掌者国家之利权，安得假厚薄而辄废。所立者国家之法制，岂可沿轻重而滥施。使四方之人，何以取则。闻一朝之令，孰不见疑。散利权於诸州，变盐法於天下，给不均而民弊，徵催不便而民逃，国无利而丧权，民积困而失业，其作败乱者一也。所在之处，多有土盐。或煎而食之，或藏而货之。流行既深，紊乱非细。如无告讦，莫得追寻。若配之权，凭於官吏，诫严之法，委自藩方，则民渐困以何辜，国转虚而何利，其作败乱者二也。天下盐铁，国家大权，当重慎於弛张，助国家之经费，喻河流之不竭，同岳镇以无倾。盖转运所引，行之如水。禁严其固，挺之若山。岂可缘支用而绝本源，为迫切而摧重大。权衡一失，整顿甚难。利害再思，辩明极易。是则民有害而可救，国无利而何图，其作败乱者三也。困弊败乱，愿陛下细而思之，审而行之。恐不宜以为常事而不轸圣虑也。大凡钱谷之利，只以聚敛为能。至於度支之司，唯以济办为效。殊不知人心小失，所忧之事非常。王道大行，所悦之方盖远。  

臣窃虑有司以配盐事件，敷奏圣聪，必云“百姓赊得食盐，半年然後纳价。国家随其二税头段，徵得盐钱，场院既免迁延，官典更无逋欠。民获其济，国有所资”。臣请诘之，以解前说。且百姓穷困，十八九焉。或市肆经营，取锥刀宜利。至於日食盐酪，办即买之。偶或无钱，不妨淡食。今以半年盐味，配给贫民。请归其家，殆非所济。当盐之日，己不欣欢。及纳价之时，可量困踬。复有税租甚大，舍屋颇多，骨肉替零，家事牢落，官中以户门而须配，本人惧条法以难辞，剩请官盐，莫之为用，都徵省债，无足可偿。以此通民，何州不有。以此编户，何处不空。则是百姓因之逃亡，盐铁固所亏失。省司指本州本使，不管流移。州司追邻人保人，须令摊配。如此则己伤残而重困，未逋逃而复驱。益国济民，其利安在？蠹时害政，不亦多乎？所司或对曰：“自古理民，有利则有害。当今赡国，不敛则不充。谏官以忧民为词，不知经国之务。”臣请再诘，以证斯言。夫国家取利之方，王者安民之道，虽或甚利於国，微损於民，圣君尚以割股腹而为言，本固邦宁而垂诫，何况有甚害於物，而小益於时者乎？必欲粜卖盐钱，须要倍於往日。唯宜减落盐价，慎选场官。示谕诸州，峻整公法。凡经半课利，但令逐处较量。比及周正，必期集事。如粜卖倍於元数，课租济於朝廷，则必授以殊资，别委主之重务。如或所卖不及於元数，所资不济於朝廷，则必显示断惩，永更不令任使。既盐价极轻，而盐法甚重，则民间不犯，而货易自通。州府以公家在心，场院以贞干为事，自然国有其利，民无所伤。与夫配百姓而失经费之资，其利害悬於天壤矣。伏惟皇帝陛下每忧勤庶政，尝谘访群臣，当明君求谏之秋，是微列得言之日。  

○请禁宰耕牛战马疏  

臣近自作补阙，擢（阙）员外，守刑法之司，非谏诤之任。虽越职干议，典制固所不容，而为臣事君，闻见宜其无隐。臣晚於相国寺内，忽睹聚众杀病瘦马，或说奉旨宣赐。臣愚昧所见，窃有感伤。大凡天下耕牛，不可宰杀。有所犯者，罪在无赦。国家切有禁防，盖以力耕为用。今之瘦马，抑有前劳。是皆久历战征，备经辛苦。以致筋齿疏ζ，饮细微，振奋莫能，废损及此。当於佛寺被众军人以布巾蒙其头，大锤其胸，及刳剥之际，为观者所伤。方今时未销兵，军非厌马。木曜方临於郑分，銮舆暂幸於梁园。诚能回赐与之恩，亦悯伤之旨。矧复京师之内，不同营寨之中。况军人米粮，无所乏缺。病马肌肉，不济京炮。伏望明敕所司，应有病散令宣赐要者任便喂养，显示不杀之恩。念羸牛之力耕，犹存令式。恤老马之苦战，愿立新规。臣谬列清朝，无裨圣运。苟有所见，合具上闻。  

## ●卷八百五十九  

☆和凝  

凝，字成绩，汶阳须昌人。年十九举进士，梁义成军节度使贺瑰辟置幕府。入後唐，累迁中书舍人、工部侍郎。晋初拜端明殿学士兼判度支，转户部侍郎。天福五年拜中书侍郎同中书门下平章事。少帝嗣位，加右仆射。开运初罢相，转左仆射。汉祖入立，拜太子太保，封鲁国公。周显德初迁太子太傅，二年卒，年五十八，赠侍中。  

○请置医学奏  

当贞观之朝，则广开医学。及开元之代，则亲制方书。爰在明朝，宜遵故事。方今暄高在近，疫养成是虞。言念军民，宜加轸闵，其边远戍卒及贫下农人，既难息於苦辛，宜偶萦於疾患。地僻既无药物，家贫难召医师。遂致疾深，多罹物故。荷戈执耒，皆展力於当年。问疾赐医，宜覃恩於此日。其诸处屯戍兵士，令太医署修合伤寒时气疟痢等药，量事给付大军主掌，以给有病士卒之家。百姓亦准医疾令，合和药物，救其贫户。兼请依本朝州置医博士令，考寻医方，合和药物，以济部人。其御制《广济》《广利》等方书，亦请翰林医官重校定，颁行天下。  

○请减明法科选限奏  

臣窃见明法一科，久无人应。今应令请减其选限，必当渐举人。谨案考课令诸明法试律令十条，以识达义理问无疑滞者为通，所贵悬科待士，自勤讲学之功。为官择人，终免旷遗之咎，况当明代，宜举此科。  

○立四庙议  

恭以肇启鸿图，惟新黄屋。左宗庙而右社稷，率由旧章。崇祖祢而辨尊卑，载於前史。虽文质互变，义趣各殊。式观损益之规，咸系兴隆之始。伏惟皇帝陛下体元立极，本义祖仁。开变家成国之基，尊奉先思孝之道。言为轨范，动合典坟。起百代之哲王，总一时之盛业。据礼官议产四亲庙，允叶前文。  

○吴越文穆王钱元碑铭  

嘘唏！化北溟而归南溟者，岂藩篱之羽翼。行西海而游东海者，非池沼之鳞。大鹏抟扶，文鳐迅疾，一息万里，壮哉伟哉。所以二华截灵河，不无擘者。六鳌负仙岛，亦有钓人。岂殊乎杰出一时，雄夸千古。开桓文之列国，袭吴越之真王。况牵牛婺女之奥区，允常寿梦之故地。犀渠鹤膝，俗尚英豪。煮海熔山，人多富庶。有九溪六谷之广，通三江四渎之饶。非间世英奇，岂能开创丕构。非承家贤哲，岂能光大勋门。尊长累朝，绵联数世，今见吴越国矣。武肃王以雄杰之姿，居丧乱之代。拂衣云壑，砺剑烟岩。立勤劳於六十年间，拓封疆於三千里外。名光华夏，誓著山河。当四境多虞，即主盟而称霸。及中原甫定，即述职以来廷。履行功庸，富贵寿考，已载於世家矣。  

王爰居长德，早己嗣承。益昌家国之基，复积子孙之庆。方系夹辅，忽罹沦亡。巨岳其颓，上元不。英灵谢世，德泽在人。爰有嗣王，克光前烈。陈元方序先君之美，胡伯始称乃父之清。乞书无愧之碑，愿列不刊之史。皇帝孝治寰海，仁守宝图。终览奏章，备明哀恳。恩殊常品，宠异群藩。爰诏辅臣，俾光先正。序曰：钱氏之系，（阙四字）按《氏族广类风俗通》曰：“周礼有钱府上士之官，其後氏焉，晋史有钱凤，宋史有钱乐之，陈史有钱导戢，前朝有配飨功臣巢公钱九陇，近则有翰林学士右丞钱起。”光前映後，皆见信书。列派分枝，咸为著姓。曾祖宙，累赠太尉，尊道贵德，应运适时。韫陆瑁之义风，包王常之忠节。德星聚处，早光陈之门。仙鹤去时，己云孙锺之贵。祖宽，累赠太师，澡身浴德，著信立诚。幼则比其双珠，长则方於三虎。簪缨剑佩，生参台省之资。簋登，殁享公王之祭。考讳Α，天下兵马都元帅（阙四字）尚父吴越国王，谥武肃。七曜祥光，五行秀气，躬尝堕於九日，梦曾到於八天。项籍暗呜，人皆披靡。甘宁謦，敌已悚惶。顷者土德崩离，乾纲弛紊。当戎马生郊之後，乃龙蛇起陆之时。於是金璧延才，英贤毕附。豆觞抚士，勇毅争归。才思倚柱之谣，寻应悬刀之梦。苦身焦思，沐雨栉风。战波浪以拓城隍，灭烟尘而静边鄙。神资福地，民咏乐郊。所以翼子贻孙，永使尊周辅汉。  

王即武肃之第七子也，讳元，字文宝，杭州安国县人也。龙章凤姿，金相玉振。五色露迥推温润，九天霞别是辉鲜。象弭宏开，射云鸿而中镝。金壶墨涌，书岩石以成文。智自神传，才由天纵。马郑将（阙一字）於学校，早洞礼经。孙吴未演於韬钤，已明兵法。萨孤延之沈勇，电蚪须。豆卢绩之至诚，泉生马足。三时不害，六府孔修。理民则简静居怀，恤物则仁慈在念。铜斗铁尺，俾列肆以均平。鱼网兔，试小民之游惰。五稼则分歧合穗，万民则弃戟捐矛。每行皂盖之春，复继缁衣之美。王起家为盐铁发运巡官，奏授尚书金部郎中，赐紫金鱼袋。寻以偏裨许再思、徐绾等狼心素野，鼠首无恒，忽构狂谋，私邀外寇。田κ言惟乐祸，志欲朋奸。遽兴乌合之徒，将逞鸡连之势。及聊加赏犒，即请叙姻亲。荀家共举於慈明，郄氏果求其逸少。遂请行而赴选，用继好以恤人。虽驻危郊，益宏善道。俟销衅隙，寻却归宁。既自孝以移忠，宜经文而纬武。承制改其端揆，授以亲军。左旋右抽，每加训整。先偏後伍，益显机谋。寻摧貔虎之师，遂展鹰之势。於是领吴郡组练，破处郡妖狂。牲牢才於军牙，露布已悬其贼首。其後边烽忽举，邻寇相侵。六奇先视於羸师，三鼓俄观於酣战。才交锋镝，大廓氛霾。陆征则活擒李涛，水斗则兼诛涡信。既系俘囚而塞路，收器甲以齐山。迩後欲率邻藩，同修职贡。知不从於药石，遂再动於征鼙。王躬领舟师，压其（阙一字）境。威生霆霹，光夺雪霜。熊罴画布於江心，雕鹗旌飞於天面。火熔锁断，共仗奇谋。箭压舟平，咸推敏智。鲸喷骇浪，龙吼惊涛。擒贼将以寻诛，获战船而犹在。因兹大捷，永绝相侵。备奏丰功，请覃茂赏。自此曾无虚岁，绍受明恩。总青旌元纛之权，兼黄阁紫垣之秩。匡时济代，福国庇民。事父事君，惟忠惟孝。尚父武肃王疾生六气，奠应两楹。欲尝药以无徵，几绝浆而过毁。将兹冥福，爰构严祠。修道宫於割锦之坊，创佛寺於布金之地。红楼绀殿，岂殊七宝之金。玉磬琼钟，不让五云之境。寻以恭承治命，退国称藩。俯顺群情，割哀视事。连营受赐，比屋知恩。给亲族以优丰，待友于而敦睦。拱极之诚益至，勤王之节不渝。洎大晋开基，中原无事。续整梯航之礼，益倾铁石之心。推戴既坚，旌酬亦至。封吴越国王，授天下兵马都元帅。又授尚书令，金印玉册，（阙一字）黻（阙一字）裳。并复世官，可明朝奖。九重城内，解宝带以颁宣。十二闲中，选名驹而锡赉。天福六年（阙二字）王以弟兄归任，丝竹张筵，因抒嘉篇，久吟警句：“别泪己多红蜡泪，离杯须满绿荷杯。”诗罢酒阑，情伤疾作。其後融风忽扇，烈焰俄烘。骇愕既多，虚羸遂甚。上池之药无效，聚穴之香不神。至八月二十有四日，薨於瑶台之正寝。享年五十有五。即以七年二月乙卯朔十九日癸酉，备卤簿葬於国城之南原，礼也。先皇帝初闻讣奏，倍极悲伤。久辍视朝，厚颁祭礼。  

王娶扶风马氏，故雄武军节度使同平章事绰之女也。贤明无对，令淑罕俦。玩图史之华，著组纟川之妙。如宾合礼，逮下符诗。方ム内助之功，忽动早雕之叹。手拳鲁字，既叶嘉祥。肠绕吴门，复彰吉梦。先二年薨。有子十三人。嗣王宏佐，粹和正气，严重英姿。雏著瑞世之文，骥子骋睨云之步。无益之事，略不经心。非法之言，未尝出口。咸推夙习，共仰老成。服周孔之楷模，继曾颜之士行。实兴门之良允，乃构夏之全材。自罹悯凶，共伤羸瘵。楚弃疾正当拜处，早显神符。孙仲谋未是哭时，须从众议。寻知国事，经禀朝恩。行庆赐以合人心，省科徭而求民瘼。而况郭汾阳之将佐，皆是公侯。萧丞相之宗亲，咸从军旅。同心协力，送往事居。市无易肆之喧，户有不扃之咏。朝廷喜其嗣袭，寻降渥恩，便封列土之王，用奖克家之子。制授宏佐起复镇军大将军左金吾卫上将军员外置同正员检校太师兼中书令镇海镇东等军节度浙江东西等道管内观察处置兼两浙盐铁制置发运营田等使杭州越州大都督上柱国吴越国王，食邑一万户，食实封一千户，仍赐保邦宣化忠正功臣。次年又加食邑七千户，食实封三千户，仍赐保邦宣化忠正翊戴功臣。长子宏亻巽，温州静海军使，先一年卒。次曰宏，东府安抚都指挥使。次曰宏侑，弓马诸军都指挥使。次曰宏亻尊，先立为吴越世子，先一年薨。次曰宏亻宗，衙内诸军副都指挥使检校司徒。次曰宏亻甚，衙内诸军左都知兵马使检校司空。次曰宏ㄈ，衙内诸军右都知兵马使检校司空。次曰宏亿，衙内诸军左右马步都虞候检校左仆射。次曰宏、宏俨、宏仰，并检校礼部尚书。瑶山并秀，珠树相辉。学礼言诗，咸闻博赡。弯弧击剑，尽富韬钤。姜被同欢，田荆永茂。次曰宏儒，为国披缁，法号元悟。舍王公之娱乐，就法宇之清幽。汤休尚著於文章，支遁犹怜於逸骏。有女四人，三人各有粉田，一人早栖禅宇。  

王惠洽三吴，威加百越。近则同赵佗士燮，远则方句践阖庐。服太叔之九言，师宣尼之四教。十朝奖重，三纪光华。择吉日以宣恩，选名臣而将命。癸巳岁命将作监李锴为起复使，户部侍郎张文宝、吏部郎中张绚为守中书令使。甲午岁命给事中张延、兵部员外郎马义为册封吴王使。乙未岁命右常侍孔昭序、驾部员外郎张为册封越王使。丙申岁命礼部尚书兼太常寺卿李怿、户部郎中姚遐致为吴越王金印使。戊戌岁命礼部尚书兼太常卿程逊、兵部员外郎韦税充吴越国王官告使。己亥岁命尚书右丞王延、司门郎中张守素充吴越国王册礼使。庚子岁命刑部尚书李怿、膳部郎中薛钧充天下兵马元帅官告使。辛丑岁命右谏议大夫高延赏、兵部郎中李元龟充天下兵马都元帅并尚书令官告使。壬寅岁命太子宾客聂延祚、吏部郎中卢撰为尚书令册礼使。议者以王三端迥著，五福俱全。且夫体物缘情，才思逸於卢骆。象形会意，笔法继於欧虞。补芸阁之旧编，著锦楼之新集。六角扇羲之让美，五朵云韦陟惭工。褒之者入□霄，挫之者坠泥滓。孰不避王之笔端乎？勇可抉门，力能扛鼎。燧象燧牛之智，屡有成功。添灶减灶之谋，累闻破敌。射罕蹲甲，弹落翔禽。著白袍黑槊之威，受矢彤弓之锡。陆断犀兕，水斩蛟螭。孰不避王之剑端乎？智周物表，言合机先。能悦豫以使人，善抚循而感物。赐柔有节，语默中规。通白虎之群书，继碧鸡之秀辨。孰不避王之舌端乎？爰自妙龄，至於壮齿，耸风姿而岳立，蕴气度以川氵亭。凡有位而必升，至无官而可授。天下之馨香已播，人间之荣乐实多。虽未及鲐背鸡肤，亦己有霜髯雪鬓。岂不曰寿乎？镇千乘之邦，食万锺之禄。明珠大贝，辐凑一方。雾冰纨，云屯百帑。龙猛之金（阙一字）颇小，齐奴之锦帐未多。采声妓於娃宫，合丝簧於绮阁。岂不曰攸好德乎？疾疹虽加，襟怀不挠。如浮□之易散，念急景之难停。启手足而保全，传箕裘而得所。岂不曰考终命乎？有是众美，夫何恨焉。臣素乏口才，仍疏腹稿。方愧弼谐之绩，又亏纪述之能。仰奉丝纶，俾铭贞琬。辞让不获，漏略兹多。虽文过江南，不及韩陵之石，而恩深浙右，必同岘岭之碑。仰副圣慈，谨为铭曰：  

□起龙骧，化为侯王。鸿骞凤翥，鹗立鹰扬。凛然劲气，卓尔雄芒。大名之後，五世其昌。武肃开基，奄有吴越。恩洽百城，名驰双阙。既委招怀，复专征伐。焘土苴茅，秉旄仗钺。尚父弃代，元帅承家。传荣集庆，奕叶重葩。有典有则，去甚去奢。威名ピ赫，事望光华。谭薮纵横，词源浩渺。曹植思迟，崔亻キ书少。月夕花朝，猿严雁沼。笔落彩笺，风清绿┠。神传射诀，天富兵钤。龟文月角，燕颔虬髯。威能伏兽，名可愈┲。抚众以惠，待士持谦。事必有恒，政皆求理。扶弱遏强，先人後已。但见偃风，莫闻狎水。阜康黎，廓清边鄙。量陂素广，德岳弥高。礼延耆旧，令肃权豪。庭趋忠烈，府集英髦。讲论韬略，奖劝勋劳。自再称藩，益勤述职。虔布诏条，动遵楷式。每陈贡输，常逾万亿。表率方隅，匡扶社稷。功庸罕对，渥泽无伦。礼优伯舅，位极人臣。熔金镂玉，龟纽龙纶。永言当代，莫继芳尘。禁暴戢兵，取威定霸。方赖控临，忽闻梦谢。□惨长空，星沈永夜。号恸军民，涕泗华夏。初开讣奏，寻辍视朝。深嗟旦，不及松乔。倍加赠衤遂，久罢箫韶。君臣分至，水陆程遥。间杰沦亡，英贤继袭。擗踊悲摧，无所迨及。益务抚循，加之周给。人情既安，兵威自戢。一方肃靖，三世辉荣。朝宗事大，誓表倾城。欲光家世，上奏圣明。愿书贞石，用显声名。金玉令人，鼓旗良帅。德盛功崇，文经武纬。述之莫穷，言之无愧。庶几乎万岁千秋，人见之而堕泪。  

☆赵砺  

砺，汉乾二年为西京留台侍御史。周显德初为知杂侍御史，二年以太常博士权知宿州军州事，坐推劾弛慢除名。  

○劾奏太子太保王延太子洗马张季凝托故旷班状  

台司奉去年四月敕，西京留司官员，虽有留台点简，故闻多不整齐，宜令太子太师卢文纪都更提辖。今有自去年五月後至今，每称疾请假，最多太子太保王延、太子洗马张季凝。旧例朝臣百日假满落班簿，延与季凝，每遇百日将满，即一度赴拜表行香，俱是拜跪不任。昨高祖神主庙之时，留司班列至彭婆镇，奉迎其主。延只到五凤楼前，季凝称有疾不出。陈力就列，往圣之明规。拜表行香，留司之常务。既疾不任於出入，筋骸难强於扶时，所宜上禀宪章，内思贪冒。虔沥退休之恳，用循止足之文。虽优宏系自於朝廷，而弹举敢隳於职业。  

☆胡峤  

峤，官阳县令，为宣武军节度使萧翰掌书记，因随入契丹，翰诛，无所依，居契丹七载，当周广顺三年逃归。  

☆陷北记  

自幽州西北入居庸关，明日又西北入石门关。关路崖狭，一夫可以当百，此中国控扼契丹之险也。又三日至可汗州，南望五台山，其一峰最高者东台也。又三日至新武州，西北行五十里，有鸡鸣山，云唐太宗北伐，闻鸡鸣於此，因以名山。明日入永定关北，此唐故关也。又四日至归化州。又三日登岭，岭东西连亘，有路北下，四顾冥然。黄云白草，不可穷极。契丹谓峤曰：“此辞乡岭也，可一南望而为永诀。”同行者皆恸哭，往往绝而复苏。  

又行三四日至黑榆林。时七月，寒如深冬。又明日入斜谷，长五十里，高崖峻谷，仰不见日，而寒尤甚。已出谷得平地，气稍温。又行二日度湟水，又明日度黑水，又二日至汤城淀，地气最温。契丹苦大寒，则就温於此。其水泉清冷，草软如茸，可藉以寝，而多异花。记其二种，一曰旱金，大如掌，金色烁人；一曰青囊，如中国金灯，而色类蓝可爱。又二日至仪坤州，渡麝香河。自幽州至此无里候，其所向不知为南北。又二日至赤崖，萧翰与世宗兀欲相击，遂及述律後战於沙河。述律兵败而北，兀欲追至独树渡，遂囚述律於朴马山。又行三日，遂至上京，所谓西楼也。西楼有邑屋市肆，交易无钱而用布。有绫锦诸工作，宦者、翰林、技术、教坊、角抵、秀才、僧尼、道士等，皆中国人，而并、汾、幽、蓟之人尤多。自上京东去四十里，至珍珠寨，始食菜。明日东行，地势渐高，西望平地，松林郁然。数十里遂入平川，多草木，始食西瓜。云契丹破回纥，得此种，以牛粪覆棚而种，大如中国东瓜而味甘。又行东至潭，始有柳，而水草丰美。有息鸡草尤美，而本大，马食不过十本而饱。自潭入大山，行十馀日而出。过一大林，长二三里，皆芜荑，枝叶有芒刺如箭羽，其地皆无草。兀欲时卓帐於此，会部人葬太宗。自此西南行，日六十里，行七日至大山门。两高山相去一里，而长松丰草，珍禽野卉。有屋室碑石曰陵所，兀欲入祭，诸部大人惟执祭器者得入。入而门阖，明日开门，曰抛盏。礼毕，问其礼，皆秘不肯言。峤所目见囚述律、葬太宗等事，与中国所记差异。  

已而翰得罪被锁，峤与部曲东至福州。福州翰所治也。峤等东行，过一山，名十三山。云此西南去幽州二千里。又东行数日过卫州，有居人三十馀家，盖契丹初虏中国卫州人，筑城而居之。峤至福州，而契丹多怜峤。教其逃归，峤因得其诸国种类。近云距契丹国东至於海，有铁甸。其族野居皮帐，而人刚勇。其地少草木，水咸浊，色如血，澄之久而後可饮。又东女真，善射。多牛鹿野狗，其人无定居，行以牛负物，遇雨则张革为屋。常作鹿鸣，呼鹿而射之，食其生肉。能酿麋为酒，醉则缚之而睡，醒而後解，不然则杀人。又东南渤海，又东辽国，皆与契丹略同。其南海曲有鱼盐之利，又南奚与契丹略同，而人好杀戮。又南至於榆关矣，西南至儒州，皆故汉地。西则突厥回纥，西北至妪厥律，其人长大髦头，酋长全其，盛以紫囊。地苦寒，水出大鱼，契丹仰食。又多黑白黄貂鼠皮，北方诸国皆仰足。其人最勇，邻国不敢侵。又其西辖戛，又其北单于突厥，皆与妪厥律略同。又北黑车子，善作车帐。其人知孝义，地贫无所产。云契丹之先，常役回纥，後背之走黑车子，始学作车帐。又北牛蹄突厥，人身牛足。其地尤寒，水曰瓠<卢瓜>河，夏秋冰厚二尺，春冬冰彻底，常烧器消冰乃得饮。东北至袜劫子，其人髦首披布为衣，不鞍而骑，大弓长箭，尤善射，遇人辄杀，而生食其肉，契丹等国皆畏之。契丹五骑遇一袜劫子，皆散走。其国三面皆室韦，一曰室韦，二曰黄头屋韦，三曰兽室韦。其地多铜铁金银，其人工巧，铜铁诸器皆精好。善织毛锦。地尤寒，马溺至地成冰堆。又北狗国，人身狗首，长毛不衣，手搏猛兽，语为犬嗥。其妻皆人，能汉语，生男为狗，女为人。自婚嫁穴居食生，而妻女人食。云常有中国人至其国，其妻怜之，使逃归。与其箸十馀只，教其走十馀里遗一箸。狗夫追之，见其家物，则衔而归，则不能追矣。其说如此。又曰，契丹常选百里马二十匹，遣十人赍乾饣少北行，穷其所见。其人自黑车子历牛啼国以北，行一年，经四十三城，居人多以木皮为屋。其语言无译者，不知其国地山川部族名号。其地气遇平地则温和，山林则寒冽。至三十三城，得一人，能铁甸语。其言颇可解，云地名颉利鸟干邪堰，云自此以北，龙蛇猛兽，魑魅群行，不可往矣。其人乃还。此北荒之极也。契丹谓峤曰：“夷狄之人，岂能胜中国。”然晋所以败者，主暗而臣不忠。因具道诸国事，曰：“子归，悉以语汉人，努力事其主，无为夷狄所虏。吾国非人境也。”  

☆杜к  

к，周显德二年官右补阙。  

○大唐推诚翊戴功臣金紫光禄大夫检校司徒使持节卫州诸军事卫州刺史兼御史大夫上柱国太原县开国男食邑三百户郭公屏盗碑铭  

臣闻宣宗知民间之事，则曰共理者其臣惟良。唐太宗为天下之君，且云刺史乃我当自择，是知虽皇王（阙一字）统驭（阙七字）子之（阙三字）於事有美有恶。难将一马同归，或隆或污。实类九（阙一字）相远，失人则苛政喻於猛虎，得士则善吏（阙二字）良（阙一字）可不慎乎。可不重乎，皇帝纂丕图，临万有，以授受难乎选，以理治急乎才。渐行日月之（阙一字）辗成古道。终扇阴阳之炭，销尽兵锋。一日（阙一字）承（阙一字）曰卫州。士庶列状以闻，述去盗之由，称守臣之美。宜乎旌其长（阙一字）其（阙一字）命之刊勒（阙一字）其（阙一字）光乃敕朝请大夫行右补阙柱国臣杜к（阙一字）乃铭之。臣虔奉（阙十字）式（阙三字）固（阙一字）仁者安人，斯其至矣。盗亦有道，其可尚乎！矧乃抱奇（阙一字）之（阙二字）昂藏之（阙一字）奋迅於平陂，绵亘於数（阙一字）诚大丈夫号（阙一字）太守（阙八字）回（阙三字）竹（阙十三字）卦岂同亡（阙五字）麟经（阙一字）契奔奉之事（阙二字）汾阳公其人也。公名进，（阙一字）州（阙二字）人也。皇帝即位之年，自登而牧卫。维彼商墟，（阙四字）任侠自尚，刚壮相沿。（阙三字）而（阙一字）疾成风，横绿波而流恶不尽。公至止未几，（阙二字）而思。且（阙二字）求中，静乎内而劝乎外。（阙一字）身率下，俭於己而便於人。未有澄其沙而水之不清，去其（阙一字）而木之不茂，先之以力制，次之以德攻。化洽於斯，何盗之有。公集（阙一字）地（阙二字）於天府，一度量（阙三字）谨出纳（阙一字）间审重轻之数，拔规求之（阙一字）塞（阙二字）之源（阙三字）先去其（阙一字）廪之（阙一字）乎？夫马寒则毛缩，鱼劳则尾。物之生也，岂有异哉。公能（阙五字）之附益（阙二字）羊之（阙六字）得不谓先去其杼轴之盗乎。（阙一字）之（阙一字）邑，（阙一字）乃有经，（阙一字）符令则削烦，省督责则息费。得不谓先去其簿书之盗乎？（阙二字）於日中，货来於天下，宏羊适至，不韦未归。法前（阙二字）通同，抑有司之侵利。得不谓先去其之盗乎？公人临事以自惩，贪吏因时而变态。於是乎卜要冲之所，布（阙一字）谕之文，既革面以（阙二字）或洗心而尚晚。俄乃付之逮（阙二字）以刑章。夏虫适性以疑冰，夜蛾舞空而赴火。或巢摧而枭散，或穴（阙一字）以兔奔。虽沿波之时，固讨源而是切。且拔茅之後，恐连茹以宏多。回思顾望之徒，（阙一字）设并容之术。（阙二字）化之勉之，抚之安之。曰尔胡不盗天时地利，以耕凿超衣食之源。尔胡不盗毛群介虫，以捕猎求山泽之产。或剖石采玉，或披沙汰金。取之不为贪，得之不为窃。（阙四字）梁上偷生草中。始务匿藏，终贻剿绝。明申（阙一字）甲，休拘赵礼之兄。尽涤昨非，不问展禽之弟。於是众相谓曰：“嫉恶如雠，公於国（阙一字）。视民如子，私於我（阙一字）。”闻其美言，何（阙一字）酬於布帛。服其异政，何以答於襦。由是（阙一字）其（阙一字）知其禁，强梁者迁善，返侧者销忧。弃戟捐矛，却问农耕之早晚。带牛佩犊，遂勤稼穑之艰难。（阙一字）所谓静乎内而劝乎外，俭於己而便於人者也。自然山（阙四字）清里，戴若思之投剑，谁预客船。陶士衡之驻车，不言官柳。室家相庆，上下咸和。尔乃（阙七字）集醯酸而蛟至肉膻（阙三字）适桑土而长谣，登春台而胥（阙一字）可以（阙一字）乎孟可以召乎江山下火而为贲邱园。云上天而（阙一字）需酒食。政既成矣，奖（阙一字）至矣。公神（阙五字）沉（阙十字）见风□之气洞达（阙一字）机命（阙一字）而（阙一字）藉时而（阙一字）蛟龙遇水（阙四字）雕鹗乘（阙四字）刺於坊磁又迁於（阙一字）登卫（阙二字）之才声华迭（阙四字）炼转见晶荧，乐至九（阙一字）益闻清越。（阙一字）编清史（阙一字）纪（阙五字）赴童子（阙二字）源流（阙一字）尔（阙一字）卿赐三公（阙二字）千载交辉，美矣盛矣。论者曰（阙一字）之藏用在乎（阙七字）猛於（阙二字）自（阙一字）熊之後善（阙二字）民垂畏爱於（阙一字）门流忠孝於昭代。阙庭称（阙一字）风俗自新。（阙二字）周有乱臣，翻使卫多君子。皇帝下（阙一字）书（阙九字）必（阙一字）仿侧帽之（阙三字）效垫巾之（阙一字）其则不远，见贤思齐。引而伸之，则（阙一字）知矣。纪太（阙一字）而有（阙二字）明府以居多，未若当铃阁之前。於（阙一字）门之（阙二字）之贞玉，传之子孙。臣幸（阙一字）近（阙一字）曾（阙四字）镂（阙一字）而见诮，（阙二字）瓦以非工。谬承圣主之恩，用播贤臣之美。凝神握管，空成蝌斗之书。拭目披文，不称（阙二字）之（阙一字）。强抽秘思，谨作铭云：  

（阙八字）连珠有烂，合璧无（阙一字）。固本维何，在民者矣。共理（阙二字）择人而已。倬彼郭侯，系我成周。（阙三字）李事异（阙一字）刘乡曲（阙三字）烟（阙一字）击剑引（阙二字）弓开霹雳，鼓随画角。（阙一字）逐朱轮，谁（阙三字）自乐行春。始刺於坊，今牧於卫。（阙一字）海便宜，（阙一字）川烦碎。方圆并（阙一字）思爱齐（阙五字）盗散萑蒲。帝王兮念功，（阙二字）兮爱赐。他山兮（阙三字）莲兮。（阙一字）之兮二天，勒之兮八字。剖竹兮有光，操觚兮无愧。  

## ●卷八百六十  

☆刘从  

从，周显德二年官节度掌书记，试大理司直。  

○大周广慈禅院记  

原夫了无相之因，乃归寂默。现有为之教，即示庄严。摄（阙）生浮想於是（阙一字）无相而诠真谛，以有为而诱钝根。嗟乎！劫（阙）动地但涨情（阙二字）负冤而不能堙苦海之波蚁，有术而不能（阙）以指迷津而（阙一字）彼岸开惠日而破昏衢。未广度於能仁，应机误（阙）随业化缘。质（阙二字）难信之疑，立像法相沿之理。不有开士，孰匡（阙）故思远禅师之经始也。禅师本王氏子，回中人也。道性元通，（阙）调象马能降忄龙（阙一字）之情。体化蒲芦，尽作如来之种。微言殆绝，景行弥高。扣（阙）无阶驾真乘而长往。详僧传则於是乎在，创佛宫则可得而言。禅（阙）化南昌教（阙三字）时洪州廉使侍中彭城公请住香城禅院，（阙二字）二纪，有志四方。乃振锡浮江，（阙一字）徒登路。念三辅五陵之豪族，想规天矩地（阙三字）思（阙三字）鹫峰遂归（阙）松柄未挥。归依者掎裳连袂而来，檀施者接足驾肩而至。感优昙（阙）之良缘，莫不童子标花，神人献柱。兢施布金之地，（阙一字）投累壁之钱。（阙）材朽宅之颓基耸构，正殿中蹲而（阙一字）起。长廊四注以□舒，蟾诸纳（阙）葩於藻井。文楣怜乱，画ㄆ攒罗。达法堂以悟空，设真教以陶智。（阙）定布经行之地以豫游，无里之嚣尘。（阙二字）泉之爽气，聿成佛（阙）我皇祖在宥之二载也。太尉袁公罢侍（阙）玉节，次宗结社，潜怀出俗之心。灵运居官，已熟生天之业。拜封（阙）榜以斯题，遂敕赐号广慈禅院，以广（阙一字）慈（阙）等苦节横霜，高名跨世。精进而身田自润，住持而眼界常空。（阙）而下荫欲於宝刹，思勒贞珉。托叙美於非才，庶传芳於不（阙）存摭实之辞，时岁在单阏月旅季秋记。  

☆苏禹  

禹，字元锡，高密人。以五经中第，辟辽州ヘ。历青郓从事，转潞并管记，累检校至户部郎中。汉祖镇并门，奏为兼判。及即位，授中书侍郎平章事兼刑部尚书，加右仆射集贤殿大学士。少主时转左仆射，入周守司空。世宗嗣位，封莒国公。显德三年卒，年六十二。  

○重修蒙山开化宝严阁记  

太原故郡，大夏名封。郊野列於参墟，山川开於晋国。俗通马首，{水土}管羊肠。称号神京，实为乐土。皇朝凤举，三百年之遗迹尚存。圣祖龙飞，一千载之耿光斯应。士马雄盛，井邑骈罗。语之八都，并为最也。而又俗敦释教，重二乘方便之门。人贵善根，导五浊昏迷之性。金绳宝树，雁塔蜂台。大有庄严，钵光像法。  

据传记，开化寺北齐文宣帝天保末年，凿石通蹊，依山刻像，式扬震德，用镇乾方。成招提之胜因，侔释迦之真相。人皆回向，时凑福田。齐後主然油万盆，光照宫内。仁寿元年，隋朝造大阁而庇尊像焉，仍改为净明寺。洎唐高祖在藩邸时，至此寺瞻礼回，夜梦化佛满空，毫光数丈。登极之後，复改为开化寺。後显庆二年，高宗驾至，出左右行藏，资缗宝玉，崇严饰之。後会昌甲子岁，敕废大阁，露尊像，雨滴风摧。仅六十载，化随消长，道有污隆，明矣。乾宁二年，武皇虎踞并州，龙潜晋水。遥奉擎天之业，克安在镐之君。一境烟静尘消，不修（阙二字）千里民和俗阜。正乐丰穰。或乃治兵，间修讲武。上西山而指顾，[B18K]北礼於慈悲。痛望真身，而受霜露。乃下令遗缁徒管内讲化，计口随年钱收数百千万缗。更有自施信财者，不可胜计，复造大阁焉。时也择班输之物已丰多，斫徂徕之松材（阙一字）藏足。既当农隙，（阙一字）乃兴工。（阙一字）役者荷锸如云，剡木者运斤震地。工无舍夜，人不知劳。自乙卯至己未，首尾五年，荩成大阁，兼装佛像。厥功三十万，（阙一字）所聚财尽矣。莫不兽簇千楹，星攒万拱。榱题ホ黝，阶（阙一字）嶙峋。甍宇齐平，可下观於冈险。（阙一字）扌阎偃阔，宜上摘於星辰。仰之弥高，观之尤丽。万人瞻仰，树福於兹，至今五十载矣。  

莫禁二鼠，日月般而年代移。（阙一字）从四蛇，高阁隳而圣仪毁。非国王大臣力，其可再修乎？遇北平王镇临之五年也，疆境安，人民丰足，衣锦而彰七德。玉帐论兵，出筹而蕴六奇。金台礼士，<矛逢><矛昔>不举，烽燧皆停。暇日游西山，至开化寺焚香，见阁宇倾欹，佛像崩阙，乃言曰：“纵有僧洒扫供养，岂令人喜瞻礼乎？”遂舍俸钱，重修荐之。爰求郢匠，俾聚梓材。功用具充，役工毕至。是荐大阁五层一百三十间，并添换瓦木，文彩贲饰，及ト内尊像，沿寺功德，护法善神，涂金彩画，大小咸具，无不毕备。兼创造斗帐四间，阁上二十四窗，竹网特盖。行墙五间，并诸殿宇，一新其旧。及置阁上麻网一十五扇。盖将己俸，不挠民财。况日给於米盐，更时颁於赏劳。百工无怠，众役惟勤。逾时而毕，重新鹿苑。载耀鸡园，视高阁於凌□。悉施藻缋，变颜於净域。别显相仪，浮柱霞栖。倔（阙一字）而生玉叶，飞梁虹指，ゃ而在金田。美哉轮焉，焕乎盛矣。四人依仰，二众焚修。实资奉福之因，允叶募缘之果。王视其功毕，大会沙门。庆赞而雷殷梵音，供养而云笼香焰。成兹胜概，乃树贞珉。撰记仁祠，颜主择。禹谬尘郗桂，获厕庾蓬。随簪玳以履珠，忽承明命。则援毫而涤砚，须抒讠叟闻。非敢虚词，止书实录。庶贻後代，以纪芳猷。大晋开运二年七月十三日记。  

☆马去非  

去非，周显德五年官义成军节度掌书记。  

○黎阳大丕山寺准敕不停废记  

大丕山者，上摩乾象，下压坤牛，左巨浸而右太行，诚为壮观。南夷门而北大魏，最擅繁华。遐重昔人，能擢胜境，以兹山之足为佛足矣，以兹山之顶为佛顶焉。寺内有缺（阙一字）碑铭载相续日月，俨三十二相，亦四五百年。首蔟连珠，肩隈合璧。或孤鸿夜至，移雁塔而自（阙一字）方。六出朝飞，拔雪山而归此处。神功捧护，巨灵措手以难开。佛力昭彰，秦後著鞭而不动。傍临回汉，显超岸於当时。俯瞰危峰，类投崖於今日。不待龙吟深谷，我有法雨而济陈根。何须虎啸深崖，我有惠风而吹昏垢。潜施殊福，溥及群生。虽日用不知，且人何以鄙。今皇帝均临区宇，子视黎元。虑一夫不耕，天下有馁者。一妇不织，天下有寒者。向乃颁行天命，条贯僧居。有敕额者存，无敕额者废。非轻释氏，用诫游民。劳哲後以去华，使空王之保大。兹寺也，询诸耆老，唯曰“大丕”。盖前古之寺名，非近年之敕额。如斯敷列，胡免废停。我主公都尉指命僧徒，缮录铭记。阅其状迹，颇历光阴。遽为奏陈，却获仍旧。寺主僧从超，住持甚久，焚礼甚精。初议毁除，郁有白ふ之叹。及闻存惜，为刊黄绢之辞。去非碑谢溲鸡，文惭吐凤。既高僧之固请，乃下笔以直书。庶纪厥由，终无革故。时大周显德五年。  

☆田景儒  

景儒，周显德时陕州夏县人。  

○佛顶尊胜陀罗尼经幢序  

伏以景儒等生居尘网，长在牢笼。汨没爱河，岂有涯（阙二字）身是幻，假四大以成形。悟性空时，莫不凭善道如电露。似石火而难停，若（阙二字）坊众（阙一字）等（阙十六字）不悟以去逞津梁无准。景儒等自（阙一字）年前，遂见当院精蓝宝地，是皈依作福之田。结（阙一字）善缘，乃为众会，名罗汉邑（阙一字）。景儒等遂又不改善果真诚，年五十，敬造尊胜陀罗尼经幢一尊，奉供（阙二十字）圆就所修上善功德。各各（阙一字）备，早立胜缘。已俟他岁，略述其宗，不可具载。奉为国皇万（阙一字）岁，帝祚遐昌。文武官僚，常居禄位。（阙一字）祈（阙一字）坊表幼永保清贞。过去未亡，俱登清净之境。一切时（阙一字）沾（阙一字）利（下阙）  

☆艾颖  

颖，周显德二年官左散骑常侍。  

○请复入阁起居奏  

近制一月两度入阁，五日一度起居。近年以来，入阁多废，每遇朔望，下面天颜。臣请命後朔望入阁，即从常礼。如不入阁，即请朔望日起居。冀面圣颜，以伸诚敬。  

☆张皓  

皓，周显德二年官御厨副使。  

○藏冰赋（以“坚明洁镜”为韵）  

国之造物，时惟用天。履在岁之穷纪，知层冰之腹坚。可以备用，凌人主焉。利黍以为荐，率司寒而是先。於是入坎[  

VDC]，逾峥嵘。乍逼侧以经险，复趑趄而不征。爽气旁达，凝阴上清。始峨峨而不见，遽冲冲而有声。是伐是取，登乎上京。候朝风而益壮，对夜月而俱明。崇凌既启，阴井方渫。含声色而转深，拂霜威而逾洁。不靡刂不劂，如磋如切。掩下方以涸Ё，匪上腾之发泄。方见象於为寒，且多惊於内热。顾惟不佞，括结成性。彼蓄物以俟用，亦何异乎藏冰。将有冒於严凝，岂见遗於水镜。  

○对去师之妻判  

甲受业於乙，乃去乙之妻。同门以为失弟子之礼，郡欲科罪甲，□行古之道也。所由不能定。  

学以居士，人斯守业。曾射御之必习，在师资而有敬。甲性匪生知，才殊特达。将祈代耕之禄，式执抠衣之训。既而请益不倦，宁止於五经。广业惟勤，实包乎六艺。庶将贻厥小学，冀亦臻夫大成。判孔氏之四科，登周官之一命。且犹父之礼，义固非经。从夫而尊，敬亦宜广。厥妻虽忘於母训，惟乙且豫於人师。纵邻树以致嫌，匪门生之或谴。何乃窥其家室，专务去彼。遂使老莱之妇，坐失齐眉之欢。买臣之妻，终成反目之恨。况人实有偶，甲则无良。讦以为直，尝闻君子之恶。犯而不隐，乃昧事师之迹。失礼之告，诚为有孚。行古之道，未知其可。  

☆许逊  

逊，周显德二年官秘书少监，贬蔡州别驾。清泰二年为右拾遗。  

○请停越局言事疏  

臣见上封事者，多不关时政得失。或以事不合已，或有位未及人。但欲虚鼓声名，妄邀抽擢。全非切当，空事游词。数件之中，无一可取。不惟荧惑圣听，兼属侮慢朝纲。今後请除两省官合上封事者，其别班除论本司公事外，请准太和二年敕，轮转待制给事，合司封奏。大凡食禄之道，本在致君。不可独善一身，归恶万乘。惜暂时之逆耳，贻他日之痛心。事切三思，理实不可。其切要言者，或居上情酒色，志好畋游，言动稍乖，理须论诤。职司其事，合在谏官。况陛下嗣位己来，忧勤庶政，鲜有过误，无可陈论。朝廷班外之宜，职在御史台。如有愆违，御史弹纠。其馀鞫狱，自有法司。事若有违，他自论奏。此外越局言事，并望寝停。  

☆扈载  

载，字仲熙，北燕人。周广顺初举进士，授校书郎直史馆。再迁监察御史，拜水部员外郎知制诰，迁翰林学士。卒年三十六岁。  

○银青光禄大夫中书侍郎同中书门下平章事上柱国晋阳县开国伯食邑三百户赠侍中景公神道碑铭（并序）  

帝轩辕乘土德之运，其臣曰奢龙、祝融，能辨方域，以制区夏。帝妫氏禅陶唐之基，其臣曰伯夷、後夔，能典礼乐，以和人神。上古佐命之道，（阙五字）焉。三政嗣兴，图史浸盛。弥纶辅翊，代有其人。皆金册丹书，绚绘功业。垂其训聚而为坟典，形其美流而为歌颂。陋篆籀之质略，我则润之以（阙五字）之沦朽，我则镂之以贞珉。铭以纪功，碑以志行。千载之下，灿然可观者，其惟神道之表乎？故中书侍郎平章事景公讳范（阙四字）皇朝元佐，显德二祀冬十一月，薨於淄川郡之私第。天子废视朝，轸歼夺之令。制赠侍中，遣使赠奠。饰终之典优而厚，诏词臣（阙一字）文（阙一字）灾盛矣。（阙三字）孔悝彝鼎，不出庙门。杜预丰碑，空沉汉水。始自矜於名氏，诚未显於家邦。与夫辉煌帝恩，导扬休烈。（阙八字）者可同日而语也。（阙四字）纶言直而叙之，用丕显我大君之命。臣闻景氏之先，出於芊姓。从楚王於梦泽，差（阙一字）侍臣。画汉（阙一字）於□台，丹推名将。济美垂（阙六字）生伟人。惟周之辅，长山之下，淄为川，地胜气清，惟公故里。夫嘉Т绝世，高卧於是者，足以（阙一字）颢气而为（阙七字）生於是者，足以（阙三字）而为世杰。故公之先，由烈考太仆府君之上，曰王父宾、大王父闰，皆贞晦不仕。介享天爵，而巢许（阙十四字）仲曰篆公（阙四字）世（阙二字）聿登相位，而申甫之祥著矣。昔者圣人之教天下也，本之以仁义，制之以经籍，是谓人文。是谓人（阙六字）以（阙一字）开物成务者。（阙四字）所于此（阙二字）以公辅之位，必由稽古升。廊庙之才，必以经术显。而公以明经擢第於春官氏，则贤哲之（阙六字）为吏於青阳（阙十一字）掾於高密郡。秩满而（阙一字）授范县令。大鹏之翼，铩北溟以未舒。蛰雷之声，殷南山而不起。然则（阙七字）于之（阙十五字）通人之才变而顺，则方圆之量不能局。故公之佐县政也，人谓其勤且洁矣。典刑书也，人谓其（阙八字）邑恪（阙一字）以（阙八字）使（阙一字）政（阙一字）而从之者，则人谓其贤且能矣。粤若日月之彩，得天而大明。风□之期，遇屯而勃起。（阙十字）溪（阙一字）璜（阙七字）我大周圣神恭肃文武孝皇帝，建大功於汉室，为北藩於魏邦。初筵既开，得贤斯盛。於是我公（阙九字）而君臣之（阙九字）龙飞在天，躬载曜灵。至於霄极之（阙二字）皇建肇建制，以公为秋曹郎，进阶至朝散大夫。而（阙九字）万（阙十二字）之枢惟圣人执左契，临万邦，经久制大命。日政之机，国之大柄，总於枢务者，可谓重矣。而公（阙九字）忠而贤（阙十一字）公为左司郎中，充枢密直学士，寻转谏议大夫充职。今皇帝嗣位之始，登用旧臣。而并人乘我大丧，拥众南寇，亲征之举，迅若奔雷。分命大臣，保（阙七字）於公仍拜贰卿，（阙九字）振帝伐张黄钺白旄，殪群凶而皆尽。参旗河鼓，导清跸以言旋。大既已平，九服又已定。（阙四字）时惟辅臣。而公昌言可（阙十一字）圣谟硕望，可以镇流俗。爰立之命，帝心允孚。六府肇修兵赋充大邦之调用（阙五字）公自立不回，信而有守。（阙十字）哉大运逢时，洪钧在手。资忠孝於君父，享富贵之崇高。而尽瘁之劳，因成恙。封章累上，优诏褒称。听解利权，（阙一字）专（阙七字）以列卿归第，悬车故乡。嗟风树之忽惊，诉昊天兮何及，见星而往，夕露方多。泣血以居，晨浆屡绝。哀与性尽，卧疾而终。享年五十有二。（阙二字）观夫公之行事，则其道也淳而粹，充充焉无能称。其言也直而肆，謇謇焉无所忌。耿介以自安，劲直以自（阙一字）故其仕也（阙一字）一命之卑（阙一字）三（阙六字）无悔吝。古人之操，何以尚也。秉笔者得无愧於词矣。许国夫人李氏，嗣子太庙斋郎俨信等，（阙三字）灵（阙一字）光（阙二字）尝翼翼贤人（阙九字）子事终之礼。佳城闭日，长楸彗云。勒铭垂休，以示千古。其词曰：  

长山沧沧，淄水汤汤。哲人之生，逢时会昌。哲人之逝，魂游旧乡。（其一）高山兮峨峨，逝水兮惊波。（阙一字）而（阙一字）死（阙十八字）。（其二）山有颓坂，水有高岸。人何世而弗新，善有名兮独远。猗欤公兮，时用丕显。（其三）  

☆薛冲  

冲，周世宗朝以左散骑常侍为工部侍郎。  

○详覆吕澄赃犯状  

吕澄赃赂事发，因镇将上论，乞取之赃，又无文簿。镇将遍下乡村勘问，又无人户姓名。积数虽多，未尝正格。量其情状，难逭刑章。  

☆麴励  

励，开封人。周显德元年官侍御史知杂事。入宋，迁尚书膳部员外郎广南转运使。  

○谏滥放囚徒疏  

窃见颍州为天中节放见禁罪人，伏以祝万寿之延洪，但要斋心洁恳。临一州之生聚，当思共理分忧。且见禁罪人，或干格法，或因劫盗，或是争论，各有科条，须分曲直。若负罪者获免，即衔冤者莫伸。此时不有发明，诸处便成流例。直恐每逢庆节，擅放缧徒。岂止惠奸，深为长恶。望行止绝，免紊章程。  

☆李浔  

浔，周显德时人。  

○吴越故东海徐太夫人墓志  

夫月满则亏，日平则昃。盛衰之道，古今而同也。其有秀而不实者，得无痛乎？夫人徐氏，其先东海人也。粤以元元降圣，盘条仙树之端。洎唐後启图，析派天潢之侧。龙飞凤翥，殷鼎（阙）坛。阀阋勋贤，无出其右。官讳诃任省营田队夫人媸渤海（阙）吴皓仆射（阙）宣赐褐裳之管辖营田队务文华擅美，器宇宏深。夙娴（阙）悌之规，扌冗见熹之色。百行之美，实无阙焉。悲娶（阙二字）一卒九乎三纪何期。隙驷难追，游波莫遏。享年五十有六。偶暂摄调（阙三字）於显德三年岁在丙辰九月庚寅朔五日甲（阙）寝疾殒於吴县令德乡之私第也。（阙二字）夫人有子六人。长曰承嗣，效（阙）衙内直番队充副将。次曰承宠，系营田甲将。次承邺，营田副将。次五儿、满儿、淡，幼稚未效职员。有女三人。长曰十八娘，聘於金氏。次曰十九娘，在室未从伉俪。次廿娘，舍弃俗华，以投金地於福田寺，慕贞坚守缁门，精专戒行。子婿一人，金氏宏绾。新妇二人，长曰沈氏，次曰曹氏。呜呼！封树告期，龟荚叶吉。以十月庚申十四日癸酉，窆於吴县胥乡台尚书里阖闾城西去五十馀里先祖莹之侧，礼也。特恐天地长久，陵谷变迁，令嗣号诉，愿勒贞石以志於墓。浔忝获知音，得不涕泗挥毫，叙录其实而为之铭曰：  

委质荒汉，凝神上仙。绕绕二界，茫茫九泉。远岫烟暝，高空月悬。声沉永矣，松价萧然。  

☆杜良  

良，周显德时人。  

○唐文皇画像记  

太宗已定天下，而高祖己登九五矣。太宗於闾阎疾瘼，干戈勤劳，且尽知之。於仁义之治，兴大平极治之功，容或有未究焉耳。既作文学馆，延四方英俊，讲贯纟由绎，薰陶耳目者，莫非帝王之事。彼十八登瀛人，必曰为如是事而治，为如是事而乱。以太宗之明，刻记於心，肯图衰乱乎？一意於求治而已。仁炉义鞴，道新德火。日往月来，就圣神之模。其为宗庙社稷生灵者，炳焉与三代无以异矣。故太宗之功烈，自汉高以降，莫之与敌，十八人之力也。  

☆王朴  

朴，字文伯，东平人。汉乾中举进士，授校书郎。周显德初累拜左散骑常侍，充端明殿学士。三年征淮，以为东京副留守。还拜户部侍郎枢密副使，迁枢密使检校太保。四年再征淮，兼东京留守。六年卒，四十五，赠侍中。  

○奏进钦天历表  

臣闻圣人之作也，在乎知天人之变者也。人情之动，则可以言知之。天道之动，则当以数知之。数之为用也，圣人以之观天道焉。岁月日时，由斯而成。阴阳寒暑，由斯而节。四方之政，由斯而行。夫为国家者，履端立极，必体其元。布政考绩，必因其岁。礼动乐举，必正其朔。三农百工，必授其时。五刑九伐，必顺其气。庶务有为，必从其日月。六籍宗之为大典，百王执之为要道。是以圣人受命，必治历数。故得五纪有常度，庶徵有常应，正朔行之於天下也。自唐而下，凡历数朝，乱日失天，垂将百载。天之历数，汨陈而已矣。  

今升下顺考古道，寅畏上天。咨询庶官，振举坠典。以臣薄游曲艺，常涉旧史。遂降述作之命，俾究迎推之要。虽非能者，敢不奉诏。乃包万象以为法，齐七政以立元。测圭箭以候气，审肉以定朔。明九道以步月，校迟疾以推星。考黄道之斜正，辨在势之升降，而交蚀详焉。夫立天之道，曰阴与阳。阴阳各有数，合则化成矣。阳之策三十六，阴之策二十四。奇偶相命，两阳三阴，同得七十二，同则阴阳之数合。七十二者，化成之数也。化成则谓之五行之数。五行得期之数，过者谓之气盈，不及谓之朔虚。至於应变分用，无所不通，所谓包象矣。故以七十二为经法。经者，常也，常用之法也。百者，数之节也。随法进退，不失旧位，故谓之通法。以通法进经法，得七千二百，谓之统法，自元入经，先用此法，统历之诸法也。以通法进统法，得七十二万。气朔之下，收分必尽，谓之全率。以通法进全率，得七千二百万，谓之大率，而元纪生焉。元者，岁月日时皆甲子，月日五星，合在子正之宿。当盈缩先後之中，所谓七政齐矣。古之植圭於阳城者，以其近洛故也。盖尚慊其中，乃在洛之东偏。开元十二年，遣使天下候影，南距林邑国，北距横野军中，得浚仪之岳台，应南北弦居地之中。皇家建国，定都于梁。今树圭置箭，测岳台晷漏以为中数。晷漏正，则日之所至，气之所应得之矣。日月皆有盈缩，日盈月缩，则後中而朔。月盈日缩，则先中而朔。自古肉之法，率皆平行之数。入历既有前次，而又衰稍。不论皇极旧术，则迂回而难用。降及诸历，则疏远而多失。今以月离肉，随历校定日躔。肉临用，加减所得者，入历定日也。一日之中，分为九限。逐限损益，衰稍有伦。肉之法，可谓审矣。赤道者，天之带也。其势圆而平，纪宿度之常数焉。黄道者，日轨也。其半在道内，半在赤道外。去赤道极远二十四度，当与赤道交，则其势斜。当去赤道远，则其势直。当斜则日行宜迟，当直则日行宜速。故二分前後加其度，二至前後减其度。九道者月轨也，其半在黄道内，半在黄道外。去黄道极远六度，出黄道谓之正交，入黄道谓之中交。若正交在秋分之宿，中交在春分之宿，则比黄道益斜。若正交在春分之宿，中交在秋分之宿，则比黄道反直。若正交中交在二至之宿，则其势差斜。故较去二至二分远近，以考斜正，乃得加减之数。自古虽有九道之说，盖亦知而未详，空有祖述之文，全无推步之用。今以黄道一周，分为八节，一节之中，分用九道。尽七十二道，而复使日月二轨，无所隐其斜正之势焉。九道之法，可谓明矣。星之行也，近日而疾。远日而迟，去日极远，势尽而留。自古诸历，分段失实，隆降无准。今日行分尚多，次日便留。自留而退，唯用平行。仍以入段行度为入历之数，皆非本理，遂至乖戾。今校定逐日行分积，逐日行分积以为变段，于是自疾而渐迟，势尽而留。自留而行，亦积微而後多。别立诸段变历，以推变差。俾诸段变差，际会相合，星之迟疾，可得而知之矣。自古相傅，皆谓去交十五度以下，则日月有蚀。殊不知日月之相掩，与暗虚之所射，其理有异焉。今以日月经度之大小，较去交之远近，以黄道之斜正，天势之升降，度仰视旁视之分数，则交亏得其实矣。乃以一篇步日，一篇步月，一篇步星。（案：以下脱一篇。步发敛五字下云以卦候没灭为之下篇者，言为步发敛之下篇。欧阳史约其文称谨以步日、步月、步星、步发敛为四篇是也）以卦候没灭为之下篇，都四篇。为历经一卷，历十一卷，草三卷，显德三年七政细行历一卷。臣检讨先代图籍，今古历书，皆无蚀神首尾之文，盖天竺胡僧之妖说也。近自司天卜祝小术不能举其大体，遂为等接之法。盖从假用以求径捷，于是乎交有逆行之数，後学者不能详知，便言历者有九道，以为注历之恒式，今并削而去之。  

昔在唐尧，钦若昊天。陛下亲降圣谟，考历象日月星辰，唐尧之道也。其历谨以显德钦天为名，天道元远，非微臣之民尽知。但竭两端，以奉明诏。疏略乖谬，甘俟罪戾。  

○详定雅乐疏  

夫乐作于人心，成声于物。声气既和，反感于人心者也。所假之物，大小有数，九者成数也。是以黄帝吹九寸之管，得黄钟之声，为乐之端也。半之清声也，倍之缓声也，三分其一以损益之，相生之声也。十二变而复，黄钟之总数也，乃命之曰十二律。旋迭为均，均有七调，合八十四调。播之於八音，著之於歌颂。宗周而上，率由斯道。自秦而下，旋宫声废。洎东汉虽有太子丞鲍邺兴之，人亡而政息，无嗣续之者。汉至隋垂十代，凡数百年，所存者黄钟之宫一调而已。十二律中，惟用七声。其馀五律，谓之哑钟，盖不用故也。  

唐太宗复古道，乃用祖孝孙、张文收考正雅乐，而旋宫八十四调，复见于时。在悬之器，方无哑者。安史之乱，京都为墟，器之与工，十不存一。所用歌奏，渐多纰缪。逮乎黄巢之馀，工器都尽，购募不获，文记亦亡。集官详酌，终不知其制度。时有太常博士殷盈孙，案《周官考工记》之文，铸钟十二，编钟二百四十，处士萧承训校定石磬，今之在悬者是也。虽有乐器之状，殊无相应之和。逮乎朱梁後唐，历晋与汉，皆享国不远，未暇及於礼乐，以至於十二钟，不问声律宫商，但循还而击。编钟编磬，徒悬而已。丝竹匏土，仅有七声。作黄钟之宫一调，亦不和备。其馀八十三调，於是乎泯绝。乐之缺坏，无甚於今。  

陛下天纵文武，奄宅中区。思复三代之风，临视乐悬，亲自考听，知其亡失。深动上心，乃命中书舍人窦俨参详太常乐。事不逾月，调品八音，粗加和会。以臣尝学律历，宣示古今乐录，令臣讨论。臣虽不敏，敢不奉诏。遂以周法以黍校定尺度，长九寸，虚径三分，为黄钟之管，与见在黄钟之声相应。以上下相生之法推之，得十二律管，以为众管互吹，用声不便。乃作律准十三弦宣声，长九尺，张弦各加黄钟之声。以第八弦六尺设柱为林钟，第三弦八尺设柱为太蔟，第十弦五尺三寸四分设柱为南吕，第五弦七尺一寸三分设柱为姑洗，第十二弦四尺七寸五分设柱为应钟，第七弦六尺三寸三分设柱为蕤宾，第二弦八尺四寸四分设柱为大吕，第九弦五尺六寸三分设柱为夷则，第四弦七尺五寸一分设柱为夹钟，第十一弦五尺一分设柱为无射，第六弦六尺六寸八分设柱为中吕，第十三弦四尺五寸设柱为黄钟之清声。十二律中，旋用七声为均。为均之主者宫也，徵商羽角，变宫变徵次焉。发其均主之声，归乎本音之律，七声迭应而不乱，乃成其调。均有七调，声有十二均，合八十四调。歌奏之曲，由之出焉。  

伏以旋宫之声久绝，一日而补出，臣独见恐未详悉，望集百官及内外知音者，校其得失，然後依调制曲。八十四调曲有数百，见存者九曲而已，皆谓之黄钟之宫。今详其音数，内三曲即是黄钟宫声，其馀六曲，错杂诸调，盖传习之误也。唐初虽有旋宫之乐，至于用曲，多与礼文相违。既不敢用唐为则，臣又懵学独力，未能备究古今，亦望集多闻知礼文者，上本古曲，下顺常道，定其义理。於何月行何礼，合用何调何曲，声数长短，几变几成，议定而制曲，方可久长行用。所补雅乐旋宫八十四调，并所定尺。所吹黄钟管，所作律准，谨同上进。  

☆平边策  

唐失道而失吴、蜀，晋失道而失幽、并。观所以失之由，知所以平之术。当失之时，君暗政乱，兵骄民困。近者奸於内，远者叛於外。小不制而至於僭，大不制而至於滥。天下离心，人不用命。吴蜀乘其乱而窃其号，幽并乘其间而据其地。平之之说，在乎反唐晋之失而已。必先进贤退不肖，以清其时。用能去不能，以审其材。恩信号令，以结其心。赏功罚罪，以尽其力。恭俭节用，以丰其财。徭役以时，以阜其民。俟其仓廪实，器用备，人可用而举之。彼方之民，知我政化大行，上下同心，力强财足，人安将和，有必取之势，则知彼情状者，愿为之间谍，知彼山川者，愿为之先导。彼民与此民之心同，是与天意同。与天意同，则无不成之功。攻取之道，从易者始。当今惟吴易图。东至海，南至江，可挠之地二千里，从少备处先挠之。备东则挠西，备西则挠东。彼必奔走以救其弊。奔走之间，可以知彼之虚实，众之强弱。攻虚击弱，则所向无前矣。勿大举，但以轻兵挠之。彼人怯弱，知我入其地，必大发以来应。数大发，则民困而国竭。一不大发，则我获其利。彼竭我利，则江北诸州，皆国家之所有也。既得江北，则用彼之民，扬我之兵，江之南亦不难平也。如此则用力少而收功多。得吴则桂、广皆为内臣，岷蜀则飞书而召之。如不至，则四面并进，席卷而蜀平矣。吴蜀平，幽可望风而至。唯并必死之寇，不可以恩信诱，必须以强兵攻。力己竭，气已丧，不足以为边患，可为後图。方今兵力精练，器用具备，群下知法，诸将用命。一稔之後，可以平边。臣书生也，不足以讲大事。至於不达大体，不合机变，惟陛下宽之。  

○太清神鉴序  

至神无体，妙万物以为体。至道无方，鼓万物以为用。故浑沦未判，一气湛然。太极才分，三才备位。是以阴阳无私，顺万物之理以生之。天地无为，辅万物之性以成之。夫人生居天地之中，虽禀五行之英，为万物之秀者，其形未兆，其体未分。即夙具其美恶，蕴其吉凶。故其生也，天地岂容巧於其间哉！莫非顺其世，循其理，辅其自然而已。故夙积其善，则赋其形美而畀福禄。素积其恶，则流其质凶而处夭贱。此其灼然可知，其确然不易也。是以古之贤圣，察其人则观其形，观其形则知其性，知其性则尽知其心，知其心则知其道。观形则善恶分，识性则吉凶著。且伏羲日角，黄帝龙颜，舜目重瞳，文王四乳，斯皆古之瑞相，见之间降之圣人也。其诸贤愚修短，犹之指掌。微毫丝末，岂得逃乎？故相论形神之术，自此而兴焉。其来极多，其论至冗。许负袁天纲陶隐居李淳风之後，不可胜计。然皆穷幽探赜，得之至妙。其或紊乱所说，或异或同，至使学者不能贯於一致。余自稚岁，潜心於此。考古验今，无不徵效。遂特离林屋洞，下山三载，遍搜古今，考之极元者，集成一家之书，目之曰《太清神鉴》，以其至大至明，形无不鉴。至清至莹，象无不分。然未足夺天地赋形之机，亦可尽人之性情耳。谨序。  

## ●卷八百六十一  

☆孙忌  

忌，本名凤，一名晟，高密人。少为道士，谒後唐庄宗於镇州，授秘书省著作佐郎。天成初，朱守殷叛，忌为幕客，赞成其事，朱氏诛，匿迹入淮，吴人以伪官授之。周显德三年署伪司空，奉贡行在，以所言失实，收下狱诛之。  

○佛窟寺碑  

是山也，两峰连峙，状似牛头。昔天纪之初，西峰圯裂，中有比邱，闭目跌坐，躯貌伟大，形质枯槁。时诸沙门皆往礼拜，议曰：“得非道者入灭定耶？”於是灌苏油以滋泽，击槌磬而惊悟。豁然开目高视曰：“汝等何人，形状卑小，而披法服？”沙门曰：“此邱也。”又问曰：“我师迦叶在否？”对曰：“入涅矣。”良久起升虚空。  

☆刘崇远  

崇远仕南唐，官大理司直，著有《金华子新编》三卷。  

○金华子新编序  

金华子者，河南刘生。少慕赤松子兄弟能释羁勒於放牧间，读其书，想其人，恍若游於金华之境，因自号焉。生自童蒙岁，便解爱人博学。暨乎鬓焦秃，而无所成名。凡为文章，略知宗旨。最嗜吟咏，而所得亦不出流辈。年逾壮室，方莅官於畿甸。继宰二邑，共换二十馀寒暑。唯知趑趄畏慎，不能磊落经济。罢秩归京，得留缀班。家贫窭，在阙三四年，甚窘困，稍暇犹缀吟不困倦，纵情任兴，一联一句，亦时有合於清奇，顾於食玉燃桂，不无挠怀。才缓纡斯须，则啸傲自若。或遇盛友良会，闻人语话及兴亡理乱，犹耳聪意悦，未尝不周旋观察，冀或凑会警戒。庶几助於理道者，必慷慨反复，至於逾晷不息。时皇上忧勤大宝，宵衣旰食。致治之切，无愧前代。命有司张皇公道，抡择材隽。科第取士，郁然反古。时有以春闱策问举子对义见示者，睹强国富民之论，今古得失之理，则愧惕雀息，往往汗流。何者？以坐遇明盛时，而抱名称不闻於世，何疾复甚於斯矣。因念为童时，侍立长者左右，或於冬宵漏永，秋阶月莹，尊年省睡，率皆话旧时经由，多至深夜不寐。始则承平事实矣，爰及乱离，於故基迹，或叹或泣，凄咽仆隶。自念髫龀之後，甚能记听。今虽稚齿变老，耄亡失忆，十可一二，犹存乎心耳。并成人宦游之後，其间耳目谙详，公私变易，知闻传载，可系铅椠者，渐恐年代浸远，知者已疏。更虑积新沉故，遗绝堪惜。宜编序者，即随而释之云尔。  

○新开宴石山记  

盖闻住非声而去非色，无灭无生。视不见而听不闻，而（阙一字）有（阙二字）三空俄显，一德爰彰。善念必通，勤行可学。明明宗旨，历历程途。实有路以堪跻，（阙二字）门而可入。自是心源不透，智筏未征。达彼岸以何由，凑元关而莫迨。崇远自亲禁掖，厚忝渥恩。凡睹灵踪，悉虔俗志。冀精勤於一善，上报答於九重。  

宴石山者，在白州博白县之西乡，与马门滩伏波公之祠邻近。《图经》云：“昔有神人称陈越王，今有古宫基址，见在廉州合浦。（阙三字）曾宴於此山，故以为名焉。”其山也，西枕清波，南连翠（阙一字）。晓则轻云簇白，昼则远树攒青。石罅泉喷，点点而斜飞皓雪。（阙二字）花秀，べ而密缀红（阙一字）。左纡右回，前龟後鹤。蔬足果足，松寒竹寒。昔曾有人临水（阙二字）作佛像约高五丈馀，未穷其年代者矣。（阙一字）有壬向石室一所，唐咸通中，高祖座（阙一字）统十道兵师，御八蛮疆境，经行之际，於此（阙一字）塑造佛像。今以（阙二字）崇远因监制运，遂切经营。乃命良工辟为精舍，一山迥矗，两室相邻。（阙一字）是以黑金铸释迦瑞像，设於东室。又铸释迦牟尼佛一座，兼别铸五百阿罗汉。（阙二字）罗汉设於西室。其次有石引廊、斋堂、僧房等在於室外，请僧师肇道志惟每惟忠住持焚修。（阙一字）则飞章闻奏，皇泽爰颁。赐额号於（阙二字）今为觉果之禅院。（阙一字）谓觉乃大觉之（阙一字）果乃胜果之门。觉与果齐，果因觉集。（阙三字）外天鉴洞临，致去石岚，永为胜地。又别有东峰石山一座，中有东西南北四室。嵬峨若画，鬼如镌。直疑乎造化剜开，又恐是神仙斫出。多景多致，惟烟惟霞。亦以黑金铸玉皇、道君、老君、天、地、水三官，并塑左空右元真人、玉童、玉女、左右龙虎君元中大法师，设於室内，卓尔威仪，森然侍卫。请道士廖德崇、刘守清、卢守和等别建道院，住持焚修。以乾和十五年丁巳岁八月二十三日起建，迄於大宝元年戊午岁十二月二十七日毕功。建置道场，设斋庆赞讫。莫不青莲金柱，如忉利以初来。锦舌苍肝，似蕊珠而乍降。繇是命乎缁侣，招彼羽人。金炉晓炷以<香分>ξ，银炬宵燃而炫耀。用全因果，上赞休明。（阙一字）来四海之朝宗，尽类众星而拱极。功既毕矣，愿且周焉。可以齐嵩华之坚，可以并江河之永。灵基胜迹，万古千秋。时大汉大宝二年太岁己未九月癸卯朔二十四日丙寅记。  

☆师颂  

颂，大名内黄人。少笃学，与弟颃齐名。五代末官秘书省著作佐郎。  

○宿伯曾点赞  

百行之本，教学以慈。曾氏有子，其殆庶几。倚门而歌，季孙受嗤。舞雩咏道，圣人称之。  

☆李  

，字惟珍，颍州汝阴人。举进士，连辟华、泰二州从事。晋天福中累擢枢密直学士。加给事中，改三司副使。开运二年出为磁州刺史北面水陆转运使。契丹入汴，署给事中。汉初拜左散骑常侍，迁工部侍郎。周广顺初加户部侍郎，拜中书侍郎平章事。显德初加右仆射集贤殿大学士，进位司空门下侍郎。四年罢相，守司空。恭帝即位，加开府仪同三司，进封赵国公。入宋，建隆元年卒。  

○请以政事封付史官疏  

窃以自古王者，咸建史官。君臣献替之谋，皆须备载。家国安危之道，得以直书。历代已来，其名不一。人君言动，则起居注创於累朝。辅相经纶，则时政记兴於前代。然後采其事实，编作史书。盖缘闻见之间，须有来处。纪录之际，得以审详。今之左右起居郎，即古之左右史也。唐文宗朝命其官执笔立於殿阶螭头之下，以纪政事。後则明宗朝命端明殿及枢密直学士皆轮修日历，旋送史官，以备纂修。及近朝此事皆废，史官惟凭百司报状，馆司但取两省制书，此外虽有访闻，例非端的。伏自先皇帝创开昌运，及皇帝陛下缵嗣丕基，其圣德武功，神谋睿略，而皆万岁宥密，丹禁深严，非外臣之所知，岂庶僚之可访，此後欲望以谘询之事，裁制之规，别命近臣，旋具抄录。每当修撰日历，即令封副史臣，庶国事无漏略之文，职业免疏遗之咎。  

☆赵远  

远，字上交，范阳人，避汉祖讳以字行。仕後唐，历泾、秦二镇节度判官。晋初召为左司郎中，累迁刑部侍郎，转户部侍郎，拜御史中丞。契丹入汴，立明宗幼子许王从益为帝。以远为右丞相。汉祖即位，授检校礼部尚书太仆卿，迁秘书监。周广顺初拜礼部侍郎，转户部，改太子詹事。显德初迁宾客，二年拜吏部侍郎，寻免官。入宋，建隆二年卒。  

○请超选朝官能活冤狱奏  

臣伏睹长兴四年五月二十三日敕：“州县官在任日，有覆推刑狱公事，雪得冤狱，活人性命者，准长兴元年二月二十一日南郊赦书节文，便许非时参选，特与超资注官，仍赐章服者。宜令诸道州府，凡有雪活冤狱州县官等，依元敕点简，给付公凭。本官自赍赴刑部投状，委刑部据状追取本道雪活公案参验。如事理合得元敕，便仰给付优牒。此盖道宏激劝，务绝罔欺。在酬奖以甚优，期刑杀而无滥。”臣详元敕，只言州县官员所许加恩，未该内外职掌。臣又详前後请给优牒人等文案，若系雪冤屈，本道寻合奏闻。例过五年十一月，本人方来论请，须却寻追文案，劳扰公方，於事难明，於理未当。伏惟皇帝陛下体尧仁而御，敷舜德以临民。大阐化条，克修刑政。旁询阙典，用整宏纲。功必赏而罪必诛，善者进而能者劝。起今後，但能雪活冤狱，不限在朝识司，亦乞量加旌赏。应关诸道州县官员，雪活冤狱不虚，委逐处长吏抄略指实案节，先具奏闻。所付本人凭由，官满到京，便於刑部投状，不得隔越年岁，方可论诉功劳。庶内外以皆同，使期程而有守。广亭毒好生之道，尽高低察狱之明者。  

☆李涛  

涛，字信臣，京兆万年人。仕梁补河阳令。後唐天成初举进士甲科，累迁起居舍人。入晋历中书舍人，汉祖入汴，为翰林学士，拜中书侍郎兼户部尚书平章事。隐帝即位，罢相。周初起为太子宾客，历刑部、户部二尚书。恭帝即位，封莒国公。入宋，建隆二年卒。  

☆颜哙赞  

颜氏之族，咸为子弟。亚圣次之，升堂者矣。学无不通，道无不备。昔称贤达，今列图史。  

☆颜ぅ  

ぅ，字祖德，兖州曲阜人。梁龙德中擢第，官临济令。後唐长兴初召拜太常博士。入晋累拜御史中丞，改户部侍郎。周广顺初为尚书右丞，充端明殿学士，权知开封，罢守兵部侍郎。显德初以工部尚书致仕。入宋，建隆三年卒。  

○请定内外官制  

才除御史者，旋授外藩宾佐，复有以私故细事，求假外拜。州郡无参谒之仪，出入失风宪之体。渐恐四方得以轻易，百辟无所准绳。请自今藩镇幕僚，勿得任台官。虽亲王宰相出镇，亦不得奏充宾佐。非奉制勘事，勿得出京，自馀不令出厘杂务。  

☆剧可久  

可久，字尚贤，涿州范阳人。仕後唐，累迁著作郎。入晋历大理卿。周广顺初改太仆卿，分司西京。显德五年复拜大理卿。入宋，建隆三年卒。  

○请改定推勘盗贼奏  

《开成格》：“应盗贼须得本赃，然後科决。如有推勘因而致死者，以故杀罪论。”臣详此理未便，且云无持赃待捕之贼。或偷生隐讳，所司又须讯拷。死反偿命，实恐惠奸。起今後，如因而致死者，如无故则清减一等；别增患病而死者，从辜限正贼减本罪五等。  

○请赏罚理刑等官疏  

臣曾披法律，深究臧否。州县令律之中，具存条格。军镇案推之吏，未载明文。事若不均，何以示劝。其三京军巡使诸州府马步都虞候有精於推劾，雪活冤滥者，请量事超擢。如按鞫偏私，故入人罪者，亦刑之无赦。  

☆许中孚  

中孚，周显德时乡贡进士。  

○敕留启母少姨庙记  

宗周嗣位之二叶也，命授神宗，德符昊穹，寝被武功，复乎淳风。皇声於是遐通，车书以之混同。异域咸宾，远邱格白环之贽。嘉祥自兆，阿阁巢丹穴之禽。曷覆焘之洪均，致蒸黎之雍穆。古由今也，不其伟欤！  

时有县尹外郎彭城刘公名涣字广泽，故丞相谯国公之元子也。鼎鼐名家，公台令族。奇姿硕德，为时所称。莫不宏其学以开之，高其才以文之，崇其礼以节之，敦其信以成之。卧锦为郎，立事於文昌宫里。握简就列，驰芳於建礼门中。洎以清白不容，权政所忌。贾谊贤而见谪，屈平忠而自迁。谅州县之徒劳，实铜墨之非贵。有以见拘骥之足，淹社稷之才也。先莅伊阳，次宰斯邑，未尝不稽力任以资赋庾，敷德惠以董逋逃。除暴慢以恤黎，示好恶以平狱讼。下车而民受其赐，莅事而吏伏其明。三年之政化大行，百里之烦苛尽去。属我皇帝翼翼万机，孜孜庶政，为下民之革弊，虑昏厉之作灾。用止讹风，乃颁明诏。日当聪明正直以福及人者，则可以靡息宗。或妖回魑魅以祸苟人者，则可以特加翦伐。式绝淫祀，永作恒规。粤是邑皇甫村有古祠者，即启母少姨之神也。  

夫胜事芳猷，神通灵应，备於嵩少二室，本庙碑表载之也，斯不复书。又有济渎神宇一所焉，诚彩仗之行宫，复云驾之别馆。栾栌穹崇而特立，丹ぬ照灼以相鲜。杳邈虹梁，耸若龙骧之状。徘徊雉堞，高侔矢立之形。风来而蕙帐香生，雨霁而晴轩翠满。岿然妙绩，回跨神皋。轮焉奂焉，不可得而论也。庙貌严肃，明灵暗通。望之者敬由是兴，祈之者福由是集。稻梁黍稷，春秋而遂布时羞。丝竹陶匏，庭砌而遽陈商角。是得岁时序，风雨顺，生植畅，田畴开。人获阜之丰，里有讴谣之韵。以作景福，以助太和。猗欤人之祷既如斯，神之应又如此。於是下以利之事达於上，上以留之义令於下。班基且廓，鲁壤弗加。等灵光之独存，同甘泉之但辟。获永荐奠，得壮祠宫。洁以祈恩，驰特牲而可进。固夫层构，任迅景以频移。邑人牛敬ど等，欲示後生，宜刊贞石。乃为见托，俾述斯文。中孚学不逮於古人，词莫穷於前事。徒抽马卿之思，强濡王粲之豪，岂敢繁言，庶存实录。时显德五年岁在戊午七月十二日记。  

☆李瀚  

瀚，字日新，仕後唐，历集贤校理。入晋累迁中书舍人。契丹入汴，陷塞北。宋建隆三年卒於契丹。  

○谢周太祖赐诏书  

田重霸至，伏蒙圣慈。特颁明诏，降日中之文字，慰天外之流离。别述宸慈，俾传家信，如见骨肉，倍感君亲。  

○陈阴事奏  

昨田重霸至，为无与萧海真诏敕，有兄涛家书，不敢将出。方欲遣田重霸却回，至五月四日，海真差中门使赵佩传语臣云，昨据差人赍绢书上南朝皇帝，请发兵来。兼取得姚汉英等奏状，所贵听信。其绢文印押了未封，被赵佩怀内遗失交下忧怕不知所为。臣既认实心，遂唤赵佩通事李解里来，呈与书诏。当时闻於海真，极喜。引臣窃谢，寻唤重霸於私宅相见。至五月二十六日，又唤重霸於衙内一宿。今月四日，令赵佩将银十两，令与重霸，兼传语与臣云：“我心如铁石，令此人且回，诸事宿时说与一一，已令口奏。候南朝有文字来，则别差人去。”今因奏陈，皆据目前所得。至於机事兵势权谋，非臣愚为敢陈鄙款，伏乞妙延良弼，周访嘉谋，断於宸衷，用叶庙胜。  

○与兄涛言契丹述律事书  

今王骄，唯好击鞠。耽於内宠，固无四方之志。观其事势，不同已前。亲密贵臣，尚怀异志。即微弱可知，不敢备奏。一则烦文，一则恐涉为身计。大好乘其乱弱之时，计亦易和。若办得来讨唯速，若且和亦唯速。将来必不能力为可东也。  

☆王易简  

易简，字国宝，京兆万年人。梁乾化中进士，历邓州节度推官。入後唐，累迁中书舍人。晋初判宏文馆史馆事，拜御史中丞。周广顺初迁礼部尚书，改刑部。显德四年以太子少保致仕。入宋，建隆四年卒。  

○请颁示文解板样奏  

伏以选门格敕条件，具存藩府。官僚该详盖寡，所以凡给文解，莫晓规程。以致选人自诣京都，亲求解样。往来既苦，己堪悯伤。传写偶差，更当放。伏见礼部贡院逐年先书板榜，高立省门，用示举人，俾知状样。臣欲请选人文解，委南曹详定解样，兼备录长定格，取解条例，各下诸州。如礼郭贡院板样书写，立在州县门。每遇选人取解之时，各准条件遵行，仍依板样给解。  

○渐治论  

臣闻天地之道起於渐。夫以天之高，畜雷霆之威，雨露之惠，覆於万物，必从渐而生。以地之厚，负江海之慈，淮济之润，载於万物，亦从渐而长。况人者，无天之功，乏地之力，劳方寸之心，岂可急速而治天下也？惟我後膺图履运，握镜临人。蕴勤俭之风，秉宏厚之德。内无耽玩，外绝奢华。信任股肱，委仗将帅。自有仰成之化，固多定乱之功。今者所以尚挠圣怀，亲劳御札者何？直以库藏稍虚，士卒微惰，使天威之莫震，令王化之未敷。此则非臣下之无谋，岂君上之有过。盖承伪廷之困弊，遇数岁之乱离。今国家宜静以图功，不可躁而取失。或欲急徵暴敛，则百姓愈逃。或以峻法严刑，则三军益叛。莫若制治於未乱，求安於未危者也。凡止乱危者，应上元则以好生恶杀为心，接诸侯则以含垢匿瑕为念。夫如是，即水旱无繇而兴，干戈何门而动也？考诸政教，则礼乐咸在，刑赏具存。任四辅提其纲，遣百司举其目。必见梯航常贡，士马日精。所谓强其干而弱其枝，深其根而固其蒂。於是天地有清和之气，星辰无谪见之灾。可以薄赋恤万民，足以虚怀驭群後。或思正名於中夏，问罪於殊方。人皆同心，兵必戮力。寰区既定，帝道自隆。跻元首为睿圣之君，列四辅作贤明之相。主则社稷无患，臣则子孙永安。此则显渐之功，见治之验矣。  

☆张铸  

铸，字司化，河南洛阳人。梁贞明三年举进士，历殿中侍御史。仕後唐，累迁考功郎中。晋开运二年改秘书监，转右庶子，分司西京。周广顺初入为左谏议大夫给事中，显德三年授检校礼部尚书。入宋，建隆四年卒。  

○请灾异依故事奏  

钦若天道，闻诸尧舜之朝。敬授人时，乃自殷周之代。能消灾异而致福祥，自兵兴以来，多失本朝故事。不拘典法，有误修禳。承前日月薄蚀，百官皆合守司。星象有差，九重亦当避殿。以明减损，式示恭虔。信守国经，何亏圣德。自此或乾象谪见，凡关灾异，请依故实，令百官守司，陛下御便殿，减常膳，准令式遵行。  

○请省新户科徭奏  

臣闻国家以务农是本，劝课为先。用广田畴，乃资仓（阙二字）窃见所在乡村，浮居人户，方思恳辟，正切耕耘，种木未满於十年，树谷未臻於三顷，似成产业，微有生涯便被县司系名，定作乡村色役。惧其重敛，畏以严刑，遂舍所居，却思他适。睹兹阻隔，何以舒苏。既乖抚恤之门，徒有招携之令。伏乞皇帝陛下明示州府，特降条流。应所在无主空间荒地，一任百姓开耕。候及五顷已上，三年外即许县司量户科徭。如未及五顷已上者，不在搔扰之限。则致荒蓁渐少，赋税增多。非唯下益蒸黎，实亦上资邦国。  

☆边归谠  

归谠，字安正，幽州蓟人。仕晋，累迁右散骑常侍。汉初历礼部、刑部二侍郎。周广顺初迁兵部、户部二侍郎，擢尚书右丞枢密直学士，转左丞，寻为御史中丞。入宋，乾德二年卒。  

○请禁使臣骚扰馆驿奏  

臣近以宣达丝纶，经过州县，切见使臣，於券料外，别要供侍，以紊纪纲。乱索人驴，自递行李。挟命为势，凌下作威。或付应稍迟，即便恣行打棒。既遭屈辱，宁免怨嗟。天听未闻，无处披诉。伏乞潜令察访，兼便明降指挥，官吏供，亦须精细。使臣取索，严示戒惩。庶息烦苛，渐期开泰者。  

○请诸道举精加考试不得滥送奏  

臣切见每年贡举人数甚众，动应五举六举，多至二千三千。既事业不精，即人文何取。请敕三京邺都，就道州府长官合发诸色贡举人文解者，并须精加考较。事业精研，即得解送，不得滥有举送。冀塞滥进之门，开兴能之路。  

○请禁无名文书疏  

臣伏见诸处有人抛无名文书，及言风闻访闻之事，不委根苗，接便追扰。既非责实，多是构虚。穷理本之有伤，渎化源之无益。遂使贪吏狡吏，蓄私憾以仇人。谗夫佞夫，扇狂言而害物。请明行条制，庶绝罔诬。其受纳狱讼，直须显有披论，具陈名姓，即据理详按。无纵舞文，其无名文书及风闻访闻，并望止绝，不得施行。俾存钦恤之风，不失含宏之体。  

## ●卷八百六十二  

☆边鲁  

鲁，五代时人。  

○儒林郎试大理评事行幽都府路县令边府君敏墓石  

维丙戌之岁，仲商之月，又十六日。呜呼！我先伯父长官遘疾倾殂於故里，以（阙）月十四日，攒涂於正寝。欲询逾月之制，得以送终。继逢逐鹿之秋，未遑安厝。绵联岁序，可得而知。粤有朝议郎试大理评事前行莫阝州莫阝县令兼侍御史赐绯鱼袋慎奇光禄大夫守刑部尚书行御史中丞上柱国陈留县开国伯食邑一千五百户录谠，即长官之弟（阙一字）侄也。念深同气，痛切严书。因感义於，遂抚心於霜露。特赍馀俸，卜葬先灵。乃谓诸侄孙曰：“方今海宇宁谧，三农告隙。俾营远日之礼，贵就叶龟之吉。若非刊勒，莫纪声容。其所志铭，汝当论撰。罔遗其善，弗虚其美。”鲁仰奉明诲，难愧匪词。追往质今，对扬实录，谨叙。  

长官姓边讳敏，字德成，其先陈留人也。本支百世，代不乏贤。或鱼符而列职，或墨绶以联芳。王父讳行存，顺州司马。神情磊落，间气深沉。抱瑰伟之奇才，蕴中和之至德。妥锺厥後，实曰俊明。烈考讳承遇，任邱令。孝治承家，温恭秉性。莅事每勤於夙夜，临民恒示於爱威。而教彼子孙，备有趋庭之训。敬其祖祢，必勤荐享之仪。先妣太夫人太原郡王氏，天资益秀，妇道弥芳。含兹淑善之风，终启繁昌之允。恭惟长官英姿倜傥，伟量恢宏。辞才则贾马无称，孝敬乃曾颜让美。当未登显仕，恒奉温清。见喜色以问安，露忧容而侍疾。身能礼乐，性存典坟。爰从赴聘於招弓，便可分荣於宰字，擢为高阳县令。莅政之後，嘉闻允彰。单父临民，绰有七丝之咏。中牟作宰，不无三异之称。及罢任之初，未及逾载，而除官路县，复起颂声。屏宣卧虎之威，厅集巢鸠之美。立言必雅，莫常显已所长。用意绝私，未可屈人之短。大小之物，罔不躬决。闻望俱高，位禄已重。赋潘岳闲居之咏，起陶潜归去之思。固罢厥官，却访田里。岂谓景福未终，昊天不。碧落之孤云易失，风窗之短焰难停。历任三十年，享寿五十八。我伯母平昌郡孟氏，亦以不登遐寿，奄逝流光。贞魂谅合於延年，青骨同安於蒿里。有子四人。长日照，故幽都府永清县令。松筠定操，金玉温身。方传袭庆之荣，俄遘涉洹之梦。次日隐，前摄郑州长史。仁义兼资，温恭有誉。守其祭祀，不怠厥初。次曰延徽，以积庆韫光，未趋显仕而殁。幼子商裔，运州左都押衙。以职居乡外，身列陪臣。空深怙恃之思，莫奉松楸之礼。孙子六人：让能、去非、光、霸孙、岚孙、天留，并谦冲立志，诗礼饬身。咸怀踵庆之风，大有兴宗之誉。孙女三人：义姐、王师、小姐，或讫有丝萝，或年才龆齿，克著雍容之德，允守贞顺之规。於戏！生而无过，殁而有後者，其为长（阙二字）幼（阙五字）不歌舂杵不鸣，归墟也（阙一字）连车乃邓梁之（阙一字）赠吊有（阙一字）则金张之丝，以庚申年十一月廿四日，安神於任邱县长邱乡孝慈里靖隧先坟之次，礼也。灵而驾野，丹悬空。爰开乌兆之茔，实掩贤英之墓。恭承日照严旨，谨作铭云。  

博哉贵胄，踵庆於门。山河其度，金玉其身。蕴十善道，为百里君。立功於国，流爱於民。岂期遘祸，一旦归魂。委宅幽壤，虑谢音尘。爰刊贞琬，纪录其勤。日往月来兮良铭此地，付子孙兮传扬兮万春。  

☆高锡  

锡，五代时人。  

○谏亲决庶政疏  

四海之广，万岁之众，虽尧舜不能独治，必择人而任之。今陛下以一身亲之，天下不谓陛下聪明睿智，足以兼百官之任，皆言陛下偏迫疑忌，举不信群臣耳。不若选能知人公正者以为宰相，能爱民听讼者以为守令，能丰财足用者使掌金谷，能原情守法者使掌刑狱。陛下但垂拱明堂，视其功过而赏罚之。天下何忧不治，何必降君尊而代臣职，屈贵位而亲贱事，无乃失为政之本乎？  

☆侯益  

益，汾州平遥人。唐光化中隶李克用麾下，天成中累授费州刺史。应顺初加西面行营都巡检使。晋初领光州防御使，改河阳三城节度，充邺都行营都虞候，移镇潞州。天福四年迁武宁军节度同平章事，五年徙镇泰州，充西面都部署，迁河中尹护国军节度。契丹入汴，授凤翔节度。汉祖即位，加兼侍中。乾中授开封尹，兼中书令，封鲁国公。周广顺初封楚国公，改太子太师，又改封齐国公。显德元年致仕。入宋，乾德三年卒。  

○请修唐庄宗祠庙奏  

伏自收复汜水关日，以逆贼张从宾於庄宗旧盖亭子上与官军斗敌。臣以为庄宗历数虽谢，精爽犹存。愿静妖氛，特立祠庙。果应虔祷，寻获关防。臣欲排此瓦木，往就修营。  

○乞赐寺名奏  

臣顷岁曾为偏将，往伐叛逆，有愿如范延光归降，兵无血刃，即於招讨使杨光远中军寨建一佛刹。自後延光果能归款。克契发心，光远寻施钱三百贯文，与臣共力营葺。今修成天王院一所，乞赐名额。  

☆窦仪  

仪，字可象，蓟州渔阳人。晋天福中举进士，汉初召为左补阙礼部员外郎。周广顺中累迁仪部侍郎，拜端明殿学士，判河南府兼知西京留守事。恭帝即位，迁兵部侍郎。入宋，乾德四年卒。  

○条陈贡举事例奏  

伏以朝廷设科，比来取艺，州府贡士，合荐能。爰因近年，颇隳旧制。其举子之弊也，多是才谋习业，便切干名。周仪未详，赴三礼之举。公谷不究，应三传之科。经学则偏试帖由，进士则鲜通经义。取解之处，张妄说於辛勤，到京之时，奔竞惟求於旧托。其举送之弊也，多是明知荒浅，具委凶粗。新差考试之官，利其情礼之物。虽所取无几，实启幸非轻，凡对问题，任从同议。谩凿通而凿否，了无去以无留。惟徇人情，仅同儿戏。致令至时就试，不下三千。每岁登科，罕逾一百。假使无添而渐放，约须毕世而方周。乃知难其举则至公而有益於人，易其来则小惠而无实於事。有益者知滥进不得，必致精勤。无实者欲多放无能，虚令来往。且明经所业，包在诸科，近间应者渐多，其研精者益少。又今之童子，比号神童，既幼稚之年，禀神异之性，语言辨慧，精采英奇，出於自然，有则可举。窃闻近日，实异於斯。抑嬉戏之心，教念诵之语。断其日月，委以师资。限隔而游思不容，仆扌失而痛楚多及。孩童之意，本未有知，父母之情，恐或不忍。而复省试之际，岁数难知。或念诵分明，则年貌稍过。或年貌适中，则念诵未精。及有司之去留多，家人之诉讼伏。况晋朝之日，罢此三科，年代非遥，敕又见在。今宜厘革，别俾进修。臣谬以非才，获承此任。本重难而为最，复遗阙以相仍。虔奉敕文，重令条奏。或从长而仍旧，亦因弊以改为。上副圣情，广遵公道。除依旧格敕施行外，其明经童子。请却依晋天福五年敕停罢，任改就别科赴举。其进士请今後省卷，限纳五卷已上，於中须有诗、赋、论各一卷，馀外杂文歌篇，并许同纳，不得有神道碑志文之类。其帖经对义，并须实考，通三已上为合格。将来却复昼试，候考试终场，其不及第人，以文艺优劣定为五等。取文字乖舛、词理纰缪最甚者为第五等殿五举，其次者为第四等殿三举，以次稍优者为第三第二第一等，并许次年赴举。三礼请今後解试省试，第一场《礼记》，第二场《周礼》，第三场《仪礼》，三传第一场《左氏》，第二场《公羊》，第三场《梁》，并终而复始。学究请今後《周易》《尚书》并为一科每经对墨义三十道，仍问经考试。《毛诗》依旧为一科，对墨义六十道。及第後请并咸为上选，集诸科举人所对策问，或不应问曰词理乖错者，并当驳落。其诸科举人，请第一场十否者殿五举，第二场三场十否者殿三举，其三场内有九否者并殿一举。其进士及诸科所殿举数，并於所试卷子上朱书封送中书门下，请行指挥。及罪发解试官监官等，其监官试官如受取解人情礼财物，请今後并准枉法赃论。又进士以德行为基，文章为业，苟容欺诈，何称科名。近年场中，多有诈伪。托他人之述作，窃自己之声光。用此面欺，将为身计。宜加条约，以诫轻浮。今後如有倩人述作文字应举者，许人告言，送本处色役，永不得仕进。又切览唐书，见穆宗朝礼部侍郎王起奏，所试贡举人试讫，申送中书，候覆讫下当司，然後大字放榜。是时从之。臣欲请将来考试及第进士，先具姓名杂文申送中书，奏覆讫下当司，与诸科一齐放榜。  

☆边光范  

光范，字子仪，并州阳曲人。後唐天成二年起家榆次令，召为殿中丞。长兴四年改太常丞。晋天福中累迁光禄少卿。少帝即位，拜右谏议大夫，改给事中。开运元年权知郑州，二年入为枢密直学士，拜尚书礼部侍郎知制诰，充翰林学士。汉初改检校刑部尚书卫尉卿。周广顺初出知陈州，迁秘书监，召拜御史中丞，复为礼部侍郎。世宗即位，改刑部侍郎，迁户部。入宋，开宝四年卒。  

○请简都督刺史疏  

臣闻太宗有言曰：“朕居深宫之中，视听不能及远，所委者惟都督刺史。”则知此官，实系治乱，本须得人。臣窃见今之刺史，或因缘世禄，或贡奉家财，或微立军功，或但询官序，实恐抚民寡术，抑贪吏以无方。以此牧民，而望民安，未可得也。特乞除此旧讹，委其能吏，将民病，永召时和。  

☆赵比  

比，澶州人。晋天福中补集贤小史，累迁秦、成、阶等州观察判官。後以城降周，显德初授郢州刺史，历汝、密、泽三州刺史。入宋，累官左监门卫大将军。太平兴国三年卒。  

○唐故北海戚处士墓志铭  

处士讳高，字崇景。其先北海郡人，枝派清边，不可殚言。上因官从职，迁为越州诸暨灵泉之里人也。曾皇父讳朝，皇父讳霞，皇考讳防。清崇道德，风月怡情，皆没迹□端，世推之上也。处士才锋韫锐，仁海凝波。不重百辟之荣，而嗜寸阴之道。见一善而忘百非，洞施恩而不念报。滔滔为冠世媒阶，荡荡作後来梁橹，何期覆载兴否。三清晦明，淑人君子，胡不万龄！处士芳寿，不惑之岁未升，壮室之年有五。以中和三年岁次癸卯秋九月甲子朔十九日壬午之辰，天降深祟，魂沉逝流，遂奄终於後流私第。嗣子三男二女，孟曰崔婆，仲曰部啉，皆当龀岁，礼义未分。扶柩哑呕，孰不伤悯。痛哉！季子董婆，襁负怀抱，倚庐之门，运业何因，终天之苦。长女娉，受周氏礼，未及归。幼女齿未及笄，遽遭酷罚。夫人清河张氏，孀情惨裂，涕泗交凝。笄纟丽无光，蓬鬓ヮ首。泣青萍之去迹，哭绿绮之断弦。夫人遂抑哀整容，咸告儿女曰：“礼难可逾，吉择日月，善卜名原。以年冬十月甲午朔廿七日庚申，将窆於石解皇父之茔右壬首之坟原，礼也。”虞以日居月诸，山谷渝变，哀告请铭。比宿契金石，敢惭琐才，掩涕握管，而为铭曰：  

之华，蜉之游，石之火，水之沤。四之质，难久留。尊道德，洞仁义，望长材，成大器。孰知天，兴祸至，醴泉竭，德星坠。女未归，男尚稚，孀妻房，冷秋水。睹遗踪，逗双泪，宿何缘，无终始。泣告余，请铭志。  

☆李  

，字明远，深州饶阳人。汉乾中进士，历集贤殿修撰。周显德二年擢主客员外郎知制诰集贤殿直学士，四年加史馆修撰，迁屯田郎中翰林学士。入宋，累官中书侍郎平章事。至道二年卒。  

○济州刺史任公屏盗碑  

降娄鲁之分，济河惟兖州。大野既荒，西狩获麟之地。崇山作镇，东溟见日之峰。郡国已来，土赋称大。旧制非便，必惟具新。盖民众吏少，则奸易生。治称任平，则时克。皇朝建济州於钜野县，犹魏室分厌次为乐陵郡耶。我太祖圣神恭肃文武孝皇帝，发天机，张地纪，皇建丕祚，帝於万邦。不枉政以厚民生，不克法以重民命。以为分是理，颁是条，施之一方而用宁，通之四海而不泥者，其惟良二千石乎？故所选牧守，咸用贤能。得人者昌，於斯为盛。今皇帝嗣守洪业，光扬圣谟。率勤俭为天下先，惟几微成天下务。所谓皇王纲统之道明矣，邦国纪律之务成矣。而研核精炼，日不暇给，以戒弛堕之患。所谓视听聪明之德充矣，内外上下之情通矣。而启迪开纳，国无留事，以防壅塞之弊。凡军国机要，刑政枢务，事无巨细，必详於听览。凡公侯卿士，牧伯长史，任无重轻，必考其才器。是以设爵愈重，分职愈精。人人自谓我民康，家家自谓我土乐。  

粤嗣位元年冬十月，诏以前赵州刺史任公检校太保牧於济。济新造之郡也，麟州之名，其废已久。岁月差远，土风浸ㄤ。民忘其归，或肆为梗。重以控地既大，苞荒用遐。山幽薮深，亡命攸萃。灌莽悉伏戎之地，萑蒲为聚盗之资。妖以人兴，啸召或成於风雨。法由贪弊，羁縻遂至於逋逃。良田有蟊，实害嘉谷。惟夫年号丰稔，时无札瘥。滞穗馀粮，栖偃於千亩。京仓坻庾，阜衍於九年。犹或胁游惰之夫，释耒耜之用，钩锄弦木，窃弄於乡闾之间，矧饥之岁乎？至乃野无战血，天藏杀机。巩甲雕戈，戢锋芒於武库。庸租井赋，缓征督於乡胥。尚或诱轻生之民，聚无赖之族，巢枭穴狡窃发於海溟之中，矧兵革之际乎？民既病而畴思其治，医虽良而药或未工。盖用有所长，才难求备。文吏束名教之检，则必曰导之以德。盗用侮而益暴，法家持刚猛之折，则必曰齐之以刑，盗用骇而弥逸。自非文武兼资之用，英雄断制之才，莅是任而居是邦者，厥惟艰哉。公天授将才，生知理本。以战则胜，元机出应变之先。以化则孚，心术同希微之表。抗一旅而戾止，抚万室以瞻言。以为川壅污潢，利源派而当宜浚亩。田荒{艹衮}，树嘉苗而必极芟夷。於是令以先庚，申之後甲。介马负先驰之勇，阴门提夜出之兵。猎丛社以平妖，尽诛其类。狩平林而得，悉伏其辜。狂童震惊，四野竦骇。狼心尽革，民患皆除。乃峻以堤防，念攵其[  

VDC]阱。决狱尽疏其留滞，穷源用涤其瑕疵。分命乡民，设其警候。伏乙夜以慝，扼冲途而伺奸。盗迹之来，若罹量毕。申命降寇，招其叛徒。恩信著用，以结其心。摄伏羁留，以杜其变。盗意之改，若愈膏肓。非夫术以变通，奸由惠照。太阿所击，弗刂洪钟而不留。玉弩载张，应灵机而自发。其孰能如此耶？  

甚矣哉！除盗之难，其来有素。中古浇漓之後，群心变诈之兴。纵燎夷荒，或败萧兰之秀。寻柯伐蠹，因伤杞梓之材。唯贤者之用心，则是非而无混。故公嫉盗之意切，而诛盗之令严。去盗之术行，而屏盗之誉显。夫盗既去矣，民将息矣，然後缓之以约束，宽之以法令，养之以惠爱，劝之以礼让，化之无或戾，信之无或欺，则龚黄之风，彼亦奚尚。是以黄鲐背之叟，农工商贾之类，含哺而嬉，既舞且咏。以为康庄播颂，虽昭盛德之容，琬炎裁碑，宜耀披文之质。郡将官吏，唱言佥同，乃诣阙上陈，愿塞群望。帝用嘉许，纶言式敷。诏左拾遗李，俾文其事，以述济民之请。微臣不才，孤奉明旨，揣阖秘思，惧遗休声，称实课虚，斯谓无愧。而太史氏纪功臣之绩云。公名汉权，蜀国人也。以武略事累朝，以战功登贵仕。亟握兵要，连分使符。初牧於丹，有排乱折冲之积。移治於赵，有安边镇静之功。所至皆有能名，而济之人独能宣其事业，以示不朽，亦可谓贤矣。系曰：事有该於谣俗，传於耆旧者，千载之下，尚为美谈。矧文以铭，而勒之於石乎？他日知使君之政者，其将质於此。故其词云：  

道失其要，淫刑而暴，人心用违，良民为盗。令严而申，政肃而淳。人心用依，盗为良民。民即盗也，盗亦民也。善恶之化，实由乎人。猗欤使君，克善其治。始以严诛，去其奸宄。申以约束，静其乡里。里无惰农，乡无狡童。曾未逾月，澄清四封。相彼林矣，岂无豺虎。暴心不生，与麟为伍。循彼陔兮，亦有荆棘。恶蔓既除，与兰同色。使君之贤，如山如渊。济民之颂，声闻於天。刻石播美，垂千万年。  

## ●卷八百六十三  

☆窦俨  

俨，字望之，晋天福六年进士，历左拾遗，仕汉为史馆修撰，迁金部郎中，改中书舍人。周显德中累拜翰林学士，判太常寺。入宋，终礼部侍郎。  

○上治道事宜疏  

伏以历代至理，六纲为首。一曰明礼，礼不明则彝论不叙。二曰崇乐，乐不崇则二仪不和。三曰熙政，政不熙则群务不整。四曰正刑，刑不正则巨奸不慑。五曰劝农，农不劝则资泽不流。六曰经武，武不经则军功不盛。故礼有纪，若人之衣冠。乐有章，若人之喉舌。政有统，若人之情性。刑有制，若人之呼吸。农为本，若人之饮食。武为用，若人之手足。斯六者，不可斯须而去身也。陛下思服帝猷，寤寐献纳。亟下方正之诏，廓开艺能之路。士有一技，必得自效。学攻百端，靡不明至。故小臣不揆愚鄙，欲有陈导。於礼乐刑政之内，劝农经武之中，相今所宜，各具疏列。  

其一曰：夫礼者，太一之纪，品物之崇。与天地同其节，与阴阳顺其道。协於分艺，行於国家。本之以忠孝，文之以伦义。君臣、父子、夫妇之制，冠婚丧祭射御之容，朝聘享宴之宜，军旅田猎之事，各有宜称，不相侵越。所以讲信修睦，所以洗心防患，上得之尊，下得之安。定亲疏而别同异，明是非而彰贵贱。执之则致福，缪之则招悔。宪物成教，崇政明本，未有不繇於礼者也。自五帝之後，三王以来，有益有损，或因或革。咸有章宪，书於册书，浩浩千编，不可遽悉。越在唐室，典章颇盛。程轨量，昭采物，酌中古训，垂法百代，则有《开元礼》在。纪先後，明得失，次其沿变，志其楷式，则有《通典》在。录一朝之事，包五礼之仪，义类相从，讨寻不紊，则有《会要》在。此三者，圣教经制，国之大综也。爰自梁朝之後，仍世多故。典台之官，皆差使於公务。礼直之吏，悉昧昏於检按。至今每有戎祀之事，朝会之期，多於市廛草议定注。前後矛盾，卒多秕稗。臣窃以保残守阙，因狭就寡，乃暗主之事，非明君所为。岂可以光陛下超世之宏图，为大朝千载之盛美也？所宜阐崇令猷，以立国典。缀叙旧书，以为邦纪。义在精审，理资端要。可以范围五帝，楷则万古。彰陛下之圣明，礼不虚道者也。伏请依《唐会要》所设门类，上自五帝，迄於圣朝，凡所施为，悉令编次。凡关礼乐，无有阙漏，《开元礼》《通典》之书，包综於内，名之曰《大周礼》，俾礼院掌之。太常博士如得其人，宜久其职。年深则兼官在任，勿使旁转。如是则助风教而弥隆，升典制於将替。隐核前轨，声施无穷者也。  

其二曰：夫乐者，以德为本，以声传御。中出所以导志，外扬所以审政。有天地辰宿，有轨数形色，有阴阳逆顺，有离合隐见。天数五，地数六。六五相合，故十一月至，生黄锺。黄锺者，同律之主，五音之元宫也。元宫之谐於仲吕，母子也。传於林锺，夫妇也。回於大簇，父子也。聚於南吕，子妇也。两阳必争，二阴必乖。故抗衡者多异，前五相追而後五相随，盖繇是也。一章之中，凡有七闰，亥未己丑酉午寅者，七闰之正也。日有盈缩之度，月有迟速之期。故或进於前，或退於後，阴阳之理也。六锺六间十二节，凡二十有四位，声气之大率也。平分为七直而略其馀，则子寅卯巳未酉戌谓之羽，子寅辰午未酉亥谓之宫，子丑卯巳未申戌谓之角，子卯辰巳未酉戌谓之商。此四者，靡靡成章，峻而清厉，郑卫之音也。与夫推历生律，以律命宫，九六之偶，旋相为宫。三正生天地之美，七宗固阴阳之序者。於其通人神，宜岁功，生成范宜之德，纪协长大之算，则精粗异矣。在乎审治乱，察盛衰，原性情，应形兆，则殊涂而同归也。三正者，一为天，二为地，三为人。七宗者，黄锺为宫，大簇为商，姑洗为角，林锺为徵，南吕为羽，应锺为变宫，蕤宾为变徵。角为木，商为金，宫为土，变徵为日，变宫为月，徵为火，羽为水。龙角元龟天豕井侯主乎角，平亢河鼓楼聚舆鬼主乎商，天根须女庖俎鸟啄主乎宫，辰马阴虚耗头天都主乎变徵，大火兵封天高鸟翼主乎变宫，龙尾元窒四兵天倡主乎徵，天津东壁参伐复车主乎羽。角之数六十有四，商之数七十有二，宫之数八十有一，变徵之数五十有六，变宫之数四十有二，徵之数五十有四，羽之数四十有八，极商之数九十，阳之数一百二十有八，阴之数一百一十有二，五音之数毕矣。神无形而有化，处乎声之门。故昭之以音，合之以算。音以定主，算以来象。触於耳而激於心，然後可言其乐也。其音五，其声十二，其调六十，雅部之乐也。其音四，其声八，其调二十有四，胡部之乐也。隋唐以来，乐兼夷夏，天宝之世，雅部大备。宝应之後，音律渐衰。郊庙殿廷，旧事失次。洎黄巢荡覆京兆，钟磬皆毁。龙纪返正之岁，有司别创乐悬。乘风虽存，旋宫何在。音范浸失，至今阙然。岂可以一时偶失之事，为百代无穷之制。何以训正四方，绥和百神。轨物垂则，示人之极也。昔唐虞历载，颂声方作。文武相继，乐教大同。陛下布昭圣武，彰信天下。宗社灵祗，聿监明德。所宜宪章成式，不失旧物。原始以要终，体本以正未。使乐与天地同和，礼与天地同节。伏请命博通之士，上自五帝，迄於圣朝，凡乐章沿革，总次编录。凡三弦之通，七弦之琴，十三弦之筝，二十弦之离，二十五弦之瑟；三漏之，六漏之{乔}，七漏之笛，八漏之篪；十三管之和，十七管之笙，十九管之巢，二十三管之箫；皆列谱记，对而合之，类从声等，虽异必通，编於历代乐录之後，永为定式。名之《大周正乐》，俾乐寺掌之。依文教习，务在齐肃。如是则可以移风俗，和上下。和顺之象著，则嘉盛之德备。则六变至幽深，九奏达高明，知乐之为大者也。  

其三曰：夫政者，正也。以正率下，下思尽诚，则上无阙政。人能持政，非政持人。若失人而务政，则虽勤而何益。故人道敏政，政在择人。择人之先，自相而始。登庸廊庙，则有经启措置之权。八侍帷幄，则有将近承弼之任。机事攸综，号令攸发。平章於百揆，维制於四方，不可不重也。唐末政出中要，轻於爰立。才处辅相之任，便兼公揆之官。卿大夫奔竞公行，礼让道息。未得之日，则以致身富贵为驰骛。既得之後，则以与国休戚为忧虞。乃三缄於统要之司，独善於兼济之职。但思解密勿之务，守崇重之官，逍遥林亭，保安宗族。於身之谋甚利，於国之效如何。方今宰臣，实罄忠力。燮和元化，则岁以之丰稔。攸叙彝伦，则时以之雍靖。上无阙政，下无异议。固能明举贤才，罗济经略也。伏请令宰臣於南宫三品之中，两省给舍已上，有能经营国家，宁卫社稷者，具名以举。若陛下素谙才业，上符定制，则辅相公揆之授，诚亦得宜。陛下向不知名，或官品未称，则令以本官权知政事。若尚书承郎权知政事，则兼散骑常侍之官。陛下岁年之间，察其为作，如能兴利除害，献可替否，进贤才，退不肖，则迁其官，加其秩。官高者则受平章事，未高者但循资而转，且令权知。如其非才，即便守本官，罢知政事。让其举主，令廷谢知过，亦繇子玉败军，令尹当责之义也。《书》曰“试可乃已”，又曰“历试诸艰”。今班行之中，有员无职者大半，可令量才授任，临事制宜。出则以公务效试，入则以旧位登叙。任事者有赏，不任事者当黜。黜陟既明，天下自正。此则为政之道毕矣。  

其四曰：刑者，五行之鞭策，五性之权衡。下民之堤坊，有国之纪律。自古五刑之设，期於无刑。仲尼曰：“民有轻辜，必求其善，以赦其过。民有大罪，必原其故，以辅其化。如有死罪，期使之生，则其善也。”刑肃俗弊，礼谓疵国，胜残去杀，传称善人。昔汉文断狱四百，殆致刑措。唐朝贞观之世，岁决死罪二人。今陛下恤刑慎狱，义权情恕，非不至也，而天下冒禁丽法者甚众，殊死大辟者颇多，荩繇未塞其源而理其著者也。省刑之要，厥有二端。一者谨吏，二者息盗。谨吏在乎责长，息盗在乎类取。吴姬群笑，孙武加戮於队长。此责长之明效也。襄民不道，班伯得贼於首豪。此息盗之良术也。夫一县之政，总於令长。令长正，下吏自肃。一州之权，统於牧守。牧守缪，僚属必滥。滥之与肃，上使然也。近代下民之讼，多讼令佐。敢诉牧守，十中或一。讼令佐者，皆得理察。讼牧守者，十无一问。纵或诘之，而归罪陪隶者众矣。斧钺不用，刀锯日弊，古人耻之。典刑不阿贵贱，贵犹当罚，贱者自戒。如是则官吏畏法，刑损其半矣。而又除其寇盗，使无逸越。除盗之术，大概有三。一者，使贱人徒侣，自相纠告。纠告不虚，则以所告贼产之半，赏其告者。或一人能告十贼，亦以十贼半产与之。亲属之间，此许容隐。在於用权救弊，亦可暂更。今後有骨肉为非，许令首告。然所被告者，不可令至极刑，伤宗族之情，失风教之义。只令通指同行徒侣，则除恶甚多。骨肉所首之人，特与疏放。如是则同恶自相疑阻，争先於陈告。骨肉欲保其亲，竞来於原首，此息盗之上策也。二者，如郑州新郑一县，团结乡社之人，名为义营。分立将佐，一户为贼，则累其一村。一户被劫，则罪其一将。大举鼓声之所，壮丁云集。贼徒至多，不过一二十数。义营所聚，动及百人，贼人奔逃，无有免者。见今郑州封内，唯新郑独免。顷岁尉氏强民，潜往密县行劫，回入新郑疆界，杀获苦无漏遗。岂止自部之中，不留凶慝，兼令涉境之寇，难出网罗。此息盗之中策也。三者，有贼之後，村人报镇。镇将诣村验踪，团保限外不能获贼。众罚镇戌，此息盗之下策也。如是则奸盗渐息，刑又损其半矣。何虑汉文之年，贞观之世，不在於今时矣？  

其五曰：农者，至正之道，自然之资，为邦大本，当今急务。欲国家之康济，在府库之充盈。欲府库之充盈，在田畴之修辟。人力可以课致，地利可以计生。若地利有遗，人力不劝，欲邦宁本固，化洽时雍，不可得也。今宰牧怠职，百姓怠业。旷土不垦，履亩是忧。但随宜以耕耘，惟天时而是赖。苟有水旱，其将奈何？危殆之机，在乎返掌。晋朝开运之岁，即其验欤。夫欲富国强兵，爱民利物，兴事任力，崇德尊道，敷至化，恢长御，革颓风，洽丰泽，无不繇家给人足，而驯至其道也。家给人足，始於务农。务农之原，实有三术。一曰广田，二曰已债，三曰节费。广田则所获丰羡，已债则储积可保。节费则岁计有馀。今民不广田，良有以也。盖虑无尽地之稼，括为税簿，则并竭所收，输不满要，谁不惧也？晋汉二代，累发德音，使民多种广耕，只以旧额供赋。既种之後，旋以见苗计租，以至仓箱匮空，乡井愁叹。先皇享御之始，赦书节文之中，亦劝民勤劳，不殊前意。至今旷隙之地，荒莱不开，繇於诚信前失，民无固志者也。夫为政之先，莫若著信。商君移木，岂礼也哉？盖使人信之，则无不治也。陛下宜散下明诏，使民广田。但输旧租，永不简案。上言宗庙，以表至诚，令州郡悬法之所，刻石示民。民必信之，而田广矣。田广则多获，多获则民足。王者藏於天下，实一国之富完。此广田之上策也。小亩步百，周之制也。中亩二百四十，汉之制也。大亩三百六十，齐鲁之制也。今所用者，汉之中亩。若步以大亩之田，输其中亩之税，或额不敷旧，则虚加满之。逮於次年，而田自多矣。此广田之中策也。前所言已债节费，利莫大焉。今编户之，以债成俗。赋税之外，罄不偿债。收获才毕，率无仓。官有科折之弊，私有醵之缗。倍称速息，半价速卖。则利贷一斗，而偿四斗矣。欲民不困，岂可得哉？此外乡闾之中，尝有酒食之耗。谄僧佞佛，相扇成风。且瑞雪甘雨和风所致，非为一乡一里委曲而降。小民无知，竞作斋赛。一岁之内，数数有之。是则债利之劫民也，将倍於公赋。斋赛之蠹民也，又等於王租。欲民之饶，终不可致。莫若已债节费，归利於民。起於来年，不得通债今岁见偿之者。但令以本债偿之，留其利馀。为民不债之备，则民食资半矣。夫阳秋之候，豺獭尚祭。民祭里社，自古而然。宜於二社之辰，得以祭馀，共相饮食。其馀祈祷散赛之事，严禁罢之。则民食又资其半矣。民食既足，则民力普存。民力普存，则穑事敦业。穑事敦业，财用益丰。因其利而利之，则国富刑清，天下知礼节矣。  

其六曰：兵者，所以成武功，遏乱略，行天讨，顺人心，混一区宇，昭宣文德。三五之代，不能去兵。故轩战阪泉，尧征丹浦，西伯戡黎之诰，成王践奄之誓，即其前躅也。陛下卜世之数，莫知其纪。五德所正莅，万方之率从。未占而孚契人心，不戒而谋同时利。惟淮南李景，负固不宾。陛下神略内融，大权潜运，整军经武，倏往忽来。戎路一巡，则八州降附。灵旗再指，则四塞荡平。归命者一一皆存，来战者万万无免。偏师献捷，迨有百数。仁赡交背以请命，寿春全城而北迁。淮上咽喉，古来未有。命以众击寡，以尊伐卑，以正破伪，以强陵弱，鲜不克矣。然兵道贵速，速则惠民。在敌境者，免驱掠俘馘之无期。处内地者，免资粮供亿之为役。荆湖两浙，并有舟师，闻其水战之利，胜於淮寇。皆未肯协心齐力，犄角成功者，盖虑吞韩并魏，灭虞兼虢，唇亡齿寒，势之惧也。陛下宜分命使臣，谕其成策，锡之以丹书铁契，质之以左宗右社，其三方协同大举，如秣陵沦陷，南服怀柔，则元功盛勋，当崇赏厚报，俾百世传袭，保其江山。旌旗服章，僚属官秩，咸用旧制，朝廷弗询。彼既得信誓之文，又蒙宽大之诏，必能禀大君之神算，藉清庙之灵祥，亲督蒙冲，横江长骛。李景必分兵御拒，首尾支离。陛下乃躬御六师，方轨南进。驻驿江北，图惟厥成，则濠庐等州，可不攻而拔矣。  

○请禁诸镇酷刑疏  

臣伏睹《名律例疏》云：“死刑者，古先哲王，则天垂象，本欲生之，义期止杀。绞斩之坐，皆刑之极也。”又准天成三年闰八月二十三日敕：“行极法日，宜不举乐，减常膳。”又刑部式：“决重杖一顿处死，以代极法。”斯皆仁君哀矜不舍之道也。窃以蚩尤为五虐之科，尚行鞭朴。汉祖约三章之法，止有死刑。绞者筋骨相连，斩者头项异处。大辟之目，不出两端。淫刑所兴，近闻数等。盖缘外地不守通规，肆率情性。或以长钉贯人手足，或以短刀脔割人肌肤。乃至累朝半生半死，俾怨声而上达，致和气以有伤。将宏守位之仁，在峻惟刑之令。欲乞特下明敕，严加禁断。  

○陈政事疏  

臣伏睹御札，应内外臣寮，有所见所闻，并许上章议论者。臣菲才寡识，备位旷官。仰承纶之言，聊贡刍荛之说。其一曰：伏以设官分职，授政任功。欲为政之有伦，在命官之无旷。今朝廷多士，省寺华资，无事有员，十乃六七，止於计月待奉，计年待迁。其中廉干之人，不无愧耻之意。如非历试，何展公才。伏请改两畿诸县令及外州府五千户上至县令为县大夫，升为从五品。下畿大夫见府尹，亦如令之仪，其诸州府县大夫见本部长官，如宾从之礼。郎中员外郎、起居补阙拾遗侍御史、殿中侍御史、监察御史、光禄少卿以下四品，太常丞以下五品等，并得衣朱紫，为之满日。当在朝一任，约旧官迁二等。自拾遗监察除授回日，即为起居侍御史中行员外郎。若前官不是三署，即罢後一年，方得求事。如此则士大夫足以陈力，贤不肖无以驾肩。各系否臧，明行黜陟，利民益国，斯实良规。其二曰：为国为家之方，守谷守帛而已。二者不出於国，而出於民。其道在天，其利在地。得其理者，蕃阜增积。失其理者，耗啬焦劳。民之颛蒙，宜有劝教。伏请於《齐民要术》及《四时纂要》《韦氏月录》之中，采其关於田蚕园圃之事，集为一卷，下三司雕木版广印，颁下诸州，流布民间。  

○贞元泗州大水论  

夫水所具，厥有二理。一曰数，二曰政。天地有五德，一曰润，二曰，三曰生，四曰成，五曰动。五德者，阴阳之使也。阴阳者，水火之本也。阴阳有常德，故水火有常分。奇耦收半，盈虚有准，谓之通正。羡倍过亢，极无不至，谓之咎徵。二者大期，率有常数。除之主始於渊献，水之行纪於九六。凡千有七百二十有八岁为浩浩之会。当是时也，阴布固阳，澍雨天下。百水灌注，涨其通川。岸不受馀，则旁吞原湿。科坎平概，则漂垫方割。虽尧舜在上，皋夔佐政，亦不能弭其也。过此以还，则系於时政。如其後辟狂妄以自率，权臣冒昧以下专，政不明，贤不章，则苦雨数至，潦水积厚，非阴阳之数也。贞元壬申之水，非数之期，乃政之感也。德宗之在位也，启导邪政，狎昵小人。裴延龄专利为心，阴潜引纳。陆贽有其位，弃其言。由是明明上帝，不骏其德。乃降常雨，害於粢盛。百川沸腾，坏民庐舍，固其宜也。王者苟能修五政，崇五礼。礼不渎，政不紊。则五日一霏微，十日一，十五日一滂沱，谓之时雨。所以正五运之制节，占象晷刻，无有差爽，则神农之世其验欤。  

☆陶  

，字秀实，州新平人。本姓唐，避晋祖讳改焉。起家校书郎，累拜中书舍人。仕汉为给事中，仕周为右散骑常侍。显德初授户部侍郎，改翰林学士。三年迁兵部侍郎，加承旨。六年加吏部侍郎。入宋，累官户部尚书，开宝三年卒。  

○赐华山处士陈抟敕  

朕以汝高谢人寰，栖心物外，养太浩自然之气，应少微处士之星。既不屈於王侯，遂甘隐於岩壑。乐我中和之化，庆乎下武之期。而能远涉山涂，暂来城阙，浃旬延遇，宏益居多。白云暂驻於帝乡，好爵难靡於达士。昔唐尧之至圣，有巢许为外臣。朕虽寡薄，庶遵前鉴。恐山中所阙，已令华州剌史每事供须。乍返故山，履兹春序。缅怀高尚，当适所宜。故兹换问，想宜知悉。  

○紫芝白兔颂  

陛下嗣位之元年，岁次甲寅，薄伐太原，兴六月之师，定王业也。虎贲振旅，兵渡孟津。汜水献紫芝三茎，煜煜分化，惹度关之气。越三载，岁在丙辰，亲征淮夷，破十万之众，宣武功也。戎辂旋轸，途次商唐，颍川白兔一头，皎皎效质，凝照社之光。谨案《瑞应图》曰：“王者恩沾行苇，则紫芝秀。”《五行传》曰：“国君德及昆虫，则白兔驯。”上宴息之暇，有时临玩。睹祯祥而修德，善驯扰之遂性。紫者昭万物肇生之数，白者叶太素返朴之义。芝为瑞也，左盘右屈，而自然成形。免之异也，或白或苍，亦不常其色。岂可使旷代嘉瑞，来者无闻？今圣君俭德罢露台，至仁祝疏罗。重林衡不时之禁，则草木茂矣。崇宗庙礻勺祭之礼，则禽鱼乐矣。若然，则朱草荚，将擢秀於庭除。丹凤麒麟，岂空游於郊薮。下臣不佞，再拜作颂。颂曰：  

美哉灵草，邈矣明视。庆上帝之所临，昭王者之嘉瑞。考其详，稽其事，芝为草也，岂夺朱而效灵。兔乃兽焉，取守黑而为异，徵其荐瑞之日，俱在回鸾之次。酌物情，顺天意，吾君当垂衣而治。  

○请疏理狱讼瘗埋病亡奏  

臣任监察御史日，留台西京。窃见台司详断者，至於夫妇之间，小小争讼，动引支证，淹滞积时。乃坊市死亡丧葬，又须台司判状，奴婢病亡，又须检验。人吏贪狡，因此邀求。动经旬时，不遂埋瘗。是臣目击，常嫉弊讹者。  

○请禁伐桑枣奏  

窃以稼穑为生民之天，机杼乃丰财之本。是以金根在御，王者用三推之仪。鞠衣载陈，後妃有躬桑之礼。则知自天子至於庶人，不可斯须忽於农桑也。又司马迁著书曰：“齐鲁之间千亩桑，安邑千树枣，其人与千户侯等。”伏见近年以来，所在百姓，皆伐桑为柴。忘终岁之远图，趋一日之小利。既所司不禁，乃积习生常。苟桑柘渐稀，则缯帛须阙。三数年内，国用必亏。虽设法课人种桑，且无及也。旧木已伐，新木未成。不知丝绵，欲凭何出。若以下民方困，不可禁之。傥砍伐一空，所在如是。岁或不稔，衣食尽忘。饥冻逼身，须为群盗。图难於易，哲王令猷。作事谋始，有国常务。乞留眷览，询访辅臣。欲望特下明敕，此後不得以桑枣为柴。官场亦不许受纳，州县城门不令放入，及不得囊私置卖。犯者请加重罪。  

○请郡牧不与卑冗官同班奏  

内外臣寮，正衙辞谢，内则诸司小吏，与宰相差肩，外则属郡末寮，共元戎接武。欲望宰臣使相，依旧押班。其郡牧藩侯台省少监长吏等，不得令部内本司卑冗官员，同班辞谢。  

○请停废教习舞郎奏  

前任太常少卿，伏见本寺见管教坊二舞，本户州县尹民，若不尽免差徭，无缘投名鼓舞。况正殿会朝，已久停废。其见管人数等，每有沦亡，皆拟填补。既不曾教习，但虚免差徭。伏乞且议停废，敕乐工宜令教习舞郎，权且停废。  

○龙门重修白乐天影堂记  

《祭法》曰：“法施於人则祀之。”《洛书》曰：“王者之瑞则图之。”世称白傅文行，此造化之功。盖後之学者，若群鸟之宗凤凰，百川之朝沧海也。秉笔之士，由斯道而取位卿相者，十七人焉。得不谓法施於人耶？王者之瑞耶？飨庙食画□台可矣。矧山椒遗像乎，陟彼高冈，慷慨前事。松凋宰树，萧瑟古埏之上。伊注逝川，潺荒祠之下。岁月未积，栋宇将坏。考其由，中和初黎民经之而弗勤。询其制，长兴末秦王修之而弗至。人神元感，属在兴运。今居守佐相太原武公，自许下之抚三川也。登鄂坂，望太室，且曰：“兹邑也，周公测景之地，土圭在焉。吾当正厥躬，临甸民，以报天子。”既下车，辟污莱以实仓廪，宽狱市以处豪猾。繇是十一之税均，三千之条省。暇日巡魏阙，过天街，又曰：“兹地也，成王定鼎之郊，王气犹属。吾当寻旧地，举坠典，以壮皇居。”遂上法象纬以严端门，构鸿梁而跨洛水。繇是知拱辰之位肃，朝天之路通。三载陟明，我无惭德。广顺三祀，岁在癸丑，暮春之初，予因芟除入洛，获谒拜上公。趋魏绛之庭，金石在列。入亚夫之户，戟生风。初戢我以升降，视之礼也。复接我以酒浆，观予志也。始三揖而进，终百拜而退。既予旋轸，相访政事。对曰：“河桥破虏之勋，有京观在。滹水御守之略，有金汤在。虽三尺童子，尽能知之，子无可述。”因以白公影堂为说。公曰：“我武臣也，惟干戈是执。昧俎豆之事，幸为我序白氏政绩，及修葺之义，俾後之闻者，足以勤为善而向令名，是吾志也。虽百金不吝，矧土木乎？”予曰：“彼白公，服则儒士也，位则文人也。当官隶事，烈有丈夫志。祗於批逆鳞，刺权幸，塞左道，履平坦，镇阳拒命也，指中人为制将，救日月之蚀，则战士心悦。武相遇盗也，责京尹讨贼，犯雷霆之怒，则奸臣股栗。杭州救旱，因农隙而积湖水。龙门通，出家财而凿八滩。著策数十篇，尽王佐之才。有文七十卷，导平生之志。向使得其位而且久，行其道而不疑，以宪宗之神武，可继文皇也。元和之刑政，自同太宗也。必当华夏宅心，上东封之书，蛮夷屈膝。纳藁街之贡，岂直擒吴定蜀平一蔡州而已哉！”言粗毕，公耸身长揖而言曰：“异乎昔之所闻。若此则白公之才美，实辅相之英者，岂徒丈夫耶！子其行矣，予果得修之。”子归朝未再旬，邸吏捧公书相授，具报讫事。谷乏口才，加之性懒，蟠桃拂汉，非尺棰可量，直以与公问答疏之如右，别刊贞珉。  

○义成军节度使赠太保史匡翰碑铭（并序）  

（上阙）辅蜀望帝之洪苗，楚倚相之厥裔。迨於战国，世为史官。周崇江汉之祠，已疏王爵。汉重金张之族，遂宠侯封。令望不衰，奇才间出。长江激浪，下れ冢以方舟。宝剑腾晶，发（阙五字）积善所宜於有後，享富贵者累朝。大勋不可以中微，启茅土者数世。事详图牒，功备鼎彝。  

大王父讳怀清，皇任安庆九府都督。王父讳敬思，皇任安庆九府都督。显考讳建（阙六字）兼九府都督，赠太保。公即太保长子也。分太白迫害精，禀峒山之英。笑腐儒之老一经，拜神姝而学五兵。怀鼓箧之心，行有馀力。蕴飞箝之辨，似不能言。天中，王室浸（阙六字）陆之龙蛇竞斗，生郊之戎马成群。时（阙一字）宗已合乐（阙一字）将图义举，定玉帐一匡之略，提金坛百胜之师，战於两河，决平多垒。以公人才地望，宜副颁条。起家（阙六字）代州副使，以劳加银青光禄大夫检校太子宾客兼监察御史，改辽州副使，兼领九府都督。同光初，庄皇受命，梁祚告终。骐ら斗於东陵，荧惑入於南斗。负（阙六字）虽曰一家横戈，而猛士守方。未安四鄙将宁边徼，特委警巡，以九府都督充岚宪朔等州都游奕使。解职授天雄军牢城都指挥使，迁检校刑部尚书兼御史大夫上柱（阙六字）恩遽降，时议为轻。遥领首城，仍兼九府。转检校户部尚书浔州刺史，未几改天雄军步军都指挥使刺史如故。明年迁侍卫彭圣马军都指挥使，兼九府都督（阙六字）也八（阙一字）大定，万国来朝。将窦宪於骑军，已平敌国。牧寇恂於河内，俾惠一方，授检校司空怀州刺史。政成，转控鹤都指挥使，加金紫阶，兼和州刺史驸马都尉。虎贲三百（阙六字）魏阙九重，谨门阑於清禁。圃田待理，汉殿抡材。功臣旌佐国之石，出牧奉专城之寄。渤海守布解绳之政，化洽下车。淮阴侯有授钺之才，（阙一字）膺推毂。谋於良帅，属在旧勋。（阙六字）鹰扬之劳。轼前熊伏，宁淹豹变之期。斋坛峻而金鼓严，麻案宣而油幢出。汉垒接平阳之第，禹河连沁水之封。控梁苑之西郊，殷乎威望。抚国侨之遗俗，绰有政声。当四（阙六字）命之为伯，加食邑通前五百户。方司外御，俄迫内艰。居丧爰疚於块苫，有司不避於金革。大君有命，难违焘土之恩。开国承家，遂奉墨之制。授起复冠军（阙五字）吾卫大将军员外置同正员依前充节度使。列旌旗於卫幕，再励分忧。泣风雨於梁山，难胜永慕。海运方远，峰摧若何。遗封章而不忘戴君，对符印而犹思择帅。三阳莫辩，（阙五字）之针六合至宽，无处问回生之草。管辂慊与才之叹，仲尼兴有命之言。名不遂而功不成，生何足贵。令其终而善其始，殁且奚冤。以天福七年三月十六日寝疾薨於镇，享年四十（阙五字）人罢市。年光似箭，讶天道於张弓。日递高舂，辍时情於相杵。有诏赠太保，丧葬之仪，并从加等。越明年太岁在癸卯孟夏四月二十有三日庚午，归葬於北京太原（阙五字）也。铭旌前导，卤簿分行。何须陶氏牛眠，方为吉地，不待滕公马立，自得佳城。载惟积庆之家，须及莫京之允。尚鲁国大长公主，车服有容。实殷帝之归妹，华（阙五字）之王姬半枯。旋叹於未亡，一恸俄闻於昼哭。风飘宝匣，翻成别鹤之悲。尘暗妆台，永结孤鸾之恨。嗣子四人。长曰彦容，宫苑使凑州刺史。镒曰彦澄、彦琪，并西头供奉官。幼（阙五字）州别驾。以于公之阴骘，门合容车。以邓氏之旧亲，家宜藏策。宠既隆於奕世，荣岂让於重侯。近朝以来，莫之比也。嘻！以公之忠肃恭懿，宜慈惠和。求福罔回，见义有勇。秉（阙五字）达招延无间於後生。不积财而（阙一字）务藏书，不忧家而唯思报国。求诸时彦，我无（阙一字）焉。宜乎享大年，跻极品，上击九万里，直耸一千寻。而阳报无徵，天赋有限。极公侯伯子男（阙六字）生而无成。守温良恭俭让之言，得以谓没而不朽。将传来裔，期播徽音。合从鲁国之褒，方尽延陵之美。臣才非日地，职在（阙二字）仰（阙五字）功闻（阙一字）家（阙一字）之（阙一字）德虔遵睿旨，强缀斯文。属词而徒罄揄扬，序事而多惭漏（阙一字）。鞠躬抒思，再拜铭勋。将招岱岳之魂，辄效楚词之意。铭曰：  

（阙五字）惠且贞。事明君兮信而诚。藏策书於周庙，（阙一字）征毂於汉宫。年既谢兮时正来，河方誓兮山告颓。讶阴骘而已矣，叹阳报而哀哉。（阙八字）帝乡丹悠兮下山阳。隔两乡之明月，陟千里之宏岗。龟告吉兮蓍定臧，年惟利兮日其长。萦蔓草於原上，揭丰碑於路旁。（阙）兆鹤且白兮来翔，传千（阙一字）兮万代，播兰杜之芬芳。  

☆杨昭俭  

昭俭，字仲宝，京兆长安人。後唐长兴中进士，历殿中侍御史。仕晋，累迁中书舍人。周显德中为翰林学士，改御史中丞。出为武胜军节度行军司马。入宋，累官礼部尚书。太平兴国二年卒。  

○谏宥张彦泽疏  

天子君临四海，日有万几。懋建诤臣，弥缝其阙。今则诤臣虽设，言路不通。药石之论，不达於圣聪。而邪佞之徒，取容於左右。御史台纪纲之府，弹纠之司，衔冤者固当昭雪，为蠹者难免放流。陛下临御以来，宽仁太甚，徒置两司，殆如虚器。遂令节使慢侮朝章，屠害幕吏。始诉冤於丹阙，反执送於本藩。苟安跋扈之心，莫恤冤抑之苦。愿回睿断，诛彦泽以谢军吏。  

## ●卷八百六十四  

☆张昭  

昭，字潜夫，本名昭远，避汉祖讳止称昭。仕後唐，累迁礼部侍郎。入晋，历尚书右丞。汉初为吏部侍郎，乾二年加检校礼部尚书。周广顺初拜户部尚书，显德元年迁兵部。恭帝即位，封舒国公。入宋，开宝五年卒。  

○进所撰兵法表  

臣本书生，不娴武艺。空忝穰苴之位，惭无却之能。遽捧纶言，令纂兵法。虽强三宫之说，何称九天之谋。伏惟陛下玉斗缵成，金楼聚学。九舜十尧之典，不足揣摩。三门五将之书，无烦接要。而犹申旦不寐，乙夜纵观。留连於尺籍伍符，探赜於枫天枣地。以为人情贵耳而贱目，儒者是古而非今。以韩白之智有馀，英卫之才不足。宁误滋水钓翁之学，今乃椎轮。圮桥神叟之言，已为糟粕。无足师模於钤算，聊可挹酌於源流。爰命下臣，撮其枢要。臣逖观前代兵家所著，篇部颇多。自唐末乱离，图书流落。今兰台秘府，目录空存。其馀讨论，固难详悉。今氏据臣家所有之书，摭其兵要，自军旅制置，选练教习，安营结阵，命将出师，诡谲机权，形势利害，赏罚告誓，政守巧拙，星气风角，阴阳课式等，都四十二门，离为十卷。管窥蠡测，莫知穹渤之高深。兽走犬驰，且副苗之指使。既成卷部，须有签题。臣伏见前代奉诏撰论，皆目为制旨。今辄准故事，题为《制旨兵法》。臣留司都下，不敢辄去班行。谨差私吏赍诣行阙陈进。  

○覆议册四庙奏  

臣前月中预都省集议宗庙事，伏见议状，於亲庙外请别立始祖一庙。近奉中书门下牒，再令百官於都省议定闻奏者。臣读十四代史书，见二千年故事。观诸家宗庙，都无始祖之称。惟殷、周二代，以稷契为太祖。《礼记》曰：“天子七庙。三昭三穆，与太祖之庙而七。”郑元《注》云：“此周制也。七者，太祖後稷及文王、武王与四亲庙也。”又曰：“殷人六庙，契及汤与二昭二穆也。夏後氏立五庙，不立太庙。唯禹与二昭二穆而已。”据王制郑元所释，即殷周以稷契为太祖，夏後氏无太祖，亦无追谥之庙，自殷周以来，时更十代，皆於亲庙之中，以有功者为太祖，无追崇始祖之例。共引今古，即恐词繁，事要证明，须陈梗概。汉以高祖父太上皇执嘉无社稷功，不立庙号，高帝自为高祖。魏以曹公相汉垂三十年，始封於魏，故为太祖。晋以宣王辅魏室有功，立为高祖。以景帝始封於晋，故为太祖。宋氏先世，官阀卑微，虽追崇帝号，刘裕自为高祖。南齐高帝之父，位至右将军，生无对爵，不得为太祖，高帝自为太祖。梁武帝父顺之，佐齐室封侯，位至领军丹阳尹，虽不受封於梁，亦为太祖。陈武帝父文赞，生无名位，以武帝功，梁室赠侍中，封义兴公。及武帝即位，亦追为太祖。周闵帝以父泰相西魏，经营王业，始封於周，故为太祖。隋文帝父忠，辅周室有大功，始封於隋，故为太祖。唐祖神尧祖父虎，为周上柱国，隋代追封唐公，故为太祖。唐末梁氏朱氏有帝位，变四庙。朱公先世无名位，虽追册四庙，不立太祖，朱公自为太祖。此则前代追册太祖，不出亲庙之成例也。王者祖有功而宗有德，汉魏之制，非有功德不得立为祖宗。殷周受命，以稷契有大功於唐虞之际，故追尊为太祖。自秦汉之後，其礼不然。虽祖有功，乃须亲庙。今亦粗言往例，以取证明。其称造父之後，不以造父为始祖。汉称唐尧刘累之後，不以尧累为始祖。魏称曹参之後，不以参为始祖。晋称赵将司马之後，不以为始祖。宋称汉楚元王之後，不以元王为始祖。齐梁皆称萧何之後，不以何为始祖。陈称太邱长陈之後，不以为始祖。元魏称李陵之後，不以陵为始祖。後周称神农之後，不以神农为始祖。隋称杨震之後，不以震为始祖。唐称皋陶老子之後，不以皋陶老子为始祖。唯唐高宗皇帝则天武後临朝，革唐称周，更立七庙，仍追册周文王姬昌为始祖。此盖当时附丽之徒，不谙故实。武立姬庙，乖越以来，曲台之人，到今嗤诮。臣远观秦汉，下洎周隋。礼乐衣冠，声名文物，未有如唐室之盛也。武德议庙之初，英才间出。温魏颜虞通今古，封萧薛杜达礼仪。制度宪章，必有师法。夫追先祖之仪，起於周代。据《史记》及《礼经》云：“武王缵太王、王季、文王之绪，一戎衣而有天下，尊为天子，宗庙享之。周公成文武之德，追王太王、王季，祀先公以天子之礼。”又曰：“郊祀後稷以配天。”据此言之，周武虽祀七世，追为王号者，但四世而已。故自东汉以来，有国之初，多从四庙，从周制也。况殷因夏礼，汉习秦仪。无劳博访之文，宜约已成之制。请依隋唐有国之初，创立四庙，推四世之中名位高者为太祖。谨议以闻。  

○请押班宰相等不随庶官俱拜奏  

文武常参官每日於正衙立班，阁门使宣不坐後，百寮俱拜。旧制唯押班宰相押楼御史通事舍人，各缘提举赞扬，所以不随庶官俱拜。自唐天成末，议者不悉朝仪，遽违旧典，遂令押班之职，一例折腰。此则深忽礼文，殊乖故实。且宰相居庶寮之首，御史持百职之纲，严肃禁庭，纠绳班列，虑於拜揖之际，或爽进退之宜，於是凝立静观，检其去就。若令旅拜旅揖，实恐非宜。况事要酌中，恭须近礼。人臣爱主，不在於斯。其通事舍人，职司赞导，比者两班进退，皆相其仪。今则在文班武班之前，居一品二品之上，端笏齐拜，礼实未闻。其押班宰相、押楼御史、通事舍人，并请依天成三年以前礼例施行，无至差忒。  

○修太祖实录奏  

撰《汉书》者先为项传，编《蜀记》者首序刘璋，所贵神器之传授有因，历数之推迁得序。伏缘汉隐帝君临在太祖之前，其历试之绩，并在汉隐帝朝内。请先修隐帝实录，以全太祖之事功。又梁末主之上有郢王友，篡弑君位，未有记录。请依《宋书》刘劭例，书为元凶友，其末主请依古义，书为梁废帝，其书曰《後梁实录》。唐末主之前，应顺帝在位四月出奔，亦未编记，请书为前废帝，清泰主为後废帝，其书并为《实录》，兼请於诸道搜索图记。  

○覆减祀祭用犊奏  

今月十二日，伏蒙宸慈召对，面奉圣旨，以每年祀祭，多用太牢，念其耕稼之勤，更备牺牲之用，比诸豢养，特可愍伤，令臣寻讨故事，可以他牲代否。臣仰禀纶言，退寻礼籍。三牲八簋之制，五典六乐之文，著在典彝，迭相沿袭，累经朝代，无所改更。臣闻古者燔黍捭豚，尚多质略。近则梁武面牲笋脯，不可宗师。虽好生之德则然，於奉先之议太劣。盖礼主於敬，孝本因心。黍稷非馨，鬼神飨德，不必牲牢之巨细，笾豆之方圆。苟血祀长保於宗祧，而牲俎何须於茧栗。但以国之大事，儒者久行，易以他牢，恐未为便。以臣愚见，其南北郊宗庙社稷朝日夕月等大祠，如皇帝亲行事，备用三牲，如有司摄行事，则用少牢以下。虽非旧典，贵减牺牛。  

○请汴州街城门权挂一宫门牌额奏  

汴州在梁室朱氏称制之年，有京都之号。及唐庄宗平河南，复废为宣武军。至明宗行幸之时，掌事者因缘修葺衙城，遂挂梁室时宫殿门牌额。当时识者，或窃非之。一昨车驾省方，暂居梁苑。臣观衙城内斋阁牌额，一如明宗行幸之时，无都号而有殿名，恐非典据。臣窃寻秦汉以来，寰海之内，銮舆所至，多立宫名。近代隋室，於扬州立江都宫，太原立汾阳宫，岐州立仁寿宫。唐朝於太原立晋阳宫，同州立长春宫，岐州立九成宫。宫中殿阁，皆题署牌额，以类皇居。臣伏准故事，请於汴州衙城门权挂一宫门牌额，则其馀斋阁，并可以取便为名，庶使天下式瞻，稍为宜称者。  

○请改定十道图奏  

内铨见行用十道图，除旧雒都并都外，有新升京都及节度防御团练等，名目不一。又自明宗已来，回避庙讳，所改州县名，多未结入十道图。铨司入官之时，格式旋简元敕施行，未曾添入十道图，无所准的。请下当司改定。  

○进大周刑统奏  

侍御史知杂事张等九人奉诏编集刑书，悉有条贯。兵部尚书张昭等一十人参详旨要，更加损益。臣质臣溥据文评议，备见精审。其所编集者，用律为主，辞旨之有难解者，释以疏意。义理之有易了者，略其疏文。式令之有附近者次之。格敕之有废置者又次之。事有不便於今，该说未尽者，别立新条於本条之下。其有文理深古，虑人疑惑者，别以朱字训释。至於朝廷之禁令，州县之常科，各以类分，悉令编附。所冀发函展卷，纲目无遗。究本讨源，刑政咸在。其所编集，勒成一部，别有目录，凡二十一卷。刑名之要，尽统於兹。目之为《大周刑统》。欲请颁行天下，与疏律令式通行。其刑法统类开成格编敕等，采掇既尽，不在法司行使之限。自来有宣命指挥公事，及三司临时条法，州县见今施行，不在编集之数。应该京百司公事，逐司各有见行条件，望令本司删集，送中书门下，详议闻奏。  

○奏改乐章疏  

昔周公相成王，制礼作乐，殿庭遍奏六代舞，所谓云门、大咸、大韶、大夏、大、大武也。周室既衰，王纲不振，诸乐多废，惟大韶、大武二曲存焉。秦汉以来，名为二舞，文舞韶也，武舞武也。汉时改为文始五行之舞，历代因而不改。贞观作乐之时，祖孝孙改隋文舞为治康之舞，武舞为凯安之舞。贞观中有秦王破阵乐、功成庆善乐二舞，乐府又用为二舞。是舞有四焉。前朝行用年深，不可遽废。俟国家偃伯灵台，即别召工师，更其节奏，今改其名，具书如左。祖孝孙所定二舞名，文舞曰“治康之舞”，请改“治安之舞”，武舞曰“凯安之舞”，请改为“振德之舞”。贞观中二舞名，文舞“功成庆善乐”，前朝名“九功舞”，请改为“观象之舞”，“秦王破阵乐”，前朝名为“七德舞”，请改为“讲功之舞”。其“治安”、“振德”二舞，请依旧郊庙行用。以文舞降神，武舞送神。其“观象”、“讲功”二舞，请依旧宴会行用。  

○请改十二和乐奏  

昔周朝奏六代这乐，即今二舞之类是也。其宾祭常用，别有九夏之乐，即肆夏、皇夏等是也。梁武帝善音乐，改九夏为十二雅。前朝祖孝孙改“雅”为“和”，示不相沿也。臣今改“和”为“成”，取韶乐九成之义也。十二成乐曲名，祭天神奏“豫和”之乐，请改为“成”。祭地奏“顺和”，请改为“顺成”。祭宗庙奏“永和”，请改为“裕成”。祭天地宗庙登歌奏“肃和”，请改为“肃成”。皇帝临轩奏“大和”，请改为“政成”。王公出入奏“舒和”，请改为“弼成”。皇帝食举及饮宴奏“休和”，请改为“德成”。皇帝受朝皇後入宫奏“正和”，请改为“成”。皇太子轩悬出入奏“成和”，请改为“允成”。元日冬至皇帝礼会登歌奏“昭和”，请改为“庆成”。郊庙俎入奏“雍和”，请改为“も成”。皇帝祭享酌献读祝文及饮福受胙奏“寿和”，请改为“寿成”。祖孝孙元定十二和曲，开元朝又奏三和，遂有十五和之名。凡制作礼法，动作典故。梁置十二雅，盖取十二天之成数，契八音十二律之变。辄益三和，有乖稽古。又缘祠祭所用，不可尽去，臣取其一焉。祭孔宣父、齐太公庙降神奏“宣和”，请为师雅之乐，三公升殿会讫下阶履行奏“礻戒和”，请废，同用“弼成”。享先农耕奏“丰和”，请废，同用“顺成”。已上四舞十二成雅乐等曲，今具录合用处所及乐章首数，一一条例在下。  

○详定雅乐疏  

昔帝鸿氏之制乐也，将以范围天地，协和人神。候八节之风声，测四时之正气。器之清浊，不可以笔授。声之善否，不可以口传。故凫氏铸金，伶伦截竹。为律吕相生之算，宫商正和之音。乃播之於管弦，宣之於钟石。然後覆载之情合，阴阳之气和同。八风从律而不奸，五色成文而不乱。空桑孤竹之韵，足以礼神。云门大夏之容，无亏观德。然月律有旋宫之法，备於太师之职。经秦灭学，雅道陵夷。汉初制氏所调，惟存鼓舞旋宫十二均。更用之法，世莫得闻。汉元帝时，京房善易，别音探求古义，以周官均法，每月更用五音，乃立准调。旋相为宫，成六十调。又以日法析为三百六十传於乐府，而编悬复旧，律吕无差。遭汉中微，雅音沦缺。京房准法，屡有言者，事终不成。钱褒空记其名，沈重但条其说。六十律法，寂寥不传。梁武帝素精音律，自造四通十二律，以鼓入音，又引古五正二变之音，旋相为宫，得八十四调。与律准所调，音同数异。侯景之乱，其音又绝。  

隋朝初定雅乐，群党沮议，历载不成。而沛公郑译因龟兹琵琶七音，以应月律，五正二变，七调克谐。旋相为宫，复为八十四调。工人万宝常又减其丝数，稍全古淡。隋高祖不重雅乐，令儒官集议。博士何妥奏，其郑万所奏八十四调并废。隋氏郊庙所奏，惟黄钟一均，与五郊迎气，杂用蕤宾，但七调而已。其馀五钟，悬而不作。三朝宴乐，用缦乐九部，迄於革命，未能改更。唐太宗受命，旧工祖孝孙、张文收整比郑译、万宝常所均七音八十四调，方得丝管并施，钟石俱奏。七始之音复振，四庙之韵皆调。自安史乱离，咸秦荡覆，崇牙树羽之器，扫地无馀。戛击搏拊之工，穷年不嗣。郊庙所奏，何异南箕。波荡不迁，知音始绝。臣等窃以音之所起，出自人心。夔旷不能常泰，人亡则音息，世乱则乐崩。若不深知礼乐之情，安能明制作之本。陛下心苞万化，学富三雍。观兵耀武之功，已光鸿业。尊祖礼神之致，尤轸皇情。乃眷奉常，痛沦乐职。亲阅四悬之器，思复九奏之音。爰命廷臣，重调钟律。枢密使王朴，采京房之准法，练梁武之通音，考郑译、宝常之七均，校孝孙、文收之九变，积累黍以审其度，听声诗以测其情，依权衡嘉量之前文，得备数和声之大旨。施於钟ね，足洽箫韶。臣等今月十九日於太常寺集，命大乐令贾峻奏王朴新法，黄锺调七均，音律和谐，不相凌越。其馀十一管诸调，望依新法教习，以备礼寺视用。其五郊天地宗庙社稷三朝大礼，合用十二管诸调，并载唐史。《开元礼》近代常行，广顺中，太常卿边蔚奉敕定前件祠祭朝会舞名乐曲歌词，寺司合有簿籍。伏恐所定与新法曲调声韵不协，请下太常寺检详校试。如或乖舛，请本寺依新法声调，别撰乐章舞曲，令歌者诵习。永为一代之法，以光六乐之书。  

○陈治道疏  

臣闻安不忘危，治不忘乱者，先儒之丕训。靡不有初，鲜克有终者，前经之至戒。究观例辟，莫不以骄矜怠惰，有亏盛德。恭惟太宗贞观之初，元宗开元之际，焦劳庶政，以致太平。及国富兵消，年高志逸，乃忽守约之道，或贻执简之讥。陛下以慈俭化天下，以礼法检臣邻。绌奸邪之党，延正直之论。务遵纯俭，以节浮费。信赏必罚，至公无私。其创业垂统之规，如贞观开元之始。愿陛下有始有终，无荒无怠。臣又伏念保邦之道，有八审焉，愿为陛下陈之。夫委任审於材器，听受审於忠邪，出令审於烦苛，兴师审於德力，赏罚审於喜怒，毁誉审於爱憎，议论审於贤愚，嬖宠审於奸佞。推是八审，以决万机，庶可以臻至治。  

○谏畋猎疏  

太祖初镇太原，每年打鹿於北鄙。先帝在位，暇日射雁於近郊。此盖军务之馀，畋游自适。洎先帝膺图启祚，向明御宇。则宜易彼诸侯之事，肃乎万乘之仪。而犹因习旧风，失其威重。驰逐原兽，殆无虚日。臣愚以为事有可畏者四焉。洛都旧制，宫城与禁苑相连。人君宴游，不离苑囿。御马来往，辇路坦夷。不涉荒郊，何忧蹶失。今则驱驰骖服，涉历榛芜。此後节气严凝，径涂冻滑。万一有衔橛之变，陛下纵自轻，柰宗庙社稷何？所可畏者一也。又陛下新有四海，宜以德服万邦。今则江岭未平，淮夷尚梗。彼初闻陛下革先朝之失政，还太古之淳风。御物以慈，节财以俭。有典有则，不矜不骄。彼必有三苗率服之心，七旬来格之意。如闻陛下暂游近甸，彼即以为复好畋游。所可畏者二也。臣又闻作法於凉，其弊犹贪。作法於贪，弊将何如。且打鹿射雁之事新，败轨倾之辙在。常宜取鉴，不可因循。所可畏者三也。臣又闻作事可法，贻厥孙谋。若以陛下齐圣广渊之机，聪明神光之量，奚可以宴游狩之事，少累圣明？所谓“城中好广眉，城外加半额”，为法之弊，靡不由兹。所可畏者四也。伏望陛下居高虑远，慎始图终。思创业之艰难，知守成之不易。念老氏驰骋之戒，树文王忠厚之基。约三驱之旧章，定四时之游幸。始出有节，後不敢违，谨奏。  

○请妙选东宫师傅疏  

臣闻周家创业七百年，汉氏延洪四百载。非惟天命，抑亦人谋。臣虽至愚，粗闻其要。叨居谏列，备敢奏陈。古者人君即位之後，立嫡以为储闱，列土而封子弟。既尊之以名品，复教之以训词。则骄奢淫逸不萌於心，仁知贤明以习其性。良繇择正人以为师傅，闻善事益其聪明。假使中材，亦成良器。凡人善恶之性，多因染习而成。将创无穷，所宜重甚。窃以元良宗子，邦国本根。或陛下未欲封崇，先宜教导。所贵识古今之成败，知稼穑之艰难。使骄纵不期於心，正道尝闻於耳。辄条刍管，仰渎冕旒。事具於後。  

一，帝王之子，生长深宫。爰自幼冲，便居逸乐。目厌雕华之玩，耳烦丝竹之音。所谓不与骄期，而骄自至。倘非天生聪惠，神授贤明，持此骄盈，焉能无惑？苟不预为教导，何以致之盘维。臣窃见先帝时，皇弟皇子，尽喜俳优。闻无稽玩物之言，则娱心悦耳。告致理经邦之说，则亻免目眉。入则务饰姬姜，出则思参仆马。亲宾满座，无非优笑之徒。食客盈门，罕有贤能之士。以此知识，以此宗师，必若托以维城，付之主鬯，无难亡之国，无不破之家。其则非遥，可谓殷鉴。臣请诸皇子各导古议，置师傅之官。如陛下厚之以渥恩，课之以训导，令皇子屈身师事，每日讲说善道。一日之中，但记一事。一岁之内，所记渐多。每至月终，令师傅具录闻奏。或皇子上谒之时，陛下更令侍臣面问。十中得五，为益良多。何必读书，自然博识。既达安危之理，兼知成败之繇。主鬯维城，何往不可。臣虽识短，事系远图。伏乞陛下询於公卿，以为可否。  

一，臣闻古之人君即位，而册太子，封拜诸王。究其所繇，盖有深旨。一则欲尊储闱而作磐石，系我宗枝。一则欲分嫡庶而辨亲疏，各归名分。使庶不乱嫡，疏不间亲。礼秩有常，邪慝不作。臣窃见近代圣後贤君，或有失於此道。以此邦家构患，衅隙萌生。昔隋祖聪明，炀帝亦倾於杨勇。太宗睿圣，魏王终覆於承乾。臣每读古书，深悲其事。愿於圣代，无此厉阶。其於卜贰封崇，在臣不敢轻议。臣请诸皇子於恩泽赐与之间，婚姻省侍之际，依嫡庶而为礼秩，据亲疏而定节文。示以等威，绝其侥幸。保宗之道，莫大於斯。  

一，臣闻上圣之才，不修崇而合道。中人之性，随染习而无常。是故告以话言，束之名教。犹蹈覆车之辙，不师铭座之言。而况左右全阙正人，染习不闻善事。欲求贤行，其可得乎？伏见近代师傅之官，所设备员而已。未闻调护太子，训导诸王。坐食俸钱，诚为尸禄。臣请皇子中当为储立者，虽未封拜，先要切磋。应在朝官寮师傅之官，请每日谒见皇子。或讲论时政，或习熟礼容。日增月修，有益无损。在臣愚识，以此为忧。伏乞陛下付公卿详议，以为可否。伏惟皇帝陛下仁深拜善，道在励精。行慈俭而爱生灵，正赏罚而激贞滥。内外皆无阙政，左右尽是贤臣。谏者无以措词，多士惟期自励。臣岂合遽陈狂瞽，辄犯宸严。但以恩未报於君亲，事实关於国本。庶裨万一，聊罄再三。  

○请尊师傅讲论经义疏  

臣闻江海不让於细流，所以成其大，山岳不让其撮土，所以成其高。王者不倦昌言，所以成其圣。臣历观前代，乃至近朝，遍阅圣君，无不好学。故楚灵王军中决胜，不忘倚相之书。汉高帝马上争衡，犹听陆生之说。遂得宸谋益治，宗社延长。伏惟皇帝陛下缵禹丕图，受尧成法。春秋鼎盛，四聪不惑於咨询。廊庙谋深，六艺何妨於讲习。古者或立儒宫，或开文馆。旁求岩穴之士，延纳草泽之才。虽有前规，伏恐未暇。况国家设官分职，选贤任能，有辅弼讲其国经，有师傅启其言路，可以谈天人之际，可以陈理乱之繇。但能属耳於典谟，何必服膺於卷轴。伏望陛下听政之馀，数召近臣，讨论经义。所冀熟三纲五常之要，穷九畴八政之源。纵无取於儒冠，犹冀贤於博奕。  

○请复法官弹劾故事疏  

臣闻谏官进言，御史持法。实人君之耳目，正邦国之纪纲。自本朝以来，尤重其任。今之选授，莫匪端良。然则弹奏之间，尚未申於才用。使谏诤之道，或未罄於箴规。俾七人徒历於清华，三院但循於资级。考其志业，孰测短长。臣请依本朝故实，许御史以法冠弹事，谏官逐月给谏纸，政事有所不使，并许陈闻。所冀履班行者，不负於君亲。有才业者，自分於泾渭。庶几举职，免有旷官。  

○请以旧法用人疏  

昔唐初刘洎、马周，起於徒步，太宗权用为相。其後柳璨、朱朴，方居下僚，昭宗亦加大用。此四士者，受知於明主。然太宗用之而国兴，昭宗用之而国亡，士之难知如此。臣愿陛下存旧法而用人，当以此四士为鉴戒。  

## ●卷八百六十五  

☆田敏  

敏，淄州邹平人。梁贞明中登科。仕後唐，历国子司业。晋天福四年授祭酒检校工部尚书兼户部侍郎；开运初迁兵部侍郎，充宏文馆学士，改检校右仆射；乾中拜尚书右承。周显德初拜太常卿检校左仆射，加司空；显德五年迁工部尚书，改太子少保致仕。入宋卒。  

○请置郊坛斋屋奏  

礼有五经，祭在其首。国之大事，祀亦居先。则知祭祀者，有国是遵，百王所重。是以肃雍清庙，祀元天。立四时则大驾亲临，将置斋则仲尼所慎。莫不严崇宫室，洁涤樽。陈其肃肃之仪，报以穰穰之福。臣窃见四郊祠祭，并无斋室。行事官吏，旅寓乡村。有渎至诚，恐非清洁。伏乞特下有司，俾於四郊量起屋宇。  

○进印板书奏  

臣等自长兴三年较勘雕印九经书籍，经注繁多，年代殊邈，传写纰缪，渐失根源。臣守官胶庠，职司较定，旁求援据，上备雕镌。幸遇圣朝，克终盛事。播文德於有截，传世教以无穷。谨具陈进。  

○祠祭用犊疏  

臣奉圣旨为祠祭用犊事。今大仆寺供犊，一年四季，都用犊二十二头。《唐会要》武德九年十月九日诏：“祭祀之意，本以为民。穷民祀神，有乖正直。杀牛不如礻龠祭，明德即是馨香。望古推今，民神一揆。其祭圆丘方泽宗庙已外，并可止用少牢。用少牢者用特代，时和年丰，然後克修常礼。”又按《会要》天宝六载正月十六日赦文：“祭祀之典，牺牲所备。将有达於虔诚，盖不资於广杀。自今後每大祭祀应用も犊，宜令所司量减其数，永为常式。其年起请以旧科每年用犊二百一十二头，今请减一百七十三头，止用三十九头。馀祠飨宜并停用犊。”至上元二年九月二十一日赦文：“国之大事，郊祀为先。贵其至诚，不美多品。黍稷虽设，犹或非馨。牲牢空多，未为能飨。圆丘方泽，仍依常式。宗庙诸祠，临时献热。用怀明德之馨，庶合西邻之祭。其年起请昊天上帝太庙各太牢一，馀祭并随事市供。”若据天宝六载自二百一十二头减用三十九头，武德九年每年用犊十头，圆丘方泽一，宗庙五。据上元二年起请，昊天上帝太庙，又无方泽，则九头矣。今国家用牛，比开元、天宝则不多，比武德上元则过其大半矣。按《会要》“太仆寺有牧监，掌孳课之事”，乞今後太仆寺养孳课半其犊，遇祭昊天太庙前三月，养之涤宫，取其荡涤清洁，馀祭则不养涤宫。若临时买牛，恐非典故。谨具奏闻。  

☆范质  

质，字文秦，宗城人，後唐进士。晋天福中官监察御史直史馆知制诰；汉初加中书舍人户中侍郎。周广顺初拜平章右仆射，监修国史。入宋兼侍中，封鲁国公。  

○奉契丹主表  

孙臣某言：今月十七日寅时，相州节度使张彦泽、都监富珠哩部领大军入京，赍到翁皇帝赐太後书，示於滹沱河下杜威一行马步兵士见领蕃汉部骑来幸汴州者。往者唐运告终，中原失驭。数穷否极，天阙地倾。先人有田一成，有众一旅。兵连祸结，力屈势孤。翁皇帝救患摧锋，兴利除害。躬环甲胄，深入寇场。犯露蒙霜，度雁门之险。驱风掣电，行中冀之诛。黄钺一麾，天下大定。势凌宇宙，义感神明。功成不居，遂兴晋祚，则翁皇帝有大造於石氏也。旋属天降厥凶，先君即世。臣遵承遗旨，缵绍前基。谅暗之初，荒迷失次。凡有军国重事，皆委将相大臣。至於擅继宗祧，既非禀命，轻发文字，辄敢抗尊。自启衅端，果贻赫怒。祸至神惑，运尽天亡。十万师徒，皆望风而束手。亿兆黎庶，悉延颈以归心。臣负义包羞，贪生忍耻。自贻颠覆，上累祖宗。偷度晨昏，苟存食息。翁皇帝若惠顾畴昔，稍霁雷霆。未赐灵诛，不绝先祀，则百口荷更生之德，一门衔罔报之恩。虽所愿焉，非敢望也。臣与太後并妻冯氏及举家戚属，见於郊野面缚俟罪次；所有国宝一面、金印三面，今遣长子陕府节度使延煦、次子曹州节度使延宝管押进纳，并奉表请罪陈谢以闻。  

○进契丹主状  

顷以伪主王从珂於洛京大内自焚之後，其真傅国宝，不知所在，必是当时焚之。先帝受命，旋制此宝，在位臣寮，备知其事。臣至今日，敢有隐藏，  

☆刘涛  

涛，字德润，徐州彭城人。後唐天成中进士，累迁起居舍人。晋天福中历度支职方二郎中；汉初为中书舍人。周广顺中左迁少府少监分司西京；显德初就改太常少卿，拜右谏议大夫。四年以知贡举责授太子右赞善大夫。恭帝即位，迁右詹事。入宋终秘书监。  

○论诸道贡物疏  

方镇之内，土俗不同。山泽川原，租赋各异。任土作贡，盖便黎民。臣恐天下税赋，上供土产各异，恐於调度，或未便安。请敕诸道州府，於所部之内，贡赋供输有未便，特许上书论列，以协物宜。  

☆窦贞固  

贞固，字体仁，同州白水人。後唐同光中进士，补万全主簿，授河东节度推官。晋天福中累擢中书舍人，改御史中丞，历刑部门下二侍郎。少帝即位，拜工部尚书，迁礼部刑部尚书。汉祖入汴，迁吏部尚书，拜司空门下侍郎平章事。隐帝即位，加司徒。周祖登极，加兼侍中，罢相守司徒，封沂国公。入宋，开宝二年卒。  

○请定举士官赏罚奏  

臣伏见先降御札，令文武百僚各进封事。臣闻举善为明，知人则哲。圣君在位，薮泽岂有隐沦。昭代用材，政理固无紊乱。求贤若渴，从善如流，郑所以誉子皮，鲁所以讥文仲。为国之要，进贤是先。庶遵理治之风，宜举仁人之器。臣欲请乞降敕命，指挥文武百僚，每一司之内，共集议商擢，其一士奏荐，述其人有某能，改为某官某职，便请朝廷据奏荐任用。若能符荐引，果为当才，所奏之官，即请量加奖赏。如乖其举，或涉徇私，所奏之官，亦请量加殿罚。所贵官由德序，位以才升。三人同行，尚闻择善，十目所视，必不滥知。臣职在论思，位参近侍。每谢匪躬之节，尝惭濡翼之讥。将赎贪叨，敢陈狂狷。  

○请国忌宰臣立班奏  

国忌日，宰臣跪炉焚香，僧人表赞孝思，述祖先违世之事，而文武百辟，俨然列坐。窃惟礼非天降，酌在人情。今古通规，君亲至敬。对佛像行香之日，实帝王不乐之辰。岂有听烈祖之旧勋，悉安所坐，闻明君之至德，曾不暂兴。考经虽谓其相承，度礼深疑其有失。欲请跪炉仍旧，馀依常位立班。  

○请贡举复限三条烛奏  

进士考试杂文，及与诸科举人入策，历代已来，皆以三条烛尽为限。长兴二年，改令昼试。伏以悬科取士，有国常规。沿革之道虽殊，公共之情难失。若使就试两廊之下，挥毫短景之中，视晷刻而惟畏稽迟，演词藻而难求妍丽。未见观光之美，但同款答之由。既非师古之规，恐失取人之道。今於考试之时，准旧例以三条烛为限。其进士并诸色举贡人等，有怀藏书策入院者，旧例扶出，不令就试。近年以来，虽见怀藏，多是容纵。今欲振举弛紊，明辨臧否，冀在必行，庶为定式。  

○请纂集晋朝实录疏  

臣伏睹上自轩昊，下及隋唐，历代帝王，享国年月，莫不裁成信史，载在明文。或编修自於本朝，或追补亦从於来者。曾无漏略，咸有排联。踪迹相寻，源流可别。五运生成之道，於是乎彰明。一时褒贬之书，因兹而昭著。古既若此，今乃宜然。辄敢上言，庶裨有作。伏以晋高祖洎少帝，两朝临御，一纪光阴。虽金德告衰，盖归历数。而炎灵复盛，固有阶缘。先皇昔在初潜，曾经所事。舜有历试之迹，禹陈俾之功。载寻发渐之由，实谓开基之本。近见史臣修高祖实录，神功圣德，靡不详明。述汉之兴，由晋而起。安可遗落朝代，废缺编修。更若日月滋深，耳目不接，恐成湮没，莫究端由。伏惟皇帝陛下德洽守文，功宣下武。化家为国，备观王业之源。续圣继明，益表帝图之美。旧章毕举，坠典聿修。伏乞睿慈，敕史官纂集晋朝实录。  

○进晋朝实录疏  

臣监修国史时，奉诏修晋朝实录。伏以皇帝陛下武功定业，文德化民。河图雒书，将荐圣明之瑞。商俗夏谚，无轻典诰之资。厚言贻诫以宏心，彰往考来而在念。臣等任叨南董，才愧班荀。属辞亏朗畅之功，总论寡精微之识。秩无文於昭代，浪塞阙如。收遗韵於传闻，冀开来者。奉兹铅，赏以油缃。同倾献状之心，上副成书之命。所撰《晋高祖实录》三十卷，《少帝实录》二十卷，谨诣东山阁门呈进。  

☆郊庙议  

按《王制》：“天子七庙，诸侯五，大夫三，士一。”《正义》曰：“周之制七庙者，太祖及文王、武王之祧与亲庙四也。”又曰：“七庙者，据周也。有其人则七，无其人则五。”至光武中兴，及魏晋宋齐隋唐，或立六庙，或立四庙，盖建国之始，未盈其数也。《礼》曰：“德厚者流光”，此天子可以事六世之义也。今陛下大定寰区，重兴汉祚，旁求典礼，用正宗祧。伏请立高曾祖祢四亲庙。又自古圣王，祖有功，宗有德，更立始祖。在四庙之外，不拘定数。所以或五庙，或七庙。今请尊高皇帝光武皇帝为始祖，法文王、武王不迁之制，用历代六庙之规，庶合典礼。  

○奉迎太庙神主请车驾出城议  

陛下方见於祖宗，展孝思於迎奉。酌人情而制礼，迎庙主以为宜。臣等未见旧章，止依情理，以车驾出城为是。其迎奉之仪，请下礼仪使酌量草定。  

☆尹拙  

拙，颍州汝阴人。梁贞明五年举三史，摄本镇馆驿巡官。仕後唐，累迁御史大夫检校虞部郎中。晋天福四年入为右补阙，八年迁左司员外郎。汉初召为司马郎中宏文馆直学士。周显德初拜检校右散骑常侍国子祭酒。入宋终秘书监。  

○请令张昭田敏等校勘经典释文状  

准敕较勘经典释文三十卷，雕造印板。伏以陆氏释文，唐初撰集。绵历岁月，传写失真。非多闻博识之人，通幽洞微之士，重其商确，必致乖讹。况今朝廷，富有鸿硕。如兵部尚书张昭、太常卿田敏，皆文儒之领袖也。或家藏万卷，或手较六经。实後学之宗师，为当今之雄尚。伏乞察以事继垂教，情非属私。时赐敷扬，俾同雠校。  

☆聂崇义  

崇义，河南洛阳人，少举三礼。汉乾中累官至国子礼记博士。周显德中累迁国子司业太常博士。入宋终学官。  

○论疏  

魏明帝以景初三年正月上仙，至五年二月祭，明年又。自兹後以五年为，且魏以武帝为太祖，至明帝始三帝而已，未有毁主而行，其证一也。宋文帝元嘉六年，祠部定十月三日大祠。其太学博士议云：“按之礼，三年一，五年再。”宋自高祖至文帝，裁亦三帝，未有毁主而行，其证二也。梁武帝用谢广议，三年一，五年一，谓之大祭。祭於夏，祭於冬。且梁武乃受命之君，仅追尊四朝而行，则知祭者，是追养之道。以时移节变，孝子感而思亲，故荐以首时，祭以仲月，间以，序以昭穆，乃礼之经也，非关宗庙备与未备，其证三也。  

○主修庙议  

奉敕为大行皇帝山陵有期，神主庙，恐殿室间数少，合重添修。今诸庙中相度，若是添修庙殿一间至两间，并须移动诸神门及角楼宫墙仗舍及堂殿正面檐伏阶道，亦须东省牲立班位，直至斋宫，渐近迫窄。今重拆庙殿，续更添修，不唯重劳，兼恐未便。窃见庙殿见虚东西二夹室，况未有祧迁之主。欲请不拆庙殿，更添间数，即便将夹室重安排六室位次，所有动移神主，若准旧礼，於殿庭权设行庙幕殿，即恐雨水犹多，难於陈设。伏请权於太庙斋宫内奉安神主，至修奉毕日，庶为宜称。又按《礼记》云：“庙成则於中屋羊以衅之，夹室则用鸡。”又《大戴礼》及《通典》亦有夹室，察文观义，乃是备庙之制。况新主庙，诸经有迁易之文。考古沿今，庶合通理。伏请递迁诸室，奉安大行皇帝神主，以符礼意。  

☆边  

，华州郑人，边蔚子。晋开运二年官秘书省著作郎。入宋终金部郎中。  

○请五日一录囚封事  

臣闻从谏如流，人君之令范。极言无隐，臣子之常规。盖欲表大国之任人，致万邦之无事。前文备载，可举而行。伏以皇帝陛下德合上元，运膺下武。旰食宵衣而轸念，好生恶杀以推仁。几措典刑，固无冤枉。然以照临之内，州郡尤多。若不再具举明，伏恐渐成奸弊。臣窃见诸道刑狱，前朝曾降敕文，凡是禁系罪人，五日一度录问。但以年月稍远，渐致因循。或长吏事烦，不躬亲点检，或胥徒启幸，妄要追领证明。虑有涉於淫刑，即恐伤於和气。伏乞特降诏敕，自今後诸道，并委长吏五日一度，当面同共录问。所冀处法者无恨，衔冤者获伸。俾令四海九州，咸歌圣德。五风十雨，永致昌期。  

☆王赞  

赞，澶州观城人。少为小吏，累迁本州马步军都虞候。周世宗即位，补东头供奉官，累迁右骁卫将军三司副使。及征关南，以为客省使，领河北诸州计度使，还复为三司副使。入宋知扬州，溺死。  

○元英先生诗集序  

风雅不主於今之诗，而其流涉赋。今之诗盖起於汉魏南齐五代，文愈深，诗愈丽。陈隋之际，其君自好之。而浮靡┎，流於淫乐。故曰音能亡国，信哉！唐兴，其音复振。陈子昂始以骨气为主，而浸拘四声五七字律。建中之後，其诗弥善。钱起为最，杜甫雄鸣於至德大历间，而诗人或不尚之。呜呼！子美之诗，可谓无声无臭者矣。吴越故多诗人，未有新定方干擅名於杭越，流声於京洛。夫干之为诗，锓肌涤骨，冰莹霞绚。嘉肴自将，不吮馀隽。丽不葩纷，苦不棘癯。当其得志，倏与神会。词若未至，意已独往。子为儿时，得生诗数十篇，心独好之。生时尚存，地远莫克相见。其後生名愈藉，为诗者多能讽之，而生殁矣。今年遇乐安孙邰於荆，早与生善，出示所作《元英先生传》，且曰：“与其甥杨洎门僧居远收掇其遗诗，得三百七十馀篇，析为十卷，欲子为之序，冀偕之不朽。”先是丹阳有南阳张，差前於生。其诗发言横肆，皆吴越之遗逸。子尝较之，张升杜甫之堂，方干入钱起之室矣。干之出处行事，邰传实备之，不复互出。直嘉邰能怀人之遇，成人之不泯，而又爱我之厚。故集诗之之废兴，题於干集之首。  

☆李超  

超，长兴时人，官著作郎。  

○请修秘书监奏  

秘书监空有省名，而无廨署。藏书之府，无屋一间，无书一卷，非人文化成之道。请依六典创修之。  

## ●卷八百六十六  

☆杨夔  

夔，有隽才，为宣州田κ上客，知κ不足抗吴，著溺赋以戒之。κ不用，竟至於败。  

○溺赋  

元微先生，澹虑澄情。楼倚岳阳，湖观洞庭，渺漫兮若与乎天平。远指君山，一螺黛清。遥觇湘浦，一片云明。轻楫巨舸，载纵载横。或楚歌以应棹，或渔唱以齐征。虽云吴楚之阔，於焉瞬息之程。俄而浓云兴，猛吹作。訇訇兮雷霆，零零兮雨雹。波势兮奔腾，波声兮奔氵霍。或若积雪，或若裂壑，楼岌で兮地如落。欹樯侧帆，倏出入。烟驰雾骤，神号鬼泣。忽翼举，忽虫蛰。波而解浪而倾者，亦一瞬而俱及。雨既霁，风亦止。呀呷馀波，振荡未已。俄有呈其板而流者。碎其篷而飘者，彼缄之箧，扃之柜，委翳波间，罔知所秘。或一竹以脱命，或举族而咸坠。沿汀绕滨，零落在地。元微子指而泣曰：“其嗜利则孟子所以恶交争也，其欲速则仲尼所以悲不达也。孰有轻命若粪，重贿如山，用一缕无继之力，涉万仞不测之川，践险冒危，既蔑履冰之诫，殒身覆族，空衔没齿之冤。”宏农子闻其言，同其叹。此则以江以湖，没不可援。  

今复有非波非涛，溺不可算，窥之则茫然无岸，由古及今，陷者如贯。元微子矍然其词，泫然其悲。何陆之为溺，而不维不持。纷吾绪而乱余曲，尔其辨而析之。乃曰：“曲蘖是惑，沉湎无时。混淆先後，颠倒矩规。惟诞是习，莫礼是持。散裸体，以遨以嬉。汨亲疏，兀尊卑。情所至则至，意所为则为。可庆者忽其庆，可悲者忘其悲。龙章莫保，凤德何衰。光逸则独窦求入，伯有则壑谷忘归。子反不谋於军前，败非天作。正平不拘於席上，祸乃自贻。但骄其气，益乱其机。隋兵济江，玉树方舞。越人入户，金犹飞。所以为酒之溺也。至若贝舍其齿，云耸其鬟，苞藏其戾，矜持其妍，斥巧若拙，移曲成端，为媚斯极，荷宠益坚。陈灵以衤日服戏朝，俾君臣受祸。骊姬以归胙献毒，使父子成冤。齐庄以交界室取毙，以夺俪不全。此所以为色之溺也。至若伊义莫顾，惟贿是务。以谲以回，不轨不度。沟壑难满，锥刀必聚。莫兴知足之惭，蔑有恶盈之惧。其帑溢，其帛蠹，其贯朽，其粟腐。营营尚恐其力穷，汲汲不思其日暮。复有白版为侯，黄金作辅，南宫变屠贾之行，西园成之路。求金求剑，曾无就木之心。鬻爵鬻官，但欲齐天之富。壬夫死而方觉，雍子戮而未悟。此所以为贪之溺也。至若专国之柄，操天之轴，任其性情，随其嗜欲。其喜也沉者浮，其怒也赢者缩。易否为臧，化直为曲。虽山重而可回，虽海深而可覆。其门若市，其帑如谷。背者斥，向者录，言张其机，笑孕其毒。誉之则铢而为钧，訾之则歌而为哭。屏内外之气，侧天下之目。稽其莽卓，考其产禄。谓兵钤之在己，将神器之有属。国玺行窃弄之手，宫闱开盗视之目。自谓其投盖之力可图，殊不知燎原之火难扑。毁众叛而亲离，竟噬脐而腹。此所以为权之溺也。是四者，匪横其流，匪驾其舟，有溺者，孰究其由。其毒也必渍於骨髓，其痛也亦甚於戈矛。虽扛鼎之力，触山之酋，亦不能杼之以出，而况於纤离之俦哉！”  

元微子乃曰：“始吾观涉水而溺，则恍然而内惕。今复闻不波而沉，则瞿然如大敌。且酒不可甘，甘之则沉，吾命酒曰甘波。色不可爱，忧之则溺，吾命色曰爱河。衣所以被体，食所以充肠。苟朝脯而不匮，寒暑而有装，岂假积粟於廪，储货於囊。且药所以攻百疾，百疾蠲而药不止者，鲜不及其殃，吾命财曰药江。士患不达之名，不立之身，苟达苟立，在守其真，何必竞升沉之路，争轻重之钧。狼子野心，昵之害人，吾命权曰狼津。噫！生於世，不溺於四水者，吾谓夫颜闵之伦。  

○刑议  

议曰：“刑可以立乎？尧舜不能去，不亦深乎？”曰：“贰於法而行之。苟违之者，是不由砥。终而紊之，则孰若严刑而使知畏。姑以一宇言之，立其墙垣，崇其闳，犹有穴而入者，而况於不设乎？汉轻其法，阱民於祸矣。之而不是乎更（疑）呜呼！致金於路，坐拾者以盗否？”  

○焚舟议  

秦伯伐晋，两用孟明皆败绩。用之不怠，复伐於晋。晋人不出，遂封ゾ尸。霸者以武为功乎？昔楚子败晋（阙二字），京观以昭武功。楚子不从。曰：“所以称武者，以有七德也。我无一焉，其可称哉！今稽秦师，忽蹇叔之忠谏，纳杞子之狂谋。劳师欲以袭国，ゾ及彭衙之败，只轮不返。渡河焚舟，示其致死。晋不与敌，遂霸西戎，亦未为胜也。况两败一胜，与敌乃亡尺全寸，焉足为功哉！”夫饥虎馁狼，一意於吞噬乎？吾见晋之悬门不发者，君子多矣。  

○复宫阙後上执政书  

子云有言曰：“琴瑟郑卫调，俾夔因之，亦不可以致箫韶。”故董仲舒云：“琴瑟不调，甚者必改而更张也。”舜承尧禅，当太平至理之後，犹且放四凶，举八元八恺，而後百揆四门，方克调序。当今承百王衰弊之末，继万法隳散之馀，皇纲不序，事无旧贯。阁下掌国之钧，提人之柄，将循其旧而就为治乎？将择其善而渐以化乎？将新其辙而革其弊乎？某诚不敏，粗达利病之源。常欲得布露蕴蓄於执政，以助教化。则与躅人之喜愠，随声而是非者，固不同其轨矣。夫广引古事，以黩左右，盖类庸医，不审疾病，掊聚众药，合为一法，希有或中耳。况今下笔者，言登庸之善，则皋夔萧曹，语字牧之能，则龚黄卓鲁。此亦阁下饫於听视矣。今不敢远为徵譬，请质而言之。  

阁下将循其旧而就为治耶？且四海生灵，火陷密网，举手摇足，如在桎梏。其怀革弊讹之政，如旱苗之待甘雨。若循其旧不为之制，信其治不为之忧。蠹不剔则坏及根本，毒不抉则疽及骨肉矣。以此知循旧之难也。阁下将择其善而化以渐耶？且知人之道，圣哲犹难。故仲尼有以貌以言之失，则阁下所为善者，其欲询於人乎？其欲取於言乎？取於言，言未必信。询於人，人未必诚。盖浇竞日久，煽为朋党，内则巧诈万变，外则矩自任。同於已者，互推互挽。出於已者，挤辱如仇。访於人有是有非，听於人有端有曲。虽秦鉴之明，尧羊之触，未免其挠且惑。此以见择善之难也。阁下将欲新其辙而革其弊耶？在今日时之讹，俗之坏，况大兵久役之後，救其衰残，未有首於此也。前车已覆，後车岂可蹑而行之。固当改辙易涂，以取其不倾不蹶。道路之人，亦知此为至计，况廊庙帷幄之画，岂不以是为急哉？然民困已久，如涸泽穷鳞，佥喁馀喘。更沃之沛泽，则有苏活之望。若顾而哀之曰：“吾未能卒致其泽”，命贯而挈之，俟有水之地，则舍而放诸，则是鱼之反不如佥喁於涸泽矣。此以见新辙之难也。  

然则为政之道，固在乎人。其人存则其政举，其人亡则其政息。今大兵之後，生民陷於涂阱。九州四海，固仰首於吾君吾相，以待其脱涂出也。使吾君为尧为舜，固在吾相之左扶右翼。齐桓公任管仲，九合诸侯，一匡天下。任竖刁易牙，则国乱而无主，身殁而不殡。如此则匡持裨赞，系於臣不系於君也。今阁下莅事以来，以为天下安乎？危乎？贾谊居汉文升平之代，犹言今所安者，抱火而厝於积薪之下，而寝其上。矧今日生民，首未去其压，足未释其缚，乃欲循常之辙以安辑还定，犹为饥仆者谭翊日之膳，将何所济哉？夫欲安其民，则莫若择守宰。夫欲固其本，则莫若去奢侈。夫欲官之治，则莫若为官而择人。夫欲弊之革，则莫若限田而定赋。夫朝廷之立，在固本根。本根固则兆庶安，兆庶安则盗贼息。盗贼息则基於太平矣。欲安其兆庶，莫若择守宰，守宰良则人民安。人民安则无逋逸，如抱沉痼者偶所亲之卫养，焉肯舍其亲而从疏乎？苟不精择其守，慎选其宰，信虚声，徇请谒，是致祸於民，而思其安，如挟弹以驱林，恶禽之惊也，决防以涸泉，怪鱼之逝也。故汉宣帝诏曰：“与我共治天下，其惟良二千石乎？”故承平之代，号为得人。内外肃穆，时风一变。如是则守宰之任，其可容易乎？其可轻受乎？今远方郡邑，民抱愁痛，嗷嗷然如婴儿之望父母也。朝廷命牧守，选邑宰，以何道而取耶？其有忘慈惠之心，蕴聚敛之志，不思疾痛，但恣刻剥。役瘵以从欲，饰厨传以邀名。天路高邈，叫诉无所。居者以远而吞气，行者以赂而设誉。纵使贪过桀跖，亦可高枕夷柳。如此则流毒於下，岂有既乎？故曰欲安其民，莫若择守宰也。  

夫世态骄奢，竞相扇习。生民益痛，时风益讹。昔有谏舜用漆者，以其漆不已至於象，象不已至於珠玉。夫塞其源，绝其流，犹有浸渍溃防之穴，而况决其源，疏其流，其可罪诸洋溢乎？且古者车服仆隶，悉系於位。上不得逾制，下不得僭上。故贞观、开元之初，位至丞相，其导从不过十数人而已。迨林甫秉政，内挟邪以固宠，外托势以立威。胜已者巧法以诛之，异已者倚公以斥之。内外畏恶，林甫亦自审其曲。由是出入严其兵卫，如见大敌。自後执政者，嗣其馀风，至今不衰。下至散班冗职，但力可致者，即前有驱，後有殿，固莫问於品秩矣。至於崇德雅望，亦不能复其本，纵心有所恶，皆有类聚者瞽惑，不得固其节矣。且月俸既有限，馀给既无数。以有限之入，供无度之费，俾其分一职，当一位，不掊不敛者，亦鲜矣。车服仆隶之为费，尚且如此，矧复後庭曳绮罗饰粉黛者，其费如何哉？故因赂而仕，由贿而达。牛骥皂隶，汩为一流。居外者恃内之权，恣其刻削。居内者恃外之遗，益其侈靡。耗民之生，如城之狐。蠹民之力，如社之鼠。枯骸朽皮，尽取後已。阁下其不痛心乎？其不扌文泣乎？夫四方程式，自辇毂出，傥阁下克已以行。俾四海知所法，则其为革弊讹，不啻沃汤於砌雪也。故曰欲固其本，莫若去奢侈也。  

自大驾南巡，官失其守。冀贩缯织畚之伍，有安刘灭项之才。於是烂羊续貂，首尾颠倒。苟无董正，是紊国经。元宗平内难，有功者多横行自负。姚梁公当国，引光武故事，请不任功臣以政，优其禄秩，置於散地，使不干禁忌，无韩彭菹醢之戮，保子孙爵禄之庆。阁下不以是为虑乎？《书》曰：“官不必备，惟其人。”国家设庠序之官，荩说礼敦诗之本也。苟非其人，焉可妄授？今贵游豪胄，耻言国庠。凡受共官，意若获谴。故朝廷职事，亦以为寻常，莫知大学为国之本。本颠则枝叶从之矣。焉有文明之代，轻易儒学，齿其位者？曾不知书之颠倒，而欲以此发明大义，阐扬大道，是犹责瞽者以元黄，语聋者以律吕。举是一隅，则百辟其选。岂可不摭其名责其实也？故曰欲官之治，莫若为官择人也。  

今天下黔首，不惮征赋，而惮力役。明敕屡降，非不丁宁。州县奉私，曾不遵禀。既因循未用，亦有所未尽焉。盖侨寓州县者，或称前贤，或称衣冠。既是寄住，例无徭役。且敕有进士及第，许免一门差徭，其馀杂科，止於免一身而已。今有侥幸辈偶忝微官，便住故地。毁云前曾守官州县，须存事体。无厌辈不惟自置庄田，抑亦广占物产。百姓惧其徭役，悉愿与人。不计货物，只希影覆。富者称物产典贴，永绝差科。贫者以富籍挤排，助须从役。利入私室，害及疲民。无利润者，转见沉沦。有膏腴者，坐取安逸。衣冠户以馀庆所及，合守清廉。既恃其不差不科，便恣其无畏无忌。且古画地之数，限人名田。一则量其贫富，一则均其肥瘠。今凡称衣冠，罔计顷亩。是奸豪之辈，辐辏其门。但许借名，便曰纳货。既托其权势，遂恣其苞囊。州县熟知，莫能纠摘。且州县所切，莫先科差。富贵者既党护有人，贫困者即窜匿无路。上逼公使，下窘衣资。怨嗟之声，因伤和气。苟权利之路绝，请托之幸除，即民必泰，俗必阜矣。何以塞其门，杜其隧，在定其税额而已。自一品至九品，各限其田。田有恒，即赋有限，无路广占矣。既绝其广占，即富者无苟免之徭，贫者无非次之役，则凋瘵何有夫不苏，时俗何有夫不安？故曰欲弊之革，莫若随田而定赋也。  

是四者，固为政之纲也。将欲安其人，丰其俗，实未有先於此道也。复有急於是者，盖朝廷之法也。夫法者士庶之所以其，固不以士则废，庶则用。所以一而行之者，欲人之鲜过也。苟轻者以赂而重，曲者以势而直，纵朝廷示於人，虽一子不为信，而况有势有赂者，焉肯凛畏哉？今朝廷之法，不及州县之条。州县之条，违者必有刑，所以人知惧。朝廷之法，犯者未必罪，所以人莫畏。是以冠履杂处，首尾倒置。国君之威，不行於世。牧伯之令，反信於时。如此则风俗日已漓，国柄日已陵，不其痛欤？不其惜欤，今为政者，未尝以此为痛，荩各急於私，不计於法。设有其行典者，悉贫而寡援。俾其受罚而兴怨，蓄愤而不能诉。鬼神有知，固纳其诉，则伏阴愆阳，繁霜苦雨，岂不职於此哉？且石昔杀其子，君子以为义。叔向戮其弟，仲尼以为直。今阁下当此大柄，岂有舍其义与直，而混其名与龌龊者为偶哉？  

今法不患不制，而患不行。事不患不立，而患不公。苟以用法必公，不以豪强而曲直，则不出户可以见四方之承禀，不下席可以知兆庶之休戚矣。代宗朝用杨绾为相，绾性清俭，时论推之。及为相，郭汾阳为河中节度使，惮之，妓乐减半。验於此，即四方凛畏当国者操守耳。陈平对汉文云：“宰相者，上佐天子燮理阴阳，内亲附百姓，外镇抚四夷，使御史大夫各得其职。”今阴阳调乎？百姓亲乎？四夷柔乎？内外之职各得其任乎？欲阴阳之调也，狱无滞讼，官无滥政，农桑无失时，公府无加赋则里有歌，巷有颂，和声达於上，休气属於下，阴阳何有於不调哉？欲百姓之亲也，不夺其力以营台榭，不劫其才以具土木，不掠其粮以给犬马，不赋其财以资交结；闻民之病，如子之病，闻民之馁，如已之馁；百姓何有於不亲哉？欲四夷之柔也，省刑罚，薄赋敛；谨庠序之教，申孝悌之义；乡里识尚齿之敬，道路知事长之礼；然後固其关防，禁其侵掠，橐其戈革，示以恩信；四夷何有於不柔哉？欲内外之职得其任也，命各举所知，随材引用；不以位微而不录其言，不以地寒而不取其行。称文者授以文学之任，然後考其文之臧否。称武者授以兵卫之任，然後验其武之勇怯。称理者授以亲人之任，然後责其理之优劣。称钱谷者授以度支管榷之任，然後课其钱之盈虚。实者升之，不副者黜之。其升黜皆及其所举，故人不以党而进，亦不以独而退，则内外之职，何有不得其任乎？  

自元和以降，宰相闭关不接士夫，游其门升其室者，非有世故，非有媒荐，固不可偶顷刻之语。周公一沐三握，公孙宏开东ト，邴吉不以吐车茵为过，而乃致理平。故太平之基，非一士之功也。借如大厦崇崇，诚柱石栋梁之力。然舍其乐栌榱桷，此为何室哉？今天下有倒悬之急，实阁下夜以继日筹其事，坐以待旦思其用，忘寝食以待往来，捐金帛以给贫困之秋也。某家且贫，读书著文之馀，以渔猎奉甘滑。今阁下居密勿启沃之地，辄以渔猎为谕焉。夫渔於泽，遍水而布罟，猎於林，被野而设。不遍不被，是阙其具也。及其获鱼得兔，非一日之力。今内外百执事，亦罟之众目焉。焉可一一责其获，又焉得以不获而不设也？然能不纵其跃，不漏其走，亦足助为渔猎矣。苟或不掩其走，不蔽其跃，即捕之无亏其纲纪，则後日之渔猎，不患於遗矣。惟不以词之繁，试一二垂省，幸甚幸甚。  

○题望春亭诗序  

夫楼阁亭榭之建，其名既殊，其制亦异。至於瞰江流，跨岭眷，延亲宾，合歌乐，晴朝月夕，肆坐放怀，盖其致一也。然则有以位名之者，以氏名之者，以景名之者，以意名之者。取近而言，以位名之，於洪州滕王阁是也。以氏名之，於江州庾楼是也。以景名之者，於鄂州黄鹤楼是也。以意名之，今见望春亭焉。望之名，愚知之矣。或曰，志其始建之时也。其未然乎？四时相序，春实称首。春德发生，德合仁也。爱民之务，莫先於仁。仁以合天，天以合仁，治道尽矣。意望者其在兹乎？於是赋五言诗一章八句。  

○湖州录事参军新厅记  

度材者定曲直於绳，较物者决轻重於衡。盖绳无欺，衡无私，故人所取镜也。今使五色之吏，枉正无所逃，千里之情，毫厘无所差，束其内外，必蹈乎规矩，戢诸桀黠，知摄於刑宪，斯郡主簿有绳衡之无私，为得其任矣。  

高阳许钅唐，以前秋曹椽端於谳狱，诏宠之，迁陟斯任。自兵兴十五载，事隳宿贯，守国之法制，禀朝之政令者，由关而东，郡亦无几。惟吴兴遵国经，体旧章，上下谦敬，确然不渝。然此数万众兵之所给，固系於土赋。俾其役不重，敛不烦，吏不苛，民不疲，万目自正者，全在提其纲乎？君制事以义，制心以礼。节不为势易，志不为强夺。静以督其下，故其下肃。恪以莅其事，故其事简。由是众吏畏而庶务集，仅致於讼息而刑置矣。广明中，妖巢揭竿以犯帝阍，遂俾翠华有西南之狩。梁郑周秦之甲，皆阁手无所敌。凡五改火，鸾驾外驻。甲辰年，今太守以彭门之师，擒巢於莱芜。提其颅荐於成都。明年春玉辇还阙，遂以功牧於吴兴。帝念殊庸，位不配德，诏加防御，以高其位。始开幕延宾，增吏拓制度。是取督邮之旧署，为防御使院。然後合功廪户三掾之厅，移居视印绳堕於此。夫檐楹迫则耳目泥，居处芜则思虑昏。今兹视於前则浅而露，觇於後则湫而陋，得无泥与昏乎？而又丛杂卉，荫翳阶序。列衙者乱其次，授事者丧其局。交肩骈足，亵礼亏敬。君乃命梓人，择瑰材，敞前楹，豁南荣，砥中唐，严层扃，设外屏以肃其入也，构环廊以庄其位也。撤旧增新，拥隘咸革。列目之物，罔不完美。睹其显敞，则夏夺其暑。居其奥密，则冬却其寒。地斯清，境斯胜，足以豁听视，爽精神，导中和之性，增冲澹之趣矣。君子是以知蕴智者於事敏，负才者应用周。如水於器，方员无所滞。如丝於色，元黄无不入。如是则化圮为完，易卑为高。盖出於馀力乎？况君行已之道，及物之利。其察也鉴焉，臧否无匿。其信也潮焉，朝夕不忒，俗茹其正，吏饫其直。叔向所谓明察之官，忠信之长者，於此而见矣。  

斤涂毕役，君以夔业於文，且谓“纪年表事，春秋之曩志也。兹厅之立，既始於我，而载祀莫纪，无乃取议於将来乎？其为我书之，无虚美，无加饰，惟实是编，足以贻後。”遂谨而日之。请题於东墉，以记厅之始。  

## ●卷八百六十七  

☆杨夔二  

○乌程县修东亭记  

故相国赵郡李公讳绅，宝历中廉问会稽日，以吴兴僧大光有神异之迹，为碑文托郡守敬公建立於卞山法华寺。会昌中，诏毁佛寺，此寺随废。时县令李式其碑，述相国先人曾宰乌程，遂移立於县之东亭。迨今五十载，其碑毁折。  

汝南周生，以明经赐命，重宰乌程。睹其废逸，遂求於故老，获旧文，比类於折碑，所失者数字，因重刊於石。所阙文字，不敢臆续，盖所以避不敏，遵宣圣不知而作之诫也。兼其旧传云：东亭之池，始相国诞於县署。学弄之岁，乳母惰於保持。俾相国坠於池，人莫之觉。食顷，如有物翼出於池面，家人方得以拯焉。众方慑骇，而相国笑语无替於平日。人咸异焉。初有石数尺勒其事，岁月绵远，石失其处。故汝南生广其亭，其池，再刻其碑，重叙厥由。盖欲存县之故事也。生中和初宰此邑，及期而代。居闲闭关，淡薄自得。郡帅陇西公潜使人伺其所为，知其安於贫，乐於道，阅百代而自娱，未尝以阙物为挠。由是官有乏，必俾承乏，而生所至以静理闻。癸丑夏，复诏生宰乌程，民吏欣欣，再遇宽政。阁鞭听讼，事简庭闲。君子哉汝南，学古入仕，有其经矣。  

生家於阳羡，数世以经明获禄，後群从昆弟并一举而捷。凡浙右之士，因以向风国庠。闻其名，咸亦推先焉。夫善为政者，虽欲人安而俗阜，必当於事有立，於意不忘，以羽翼厥道也。今徭赋既调，风俗既安，逋逸有归，孑有依，然後搜遗文，刊坠碑，此所以见兴废之心也。建新亭，疏ㄜ池，此所以见继绝之志也。於戏！当大兵之後，民困於繁役。克俾其民康，其力均俗，固母视於尹长矣。今施政之暇，人有馀力，然後兴起废坠，彰明故事，非图远经久者，孰能为此哉？生既重立大光上人之碑，遂命某纪其年月，别立於石，且以旌新亭之兴替有自也。  

○小池记  

宏农子始卜居於前溪，得地数亩。构草堂竹斋，植修篁。竹斋之前，有地周三十步，因命僮执锸穴为池焉。逗前溪馀派以涨之。流或时涸，则汲井以满。环池树菊及诸菜果，可以左右俎机者。暇则散襟曳筇，修吟自怡。或从风微澜，或因雨暗溢，则江湖之思满目矣。宏农子性洁，不喜淆杂。故一卉一木，爽静在眼前。池之上，未尝许片叶寸梗，顷刻浮泛。以是耕僮颇厌其役。  

客有知者，诮其勤恳跬步之地，何所裨哉。广不袤丈，深不逾雉。竭其水不足以泽生物，穷其深不足以安龟鳖。无蒲藻以潜其鱼，无波澜以方其舟。孜孜，虚耗僮力。言未讫，宏农子举颐而答曰：“尔以此小而无用乎？以其洁而鱼鳖不宅乎？以其狭而舟戢非便乎？吾岂不欲深及於渊，以滋液畦圃耶？岂不欲周植其蒲，以繁育鱼虾耶？岂不欲广导其流，以乘风沿溯耶？吾恐利於生植，其见乎疏决无穷矣。聚夫鳞甲，则动夫竭泽之鱼矣。凑其舟戢，则起夫济涉之争矣。矧夫植其物，则有ペべ以盗其泽者。丛其藻，则有虺蜮以附其伏者。利其济，则有重载以掇其溺者。嘻！水之利也众矣，其害也亦深矣。故吾所以独洁此沼，亦以镜其心也。将欲挠之而愈明，扬之而不波，决之而不流，俾吾性终始对此而不渝。岂效夫潴其水以豢鳞蓄介为（一作）僭之备，亦曰池而已矣？”  

○乌程县修建廨宇记  

叔孙昭子聘於晋，晋受邾人之，执昭子置於箕，使吏藩之。昭子不以拘为意，止之舍，有坏必葺，去之如始至。故春秋贤之。今有受九重之命，母百里之民，凋瘵者系之以绥，讹弊者藉之以移，既休於公馆，睹其隳摧圯漏，忍而不治者，无乃取讥於君子乎？丹阳余公，以再命尹於乌程。降车之期月，察讼决狱之暇，周视县署。其门倾，其厅欹，其墙圮，其庑偃。颓檐侧楹，倒移相倚。风雨罔庇，寒暑是窘。公叹曰：“建之者何人？坏之者何心？既叨守邑，其敢不力自懋以图嗣修乎？”  

然属天末悔乱，兵火犹炽。专城而居者，其可无备乎？故我郡储甲数万，以戒不虞。而军须军饩，佥赋於县。务繁力匮，久莫克举。公乃宵分而寐，五鼓而兴。行忖坐惟，不遑所安。近越於时，方克亻孱功。於是节冗费之用，鸠赎辟之金，僦力於农休，徵功以厚赏。听断之馀，策杖以巡。慰其劳者，勖其惰者。设茗及飧，日自省视。由是工操其斧，如蚁集膻。佣运其材，如水赴氵氐。财以俭而蕴，故其用给。人以悦而使，故其功倍。不期年而众宇鼎新矣。有若换大门、中门，修大厅、小厅、东阁、西阁。新押司隶事院，建人吏祗候房。砌县之外城，凡百馀雉。创宅之周垣，近一百堵。修众寮之宅五，造厅库之桥六。疏西亭之污池，制公廨之什物。有遗罔不增构，其尤赫赫者。如每岁徵赋，主胥类於厅之西庑，以其输赋骈凑，逋逸是虞。乃编筠接轩，权间隔之，讫赋则毁去，厥费颇夥。公乃增庑之一楹，构木为栏，以限其内外，俾永绝妄耗。此以见公谋之经久也。县之西北隅，旧有帐院，盖乡吏团集里书之所。岁月绵远，崩堕无几。每遇霖潦，则束席就燥，以避其沾湿，亦有时矣。加以往来者御奔走泥淖之患，举邑是病，无户而革。公於是历揆其损，以筹完葺。正倾支摧，增新易坏，类夫重构。复建修廊，以达於都门。雨有依，暑有庇，从役者不知其劳矣。此以见公情之恤下也。公帑摧败，下冗下湿。周垣虽设，腐不为固，易所以刺慢蓄而诱盗也。公乃择坚以革枯，选宏而化陋。厚厥墉，严厥阙，此以见公志之防闲也。县之圜扉，颓危莫治。彼犯大辟得系者，豺狼野心，脱走是胜。苟闳不谨，墙垣不慎，是遗肉於虎吻也。或有絷堕，事由微眚，盖俾其怀过而省非也，岂使敌於见善，毒於日期昵枕哉？而粪壤狼籍，秽不可迩。彼罪无轻重，俱执於此。不其酷欤？公乃划积弊，涤宿污，明坏牖，圩毁墉。席以洁其榻，食以茹其馁。苟获戾而入，如宴於此。以见公之处心爱物也。  

先是县之秋曹尉苏许公释褐之官也，公始至，兼戎曹务。遇上已节，郡有角抵之戏，郡守出观，则司戎者职其事。因乘小艇往来，以检驭不整。郡治之南，溪波浩洋。许公驭楫以涉，而舟覆焉。众皆骇惋，谓不可援。俄闻空中有言曰：“无损苏公。”忽有干流以出其舟，而许公存焉。彼同溺者，俱不为水困。俗旌其地为苏公潭。大历中，县令李晤，则故相国绅之先也。相国诞於县署，幼弄之岁，坠於县之东池，逾数刻，忽若有物翼出於池面，相国略不为苦。二者皆县之故事，而图经不载。公乃檄请於邑人太学博士邱光庭，编缉遗坠。其或善未书、能未纪者，罔不毕录，此以见公兴废而继绝也。凡此数事，岂前政之未知乎？抑知而不为乎？非公勤於理，敏於用，视公犹私，晓夕匪懈，何以及此哉？  

始公之临，承授政之後，人稔於易，众务烦猥，纲在而目紊。公乃肃之以整，严之以恪。遏强字弱，优老恤匮。旌别枉直，屏空奸慝。不逾月而法令如一，劝赏分明。清静简当，内外祗肃。鞭朴阁於庭，争讼息於野。宣尼所谓慢则纠之以猛，猛则济之以宽。猛宽相济者，余公得之矣。前是公才再稔而报代，乡之老，肆之长，咸赖抚导。数百人列状，墙立於郡庭以乞留。太守陇西公以代其任者特敕之命，不可有滞。然私器其能，颇自憾不偶良吏，以共育瘠。公遂退寓於德清属邑，驾水轩，酿春醪，治蔬圃，修钓艇，以吟醉自逸。明年冬，为县者以谴停其任，杖媒依势求代用者，檄累於几上。陇西公至而弗视，且曰：“乌有民病方急，而摈良医乎？”遂飞简以召公。洎其至，陇西公提印以授曰：“子之前治邑，其及物之泽，被於廛野。未得尽子之术，贻吾中悔。今还旧邑，其为我抚其疲，遏其酋。俾民获苏，无替初心。”公三让而後即县。张弦易调，新其户牖。剔蠹抉弊，刮垢磨顽。不次不序，咸复旧贯。凡利於民，济於公，事无巨细，必自我始。  

丙辰春，公将受代。吏民等以为受其教庇，而忘诸载祀，俾後之人不得详其ㄈ落，是食其旨，其处也。於是列其状，谒言於宏农杨夔。夔学於《春秋》，固当以纪功书绩为勇。公前任日，崇修先圣之祠，为文赞功，刻石於县岸。今复纪此宏烈，盖欲慰县人久久之虔思也。况公以民吏之勤请，不可拒绝。兼凡所革易创制，皆力殆心罄而後克济。且虑夫什器，後之人不同乎慎惜也。恐其倾多，後之人不同乎缮治也。苟沮众请，何以镜将来耶？由是采石镌勒之费，莫不悉自於清俸，益以见慎而有立也。嗣厥理者，可不懋乎？乾宁丙辰秋七月记。  

○歙州重筑新城记  

天丁卯岁月直辛亥，有星自积水流入於舆鬼。知天者曰：“舆鬼之宿，是为鹑首。於辰在未之衡，日丑为星纪，则牛斗之分也。据兹星祥，秦之鄣郡，汉之丹阳，其有水为乎？厥应当在戊辰之丁巳。”明年夏四月辛丑，宣歙睦雨，周一甲子。平地水丈馀，四日而後止。新安郡之新城，继为暴水所汨。雉堞咸圯，郡帅太尉浔阳公周视其坏，色沮神戚。将捐去而莫修，则功存之可秘也。将徵役以完旧，则民之可惮也。迨於两月，不遑发命。又念强敌未殄，方砺镞伺间，岂可惜费重力，慢蓄轻守，以速寇心乎？秋八月，乃颁役於五邑。先降简於邑令，且诫其程功，无使隐民厄於豪族擅诸利，俾率怨於下以益上者，匪德也。邑令承命，躬自阅籍。功之延促，事之繁简，由窭向丰，罔有弗均。於是五邑之民，不再命而の至於新城之下。凡板干畚筑之用，皆未令而具。初公巡垒观设，审颐厥由。且叹其虽新水之异以害兹城，亦始构之疏以稔其失也。乌有於泛沙流石之上，而能为永永之基哉。乃命指挥使刘ど、徐璋、三城使朱环及节级等，各画分而督役。遂谕以城之旧址，浮而斯滥，今当发深一仞，抉去砂石，实以精壤，重加镇筑，然後广其宿基，增诸石版。必使坚永，侔於铁壁。役或务棘，棘则民瘃。筑或务，则民疲。弗棘弗，系尔曹宽猛之有中也。无以苛忍相矜，无以遄速为代。诸侯受教，夙夜胥勖。勉於恪勤，以励厥躬。故执畚者绳绳，操斧者诜诜。辇壤输财，蚁列子臻。笑语忻忻，争先有期。自旭及晡，役未尝懈。远而望之，则叠层峦，屹如天设。迫而视之，则崇冈连阜，捷若神化。回合丛倚，崖东山抱。建邦则险，此焉是觏。自八月庚子兴役，暨十月之壬寅而役罢。工者函斧，筑者ト锸。太尉浔阳公建旆而巡诸，乃曰：“城之完，屋之新，实丽实坚。非诸邑之奉公，焉得民不扰而力齐乎？非诸校之尽节，焉得役不烦而功速乎？所以见二三子之忠勤，以佑吾政也。”  

自公之临是邦也，法明而兵劲，刑审而罚中。故民乐其化，安其土。及徵庸，而属邑之民，父诲其子，兄教其弟。以公之问俗也，未尝有猾吏之扰。以公之抚封也，未尝有外寇之虞。以公之治戎也，葵藿之禁，无敢有触者。以公之奖善也，鳞介之美，无敢有侵者。故十五馀年，绰绰焉如鳞之潜遇其广渊，雍雍焉若禽之获栖其蒙翳。绝钓纲之虑，无毕弋之患。诗所谓“恺悌君子，民之父母”，见於我公矣。今水坏城垒，重兴畚筑，苟或进退不副公之用，是谓奸慈父之命，其为悖戾，神岂尔容哉？故民不俟令而争集，不劳促而自课。非恩信之昭感，何以迨乎此哉？於戏！事有奇，绩有异，不克称颂以流於裔，秉笔者之过也。阌乡杨夔，自胜弁力学，以暨於落齿堕。属兹丧乱，洎在民伍。获承公殊众之遇，每叹其有志无时。许将其促鳞弱介，游泳於丰沼。无以酬奖之意，敢撰《重筑新城记》以献。时岁在降娄周正之月十一日记。  

○倒戈论  

子读周书至武王灭纣，倒戈归马，示天下不复用，迹其事惑焉。以武王之圣，有望旦之辅。灭独夫纣，旌其功於一时可矣。且曰终不复用，其未然乎？夫上古淳，结绳知禁。中古朴，赭衣怀畏。末俗巧，严法不化。故淳散而朴，朴散而巧。巧之变万诈生焉，则内荏外刚之心，讵革於干戚之舞乎？周之祚七百，诚曰永久。然以臣临君，以兵向阙者多矣。齐桓南伐楚，北伐戎。晋文取叔带於温，定襄王於郑。非二国崇示大顺，尊奖王室，则周之社稷，存若缀旒。自汉而下，有国者罔不以兵力。秦以黩武而灭，梁以无备而亡。我太宗究灭亡之源，委房、杜以政。房、杜以天下之大，不敢决於胸臆。於是敢谏则先王魏，论兵则让英卫。深谋宏法，来代有准。洎林甫即明皇既安之日，随旨顺色，以稔君恶。乃以羯夷勇暴之卒，专我兵柄，竟使兽心，为国祸本，其为黩乱国常，亵慢武义，不亦甚乎？且苗狩，所以讲武经，阅戎事也。故曰预备其不虞，有备而无患。则武之道，岂可一日而忘诸。呜呼！班子之善斫，不能以铅刀攻其坚。造父之善御，不能以朽索制其逸。则有国者可以弃兵乎？  

○二贤论  

子贡以管夷吾之奢、晏平仲之俭，质於宣尼。宣尼以管仲之奢，贤大夫也，而难为上。晏平仲，贤大夫也，而难为下。盖讥其僭上Τ下之失。或谓无所轻重，予敢继其末以论先後焉。夫齐桓承襄公之失政，接无知之乱常。久亡於外，自莒先入。有国之後，锐心以求其治。及叔牙言夷吾之能，脱囚服，秉国政，有鲍叔之助，隰朋之佐。遂能九合诸侯，以成霸业。此逢时之大者也。若平仲者，立於衰替之朝，有田国之强，有栾高之侈。时非曩时，君非贤君。当崔杼之弑也，能挺然易其盟。陈氏之大也，能晓然商其短。独立於谗谄之伍，自全於纷扰之中。人无间言，时莫与偶。若桓公九合诸侯，不以兵车，信夷吾之力也。使晏子居桓公之世，有鲍隰之助，则其尊周室，霸诸侯，功岂减於管氏乎？以其镂簋而朱，孰若豚肩不掩豆？以其三归而反坫，孰若一狐裘三十年？矧国之破家之亡者，以奢乎？以俭乎？《语》曰：“奢则不逊，俭则固。”与其不逊也宁固，然後知圣人轻重之旨斯在。  

○创守论  

贞观中，文皇帝听政之暇，问房、魏以创业守文之难易。房对以创业，魏地以守文。盖房以经纶之始，备极勤劬，所以见创业之难矣。魏以升平之後，率多懈怠，所以见守文之难也。  

然则创业之初，雄豪未宾，生民嗷嗷，惟德是归。所以开基之主，皆乘衅而起。睹覆车之辙，焉肯更循其轨哉。当其□雷未亨，天地犹蒙，龙虎交驰，烟尘昼昏，故得一士则前席以待问，闻一言则倾耳而耸听。用人若不及，从谏若转圜。勇於得而悚於失，冒履锋镝，涉历险危，其取也既劳，其得也亦勤，诚为创业之难也。及乾坤雾霁，山河有主。四海之内，罔不臣妾。言而必从，如影之附。欲而必至，如响之应。爱之可以升九霄，怒之可以挤九泉。顺意者骈肩，逆耳者畏忌。好恶之情，不由其臧否。赏罚之道，匪关於功过。下慑以求命，众怒而莫谏。此所以为守文之难也。  

然则自汉而下有天下者，孰不始则孜孜以亲万机，将乎治？及时既平，俗既康，以泰自逸，怠於庶务者多矣。其终而不惰者，则几希矣。且创业之主，既得之後，犹隳夙志以坏大业，而况求既治之後，即己安之朝，其能纳谠言，任正人，屈已以顺众，抑心以从下者，不亦鲜乎？魏文贞公守文之难，岂初心盈中心昃也。总而论之，疗饥者易为食，其创业乎？医者难为药，其守文乎？  

○文选楼铭  

文选楼者，梁昭明太子选文之地。时逾四代，年将五百。清风懿号，蔼然不泯。况广陵乃隋室故郡，遗事斯存。求之於今，陈迹尽灭。斯犹巍巍，久而益新。其不由以学而立道者，道则不朽，以文而经业者，业则不磨乎？宏农子经於是楼，提笔路绝。且虑夫不文不典者肆而处，乃泣以铭云：  

峨峨万宇，匪歌则舞。美哉此楼，独以文修。自由名贵，不以华致。虽超千古，靡有颠坠。孰堪其登，必精必诚。孰可以居，必贤必明。无聚优以为娱，无习伎以称荣。吾恐其素德，怀辱於冥冥。  

○公狱辨  

绅先生牧於东郡，绳属吏有公於狱者，某适次於座，承间谘其所以为公之道。先生曰：“吾每窥辞牒，意其曲直，指而付之，彼能立具牍，无不了吾意，亦可谓尽其公矣。”某居席之末，不敢以非是为决，因退而辩其公。  

且《传》曰：“君所谓否，臣献其可。君所谓可，臣献其否。”是谓弥缝其不至也。及君可亦可，君否亦否，故平仲罪邱据踵君之意，叔向讥乐王鲋从君者也。所以智询於愚，以其或有得也。尺先其寸，或有长也。皆庸其涓滴，将助其广大也。况末世纤狡，内外荏刚，乌有不尽其辞而能必究其情乎？使居上者得其情，属踵而诘之，可谓合於理，未足言公也。忽居上者异於见，远於理，亦随而鞫之，取叶於意，所谓明於不法，乌可为公哉？且不师古之言，非不可为也，为之不能远。不由礼之事，非不可行也，行之不能久。故君子尽心法古，动必本礼。将远而不泥，久而不乱也。若乃告诸狱任意以为明，其属犭旬已以为公。是使怀幸者有窥进之路，挟邪者有自容之门矣。矧丛棘之内，辛苦备至，何须而不克，而况承执政指其所欲哉？  

呜呼！欲人之随意者，吾见乱其曲直矣。乐人之附已者，吾见汨其善恶矣。而犹伐其治，誉其公，无乃瞽者别诸五色乎？  

○原晋乱说  

晋室南迁，制度草创。永嘉之後，嚣风未除。廷臣中犹以谢鲲轻佻，王澄旷诞，竞相祖习，以为高达。卞壶厉色於朝曰：“帝祚流移，社稷倾荡。职兹浮伪，致此隳败，犹欲崇慕虚诞，污蠹时风。奏请鞫之，以正颓俗。”王导、庾亮抑之而止。噫！西晋之乱，百代所悲。移都江左，是塞源端本之日也，犹乃翼虚驾伪，崇扇佻薄。蹑诸败踪，踵其覆辙。以此创立朝纲，基构王业，何异登胶船而泛巨浸，操朽索以驭奔驷乎？设使从卞壶之奏，黜屏浮伪，登进豪贤，左右大法，维持纪纲，则晋亦未可量也。其後王敦作逆，苏峻继乱。余以为晋之乱，不自敦、峻，而稔於导、亮。  

○植兰说  

或植兰荃，鄙不遄茂。乃法圃师汲秽以溉，而兰净荃洁，非类乎众莽。苗既骤悴，根亦旋腐。噫！贞哉兰荃欤？迟发舒守其元和，虽瘠而茂也。假杂壤乱其天真，虽沃而毙也。守贞介而择禄者，其兰荃乎？乐淫乱而偷位者，其杂莽乎？受莽之伪爵者，孰若龚胜之不仕耶？食述之僭禄者，孰若管宁之不位耶？呜呼！业圃者以秽为主，而後见龚管之正。  

○蓄狸说  

敬亭叟家毒於鼠暴，穿甬穴墉，室无全宇。咋啮篚筐，帑无完物。及赂於捕野者，俾求狸之子，必锐於家畜。数日而获诸汴，欢逾得骏，饰茵以栖之，给鳞以茹之。抚育之厚，如字诸子。其攫生搏飞，飞举无不捷。鼠慑而殄影，暴腥露膻，纵横莫犯矣。然其野心，常思逸於外，罔以子育为怀。一旦怠其绁，逾垣越宇，倏不知其所逝。叟惋且惜，涉旬不弭。宏农子闻之曰：“野性匪驯，育而靡恩，非惟狸然，人亦有旃。梁武於侯景，宠非不深矣；刘琨於疋，情非不至矣；既负其诚，复近厥噬。”呜呼！非所蓄而蓄，孰有不叛哉？  

○纪梁公对  

天後幽中宗之後，有不下阃闱移六合之志，故徐敬业、唐之奇等於扬州起兵，以兴复唐室。然皆不旋踵而败，遂引用酷吏，开罗织之门，以慑伏内外。一日，狄梁公独对。天後曰：“吾自用俊臣思正来，朝臣知所惧否？”梁公曰：“朝廷小人，不达天命，或有异议。然陛下以木有一实之蠹，将翦树而弃之乎？锦有一点之污，将全匹而燔之乎？养隼者诚欲其鸷於乌鸢乎？鸷於鸾皇乎？鸷而无别，不如不鸷矣。”天後默然。  

☆善恶鉴  

众曰善，未必善，观其善之为也。众曰恶，未必恶，观其恶之由也。行诈以自，取媚於小人，其足为善乎？任直以独立，取恶於非类，其足为恶乎？故择善采於誉，则多党者进。去恶信於言，则道直者退。王莽折已以下士，而诸父失其权。彼言善者可凭乎？京房守正以极谏，而嬖幸指为逆。彼，恶者可听乎？故能鉴其善者，必观於众之所恶。能鉴其恶者，必取於众之所善。所以众谓之悖也，非孟子之贤，无以旌章子之孝。众谓之智也，非国侨之明，无以诛史何之诈。呜呼！道之大，非遇於贤明，何常不汨哉？  

○较贪  

宏农子游卞山之阴，遇乡叟。巾不完，履不全，负薪仰天，吁而复号。因就讯诸，抑有丧而未备乎？抑有冤而莫诉乎？何声之哀而情之苦耶？叟致薪而泣曰：“逋助军之赋，男狱於县，绝粮者三日矣，今将省之。前日之逋，已货其耕犊矣。昨日之逋，又质其少女矣。今田瘠而贫，播之莫稔。货之靡售，且以为助军之赋，岂一一於军哉？今十未有二三及於戎费，馀悉为外用。又黠吏贪官，盈缩万变。去无所之，往无所资。非敢怀生，奈不死何？”宏农子闻其言，且助其叹。退而省於世，万类中最为民害者，莫若虎之暴。将赋之以警贪吏，庶少救民病。是夕梦鸷兽而人言曰：“尔欲警於贪，将以吾为首。虽尔之洁，奈辱我之甚乎？”余曰：“贼人之畜，以自饱腹。尔不为贪哉？”兽曰：“不豢不农，何以给生？苟不捕野，无实吾兼。吾以其饥而求食之，苟或一饱，则晏然匿迹，不为谋矣。岂尔曹智以役物，豢之畜之，畋之渔之，以给其茹也。桑之育之，经之营之，以供其用也。一物之可求，一货之可图，汲汲为谋，孜孜系心。如壑如溪，莫满莫盈。岂与吾获一饱则晏然熟寝，而欲比方哉？”宏农子惊而寤，谛而思。若然，则人不如兽也远矣。  

○止妒  

梁武平齐，尽有其内。获侍儿十馀辈，颇娱於目。俄为郄後所察，动止皆有隔抑。拗其愤恚，殆欲成疹。左右识其情者进言曰：“臣尝读《山海经》云：‘以为膳，可以疗其事使不忌，’陛下盍试诸？”梁武从之。郄茹之後，妒减殆半。帝愈神其事。左右复言曰：“愿陛下广羞诸以逼赐群臣，使不才者无妒於有才，挟私者不妒於奉公，浊者不妒其清，贪者不忌其廉。俾其恶去胜忌前皆知革心，亦肋化之一端也。”帝深然其言，将诏虞人广捕之。会方崇内典，诫於血生，其议遂寝。  

## ●卷八百六十八  

☆沈颜  

颜，字可铸，湖州德清人。唐翰林学士傅师之孙，天复初举进士，授校书郎。属乱离，奔湖南马氏，未几归吴，为淮南巡官，累迁礼仪使兵部郎中知制诰翰林学士。顺义中卒。  

○碎碑记  

乙巳岁冬十二月，客锺陵，由章江入剑池，过临川。时天久愆雨，水泉将涸。风不便行，维舟於岸左。岸左有小渚，小渚之间，垂舟之介揭厉而获碑。为介者异而告，发而视之，字残阙，存者十七八。考其文，则故临川内史颜鲁公之文。识者以为公牧临川日所沈碑。其文亦多载鲁公之德业，辄碎败而已。会同济者谓余曰：“且鲁公沈是碑也，必将德业不称於後世，故沉之。今子既不能文而补之写传之，亦不可复沈之於流。俾後人睹是碑者，抑亦昭鲁公之德业也，子亦蔽人之善欤？不然，胡碎之而已。”馀曰：“吁！秦嬴政初并天下，天下大定，海内一统。於是出行郡县，登诸名山，刻石记功德焉。及其仁政不修，後之人语及秦嬴政者，咸以为虐君也。尧舜无为而治，巍巍荡荡。俾凿井耕田者，不知帝力。历於万纪，厥道愈光。今之人语及尧舜者，咸以为圣君之至。若岘首之碑，睹者堕泪。斯乃荆之人感羊公之德化，故泣而思之。设使羊公之德化不及於荆人，则是碑也不能感荆人之泣矣。且鲁公之德业，史传载之矣，遗俗传之矣。夫德业者，病不著於当世，岂病扬於後世乎？苟鲁公德业，史传不载，虽全是碑，亦不能扬鲁公德业於後世。夫如是，碎之何伤？”  

○化洽亭记  

宁国临县迳之东南，古胜地也。顷属兵兴以後，尽目芜焉。稂莠蔽川，嘉树不长。氛烟塞路，清泉不发。幽埋异没，谁复相之。是邑汝南长君，治民有瘳，任人得逸。乃卜别墅，就而营之。前有浅山，屹然如屏。後有卑岭，缭然如城。跨池左右，足以建亭。邱陇高下，足以劝耕。泓泓盈盈，涟漪是生。兰兰青青，疏篁舞庭。斯亭何名，化洽而成。民化洽矣，斯亭乃治。长君未至，物景颓圯。长君既至，物景明媚。物之怀异，有时之否。人之怀异，亦莫如是。懿哉长君，雅识不群。愚不纪之，孰彰後人。时乾宁三年仲夏月十有九日记。  

○宣州重建小厅记  

界江南，宣州实为奥区。凡厥贡之盛，厥土之饶，则古所良也。暨钜盗起芒砀，环弊於四方。是邦载罹窘厄，虽城隍仅免，而外无孑遗矣。及兵部裴公庆馀去任，窦常侍聿自池牧来临。莅事未几，遽为秦彦所据。奸连邻{孰心}（一作憝），一旦拥兵渡江，引党赵以代己任。是岁南徐刘颢作乱扬州，继丧师律，二境流离，人不堪命。宏农王方作自淝水，爰奋义旗，询於同盟，则田公司空首决宏谋。及维扬克定，秦彦就诛，宣人有言曰：“何独後子，其来苏。”宏农王允悯是诚，我公复励兵进讨，悉锐逆战，亟为崩之。及追蹙保垒，兵食内空，而外不绝商，市无改肆。知人和在彼，乃冒围宵奔。我公追擒之，自此江表略定。大顺元年建子月，孙儒大据维扬，又来寇我。举不以义，自老厥师，复为我公擒之，其众尽溃。宏农王去宁扬土，我公嗣总藩条。天子嘉公之勋，就转左仆射命观察。於是明年建宁国节度，又明年加司空。宣城荐属戎事，便厅久缺，司署者进言曰：“盍葺诸。”公曰：“民室未完，民逃未复。”於是用文德以来之，既来而安之，不期岁，车者阗阗，舟者联联，比屋滞货，盈市溢ㄩ。司署者复进言曰：“民室完矣，民逃复矣。”公曰：“仓廪未实，田野未辟。”於是薄其赋而省共徭，给其乏而赈其饥。不期岁，荷扰秉犁，橇蟠於泥，如云之稼，穰穰在畦。司署者复进言曰：“仓廪实矣，田野辟矣。”公乃许。然後度材相址，不愆匠事。横梁虹亘，山节峰峙。でで崇崇，观者改视。公喜，退顾人曰：“凡事之治不治，无贤愚贵贱，显然知异。观此，当其未治，人咸慊之。及其治也，人咸荣之。则吾於为政也，岂不荣乎治哉？我今欲刊成绩，宜付所能，则沈氏子以文售，子其何可辞焉？”乾宁二年乙卯秋九月八日记。  

○视听箴  

人一其视而不一其明，故目有时盲。人一其听而不一其聪，故耳有时聋。盖目之盲，由物乱其睛。耳之聋，由声惑其聪。且玉者咸知其玉也，石者咸知其石也，而乱焉。宫者咸知其宫也，商者咸知其商也，而郑卫惑焉。夫人者，孰欲弃真而取伪，背正而归邪？谅视不详，而听不审耳。俾视不详而听不审者，岂不以郑卫之故乎？吁！天下之大，万物之众，其乱目惑耳者，非特郑卫而已。则知非圣贤，其不惑於视听者稀矣。  

○妖祥辨  

凡所谓祥者，必曰麟凤龟龙，醴泉甘露，景星朱草。所谓妖者，必曰天文错乱，草木变性，川竭地震，冬雷夏霜。或者以察王道之废兴，国家之治乱，则乩考於是，而不知君明臣忠，百司称职，国之祥也。信任谗邪，弃逐谠正，刑赏不一，货赂公行，国之妖也。三代以後，废兴之兆，理乱之故，鲜不由此矣。若向所祥者果祥，则周道衰而麟见；妖者果妖，殷道盛而桑谷生庭；不其明与。  

○祭祀不祈说  

夫祭典之兴，所以奉祖宗而表有功也，非所以祈明神而邀福佑也。故王者郊天地而立七庙，诸侯奉社稷而置五庙，士庶人各以其家。功施於民则祀之，以死勤事则祀之，以劳定国则祀之。昔列山氏之子曰柱，能植百谷，夏兴也，周继之，故祀於稷。共工氏为九域，其子曰後土，能平九土，故祀於社。舜勤事而野死，鲧障洪水而殛死。冥勤其官而水死，有虞氏黄帝而祖颛顼，郊尧而宗舜；夏後氏亦黄帝而祖颛顼，郊鲧而宗禹；商人舜而祖契，郊禹而宗汤；周人喾而郊稷，祖文王而宗武王；故所谓奉祖宗而长有功也，非所以祈明神而邀福佑也。必以明神可祈，福佑可量，则三代不易世，秦汉不更氏，王者无明暗，卿士无贤愚，能尽其祭祀，则享其福祚矣。神必私於祷祈，悦於肥盾，而降其禧祥，则王者尽尧舜也，侯者尽桓文也，水不为潦也，火不为灾也，年无寿夭也，民无贫富也，战无不胜也，守无不固也，祸无不殄也，疾疹不生也，国家无危亡也，宗祀无废绝也。是皆祈而不得，祷而无应明矣。然是经百代而不易其俗，传百王而不革其风者，诚有以也。夫两国相持，必有其胜也。万邦各治，必有其康也。祈年者必有其丰也，祈病者必有其瘳也。祈仕者必有其迁也，祈货者必有其饶也。有一於此，咸以神之佑也。而不知人事之起，匪成即败，匪得即失。用之有巧拙，智之有先後。岁有丰俭，运有否泰，非神之所置也。於是废业而不为非，竭产而不为悔。奸巫乘之，以语祸福，竟不能明，浸以成俗。得非上失其正，下郊其为者乎？  

○登华旨  

尝读李肇《国史补》云：“韩文公登华岳之巅，顾视其险绝，恐栗度不可下，乃发狂恸哭，而欲缒遗书为诀。”且讥好奇之过也如是。沈子曰：“吁！是不谕文公之旨邪，夫仲尼之悲麟，悲不在麟也。墨翟之泣丝，泣不在丝也。且阮籍纵车於途，途穷辄哭，岂始虑不至邪？盖假事讽时，致意於此尔。前贤後贤，道岂相远？文公愤趣荣贪位者之若陟悬崖，险不能止。俾至身危踣蹶，然後叹不知税驾之所，焉可及矣？”悲夫！文公之旨，微沈子几晦乎？  

○象刑解  

舜禹之代，象刑而人不敢犯。言象刑者，以赭以墨，染其衣冠，异其服色，凡为三等。及秦法苛虐，方用肉刑。锯凿朴，楚毒毕至，而人犯愈多，俗益不治。其故何也？非徒上古醇朴，人易为化，亦由圣智元远，深得其理故也。夫法过峻则犯者多，犯者多则刑者众，刑者众则民无耻，民无耻则虽曰劓之刖之，笞之扑之，而不为畏也。何以知其然也？夫九人冠而一人ヮ，则ヮ者慕而冠者胜。九人ヮ而一人冠，则冠者慕而ヮ者胜。民不知冠之ヮ之为胜，但见众而为慕矣。今免者多而刑者少，人尚慕其多矣。及刑者多而免者少焉，以少为胜乎？故曰法过峻则犯者多，犯者多则刑者众，刑者众则民无耻，民无耻则虽曰劓之刖之，笞之扑之，而不为畏也。凡民之心，知恣其所为，而不知戒其所失。令辱而笞之，不足以为法也。何者？盖笞绝则罪释，痛止则耻灭，耻灭则复为其非矣。故不足以为法也。虞舜染其衣冠，异其服色，是罪终身不释，耻毕世不灭，岂特已以为耻也？人之见之者，皆以为耻也，皆以为戒也。愚故曰非徒上古醇朴，人易其化，亦由圣智元远，深得其理故也。  

○时日无吉凶解  

古者国家将有事乎戎祀，必先择时日以定其期。是用备物於有司，习仪於礼寺，俾臻其虑而戒其诚，非所以定吉凶决胜负也。後之惑者，不详其故，惟考时日，妄生穿凿，斯风不革，拘忌益深。至使凡庶之家，将欲越一沟隍，拆一葭苇，必待择日而後为之。构一衡宇，一榛芜，必审方位而後为之。且凶吉由人，焉系时日。夫四达之衢，轮蹄未尝息也。五都之市，货贿未尝绝也。万家之邑，斤斧未尝断也。七雄之世，战伐未尝已也。其凶也必由於人，其吉也必由於人。故吉人凶其吉，凶人吉其凶，一於人之所为而已矣。然则惑者不知其在人，有一不知（一作吉）则罪於时日矣。且以不谋之将，不练之士，有能以时日胜者乎？不耕之土，不实之谷，有能以时日种者乎？以铁为金，以石为玉，有能以时日济者乎？是皆不能也。则时日於人何有哉！夫王者之兵以德胜，霸者之兵以义胜。其次以智，其次以勇。故古之名将，未尝不以此而战胜也，未尝不以此而立功者也。  

○谗国  

知佞之谗谗忠，不知佞之谗谗国，故人君弗为意也。且曰：“彼诚佞耶，子不过宠一臣。彼诚忠耶，予不过黜一臣。子受天命有天下，岂少若人乎？奈何弗子心？”而不知宠一佞而百佞进，黜一忠而百忠退，矧忠者寡而佞者众乎？是以宰谗子胥而吴灭，赵高谗李斯而秦亡，无极谗伍奢而楚昭奔，靳尚谗屈原而楚怀囚。愚故曰“知佞之谗谗忠，不知佞之谗谗国”，悲夫！  

☆时辩  

论者以五帝不迨於三皇，时变也。三代不迨於五帝，时变也。五霸不迨於三代，时变也。或曰：“时其在君乎？在臣乎？在民乎？”沈子曰：“在君不在臣，在臣不在民，在民不在君臣。”古若羲若轩，若陶若虞，时在君也。若殷武丁，若周武王，若齐桓公，若晋文公，时在臣也。若夏之桀，殷之辛，周之赧，秦之二世，时在民也。故时在君则为皇为帝，时在臣则为王为霸，时在民则为禽为虏为祸矣。夫君德日勤，时在於君。君德不申，时在於民。愚故曰在君不在臣，在臣不在民，在民不在君臣。吁！唯明君而能知时之所在乎？  

☆危全讽  

全讽，字上谏，昭宗时官抚州刺史兼御史大夫，後为徐温所虏。  

○重修抚州公署记  

当州昔为临川，郡城在此城之北，古堞犹存。宝应中，太守王公圆以不便於民，卜迁於此。然所立郡宅，未叶地形。昃倚城西，低临水际。颇更年代，莫议迁移。洎乾符初，寰海沸腾，兵寇焚，略无遗堵，靡认馀基。中和乙巳岁，全讽奉诏分符，拜官本郡。伤凌夷之累政，叹榛棘以经时。且召伯临人，憩息只依於棠树，而谢公为郡，馀闲尚筑於经台。得不革故从新，去彼取此？既获其形胜，又叶此夷隆。凡廨署之中，而公厅在首。此际虽当建立，犹是权宜。每视事之时，或延宾之际，常因自击，但蓄心期。未办增修，二十年矣。今则聚力於三农之隙，求材於千仞之林。获楠梓而皆良，招郢匠而毕集。是用拓开基址，高建栋梁。恢张而雅称参衙，壮观而无馀法则。盘胜概而咸归万象，镇严城而更益三威。立事立言，必垂名於不朽。乃积乃业，冀贻美於将来。岂为耳目之娱，而勤土木之事者哉！  

○州衙宅堂记  

当州刺史宅，自唐乾符中因诸道乱离，有巨寇黄巢（阙）柳彦璋等奔突焚烧，略无遗堵。尔後封疆ㄈ扰，城邑荒凉。洎中和五年春三月，全讽莅郡之始，制置之初，以其宅僻倚西隅，而甚欹侧，乃易其旧址，迁此新基。高而且平，雅当正位。於是芟去榛棘，草创公署。此际多以旧木权宜制之，於今十有四年，卒就摧朽。今则躬亲指画，再（阙一字）基场。（阙二字）重堂，傍竖厨库。西廊东院，周回一百馀间。才涉数旬，切扁俱毕。虽虹梁（阙二字），不获饰焉。而铃阁郡斋，（阙二字）壮观。建（阙二字）续益称（阙）城（阙）叙其由故记壁。  

☆殷文圭  

文圭，陈州西华人，乾宁中及第，为裴枢宣谕判官。後依宁国节度使田κ，κ死，事吴先生，掌书记。武康元年拜翰林学士。  

○後唐张崇修庐州外罗城记  

禹贡别九州之广，扬鼎居先。淮夷控七郡之雄，卢邦最大。真四塞山河之国，乃一方礼乐之乡。地势壮而金斗高，人心刚而风土劲。洎皇唐光宅四海，奄有八。穷日月之照临，皆臻仁寿。混车书於华夏，咸属文明。视赤子以如伤，播洪钧而不比。眷惟刺史之任，独曰亲人之官。凡当出牧是邦，必选良二各石矣。昔故相歇马之所，今通侯隼之区。  

太守清河张公，乾象降灵，人龙命世。一剑跃而蛟断，六钧挽而猿号。忠自孝基，勇由义立。爰从稚齿，便奋雄心。庚子岁，巢寇陷秦关，僖宗幸蜀部。王纲弛坏，国制抢攘。瞻乌载飞，走鹿争逐。救疲民之焚溺，资间代之英雄。先吴忠武王虎步江南，鹰扬肥上。汪汪伟量，涵一万顷之澄波。落落洪襟，包九百里之梦泽。是以多士之归也，如百川赴海。群材之用也，若众腋成裘。勤求卓荦之伦，肇建庞洪之业。下痊民瘼，上报国恩。以太守张公英俊不群，乡关素友，隶职帐下，责效军前。入委腹心，出舒羽翼。由余之拓十二国，多赖宏规。耿之屠三百城，略方殊绩。以至溃赵相国七万之众，先拔句溪。破孙司徒儒五倍之师，次收淮甸。不独身先百战，抑亦谋赞六奇。故得擢自偏裨，升於列校。亟更职任，累拜专城。天三年，承制检校司徒守常州刺史，而毗陵杭越接境，梁汴连衡。公才驻熊车，潜施龟画，早曾修城筑堑，杜渐防萌。寒暑未迁，金汤遽设。功用未毕，王泽迭加。以绩效转官俭校太保，授庐州刺史兼本州团练使。天四年八月到任，公自临锦里，即建罗城。谋虽贮心，言未出口。盖以先王卧龙之地，谨合缮修。君子变豹之风，讵宜卑陋。况西连襄汉，北接梁徐。秣马训兵，靡忘寝食。劝农习战，誓静氛埃。今吴太师嗣茅土全封，绍彤重寄。旌贤宠善，念旧策勋。虽承制以褒酬，迭进秩於保傅。淮南行军司内外都军使镇海宁国等军节度使检校太尉兼侍中东海徐公，首辅大政，力启霸图。逊德推功，先人後己。纤粟之劳必录，锡予之美无偏。公执玉而归觐王庭，锵金而入陪相ト。语家国之至计，属西北以介怀。遂咨禀庙谋，增修战垒。铺舒妙见，商较远图。且曰：“居安虑危，闻於圣哲。为主制客，宜赖城隍。”乃知恃陋弗修，莒子蹈危亡之运。一日必葺，叔孙留忠恕之机。懿彼肥川，旧有罗郭。自咸通十年卢谏议出牧此州，值彭门用军，邻封多警，累拜表章之请，遂兴版筑之功。绵岁月以滋深，致缔建之匪固。渐成崩溃，难御奔冲。况今稼穑丰登，烟尘贴息。宜当农隙，潜募子来。嘉言上沃於王心，成算允谐於台画。繇是量材度费，揆力兴工。设窑灶於四郊，烧砖砾於亿万。蒸沙似铁，运甓如山。千畚云翻，万杵雷动。役五丁而神速，百雉以天横。粉堞既全，汤池是。潴长壕於四面，<黄斗>巨浪於长江。其城周回二十六里一百七十步，壕面阔七十丈至六十丈，深八丈，城身用瓦砌高三丈，置窑灶五十五所。其砖每口长一尺三寸、阔六寸。建造罗城门十三所，及大弩楼都共四十四所。公旦暮检辖，躬亲指挥。以馔以觞，且酣且饮。致劳勇兼集，公私允谐。  

天六年十二月终，版筑向圆，开凿始半，汴贼寇彦卿将领马走徒党五万馀人，乘修励未办之间，恣仓卒奔冲之计。夜驱群孽，直渡城隍。搭长梯於女墙，攒霜矛於鹊垛。人皆凶惧，公独晏如。遂开庐江，潜桥两门。亲领马步锐师，当处杀败逋逆。或の惊而涂地，或狼狈以投壕。死溺如麻，生擒若市。押背粘袭，远过独山。弃甲联翩，高齐峻岳。诸郡收夺枪甲不少，招降人马甚多。仍值积雪连天，阴风刮地，寒僵饿，仅满平川。疋马只轮，偶漏元恶。天十年孟冬月，汴将贺坏与王彦章，复驱甲骑四万，直抵罗城西独山门，排列至瓦步门，延亘数里。此际坚墉渐备，洫已周。巨堞屹而山横，大弩发而雷吼。虽群偷飘至，暴客狂冲，万骑鸡连，千戈蚁溃，但昂头而叹息，咸破胆以逋逃。寻属淮海行军侍中东海公亲统大军，径追寇。纵七擒於淮岸，破十寨於戎河。非杨府之大幕雄军，不足以平欺敌国。非肥水之深壕高垒，不足以外挫贼锋。致我师竞愿北驱，彼众不敢南牧。立中流千年柱石，壮吴部一面山河。昔司马宣王统晋国车徒，览诸葛武侯渭川营垒，而叹曰：“真天下之奇士。”今清河公，良可匹矣。高燕公顷筑西川罗城，皆破上供钱米。当其无事，尚以为能。清河公今缮理重垣，疏导百谷，广通商而贸易，咸竭产以经营。上下无私，方圆有术。不蠹府庭之尺素斗粟，无妨黎庶之易耨力耕。从容蒇事，则首尾一年。周旋亻孱工，则歌谣五邑。永贺覆盂之固，免虞拾渖之讥。或听讼之馀，或训戎之暇，凭高送目，选胜延宾。三重之雉堞延登，四望之秋毫必见。西风猎猎，撒豹骑於平芜。冬日融融，竟牛耕於旷野。此外水矗蒙冲之舰，陆轰霹雳之车。十年之储蓄有馀，千弩之金缯足用。且独山秀而峭，肥水清而灵。宜有异才，同正霸业。大则仗戎节驾廉车，次则剖竹符参莲幕。其间燕赵多奇士，丰沛皆故人。千载风□，一时会合。而公志惟尊主，务切经邦。摧阵敌若私仇，视玉帛无停蓄。尚季布之然诺，笃仲由之信诚。吴汉之不离公门，袁安之每念王室。凡诸廨宇，久历星霜，多至摧颓，咸新剞劂。荀郎中湘，五十年前常典兹郡，建东水阊门，虹梁朽而くぐ沈，碧瓦烂而鸳鸯碎，公皆表里修换，躬亲指南。壮军城而金翠相鲜，耀水栅而舟车倍凑。并建两畔挟楼都一十四间，换门楼桥柱十三虹。公又深惟久要，永欲流传。别运十纲，散令回货。广市於楠[A17L]杞梓，遍修於寺庙桥梁。不箕敛於王民，尽圆融於私帑。所建州内廨舍，间架甚繁，兼添置梵舍琳宫，神祠儒庙，及造明教桥一所，次造市桥一所，次造县桥一所，次造通远桥一所，次造西水阊门一所，奇妙难名。龙身蚴於波间，雁齿参差於川上。往来咸济，不劳郑产之舆。揭厉无疑，如假传岩之楫。郭内官路，造小史桥一所，次造赤栏桥一所，东正门桥一所，崇化门桥一所，怀德门桥一所，都共造桥一十一所，并用楠[A17L]杞梓。鹤柱雕栏，画槛纵横，洪流直道。有利於物，知无不为。  

乙亥岁孟夏月，画图入觐，告厥成功。相府佥谐，王纶赏重。承制就加都团练观察处置等使守刺史，馀勋阶如旧。至天十四年四月二十七日，蒙恩转授武宁平难军节度滁宿等州观察处置等使，依前权淮南行军副使知庐州都团练观察处置等使。馀官勋如故，褒勤荩也。且兵书所尚，地利居先。霸国图安，人和是最。兼兹二者，不其久乎？一品之秩自才升，万锺之禄由勋进。安于固晋阳之险，墨翟拒宋国之围。楚兴燧象之师，齐奋火牛之阵。设奇应变，以逸待劳。何代无人，有备谁患。文圭墨徒摩，笔鬼如禄。近驾轺车，曾戟牖。目击连□之巨垒，神惊截海之深壕。聊得直书，无非实录。雕锼琬炎，敢期入字之褒称。易变桑田，幸记千年之城郭。同部辖都头节级寮吏名衔，并勒碑云耳。天十四载岁次丁丑七月戊申朔二十六日癸酉建立，淮南节度掌书记殷文圭文。  

## ●卷八百六十九  

☆刘端  

端，吴天十三年为兴元军观察巡官，检校尚书礼部员外郎，兼侍御史。  

○重修北岳庙碑  

（上阙）明覆载以称功。浩淼百川，峻テ五岳。显阴阳而自异，呈动静以为徵。莫不隐灵，彰圣化。欲见而非见，示威而不威。福善祸淫，有今古无差之理。聪明正直，岂鸿纤偏照（阙）妙难穷之迹，蕴幽元罕测之基。昭然怃然，哿矣大矣。驱至道而牢笼万汇，启范围而埏埴群伦。敬之远之，寒暑不愆於四序。恭也礼也，扎瘥（阙一字）适於千门。况（阙）还当夏氏之兴，且特修王母之祠，未尽善也。迥致高之祭，胡可比焉。岂若恒岳霞峰，安天叠庙，镇抚尧分之所，辑宁禹别之方。（阙一字）气匀铺壮（阙二字）势巍巍，藏云龙而均风雨。如生肃肃，将鱼水而睦君臣。远迩垂恩，公私布惠。解济黔黎之苦，能蠲皇阙之忧。魑魅亡魂，奸回缩ㄕ。怖盘（阙一字）黄钺逃粉碎（阙）春秋若兴五侯恳荐於蘩。黍稷非馨，唯於飨德。备盾咸有，但以依人。伏又河朔名区，海西乐土。虽寡鱼盐之利，尤多耕织之资。密迩并燕，绝六狄七戎之（阙一字）。交居赵魏，招（阙）境是诸华之则，三军为百代之规。整顿朝纲，独立功臣之贵。平除国难，孤标取乱之勋。况大唐二十馀帝乾坤，三百年间社稷。龙鱼数见，（阙二字）频生声振（阙）万方之礼乐无双。尧舜芳猷，既参差於窃比。商周政柄，徒О於扬名。宇宙升平，烟尘帖泰。宸恩於草木，锺睿泽於嫠。属以失味（阙二字）轻漂舟楫（阙）。玉辂东西，岂为春之故。银钩南北，唯论秋煞之因。荏苒九州，依稀六国。运偶二三之变，时遭百六之艰。伏以（阙）归於神授，英通尽出於天生。昴宿光芒，契叶贤王之瑞。金精照灼，潜符霸主之徵。执礼宏仁，廉刑薄敛。遍沐怡颜之贶，（阙一字）遵难犯之威。（阙）彰形影於冰壶。不意小瑕，留心大节。赛桓文之令望，超周召之嘉音。谋始要终，理烦去惑。皎洁三秋之月，泓澄万顷之波。而又世袭（阙）五孝从五帝而至如今。加以武库规绳，儒门纲纪。著述五兵之策，研精万卷之书。稼穑偏知，但见启期之乐。刑罚独断，旋除庶女之风。恻隐肥家，忠贞活国。勋（阙）大展谟谋，深行理治。每设补天之术，恒修缩地之方。由是访沉沦，求疾瘼，崇佛理，重神明。废置伽蓝，总就增修之命。倾颓廨宇，俱当造化之功。（阙一字）岳庙以天宝（阙）洎乎舜历频移，秦正屡改。将新旧而分巧拙，方彼此而日古今。属以山粢欹倾，丹楹朽腐。只取於素来基址，特兴於此际规模。遂命押衙充都（阙一字）修造使检校工（阙）畚局藉罄竭於心匠，惟臻至於忠勤。百役子来，三时农隙。选攘甍於异木，诠柱石於幽岩。杞梓鸾，琉璃鸳瓦。想楚宫之枉设，夸汉殿以虚词。斤斧奇能（阙一字）偶（阙）。长鬣千千，似禀衔枚之命。万万，疑闻耸辔之声。福寿要津，神会府。阆苑宣瑶林之茂，银扉冲朱槛而开。未既十旬，其庸一旅。劳而不怨，告厥成功。实为阴（阙）嶝凌空展梯（阙二字）莫达。清波忽泛，浮梁栋以旋来。黯黯坤元，踊一攒之胜概。明明星纪，联百雉之清虚。佛土装严，犹亏凤髓。蓬瀛景致，只欠鳌头。丰省亡机疾（阙）北讨南征。盖（阙二字）神之助，人安俗阜，深凭阴德之功。而又巨夏多艰，中原尽蠢。大厉久离於四表，太平永在於三州。（阙）绝（阙一字）图贻厥孙谋，宏宣祖业。社稷类金汤之固，山河齐日月之荣。端负笈微人，食鱼末客。少琢磨於焉学，深（阙二字）於斯文。谬历烟霞，鬼（阙）异披砂。（阙二字）拾芥，有儒毫而稽颡。无香桂以甘心，进思尽忠。煦育之（阙）荒芜冀（阙一字）宠命。叙虚襟而宁极，修实录以何穷。但以阙如，诚非作者。虽乖雅颂，辄纵赓歌。（阙）  

国泰密（阙一字），年丰。一人肃敬，八表钦崇。诸神际会，阖境和同。公私唯孝，左右纯忠。威降巨，力制群戎。宝装庙宇，山是屏风。（其一）  

精韦建造，巧竭元微。高攒（阙），系日光晖。龙虚喷，师从兵围。前坛後菀，左骖右。尊卑森森，去就依依。俄兴木铎，待整玑。（其二）  

匡时舟楫，间代公侯。洪桥架海，皓月当秋。恢宏至道，以（阙）巍巍清庙，岌岌危楼。家财已捧，制置增修。行藏实录，今古难俦。（其三）  

名超八凯，鉴若三辰。忠贞辅国，礼乐亲邻。始终霸道，左右贤臣。一方受煦，万物逢春。（阙）奉命，文不惊人。微书盛事，永载贞珉。（其四）  

☆萧振  

振，吴天时人。  

○修黄陵庙记  

岁在单阏，律应蕤宾。太尉中书令楚王重修二妃庙於洞庭岸，所以酬灵感而答前愿也。在昔有鳏侧陋，将宏试可之功。降观刑，始协嫔于之德。於是化流妫，德洽尧闻。冈矜帝子之尊，尽执家人之礼。洎南巡不返，北渚俱来。莫追龙驭之踪，空见象耕之所。违天有恨，甘委骨於重泉。同穴无期，分捐躯於积水。芳流旧俗，德被遗黎。焕庙貌於千秋，俪精灵於二圣。魂归紫府，想从西母之游。迹瘗黄陵，犹锡斯民之福。有祈皆应，无感不通。权水旱於乡关，运惨舒於生植。吞刀吐火，越巫而但骋蹁跹。桂酒椒樽，楚老而犹通。我太尉中书令楚王抚戎多暇，访古遗踪，敬神而远之，非鬼不祭也。以二妃庙基颓毁，栋宇倾摧。荆榛翳荟於轩墀，苔藓斓ょ於像设。灵踪未泯，宁无步袜之尘。祀事不严，亦系褰帷之政。乃命鲁工削墨，郢匠运斤。初洞启於崇扉，忽鸟翔於峻宇。亏墁云布，畚锸星罗。在三农而不妨，虽一日而必葺。兰椽栉比，桂柱飞。梁间之くぐ不收，檐际之鸳鸯欲起。黛眉斯敛，若含黄屋之愁。绣脸如生，将下翠筠之泪。始者欲为经度，尽自内财。仍奏皇明，请崇徽号。奉唐景帝天五年六月十有四日敕旨，以黄陵祠，封懿节庙。窃以世遥三古，事远重华。褒扬必在於正人，宠数方加於异代。故可使穷泉发耀，贞魄有归。非至德何以通神明，非至灵何以感直气。厥功既就，盛德将书。镌铭永托於他山，悠久便同於元造。宜求彩笔，以述芳词。振迹忝前旌，名微候馆。仰承严命，俯扣庸音。无陆氏之患多，有景纯之未寤。它年岸上，应知杜预之功。今日江边，且愧曹娥之作。  

○重修三闾庙记  

噫！楚怀失道，远君子而近小人。靳尚谗言，兴浮□而蔽白日。子也含冤靡诉，抱直无归。叩阍而天且何言，去国而人皆不吊。徘徊泽畔，憔江滨。吟贝锦以空悲，佩崇兰而自喻。云装羽驾，东皇君忽尔来游。敛衽端蓍，郑詹尹於焉靡说。怀忠履洁，忧国爱君。惊禽而徒欲绕枝，弃妇而岂忘回首。离骚咏尽，不回时主之心。灵琐长辞，竟葬江鱼之腹。救溺之兰桡竞逐，招魂之角黍争投。浸为午日之风，播作三闾之事。式瞻遗庙，尚岿崇基。绵岁月以斯多，黯精灵而未歇。然即金铺零落，兰寮摧颓。蜗涎全染於杏梁，虫蠹半穿於桂柱。苔生玉座，尘压珠帘。蓬蒿渐蔽於轩楹，风雨垂侵於像设。我太尉中书令楚王，道惟济物，德必神通。思阙政而感修，想忠魂而有感。况灵符祷请，事著聪明。能资上相之兵威，克靖二凶之气。遂得拜章上请，疏爵遥封。爰旌感应之功，是锡昭灵之号。相府乃减净财於厚禄，模大壮於遗祠。规圆矩方，上栋下宇。华榱锦簇，将日曜而月辉。彩槛带萦，或龙盘而兽走。飞檐鸟企，瑶砌砥平。灵官与鬼将争趋，海若共波神并侍。阴风暝起，应朝泽国之灵，落月春深，但哭巴山之鸟。前依积水，迥压高丘。占形胜於一隅，奠馨香於万古。其或征人辍棹，归客凭轩。当洞庭木落之初，是枉渚波生之後。千声鼓，犹传濯足之歌。一纸沉书，曾吊怀沙之恨。风急始知於草劲，火炎方辨於玉贞。当时之瓦釜虽鸣，异代之桐忽及。况重新庙貌，光被纶言。固可以大刷幽灵，全摅愤气。想直躬而若在，披遗像以如生。爰终结构之功，欲纪经营之迹。岂期严命，猥及下寮。振道愧谭宾，名参霸府。居唯代舍，归来敢叹於无鱼。地实长沙，日晚谁惊於有。从军稍暇，访古多怀。正吟招屈之辞，忽捧受辛之旨。勒他山之翠炎，序有土之殊功。风声永播於无穷，追琢便期於不朽。何人读罢，起三十里之沉思。今日斐然，惭二百年之述作。直书盛迹，用告将来。  

☆顿金  

金，吴顺义时人。  

○仰山加封记  

中书门下牒，先据袁州刺史王安状申，伏以当州名山古迹，南仰灵祠。拟巨岳以齐高，耸群峰而迥出。福流一郡，威播四方。凡有启祈，无不响应。顷以本州郭内，频遭灾火，人户不安，苗稼亢阳，泉源涸竭。遂虔诚祷祝，专诣殿堂。乞火烛顿销，人心宁帖。及希降於雨，遂许具状申闻。伏见此庙七郎，先朝天十一年内封感胜侯礼部尚书，九郎封司农少卿。既灵异以昭彰，宜迁崇於爵秩。伏乞特加封赠，庶助境疆。冀祈雨顺风调，永保鸿图帝业。伏候指挥者，奉敕。民为神主，神乃民宗。苟有昭彰，谅宜封赠。袁州仰山庙，宅於万仞，奠彼一方。秉聪明正直之风，纳黍稷馨香之荐。无所不应，有感则通。矧乃本州，列其灵。乞加旌奖，以福蒸黎。赠礼部尚书感胜侯萧某宜加赠尚书右仆射，仍进封广惠公，赠司农少卿萧某宜加赠工部尚书，仍封昭灵侯。其所赠公侯，仍下所司，准令咸制造冠裳等给赐。牒至准敕故牒，顺义五年十一月三日记。  

☆陆元浩  

元浩，吴太和时人。  

○仙居洞永安禅院记  

述曰：尧舜为君，仁化唯该於域内。周孔设教，辄仪但备於寰中。尚乃千古从风，百王禀敬。而况释氏兴世，妙用难思。慈悲遍洽於含生，行愿广宏於沙劫。智即权实，相显有无。运六舟而横截四流，严万德而高超三界。於五险空聚示一大事因缘，由是多子塔前，迦叶授无法之法。震涅国内，达摩传非心之心。印印相承，灯灯不绝。咸归实际，运照无穷。祖宗之源派既分，解脱之法门永辟。厥有特禀异气，别包粹灵。生法王家，为如来子。当後五百岁绍彼元风者，则惠从长老其人也。师生缘漳水，允嗣夹山。早获衣珠，游泳而安闲若海。已收髻宝，卷舒而自在如云。两入五台，再游三楚。顾巨庐之名岳，实释道之所依。翘心於五老峰前，驻迹於大孤山侧。  

永安院者，唐乾宁中高僧如义卜焉。结茆单楼，屡更寒燠。尝有庞眉之叟，不知何许而来。四望岩峦，三兴嘉叹。曰“斯之胜地，後必聚徒”。义公省自道孤，乃让邻德。甲戌岁，遂往执袂付院，传券检田。此则拥锡而来，彼则挈瓶而去。仙居禅宇，自是聿兴。参学之流，远迩辐凑。鄙其旧制，易创新基。芟辟荒芜，缔建精舍。彼茆茨之陋，俨其鸳瓦之容。回廊掩正殿香厨，虚槛枕法堂僧室。洞源深处，楼台而屹若仙宫。□雾开时，境界而迥殊人世。布露不唯於心匠，土木悉自於躬亲。师又运四无量心，行四摄法事。以诗礼而接儒俗，以衣食而求孤恂。来者安之，终者葬之。其问羁旅书生，咸成事业。告行之日，复遗资粮。登禄仕者甚多，荣朱紫者不一。施食施法，为渚为洲。枯木寒灰，外形骸而是幻。碧潭秋月，指影象以非真。所坐道场，别承灵贶。托嘉言於物象，寄妙旨於筌蹄。其远则迅雷疾风，其致则浑金璞玉。而又体其庄老，会彼元真。恢欲投机，啐啄相应。所谓得语言三昧，获无碍辩才。三界寒暄，唯一布毳。二纪林麓，不适人烟。  

洎大吴大和三年岁次辛卯，江州资福禅院阙下尊宿宏持，时节度使德化王敬奉释门，兴隆遗教，仰师法眼，思挹真风。既多景慕之心，乃切请迎之志，遂遣左排衙使江鼎动持书达命。师性便泉石，不乐城隍。抗彼使人，未从嘉召。以至对函数四，俯仰旬馀。下风之礼既坚，开士之情寻允。到日列阖郭缁俗，备幡盖威仪，如自雪山，迎归舍卫。亲王降驾，人天共瞻。复陈香积之筵，以庆醍醐之说。洪钟任扣，响应随机。王深味元津，愈生珍敬。由是法轮宏敞，真范高传。契王侯匡护之心，赖龙象诞生之德。郁兴旧院，仍改额为“悟空”。师虽处ㄩ，终思岩穴。约与猿鸟相狎，毕此浮生。指期故庐，禺俟回锡矣。弟子恒迷宽路，靡究真空。久居旷野稠林，杳隔菩提彼岸。虽逢善友，难求冈象之珠。纵遇医王，莫味阿伽也药。唯当敬奉随顺，亲近善知识而已。幸居幕职，每接慈颜。不度短材，爰述斯记。庶使名山胜概，永载贞珉而不朽。其本院所有山林界至，及买置常住新旧田园物业，并具土名界段碑阴，冀於他时，免有侵越。时大和四年岁次壬辰八月己酉朔六日庚戌题。  

☆欧阳熙  

熙，吴天祚二年官武昌县尉。  

○洪州云盖山龙寿院光化大师宝录碑铭  

大师俗姓刘氏，法讳怀溢。本无诸倚郭闽县人也，即巨唐相国彭城刘公瞻之次子也。童年慕道，不习儒宗。时龆龀之岁，厥父携同诣京师，固辞弗往。渐登九岁，俄自发心。弃捐俗务，投立磨山普资院杜禅师门下，求为弟子，愿侍巾瓶。禅师立性孤僻，抱直严难，未许升堂，不容入室。且坚苦节，每励劳形。涉历年华，经逾炎冷。身齐槁木，心类寒灰。一自入山，久淹出谷。十年精（阙一字），午夜志疲。师长念及功勤，知为志器。於年十九，方为落披（阙一字）结束法衣，遣求和合。恭承严旨，高别林泉。星夜登途，望风取路。遥山独步，峻岭孤征。时往日来，俄之中岳会善寺琉璃坛，欣逢法侣，敕启霜坛。大扇律风，高悬戒月。夙缘谐偶，曩善冥符。不上牛车，便探衣宝。并三衣而为一衲，弃五事而整一盂。松下冢间，行头也行。虽行是行，参问匪忘。遍历遐方，访寻知识。无道场不逢古德，有请皆遇宗师。其奈不凑元机，情源拥塞，如渠聚土。状棘当衢，须议芟。终期决抉，而力乃直抛衡岳，专灌溪。函杖而誓扣元关，抠衣而立融阶雪。沣源和尚一观奇特，许厕门墙，久而弥芳，渐升堂室。况乎居犹学地，道未博通。仍於异时，侍立左右。和尚演於法颂云，五蕴山中古佛堂，毗卢昼夜放圆光。大师才聆妙说，顿入清凉。悟即刹那，迷流沙劫。一言契合，万虑情亡。豁若云开，皎同月朗。既除疑滞，不慕游方。袭传灯，嗣何宗祢。即曹溪六祖付法让大师，让大师授马祖，马祖传百丈，百丈分黄檗，黄之林际。得林际密旨者，惟灌溪焉。入灌溪室，续焰挑灯者谁？即云盖大师矣。大师然以元天月白，觉海波清。真灯未烛於祖堂，雷振停开於蛰户。维广明初之上都，值黄戎犯阙。僖宗皇帝驾幸三峰，暂避狂徒。敕选十员禅律经论诗赋文章大德，驾前供奉。和尚禅宗一位也，敕赐福田禅师。止三峰，再赐大自在禅师。尔後狼烟息，草孽停争。时属太平，寰宇宁静。光宅四海，庆洽万邦。特轸睿毫，更于岁号。为光化元年，实谓山呼海蹈，舜日尧云。百辟称庆於龙廷，三宝承欢於帝泽。悉衔雨露，亟被沾濡。和尚特光化大师，仍颁命服。禅袍改为椹色，简诰迥锡皇恩。旋闻海晏河清，远播民舒物泰。銮驾将回於万乘，宝位却复於九重。帝绩丕昌，龟图鳌负。皇帝升於大内，庆叶千灵。金鸡才树於琅，瑞渥旁流於遐迩。遂抽御椠，挥当玉之前。茂发金言，缀向霜笺之上，遂改光化为天复元年。当年秋上表，乞养疾以归南。别天颜而出北，既遥凤阙，坚驻龙沙山二年。时有唐镇南军节度使中书令南平王锺公，作镇乘时，虚襟扣寂。位崇列土，心仰元门。一礼慈悲，三申延请。洪钟预扣，难藏众耳之音。幽谷传声，已播多人之口。和尚弗能违命，遂许宣扬。志出池隍，深奇水石。府主钟公捐清俸鬻白源立山□（阙一字）为称伐材构院，奏额龙寿。彰名既毕，庄严遂陈。延请开堂演法，垂手度人。蚁聚禅徒，蜂来道侣。於兹三十馀载，问法千数万人。於吴大和六年甲午岁杪夏十一日，示疾松堂，迨於中秋二十八日夜子时，归真丈室。俗龄八十八，僧腊六十七。当年冬十月二十（阙一字）日，移龛瘗乎真塔，去院法堂东北隅二十步之外。初终{娄见}，罄树丰碑。事集一时，弥流永古。上足小师充院主道归典座小师道环维那僧绍微直岁、小师道聪堂中上座僧照照徒众僧师荡等，并禅河舟楫。奈菀芝兰，咸伫分灯，续开筹室。虑以先师岁华迢远，莫纪芳猷，故镂贞珉，命为斯记。熙儒宗後派，学苑微材。恨冈侍於指南，嗟未亲於丈室。恭承来命，合掌虔诚。顶想慈悲，敢为铭曰：  

开士垂仪，觉皇真子。洞究元微，达乎志理。不受毫厘，宁容彼此。法嗣灌溪，灯分林际。水上呈华，长安骏骥。拽杖京师，皈崇明帝。师号紫衣，僖宗恩赐。处世界兮，如把虚空。若莲华兮，真不著水。故演慈悲，强云出世。南平锺公，虔迎驻止。群生缘尽，化终已矣。出没难拘，浮沉自在。月隐元天，龙潜觉海。师示来兮，混四生中。师归去兮，超三界外。劳生恋兮，谩自悲伤。若蝉蜕兮，有何惜爱。  

☆汪台符  

台符，歙州人，好学善为文。徐知诰镇金陵，自革间上书，陈民间九患及利害十馀条，为宋齐邱所沮，贻书诮之。齐邱怒，使人沉之於江。  

○歙州重建汪王庙记  

天不欲荩，地不欲载，两曜不欲凝，万根不欲生。玉石一尘，贤愚一邱。则神人不得不降，圣人不得不作。我唐不得不兴，越公不得不起。起而不失进退存亡者，越公得之矣。隋鹿不醒，群雄率起。公矫翅一鸣，声著千古。提山掬海，沃沸颠危。扫平反侧之源，归我唐虞之际。武德四年，高祖下制曰：“汪华往因离乱，保据州郡，镇静一隅，以待宁晏。识机慕化，远送款诚。宜从褒宠，授以方牧。可使持节歙、宣、杭、睦、婺、饶等六州诸军事。”感天人知已，趋玉阙言怀。龙剑一沉，死而不朽，贞观二十三年也。有棠棣之诗，无良人之难。固得父老，请建祠堂，在厅之西。大历十年，刺史薛邕迁於乌聊东峰。元和三年，刺史范传正又迁于南阜，即今庙是也。中和四年，刺史吴公图克荷冥应，复新栋宇。迄今司空浔阳公景慕英尘，经始灵宫。凡三迁三饰，物不告劳，民惟求旧。济於时，死於国，功宣教化则祭之，其馀不在祀典。狄梁公按察江淮，焚淫祠七百所，朝野韪之。所谓能执干戈以卫社稷。越公欲盖而彰，虽焚不可得矣。且汤不乾，尧不湿，曷显圣人之政。唐历十有九帝，二百八十年，其间时有奴狂仆醉，触破王化。洎僖皇岁庚子，盗起曹南，逆尘犯跸，我淮王宏农公大叫义声，千里奔命，宣池濠寿，舒庐滁和，十有九郡。绕我马，分我君忧。苟无将将之雄，莫破铮铮之胆。我司空浔阳公独庖仁义礼乐，饵舒池常润，於歙最多。为政第一，慰本城之人，筑久长大本，岂矜壮丽一时，企望六郡？直在乎开物成务，遗爱金石者也。台符越公之裔，浔阳之吏。祖能神，主能贤，辞或不直，作神之羞，辱主之命。咨我邦人，同归典实，庶可与言文论政矣。龙集壬戌十二月十有一日谨记。  

## ●卷八百七十  

☆李宏冀  

宏冀，南唐嗣主长子。初封东平郡公，徙王南昌。嗣主袭位，宏冀留守东都，徙镇润州，封燕王，以讨吴越功立为太子。显德六年薨，初谥宣武，改谥文献。  

○崇圣院铜钟铭  

盖闻声叶洪钧，功垂浩劫。集善之利，惟兹可嘉。因发乃诚，是为良愿。上所以祝君亲富寿，将日月以齐休。下所以期官庶兴居，与山河而共泰。由衷之念，永永何穷。  

☆徐知证  

知证，徐温第五子。仕吴历州刺史至节度使。入南唐，封江王，改封魏王。  

○庐山太一真人庙记  

道之为用也，天得之以清，地得之以宁，万物得之以生，侯王得之以为天下正。岂唯鞭龙控鲤之游，出日入月之赏，餐霞饮露之妙，长生久视之术而已哉。故圣人知淳朴散而仁义立，智惠出而诈伪兴。或托质尘寰，或易名岩谷。斡运元化，鼓扇真风。为俗梯航，作世阴骘。商山四老，秦莫得而絷维。桂岭八公，汉何由而屈折。馀芳遗烈，代不无之。庐山董真君庙者，即晋永嘉元年元年真君种杏之坛，上升之地是也。真君讳奉，字君异，闽中侯官县人。其仁也，诱道明而活士燮。其义也，纳屈女而俪胡君。其功也，医贫病而散谷帛。其德也，通元造而垂旱雨。则夤亮行状，敷畅名实，备纟宰传记，此故略焉。天宝元年制下，俾所管载加葺修，以时斋醮。及罹兵火，唯馀基。自是之後，乡党取便，迁建於石塘桥。咸通九年，江东牧苗公绅自石塘桥移入山口，且星纪联绵，殿庑残毁，狸踪狐迳，殆不堪其忧。予抚江民之五稔也，爰考图经，得杏坛旧址，靠莲花峰，镇咏真洞。榛芜虽没，林泉可嘉。噫！历异代而兴良缘，损有馀而奉不足。得非予哉？於是以故陇西郡君李氏妆奁馀物，俾复灵踪。不日旧坛，尽从新制。造大殿三间，堂庑门屋共一十六间，并塑像铜钟供养道具等。以升元三年夏六月闻奏，敕改为太一真人殿。莫不檐楹铄日，金碧射人。鸳瓦<角戢>々而欲飞，虹梁矫矫以疑动。雨馀秋槛，练拖九派以前驱。云敛寒空，黛拂五峰而後殿。猿鹤率舞，林麓增辉。足可以伸精恳於希夷，拯香魂於冥寞。克昭灵贶，永奉殊休。予以再任宣城之二载也，是时升元六祀，岁在壬寅秋七月有六日，应运匡国佐圣功臣宁国军节度宣州营田观察处置等使特进检校太尉兼中书令使持节宣州诸军事宣州刺史上柱国食邑一万户韩王知证记。  

☆李从谦  

从谦，南唐嗣主第九子。历封鄂国公宜春王，进吉王。出镇江州，及贬制度，仍降鄂国公。入宋，改名从讠甫，累官武胜军行军司马。  

○夏清侯传  

侯姓干氏，讳秀，字耸之，渭人也。曾大父仲森，碧虚郎。大父挺，凌□处士。父太清，方隐於幽闲，辄以卓立卿自名，衣绿绶佩玉奏闻之，就拜银绿大夫。秀始在胚胞，已有祖父相。生而操持，面目凌然。佥曰凤雏而文，虎享而斑斑，秀之谓也。不日间，昂霄耸壑，姿态猗猗，远胜基父。久之，材坚可用。时秦王病暑，席温为下常侍，不称旨。有言秀甚忠，能碎身为王，得之必如意。王亟召使者，驾追锋车，旁午於道。既至引对，王大悦，诏柄臣金开剖喻秀以革故鼎新之义。然後剖析其材，刮削其粗，编度令合。又教其方直缜密，於是风采德能一变。有司奏上殿，王宣旨云：“恨识卿之晚。”赐姓名为平莹，封夏清侯，实食ㄍ谷三百户。莹以赐姓名，改字少覃。自此槐殿虚敞，玉窗邃深。莹专奉起居，往往屏疏妃嫔，以身藉莹。向之喘雷汗雨，隐不复见。如超热海，登广寒宫。王病良愈，谓左右：“莹每近吾，则四体生风，神志增爽。虽古清卿清郎，何以尚兹。”宠遇益隆，偃曹侍郎羽果支头使沈水养足功臣添凭皆出其下。莹暇日沐浴万珠水，醺酣百穗香，辟谷安居，咏箨兮之诗以自娱。感予猷此君之称，嫌牧之大夫之谤。回视作甲者劳於魏武，为冠者小於汉高。白虎殿之虚名，童子寺之寡援，未尝不伤其类而长太息也。不懈於位，前後五年。秋归田园，夏直轩阁，功日大。无何，秦王有寒疾，不可以风。席温再幸，兼拜罗大周为斗围监。蒙厚中为边幅将军，同司卧起。莹绝不占踪迹，卷而不舒，潦倒尘埃中。每火云排空，日色如焰，则忆昔悲今，泪数行下。乃上表乞骸骨，得请以便就第，终王世不用。予嗣节袭国，有罪除其封，人以凝秋叟呼之。既不契风□，但以时见於士庶家，亦得人之欢心。後世尚循莹业，流落遍於四方。惟西北地寒，故辙迹所不至云。  

☆卢文进  

文进，字国用，范阳人。少事刘守光为骑将，降後唐，庄宗遥授寿州刺史。後奔契丹，为幽州兵马留後。明宗即位，率所部来奔，授滑州节度使，移镇邓州，累加同平章事。入为上将军，长兴中复出镇潞州，清泰中改安州节度使。晋祖入立，率所部奔金陵，李命为宣州节度使，卒於江南。  

○自契丹还上唐明宗表  

顷以新州团练使李存矩提衡郡邑，掌握恩威，虐黎庶则毒甚於豺狼，聚赋敛则贪盈於沟壑。人不堪命，士各离心。臣即抛父母之邦，入朔漠之地。几年雁塞，徒向日以倾心。一望家山，每销魂而断目。李少卿之河畔，空有怨辞。石季伦这乐中，莫陈归引。近闻皇帝陛下皇天眷命，清明在躬。握纪乘乾，鼎新革故。始知大幸，有路朝宗。便贮归心，伺良会。臣十月十日决计杀在城契丹，取十一日离州。押七八千车乘，领十五万生灵，十四日已达幽州。  

☆张义方  

义方，始名元达，事南唐先主为侍御史。先主倚以肃正邪慝，取前朝王义方名以易之。饵丹病卒。  

○请纳谏疏  

古之任御史者，非止平狱讼肃班列也。有怙威侮法，弃忠贼义，树朋党，蔽聪明者，得以纠弹。至於人主，好游畋声色，说奢侈佞媚，赏非功，罚非罪，得以争论。使诸侯不敢乱法，百司不得盗权，则御史为不失职。今文武材行之士，固不为乏，而贪墨陵犯，伤风教，弃仁义者，犹未革心。臣欲奉陛下德音，先举忠孝洁廉，请颁爵赏，然後绳纠乖戾，以正典刑。小则上疏论刑，大则对仗弹奏。臣每痛国家之败，非独人君不明，盖官卑者畏罪而不言，位尊者持禄而不谏。上下苟且，至於沦亡。今臣诚不忍忘君亲之义，有所不尽。惟陛下幸赦之。  

☆张翊  

翊，京兆人。仕吴为武骑尉，後见知於宋齐邱，授府中从事。南唐代吴，擢虔州观察判官西昌令。  

☆潼关赋  

维皇王之建国，分中外於上京。凭山河以作固，阈夷狄而腾声。诚曰咽喉，吞八荒而则大。是称岩险，控万国以来平。周有掌货之节，礼关门之征。巨防宵扃，倚洪波而作镇。重扉击析，连太华而为城。创中代之新号，变函谷之旧名。柱史老聃，拥仙云而西迈。终军童子，建使节而东行。文仲不仁，废六关而兴诮。王元有说，封一丸而永清。若用备不虞，取诸系象。作邦畿之襟带，杜奸宄之来往。长墉矗兮云屯，曾楼赫以霞敞。登临者有知其地雄，逾越者无漏於天纲。亦有孟尝夺走，长宵未曙。何白马之不谈，学鸡鸣而乃去。逢尉臣之一失，或愚者之千虑。至如楚汉争雄，沛公先入。旗鼓照耀，兵戈翕习。南面则三杰齐驱，东井则五星俱集。实灵命之所应，亦人谋而是及。王道廓而已清，帝业巍乎乃立。穷四塞之艰阻，成百王之都邑。故知建功定霸，期乎此关。武侯矜於固险，娄敬说乎河山。视前烈之轨躅，览陈迹而跻攀。既登高而能赋，希驷马而言还。  

☆公乘  

，相州人。先世有锡爵公乘者，遂以为氏。事南唐嗣主，尝奉命与伴送使陈植航海修好於契丹。  

○使契丹进元宗蜡书  

臣自去年六月离罂油，七月至镇东关，遣王朗奉表契丹，九月乃有番官彝离毕部牛车百馀乘及鞍马沿路置顿。十月至东京，留三日。契丹主遣闲厩使王庭秀称诏劳问，兼述泰宁王燕王九月同行大事。兀欲即世，母妻并命。又辽东以西水潦坏道，数百里车马不通。今年方至幽州，馆於愍忠寺。先迎御容入宫，言先欲见唐皇帝面，乃引见如旧仪。问国书中机事，臣即述奕世欢好，当谋分裂之事。契丹主喜，问复有事否，臣曰：“军机别有密书。”契丹主接至袖间，乃云：“吾与唐皇帝一如先朝往来。”因置酒合乐。又谕臣曰：“使人泛巨海而至，不自意变起骨肉，道路有闻亦忧恐。”手斟一玉锺酒，先自啜，乃以劝臣令饮，自旦至日始罢。自时数遣使宣劳，三日一赐食。谨遣王朗赍骰号子归闻奏。  

☆江文蔚  

文蔚，字君章，建安人。後唐长兴中举进士，为河南府馆驿巡官。坐秦王重荣事夺官，奔吴为宣州观察巡官，历比部员外郎知制诰。南唐代吴，改主客郎中，拜中书舍人。嗣主袭位，累迁御史中丞，以请诛冯延已、魏岑贬江州司户参军，召还为翰林学士。保大十年卒，年五十二，谥曰简。  

○劾冯延已魏岑疏  

赏罚者，帝王所重。赏以进君子，不自私恩。罚以退小人，不自私怒。陛下践阼以来，所信重者，冯延已、延鲁、魏岑、陈觉四人，皆擢自下僚，骤升高位，未尝进一贤臣，成国家之美。阴狡图权，引用群小。陛下初临大政，常梦锡居封驳之职。正言谠论，首罹谴逐。弃忠拒谏，此其始也。奸臣得计，欲擅威权。於是有保大二年正月八日敕，公卿庶僚，不得进见。履霜坚冰，言者忄匈忄匈。再降御札，方释群疑。御史张纬论事，忤伤权要。其贬官敕曰：“冈思职分，傍有奏论。”御史奏弹，尚为越职，况非御史，孰敢正言。严续国之戚里，备位大臣，不附奸险，尚遭排斥。张义方上疏，仅免严刑。自是守正者得罪，朋邪者信用。上之视听，惟在数人。虽日接群臣，终成孤立。陛下深思远虑，始信终疑。复常梦锡宥密，擢萧俨侍从，授张纬赤令，群小疑惧，与酷吏司马正彝同恶相济，迫胁忠臣。高越之於卢氏，义兼亲故，受其寄托，痛其侵陵。诉於君父，乃敢蔽陛下聪明，枉法窜逐。群凶势力，可以回天。在外者握兵，居中者当国。师克在和，而三凶邀利，迭为前却。天生五材，国之利器。一旦为小人忿争妄动之具，使精锐者奔北，馈运者死亡。谷帛戈甲，委而资寇。取弱邻邦，贻讥海内。同列之中，有敢议论，则冯魏毁之於中，正彝持之於外，构成罪状，死而後已。今陈觉、延鲁，虽已伏辜，而魏岑犹在。本根未殄，枝干复生。冯延已善柔其色，才业无闻。凭恃旧恩，遂阶任用。蔽惑天聪，敛怨归上。高审知累朝宿将，坟土未乾，逐其子孙，夺其居第。使舆台窃议，将帅狐疑。  

陛下方以孝理天下，而延已母封县太君，妻为国夫人，与弟异居，舍弃其母，作为威福，专任爱憎。咫尺天威，敢行欺罔。以至纲纪大坏，刑赏失中。风雨由是不时，阴阳以之失序。伤风败俗，蠹政害人。蚀日月之明，累乾坤之德。天生魏岑，道合延已。蛇豕成性，专利无厌。逋逃归国，鼠奸狐媚。谗疾君子，交结小人。善事延已，遂当枢要。面欺人主，孩视亲王。侍燕喧哗，远近惊骇。进俳优以取容，作淫巧以求宠。视国用如私财，夺君恩为己惠。上下相蒙，道路以目。征讨之柄，在岑折简。帑藏取与，系岑一言。先帝卑宫勤俭，陛下守之勿失。而岑营建大第，广役丁夫。孽子之居，过於内殿。亭观之侈，逾於上林。前年建州劳还，文徽入觐。西苑会燕，舍爵策勋。岑披猖无礼，狂悖妄言。与延已用意多私，行恩不当。俾军士怀恨怒之志，受赏无感励之心。将校争功，喧动京邑。奸谋诡计，诳惑国朝。致漳州屠害使者，福州违拒朝命。百姓肝脑涂地，国家帑藏空虚。福州之役，岑为东面应援使，而自焚营壁，纵兵入城，使穷寇坚心，大军失势。军法：“逗留畏懦者斩。”《律》云：“主将守城，为贼所攻，不固守而弃去，及守备不设，为贼掩覆者皆斩。”昨敕赦诸将，盖以军威政令，各非己出。岑与觉延鲁，更相违戾，互肆威权，号令并行，理在无赦。烈祖孝高皇帝栉风沐雨，勤劳二纪，成此庆基，付之陛下。比诸邻邦，我为强国。奈赏罚大柄，肆奸宄之谋。军国资储，为凶狡所散。昨天兵败衄，统内震惊。将雪宗庙之羞，宜醢奸臣之肉。已诛二罪，未塞群情。尽去四凶，方祛众怒。今民多饥馑，政未和平。东有伺隙之邻，北有霸强之国。市里讹言，遐迩危惧。陛下宜轸虑殷忧，诛Θ虺蜮。延已不忠不孝，在法难原。魏岑同罪异诛，观听疑惑。请行典法，以谢四方。  

☆欧阳广  

广，吉州吉水人。南唐保大中上书嗣主，言边镐必败。事验，召授本县令。  

○上元宗论边镐书  

臣近游潭州，伏见节度使边镐，初非将材。偶逢圣代，加之任使。措置乖刺，大失人心。致奉节兵士，乘夜大呼，共焚谯门，会明而遁散。不然，几致大变，是仁不足惠下也。朗陵近在肘腋，曾不为虞。乃图桂林，以取奔走，是智不足谋远也。与监军使昌延恭不相协和，动辄疑阻，是义不足和众也。堂堂幕府，空无才贤，是礼不足得士也。军中号令，朝出暮更，是信不足使人也。五者无一长，考之前古，未或不败。请择帅济师，以全境土。  

☆汪焕  

焕，南唐开国时举进士，後主袭位，擢校书郎。  

○谏事佛书  

昔梁武事佛，刺血写佛书，舍身为佛奴，屈膝为僧礼，散俾僧践。及其终也，饿死於台城。今陛下事佛，未见刺血、践、舍身、屈膝，臣恐他日犹不得如梁武也。  

☆宋齐邱  

齐邱，字子嵩，庐陵淦阳人。仕吴，累迁右谏议兵部侍郎。告归九华山，寻起，除中书侍郎，迁右仆射平章事。入南唐，进司徒同平章事，出为镇南军节度使，徙镇海军。复归九华山，赐号九华先生，封青阳公。起拜太传中书令，封魏国公。赐号国老，奉朝请，出镇洪州。周侵淮北，起为太师，领剑南东川节度使，进封楚国公。周显德五年，嗣主李诏放於青阳，自缢死。  

○谏不朝群臣疏  

臣事先朝，迨三十年。每论议之际，常恐朝廷百官之中，有忠赤苦口之人，壅蔽不得达其意恳。今始即位而不与群臣相见，是陛下偏专独任，自圣特贤而已。是以古之帝王，一人不能独闻，假天下耳以听。一人不能独明，假天下目以视。故无远迩群情世态，不必亲见躬闻而可得知之。盖能延接疏越异方之人，未尝隔绝也。今深居邃处，而欲闻民间疾瘼艰苦，是犹恶阴而入乎队道也。然臣老矣，墓木亦既拱矣，桑榆之景，而可待以旦乎？  

○投姚洞天书  

其学武无成，攻文失志，岁华蹭蹬，身事蹉跎。胸中之万仞青山，压低气宇。头上之一轮红日，烧尽风□。加以天步陵迟，皇纲废绝，四海渊黑，中原血红。挹飞苍走黄之辩，有出鬼没神之机。  

○齐邱子自序  

广平宋齐邱，字子嵩，性佣读书，不知古今。然好属意於万物，万物有感於心者，必冥而通之。所以或得万物之情，或见变化之妙。遂著化书以尽其道，凡六卷百有十篇。上二卷说道与术，中二卷说德与仁，下二卷说食与俭，皆化之旨也。盖道不足化之为术，术不足化之为德，德不足化之为仁，仁不足化之为食，食不足化之为俭。食俭二化，其物甚卑，其名甚微，其教甚大，其化甚广。可以裨道德，奋仁义，厚礼乐，诚忠信。噫！不知万物之化小人也，不知小人之化万物也？又不知小人之化化书也，不知化书之化小人也？化之道如是。时大吴大和庚寅岁序。  

○仰山光涌长老塔铭  

夫众生者，昼则共一明，夜则共一暗。明不为之缺，暗不为之分。盖众生同一智而共一见也。佛佛相授，祖祖密传。以兹为法，实无法也。仰山心偈，天下泳之，正为此也。然其化导大纲，祖教专用。传袭源流，谓石亭仰山之宗，则涌公嗣其後也。  

公法号光涌，丰城县张氏也。诞生之夕，神光照庭。邻人以为珠璧之祥，间而伺之，生男子也。七岁请学儒，诗书礼乐，若有素习。十三请学佛，经论禅智，悉如生知。一旦请游方求师，父母器而从之。於时石亭之膻，风行四海，乃往礼之。石亭为之剃度，复就开元寺真公传净名经密旨。十九诣襄州寿山寺戴公受大戒，遂携瓶锡，遍礼有德。以有间断意，契无间断心。以有生灭身，得无生灭体。石亭有“似驴”之问，涌公有“非佛”之对（石亭堂见诸方学人来，便问：“子来作麽”，学人对曰“礼拜和尚来。”石亭曰：“还见和尚否？”对曰：“见。”石亭曰：“见和尚何似驴？”学人无对。石亭将此语每问折到学人未有能对者。石亭乃问涌公云：“子将作麽？”对曰：“礼拜和尚来。”石亭曰：“还见和尚否？”对曰：“见。”石亭曰：“见和尚何似驴？”对曰：“某甲见和尚亦不似佛。”石亭曰：“既不似佛，似个什麽？”对曰：“若更有所似，与驴何别？”石亭曰：“凡圣两忘，情尽体露。吾有此语来，近二十年无人决了境。子大利根，当自保任，吾不能尽标。子异日可知而自行矣。”）。尝大奇之，谓之肉佛可以化人矣。石亭归寂，公燃第三指以报法，又燃第四指以报亲，皆不群之事也。仍归止於仰之栖隐寺，绍祖风也。洪帅南平锺王闻其名，若禅师家麟凤，无有肩其威德者。遂遣使迎止於府下，使者至，师不起。於是州牧邑尹至，亦不起。已而士民皆来，又不起。乃共诉之曰：“师如不起，贻郡县之咎。”由是不得已而後从之。既至，复馆师於石亭，继美名也。是时为人说法，明色空一相，人佛同种。使士者舍书剑，农者弃耒耜，工者忘纠纟墨，贾者散金玉。万务失绪，官不能禁。师之教化明白也如是。天十四年秋，还如旧隐。升元二年夏，顺化於禅寝，僧腊七十，俗龄八十有九。门人具梵礼塔於山之西南隅，表至德也。  

呜呼涌公，王者固召不就，因慈悲而後就之，真天人也。将来者多方求知，犹有弗获，足见涌公不泯其能，盖力救末法之弊尔。入室弟子彦新，执古之士也。任彼肉耳，聆余广誉，不远千里，自袁而来，以行状授余请铭。殊不知人不胜名，文不胜德。然哀其诚悫，强而应之。其辞曰：  

佛佛佛，乃真物。自迷误，无得失。曹溪殁，仰山出。曹溪髓，仰山骨。曹溪虚，仰山实。佛兮涌，涌兮佛。  

## ●卷八百七十一  

☆陈觉  

觉，秦州人。仕南唐累官枢密使，加兵部尚书。以矫周世宗命欲杀宰相严续，谪授国子博士，饶州安置，遣使诛於路。  

○显密圆通成佛心要集序  

昔如来居出世之尊，垂化人之道，阐扬大教，诱掖群迷。开种种之门，方便虽陈於万法。入圆圆之海，旨趣皆归於一乘。然而显教密宗，该性含相。显之义派分五教，总名素怛览。密之部囊括三藏，独号陀罗尼。习显教者，且以空有禅律而自违，不尽究竟之圆理。学密部者，但以坛印字声而为法，未知秘奥之神宗。遂使显教密教，矛盾而相攻。性宗相宗，凿枘而难入。互成非毁，谤议之心生焉。竟执边隅，圆通之性懵矣。向匪至智，孰融异端。事必有成，人能宏道。  

今显密圆通法师者，时推英悟，天假辩聪。髫龀礼於名师，十五历於学肆。参禅访道，博达多闻。内精五教之宗，外善百家之奥。利名不染，爱恶非交。既而厌处都城，肆志岩壑。积累载之勤悴，穷大藏之渊源。撮枢要而成诵在心，训义理而若指诸掌。以谓所阅大小之教，不出显密之两途，皆证圣之要津，入真之妙道。览其文体则异，犹盘盂自列於方圆。归乎正理则同，若器室咸资於无有。而学者妄生异议，昧此通方。因是错综灵编，纂集心要。文成一卷，理尽万途。会四教总归於圆宗，收五密咸入於独部。和孔酪之味，都作醍醐。采□霞之滋，并为甘露。诚诸佛之会要，後人之指南。使披览者似获如意之珠，所求皆遂。遵依者如食善见之果，无疾不瘳。觉学愧荒虚，辞非华丽。曾因暇日，得造吾师。每亲挥麈之谈，颇窥班之见。属当传世，爰托撰文。素惭舒理之能，聊著冠篇之引。  

☆贾彬  

彬，南唐升元六年官秘书省正字。  

○圣母庙记  

有唐中兴，文轨未一。天子宵旰，惠於人。畴兹贤才以理郡，诏琅琊王公出宰畿甸。训谕之日，具於纶言，是故图书但载至止之日。夫溧水者，古之中山也。刊之在石，隶於宣城，瘠而名美。洎我皇出潜驻跸，编王畿，土厚而俗富。水陆兼济，乡党乐康。比屋可封，非贤不处。琅琊公自达理隐，颐教化之源，上布皇风，下调民事。闾里相贺，喧哗若争。公每鄙众心尚崇淫祀，罔根本末，俱食甘腥。巫现以之须求，远近以之敬信。不有取舍，那分否臧。爰采地图，稽求故事。乃得县东南胜概，独立不倚，高而不危，显著灵踪，藏诸旧史。有若圣母，享於是山。公乃曰：“古之诸侯，今之令长。诸侯得祀境内，以祈有年。有若世运光启，昭应协从，其名中山，其神後土。将设庙貌，胡为不然？”不率民财，只凭众力。绀殿连碧，虹桥跨清。归百姓之真心，配神作主。俾中山之灵迹，与国咸休。其馀嚣浮所完，土木这设，并从毁拆，无或兴妖，有以见公之去邪蔑疑，为政以德。恺悌君子，其在兹乎？惟神正直聪明，不可不报之以介福。虫霜水旱，不可不助之以阴功。无或俨然，以伤舆论。彬偶熟前事，敢书直言。用纪岁时，以示今昔。升元六年太岁壬寅仲冬十有九日记。  

☆留从效  

从效，泉州永春人。初为散指挥使，击败朱文进之党，遂自领漳、泉二州留後，南唐以泉州为清源军，授从效节度使漳泉等州观察使。未几加同平章事兼侍中中书令，封鄂国公，进封晋江王。後遣使贡南唐，又入贡於宋，未至卒。年五十七，南唐赠太尉灵州大都督。  

○上周世宗表  

臣闻日月贞明，万方咸照。帝王英睿，无所不通。窃以闽岭五州，古来一镇。僻陋虽居於遐服，梯航长奉於上京。寻因王氏末年，建城失守。干戈扰攘，民庶苍黄。臣此际收聚馀兵，保全两郡。北连瓯越，南接番禺。况属贡路未通，所以亲邻是附。今则伏遇皇帝陛下道侔诸圣，运应千年。布文德於中原，绍武王之丕业。意昨上遵天意，聊议南征。矧以金陵已归皇化，莫不华夷宾服，文轨混同。然臣尝览此书，略知往昔。窃见孙权鼎分列国，地有三吴。及於季年，臣於大晋，诸道各仍於旧贯，随方率贡於中朝。惟彼前规，无殊此日。臣生居海峤，实慕华风。辄倾葵藿之心，恭向照临之德。仍进獬豸通犀带一条，白龙脑香十斤。  

☆夏谦  

谦，南唐升元时人。  

○东林寺题名  

西上阁门使金紫光禄大夫检校司徒行右武卫大将军兼御史大宪上柱国夏谦，叨奉睿旨，封册雄藩。驻泊旬馀，将更岁序。受王恩而重叠，沐台念以弥深。而又许厕王车，得游化境。时升元二年正月二十八日，故留题记。  

☆景迢  

迢，南唐升元时人。  

○东林寺题名  

武义元年十一月二十七日，朝议郎检校兵部尚书赐紫金鱼袋上党郡公食邑一千户景迢，自京城随侍伯父江上归郡，获从家兄桂阳郡公访兹绝景。时春林斗芳，晚雨新霁。ε步忘倦，尘心顿清。竟日方还，故纪於此。升元三年太岁己亥三月二十三日书。  

☆张延嗣  

延嗣，南唐升元时人。  

○齐王重修敬亭昭威侯庙记  

夫神之依人，而聪明正直。人之奉神，必专诚精恳。故立庙貌乎以备致敬，设祭祀乎以祈福应。享致敬而主福应者，其惟昭威侯欤？况乎灵踪所来，异感斯肇。传这时俗，文诸碑篆者久矣。而以岚峰背拥，句水傍奔，松林锁烟，阴物骇魄。於彼江左，乃为名祠。会昌岁，相国崔公龟从按察当郡，豁当时宵梦，显兹後明灵。自是祷赛云臻，牲牢日盛。指骨无惭於青骨，倚山何愧於挂山。其如屡革光阴，旋倾檐栋。雨痕彩壁，尘暗仪形。未偶饰修，罔资辉焕。延嗣自皇帝御极初，叨承宠渥，共佐藩条。时谒祠庭，细观圯坏。升元三载秋，暂朝丹阙，以此上奏宸聪，及拜青宫，得不仰闻英听。伏维大元帅齐王殿下忠符昌霸，孝奉家邦。克崇开泰之功，聿赞升平之业。遍流恩信，俯念（阙）神俄顾问庙之隳损者，遂虔对以殿堂板阁，廊庑官署。遽降教令，遣赍白金，委之兴修，益彼宏壮。一期星律，方毕工徒。馀更彩绘威容，装换帏帐，添列鞍马，漆刷门窗。仍置动用所须，并造内外亭予廊屋等，皆已周备。噫！得一之灵俨尔，如在之敬肃然。苟昭感无愆，则钦崇靡怠。用俾乎蘩斯荐，庶几乎福善是徵。荷雍熙之化无穷，保元良之基永固。延嗣幸濡帝泽，安测神功。对坚珉非叙事所能，衔令旨贵纪於兹在。时升元四载六月二十一日记。  

☆刘津  

津，南唐升元时人。  

○婺源诸县都制置新城记  

伊古之制，列爵惟五，分土惟三。暨周失九区，秦并百二。汉魏以降，晋宋以来，何其不然也。盖皇王之道渐抑，强霸之政荐隆。得之者三术并施，成之者七德并用。於是或建邑以抚俗，或设垒以保民。当戎战之时，委莞榷之务。或便以漕运，或利以赋税。故不束於教，而随时之义，易简而治者也。迨於亡隋失德，伪夏僭图，我唐拨略乱基，肇载天符。提神剑而扫清芜秽，垂衣裳而治服华裔。应顺天人，车书文轨。三百年之皇衢坦荡，二十圣之帝业巍峨。颁正朔於八荒，列股肱於十郡。永思偃武，常获承平。岂期王政初微，鲸波遽作。乃诸侯方轨，宗社陆沉。故知天未绝唐，秘将有主。潜栖我土，晦伏齐吴。避强数纪之间，建迹三分之内。神州兴感，悲禾黍之离离。龙跃待时，应图谣之密密。且大业不可以终否，彝伦不可以久亏。瑞协真人，祥符王气。由是远辔长驭，覃思宽仁。世扶颠，独居多算。沉谋逖虑，众莫能窥。大勋显袭於常，备物毕承於锡命。法尧舜之内禅，踵高光之再兴。云龙呈有位之期，道德耀无私之日。庶民悦服，咏维新而再贺唐正。裔夏称觞，望灵光而咸思禹贡。其有盘桓险远，偃蹇遐光。文德不归，武威定取。帝曰：“先朝昔为失驭，故裂其地。今既复矣，可以归之。”且非财何以聚人。非人何以求霸，非霸何以袭皇王之道。乃以国之东裔，熬天池以为盐。国之南偏，撷地利以为茗。岁贡数百，膳五千师。其诸胶漆之财，玉帛之货，山川之利，租庸之常，不足纪也。  

太和中，以婺源、浮梁、祁门、德兴四县，茶货实多，兵甲且众。甚殷户口，素是奥区。其次乐平千越，悉出厥利。总而榷，少助时用。於时辖此一方，隶彼四邑。乃升婺源为都制置，兵刑课税，属而理之。仆谬以非才，叨斯皇泽。专兹计干，任此民戎。制置旧有城池，近多摧毁。则以境邻东夏，岁积货泉。封略匪遥，备虞宜固。耻云恃陋，是曰旷官。爰选三农之馀，互聚诸县之众。同其力役，完此城堙。其西建衡山一营，添新垒三里。其北则筑平蛟穴，接此蛇城。周环十里，群来畚锸。半年之间，闾阎尽易，雉堞皆新。启升元二门，建东西两市。众闻悦办，略不告劳。曾无鞭叱之声，蔑有延差之患。莫不下屏群庶，上赖燮调。幸毕厥功，何有其绩。仆实惭寡陋，又乏讨论。敢ゼ鄙直之词，径记岁月之事。唐升元二年，今上即中兴位。岁戊戍十月癸丑五日丁巳，诸县都制置使检校司空刘津记。  

☆吕延祯  

延祯，南唐升元时人。  

○复练塘奏状  

当县有练湖，源出润州高丽长山，下注官河一百二十里。当县丹徒金坛延陵，人户并同润。臣读石碑，得闻湖利。访诸乡老，咸曰畴昔以湖有为，故立碑於县门。其废於今，将百年矣。当为湖日，湖水放一寸，河水涨一尺。旱可引灌溉，涝不致奔冲，其膏田几逾万顷。昔环湖而居，衣食於鱼者，凡数百家，有斗门肆所。洎前唐末，兵乱之後，民残湖废。安仁议取斗门馀木，以修战备。自此近湖人户，耕湖为田。後来弓量，赋称租籍。农商失恃，渔樵失业。河渠失利，租庸失计。民思复湖以御灾，奈何无所置立焉。苟欲访其利病，则读碑可知，观湖可见。臣频承条制，葺陂塘，切度其湖，为利甚博。遂为材役工，於古斗门基上，以土堰捺。及填补破缺处。初谤议震动，谓臣弗良图。且废湖丰已者不十馀家，有湖无灾者四县之地。臣明知利害，独如弗闻。自今岁秋後不雨，河道乾枯，累放湖水灌注，使命商旅，舟船往来，免役牛牵。当县及诸县人户，请水救田，臣并掘破湖岸给水。如将久远，须置斗门，方得通济。其斗门木植，须用兔楠。乞给省场板木起建，状下所司处分。  

○练湖碑铭  

不作利物不仁，不翦害物不义。不仁不义，不足为人。先王投凶於四裔，尽力於沟洫，盖亦除害兴利，以厚生民也。延祯常思致力於人，致身於君。会国家乏使，命为丹阳令，因旧碑预闻练湖之事。噫！世所嫉害大利小者，其以湖为田之谓欤？使今之人，不获其利，而罹其害，旱益枯槁，涝滋昏垫，徒永叹其灾，而莫测其乱也。田无十室之用，湖富四县之利。智者有以从长，愚者不可虑始。利岂可废？害岂可留？且湖之兴废，有似随国之兴废。兴於前唐之初，废於前唐之末。今我唐开国，斯湖岂得废也？具事以闻，克谐天心。大赍梓材，以充门键。传命遐迩，罔有不悦。待事黔庶，率皆相庆。於是筑塞环岸，疏凿斗门。民若子来，役俟农隙。人不劳而物成，财不匮而用毕。大泽既陂，大水既潴，物得其利，民除其灾。波澜イイ，鱼龙以依。菰蒲莓莓，邑人所资。步之终日，不得其极。望之若海，若知其涯。雷雨时行，源流归壑。穑人之功，不愆而获。乃植柳以助其防，并工以培其阙。岁旱靡俟雩，河源不患竭。丹阳耆旧扬言曰：“昔之复，复其侵。今之复，复其废。是韦公之平其初，而公以成其终也。事虽殊时，功其一揆。而今而後，民其有望，庶几免於患矣。”愚虽不敏，聊以为铭：  

海大兮波涛溺人，湖深兮润泽生民。废兴我恐有数，利害孰云夺伦。风动菰蒲靡靡，浪摇龟鱼鳞鳞。远哉韦公兮予将复新，赫赫然帝命兮永敷万春。  

☆章震  

震，南唐保大时人。  

○後唐重建巢湖太姥庙记  

伏闻巢居饮血之时，克全朴素。洎钻火变生之後，渐入浇漓。既失淳元，即分善恶。迩後生於圣哲，制彼礼仪，方设坛场，始严祭祀。其或旋闻神圣，亟显灵通。阴功若被於黎元，青骨亦升於庙食。代将袭矣，世岂无焉？  

巢湖太姥者，姓宁氏，则古巢州人也。当汉末魏初之日，值吴强蜀霸之年。国既鼎分，雄争虎踞。凫毛坠地，鲸寇滔天。江淮竞起於干戈，京洛争持於剑戟。且桑田变海，今古共论。土地更时，神自显。唯太姥心将阴契，道与宴符。遇圣者於荜门，泄神机於语次。其後果见龙王作怒，鬼将兴嗔。使彼巢城，陷为湖水。楼阁皆沉於浩浪，黎民悉没於洪波。而太姥先知，独登高。生则免兹漂溺，殁乃主此波涛。阴功大及於行人，灵验寻兴於庙宇。塑神姿於宝座，列陪位於香坛。丹脸桃红，双眉柳绿。掌神兵於水府，呼风伯於山头。送黎民未济之舟，救商贾欲亡之难。南北之征帆蔽日，东西之白浪连□。求之则必遂诸心，祷之则皆从人欲。无偏无党，有托有依。案前之酒脯无穷，筵上之牺牲不绝。人皆蒙，物尽衔恩。虽圣德遐彰，而殿堂且隘。  

我府主汝南公，雄杰卓尔，英姿凛然。笑马援眉粗，徒有当年之誉。鄙姜维胆大，空传昔日之名。弓开而雁落云头，剑拔而蛟亡水底。植亚夫柳，展韩信营。屯赳赳之师，统多多之旅。上可以克清寰宇，下可以压定封疆。镇国西门，为王右臂。且三年布政，千里行春。褰贾氏之帷，歌廉公之。人唯安堵，物荷昭苏。公以久别龙庭，欲朝凤阙。先祈庙貌，次整行舟。橹声而十里交连，帆影而几重相亚。太姥乃大垂灵贶，广借神功。好风轻吹於云樯，微浪不生於水面。往来利涉，上下无虞。既感威光，得无酬报。我公乃命其郢匠，召被般输，相以殿堂，度之材木。造正殿一间两徘徊，两面行廊九间，中门一间，并两挟廊。横屋四间一徘徊，南台将军殿一间两徘徊，官厅两间一徘徊。厨两间，东门一间，利市婆堂一间。周回共二十四间六徘徊，竹木砖瓦并彩画队仗等。计用缗钱十万，工夫五千。不日而成，状如化出。莫不梁横くぐ，瓦叠鸳鸯。丹楹将画斗争妍，刻桷与雕檐斗耀。时或风清月夜，雾散晴天，疏窗含细浪之声，曲楹写馀霞之色。其次壁描鬼将，廊画神兵。牙树霜刀，眉分铁刺。怒发则山倾海涌，喜来则浪静风调。壮观灵祠，匡扶征客。必罄叙兹严盛，何由画此亮端。震也学乏偷灯，才非煮豆。谬提刀笔，忝佐贤侯。大承命以难辞，谨斐然而直述。时後唐保大二年龙集甲辰八月十日记。  

☆殷观  

观，南唐保大时人。  

○景星观记  

运天成度，陶甄大块，道之始也。轨躅发，元黄启宗，道之化也。始化无象，品物流形。形性之和，人气是化。任葆辉橐用，育腐彩夷粮。以僭夭折孽伤，允洽灵明兆伟。元道攸覆，维辙是图。情莫寻枝，理宜归蒂。  

袁州萍乡卢溪景星观，道唐福德星应宫肇也。阴阳屑和，天地鼓泰。万化资始，一德惟新。星其茂祉神图，观若符真御宇。洎乎九功失绪，六境遗踪。季叶雕蒙，叔纲块索。璨无双烂，影昧层光。剖瓜争望於秦川，分豆竞奔於吴市。酆羊解语，赤符狂醉於成都。屈马无言，六甲乱迷於魏阙。星由没也，观乃废焉。圃翠飘椿，坛红落杏。朱顶之琼衣住舞，桂殿香疏。绿毛之文鬣将飞，莆池烟冷。迨我後中兴皇霸有国以来，图史咏风，天人合德。铜浑变九重坤盖，金柱锁八壮乾隅。雀羽书皋，麟蹄拜野。百稔岁谷，群安寿人。元功聿修，朴风大返。乾象作瑞，坤维出祥。星可浮圭，观期角陆。甲推丙午，岁保中和。教化中外，爱育民子。  

太守陈留边公镐，策勋霞缃，书劳翰谍。黄金翦佩，殊恩酬紫塞之功。白锦裁文，异宠耀碧之贵。牧於是州，举李承戬。牛刀剖位，虎剑临人。命发宸躬，宰於斯县。琴堂夜永，凤树秋高。景物陶然，政化成矣。兹观突州西位，却县东隅。戬乃初访遗榛，制丰开址。公则始闻芳躅，匠入神机。谓戬能宏道勤行，知戬有劝农暇日，给俸怡庸，倾资薰饷。精修（太守边公给属宅库田六千五百把还资常住）得道士欧阳皎，老铁髭须，长金指甲。阳山采蜜，拨聚虿於风巢。阴灶煮砂，卧真龙於火鼎。笑解筇箨，深尘茧闱。公既欣从，戬闻命矣。於是博质文梓，广实良。缅尔藏规，郢而珍用。勺视丹阙，具迹彤基。琼房写春，瑶窗叠日。七井桐碧，三清玉寒。穆天子之八骏游回，霞明汗漫。许侍女之一鸾妆罢，月坠崆峒。星乃归焉，观尝复矣。观即公之下客，国之微民。徒言指马思肝，空效剖鱼寻胁。铭虽美事，事广难明。敢肇唐皇昌霸之成，少导君子文明之述。词曰：  

大道无象，万窍泯邈。赤羽立日，飞驹趁雹。入元珠门，始见真璞。□台显迹，激澹真风。教纽冈外，宗枢域中。有勤行者，攀虚蹑空。伟哉圣王，聿修元德。星分大瑞，照我仁国。敷立宫祠，用昭不忒。兹址其一，残蒙楚渊。鹿闲桂戚，鹤弊芝田。不有此废，星胡瑞焉。我後在位，诞膺皇霸。明皎日中，照一天下。是皇可期，瑞我大化。斯观复矣，自我贤侯。蓬宫鄙邃，阆阙图幽。永符天瑞，万古千秋。  

☆朱恂  

恂，南唐保大时人。  

○仰山庙记  

夫胚浑肇分，元黄肇判。其覆之者图盖，载之者方舆。有晦明寒燠以成其序，有五星两曜以丽其上。故曰四时行焉，又曰万物生焉。矧夫神明之道，其来尚矣。古者有弗臧不顺之事，则遍走群望。郑子产亦谓风雨不时，於山川。至诚神感，贻厥百祥。抑复善者福之，淫者祸之。总倚伏之纲纽，提惨舒之权衡。施之於人，犹反掌尔。假使以不法之事，而请其神，又胡异於拾渖，孰能尸之矣？所以王表称灵，实知休否。阮瞻著论，自贾凶危。或草木化於山头，或土田化於华地。一顾千里，辅德依仁。简策所存，事摭非泯。且古犹今也，孰得而论。如此则观者神凝（旧志作痴），闻者耸。逖者影响，以至於斯。苟欲穷其理，探其源，又何异张目於暗室，莫认其隅，阒焉默焉，何所视也。  

仰山广惠公庙，汉文之世，而立於山之阿，神姓萧氏，不知何许人也。其季曰七郎，亦立像於别殿。昔有徐，自芜城归宜春，系舟於彭蠡之岸。忽有人附载，自称曰萧氏，居於仰山之阴，石桥之右。逮及兹乡，告别而去，约於石桥。应期而至，因诉以无产，思十亩之田以给其家。彼乃信舍之间，骤发大水，漂荡陵谷，出田五顷，即惊骇。他日再往其处，潜觇其形，睹之乃二龙也。方悟其非人也，即仰山之神矣。且龙者，阴阳不测，变化无穷。非史墨无以详共由，非刘累无以品其性。盖神之所变，岂不圣欤？厥後灵验，不可胜记。里民归之如流水，恃之如慈母，垂祉。威神愈彰。有唐代宗朝广德末，神感梦於太守阎公瑜曰：“我龙之伯仲也，实姓萧氏。其祠在仰山，既险且阻，我其徙之，将近尔郊，俾祭祷。”诘旦视之，则尽拔其殿宇，置於山下，去旧祠仅一舍之地，即今新庙是也。朝廷以广惠公赠太保，其次曰昭灵侯赠司徒，足以旌其神通，歆其血食也。噫！巨灵之擘大华也，万古以为圣迹而神之。拔彼栋宇，涌出邱壑，岂非圣乎？袁之啬夫，实有所赖。其或疠疫潜起，水旱氵存臻，九扈告灾，六淫迭作，莫不仗二神之力而祛之。瓿瓯之祷，隘於轩庑，实千里封圻而受其赐矣。央之内，孰不畏仰？  

我皇纂嗣之七稔，刺史边公镐以庙貌弗严，榱甍渐损，尘侵翠阶，苔剥虚廊，像设虽存，帘箔将弊，遂兴心匠，重构雕梁。方架重门，旋属解任。明年，刺史张公承杰下车。是岁微旱，爰请军事判官骆延卿虔祝二神，更新缔建，果获元贶，乃称有年矣。因率属邑，各输其竹木，亻孱工鸠力而修之，并命都头阮洪以蒇其事。由是搜林以求俊材，出帛以徵鲁匠。移湿就燥，去旧为新。未终其谋，而去其职。十年六月，司徒李公徵古自铨曹郎而牧斯郡，求瘼之始，亲造其祠。命毕厥工，用成前美。由是召执事者督之，累月而後圆备。虽令尹之九旬，无以加也。平叔犹存，作赋休夸於古殿。由余若在，发言须让於神功。莫不广槛长廊，丹楹刻桷。文刊外，藻井悬空。檐高而くぐ欲飞，瓦乱而鸳鸯不散。绣而星拱，彩柱云趋。前架层楼，旁堆翠。引清流而缭绕，面蓝岫以参差。岂惟玉女窥窗，可以天人下视。以兹宏丽，固卜延长。然後缋饰其像，迎於二殿。得不抑如在之容，思莫大之福。懿夫雕ぬ之成，威神之盛，憧憧往来，凫趋螽集，有以尽其瞻敬矣。自然礻勺祭加笾，两无虚日。则知非二神不能垂其，非贤侯不能崇其祠。望祀之中，此实为最，无以继也。遂命载笔传文，以纪其事。恂学愧缥囊，才非彩笔。徒奉受辛之旨，实惭狂狷之辞。罔愧直书，用刻贞琬。保大十年龙集壬子冬十二月五日记。  

☆丁宏道  

宏道，南唐保大时人。  

○招隐院新建钟楼记  

且以太上元元，虚无阐化。文宣圣父，俭约兴宗。虽鼎分枝衍，爰归寂灭。我竺乾大觉天地之师，启甘露之教门，演真空之妙行，{大岁}兹化界，逖度群生。俨瑞相於离宫，壮皇王之境土。厥後隋朝嗣主，文帝登轩。颁示畿城，大营香刹。时冀阳衔斯国泽，聿创莲宫。繇是矣林王蠲其舍宅，越檀信树尔蓝墙。额悬招隐之名，位压澄江之上。迄於唐代，四百年间，纵值废兴，此不坏矣。时有沙门惠明，欲隆梵阁，乃创鸣钟。且惠明饮水飧蘖，奉真仙。道德冠於五乘，学力通於三教。务兹严饰，勉力逾年。遂感毕方贡木，表震甸之良材。少昊遗金，耀兑宫之美德。即命澄川般匠，建尔层楼。爰凭桂菀洪炉，陶梵响。矧有焚修院三僧令思及住院缁流，舍财请众。亭亭修竹，度岁孤青。皎皎云蟾，终年洁白。共兴莲社，同助化缘。复次都劝首徐可枢、耿承谕、徐玢远迩檀越等，早悟尘机，俱亲妙道。克世上有为之宝，置禅关无壤之因。咸赍缗资，可题志铭尔。陶既阕，斤斧又停。韵而扣起天闻（疑），屹屹而从地踊。鸳鸯叠翼，上覆层檐。くぐ分躯，下擎千柱。洪钟一挂，警尘梦於千秋。翠阁圆成，镇祗园於万古。宏道狎居槐市，素乏嘉。况乎释道幽遐，理核难究。深愧涓弱水，争起波澜。实惭腐草微光，焉能代烛。幸蒙请命，不敢拒乎。辄序胜因，列於箴记。铭曰：  

大觉真如，绀目修眉。逾城得道，曩劫怀慈。化胡化越，以法以词。人间天上，惟佛为师。矧乎香刹，隋皇创树。法鼓恒鸣，慈□式布。地踊祥莲，天垂甘露。帝祚同昌，金园永固。爰有缁公，狎禅之宗。三垂得趣，十地门通。营之妙阁，创之洪钟。俨兹胜善，显尔殊功。院已庄严，四百馀年。额挂招隐，位压澄川。焚修释子，继嗣相传。刊於成事，可久存焉。保大十一载岁次癸丑仲夏月建立，谯国丁宏道撰。  

## ●卷八百七十二  

☆薛文美  

文美，南唐保大时，官宁国军节度推官知录镇事朝议郎检校尚书主客郎中。  

○泾县小厅记  

余自出周行，来治斯邑。窃观图籍，亦睹风土。历代屡为郡，复改县，隶豫章焉。尔後割龙门乡为太平县，沙城乡为旌德县，石埭乡为石埭县。可知古封疆远近尔。太和中，裴明府焊惜其山势雄峭，溪带奔倾，翠锁居人，烟和公舍，闻奏依万年县廨宇制置。县署之後，池塘迂折，半里有馀。虽水涸草侵，波澜不见，而斜湾曲岸，景致宛然。别有亭基五所古木修篁，交荫若盖。睹斯遗址，甚郁於怀。然则民病未除，官方到任，不可追往，有害於今。终伺丰穰，以续故事。庚戌岁中秋，始创高亭一闲两厦。风来入面，目达四方。危亻疑鳌头，静同天籁。乃命曰：“齐□亭。”小厅者，乃县之古厅也。不记年代，屡曾增修。柱木倾斜，风雨不蔽。颓毁既甚，坐立非安。议始重兴，量功采斫。先有洪水漂出巨材，久在溪ヂ。谓其蠹朽，试请少府邢公楷监工人往视，得直木数条，沿溯而来，如神所惠。爰运斤斧，遄就公厅。榱桷端坚，栋梁宏壮。威仪百里，花焕一方。复於厅後盖廊屋三间，水阁三间。重梁续柱，架飞空，檐影照波，荷香入槛，曰“来风阁”。东北隅茅亭一所，花卉丛杂，果实枝繁，翠色长在，岚光不散，亦重修饰，别是幽奇，曰“烟锁亭”。因记小厅，乃得总述。非功积，要载岁时。大唐保大十一年岁次癸丑七月二十六日，宁国军节度推官知录镇事朝议郎检校尚书主客郎中赐紫金鱼袋薛文美记。  

☆张洎  

洎，字师黯，改字偕仁。滁州全椒人，南唐进士，累迁中书舍人清辉殿学士。入宋，历官参知政事。卒年六十四，赠刑部尚书。  

○张司业诗集序  

司业讳籍，字文昌，苏州吴人也（一作和州乌江人）。贞元十五年丞相渤海公下及第，历官太祝、秘书郎、国子博士、水部员外郎、国子司业。公为古风最善。自李、杜之後，风雅道丧，继其美者，惟公一人。故白太傅读公集曰：“张公何为者？业文三十春。尤工乐府词，举代少其伦。”又姚秘监尝赠公诗云：“妙绝江南曲，凄凉怨女诗。古风无手敌，新语是人知。”其为当时文士推服也如此。元和中，公及元丞相白乐天、孟东野歌词，天下宗匠，谓之“元和体”。又长於今体律诗。贞元已前，作者闲出，大抵互相祖尚，拘於常态。迨公一变，而章句之妙，冠於流品矣。自唐末多故，氵存经离乱。公之遗集，十不存一。予自丙午岁迨至乙丑岁，相次缉缀，仅得四百馀篇，藏诸箧笥，馀则更俟博访，以广其遗阙云耳。  

☆任光  

光，南唐乾德四年进士第一，任将仕郎县尉。  

○唐临川府崇仁县地藏普安禅院碑铭  

夫真觉了然，离诸名相。横大千而非有，等虚无以非空。譬夫色映琉璃，睹之则元黄斯在。月涵止水，为之则游泳徒劳。自四大相摩，六根竞炽。认贼作子，以幻为真。情尘逾於峻极，爱流深乎浩杳。然後因病而须药，以渡而假筏。故我竺乾先生唱以无缘之慈，不尽有无之法。化分万行，教立三乘。随彼性根，次第启迪。则造幢造像，施力施财。皆福报之大端，回向之广途也。  

地藏普安禅院者，邑人右军牙将充昭武军客司引客虞候邓进与弟亮弟逵等之所建置也。地居爽垲，境占幽奇。法宇禅堂，洞然虚白。金容宝像，焕若庄严。清溪经其前，崇林映其後。入座而风传爽籁，开轩而云吐凝岚。盖禅那宴寂之场，大士栖真之所也。初邑中无禅刹，或毳侣经游，则投足无地，往往止於白衣之家。甲子年中，有守勋和尚者，法门之柱石也。振衣而来，睹斯[B242]然，谓邓生曰：“闻君豪富特达，好事然诺。老僧欲构一禅斋，以待南北。乃此方未曾有之胜事也，吾子其可为乎？”邓生闻之，忻然炷香礼拜曰：“若和尚能此驻锡，则弟子必不发心。”遂於县西南巴水之阴，得此福地，创是道场。故曰“地藏”者，因废额也。普安者，表新意也。自诛茅翦棘，从基作构。咸谘其规度，无有限量。一物已上，靡不完整，凡有缗数百万焉。彼优填作像，须达布金，比诸信施，可谓至矣。  

土木既毕，会勋公从鄱阳法眷造先师亭之请，且曰：“功成不居，古人之道也。矧往毕吾师之遗懿乎？”大留不诺而去。监院僧惠崇，理心淳熟，练行精明。识中之智慧荧煌，尘外之空花零落。随缘利物，有感必通。勋公既去，邓生眷其德业，恳请而来，以为欲阐真宗。虑食轮之将尼，或难周给。虽海会以畴依，盍置田园，用计悠久，邓生曰“然”。即舍附郭田三千把入常住。俾夫金绳既耀，香积弥芬。二时既获於坐丰，四众攸加於景附。夫饭一僧，图一像，犹获大利益，况斯邑之地，前瞻何玉，旁即曹山寺，达疏山诸祖道场多由此出。或摩尼在握，或穷子垂归。使至是者皆洗足而居，开盂以食。於此津涉，自我权舆，可谓未尝有之胜事也。盖有以知邓氏之善因，信无量矣。邓氏之福报，信无量矣。  

予比佐是邑，属时和岁丰，居多暇日，与明府扶风公每游斯院，而崇公以予早因薄伎，尝窃高科，缮录所因，以碑见请。适苦多病，辞之未能。秋九月，承诏命归京师，即路有期，前请愈确。勉书事实，有愧斐然。铭曰：  

至哉空王，妙道无方。失在拣择，得非思量。风寂水定，尘销镜光。本来无物，是谓真常。真常甚夷，金言不欺。爱见所缚，众生莫知。三乘引拔，六度针医。不有权变，畴将救之。良田如金，不种何获。巨福如海，不劝何作。惟彼上人，能先斧凿。惟此信士，能应斫。巴水之阴，肇兴禅室。壮若神运，巧同化出。永茂空林，长光佛日。巍巍福田，与道相毕。  

☆李徵古  

徵古，袁州宜春人。南唐升元末第进士，事齐王景达为宫官，改枢密副使，後坐宋齐邱党削夺官爵，置洪州赐死。  

○庐江宴集记  

江南山水，天下无与争也。匡庐落星，江南无与争也。奇峰秀壑，穹邃室，简素极辞华之赡，不能纪其一二。图画尽丹青之妙，何常状其仿佛。乾贞己酉岁，予旅游及此，得国朝四门博士庭筠书堂故基。背五乳之峰，带迁莺之谷。瀑布在右，分一派以走白。彭蠡在前，凝万顷以含虚。斯又匡庐闲无与争也。予方肄业，乃结庐而止。俄而长乐从弟兄洎亲友十馀人继至。明年，予倚金印峰，复营小堂以自居。游焉息焉，无复四方之志。当是时，烈祖皇帝犹秉吴政，筑大防以壅才俊，张宏网以罟英贤。近悦远来，云附影从。予虽不佞，中於一目。繇是历秘阁，登郎署，曳裾齐邸，记室在闼，领枢近之任，拒此已二十年矣。今春以疾免职，获自铨曹郎中出典宜春。之任南去，税驾言归。驻旌旆於江上，携宾僚於林下。蓁莽以俯仰，浓阴认手植之木。登嶙峋以啸傲，清音识旧流之泉。谷鸟山钟，江云潭月，称心豁耳，一如曩昔。追怀同志，或在或亡。金章之身，徒皆贵仕。霜华入鬓，已失少年。圣上睿武英文，康济南服。重湖略定，曾参帷幄之谋。五岭未通，方荷折冲之寄。王事靡，受命忘家。支颓补隳，缮治旧室。因磨翠琬，聊记斯来。巨唐保大十稔太岁壬子三月十日，银青光禄大夫检校司徒使持节袁州诸军事守袁州刺史兼御史大夫柱国李徵古记。  

☆张居咏  

居咏仁吴，累官至门下侍郎。入南唐，升元元年为中书侍郎同平章事，表请先主复姓，进左仆射兼门下侍郎。嗣主立，罢为镇海军节度使卒，赐号顺天翼运功臣，特赠守太子太传上柱国清河郡开国公，谥曰懿。  

☆郊祀议  

孔子云：“郊祀後稷以配天，宗祀文王於明堂以配上帝。”此万世不易之法也。昔长孙无忌请祀高祖於圜丘以配昊天上帝，祀太宗於明堂以配上帝，义为得之。今国家嗣兴唐祚，追尊孝德，而以尧舜为肇祀之祖，宜以神尧配天於圜丘，孝德皇帝配上帝於明堂，礼也。其服物制度，古有常仪，愿罢一切伪饰。  

☆沈彬  

彬，字子文，洪州高安人。唐末应进士不第。仕南唐为秘书郎，寻以吏部郎中致仕，年八十馀。  

○方等寺经藏记  

古者伏羲氏之王天下也，始画八卦，造书契，由是文籍生焉。而以三坟五典载其前，以鸟官云纪纪其後。则周文王於里而演《易》，孔宣父於东鲁以删《诗》。以明古今国家之所为，显君臣父子之所作。由是吾道逐世而盛，斯文得口而行。则四夷慕中夏礼教而来，圣典缘中土敬信而到。始则周昭王知佛生於中国，後则汉明帝梦佛见於寝时。由绪於今，史册斯在。具司马迁录古老之语入於正史，郭景纯采谣俗之志而以为书。尚勤万代博古之贤，讨寻懿行。忙六合（阙三字）馀之学，探赜异闻。而又周柱史以道德为经，本无为而自化，以清净而自正。体虚无而通元言，杳冥中而有精，以无欲而观妙。上助皇王之大化，次归纯朴於舆人。其中华之教，有斯史籍，备之载矣。  

而後以西方释氏之教，爰到同化人。仅二千馀年，以诸佛之大说因缘，救众生之渐深苦恼。以方便之言譬喻，以化度之力慈悲。若非调御丈夫，出广长舌相，或在给孤园内，或於耆崛山，集大众则此界他地俱来，说大乘则小法邪见顿悟。名为法宝，志於佛言。以五百四函总三乘十二分教，兼此经文赞诵，付诸国王大臣。约僧以斋戒精勤，化俗无骄奢放逸。复以先朝白马，尝负真诠。梵本既来，翻译相继。求诸闻见，异代同归。有土皆行，无君不敬。於以传真偈於神州海岛，启金文於朝磬暮香。万方生死之徒，动念者报应堪验。六道轮回之类，归心者超拔无疑。感空王之化诱多门，使群生之归向有路。遂大和五年六月，则有管内都监长讲律大德宏机、尊宿律大德延寿与都劝首韦广安罗环等，共为议焉。乃曰：“尘世大空，浮生一梦。”论古人则伤心坟冢，看浮俗则弹指风灯。以为言有四夷，难生中国。上以天人福尽，暂来作富贵英豪。奚知凡世罪多，又去入畜生饿鬼。验诸佛而既无诳语，修诸善而忍不同心。乃召居县邑之信仁，住寺院之上德。散请化缘之士，遐招书写之人。一境共缘，十年告毕。喜经论入众函而俱满，念工匠装宝藏以共成。以金仙居於中心，以风铎鸣诸四角。言胜绝则如地涌出，观元妙则自天降来。若使共为护持，则牢度大神现宝珠於头上。更以同为赞叹，则信相菩萨鸣金鼓於梦中。功德此圆，僧俗相贺。莫不松门白昼，竹牖良宵。梵音引读於金文，灯焰延开於宝帙。遂使开禅毳客，入探贝叶之元。停口轮师，来味莲花之妙。是以一句一偈，闻之者涕泪堪垂。若女若男，信受者欢喜皆大。状渴鹿而口临福海，如穷子而手入宝山。使刚强者不烦王法而和柔，令罪业者不经地狱而解脱。噫！  

人生须臾岁月，倏忽死生。既贪身炫聪明，共好心先警悟。悭贪作而贫穷是报，人我起而嗔恚复生。手来而空手俱来，身去而空身共去。是人眼见，举世心迷。预修此日桥梁，何止一生福利。睹斯胜作，善莫大焉。彬八十馀生，三教在念。今幸睹（阙）家再造，礼教重新。先唐允圣於江南上，帝储休於域内。崇君臣忠敬之道，修寝庙配享之严。睹虚空之吉祥云，报清泰之再中瑞。以远到者，人自蛮船虏帐。以求货者，物乃蚌宝蛟绡。化被八方，庆流万福。寰区有是，士庶幸焉。时乃秋扫阵云，波澄鲸海。莲清净而朝涵玉露，松偃蹇而夜喝金风。雁有翼以辞寒，僧无心而入妙。幸於是日，聊以述焉。时唐保大二年八月十五日记。  

☆孟宾子  

宾于，字国仪，连州人。晋天福中进士，楚文昭王马希范辟为零陵从事。及恭孝王希萼入金陵，宾于归南唐，累迁滏阳令。致仕隐玉笥山，自号群玉峰叟。复起为水部员外郎，归老连州，年八十七卒。  

○碧云集序  

昔者仲尼删三百篇，梁太子选十九首。厥後沿朝垂名者不少，苦志者弥多。入室升堂，有其数矣。然六艺之旨，二南之风，後来未甚穷目。沈沦者怨剌伤多，取事者雅颂一贯。乱後江南郑都官王贞白，用情创志，不共辙，不同涂，俱不及矣。今睹淦阳宰陇西李中字有中，缘情入妙，丽则可知。出示金编，备多奇句。祗如“乾坤一夕雨，草木万方春”。此乃王泽所均，春风广扇。《姑苏怀古》云：“歌舞一场梦，烟波千古愁。”因想繁华之日，引成兴叹之词。《书王秀才壁》句：“贫来卖书剑，病起忆江湖。”诗人兴叹，时政如何。《听郑道士琴》：“秋月空山寂，淳风一夜生。”乃景清虚，真风回返。《徐司徒池亭》句：“扶疏皆竹树，冷澹似潇湘。”心匠所到，景致尤疏。《落花》句：“酷恨西园雨，生憎南陌风。”阻公子欢，动旅人感。《寒江莫泊寄左偃》云：“烟火人家远，汀洲莫雨寒。”诗人之作，客况凄然。《秋雨》句：“秋声在梧叶，润气逼书帏。”《庐山》句：“谷春攒锦绣，石润叠琼琳。”比兴之言，搜罗尤异。《江行夜泊》句：“半夜风雷过，一天星斗寒。”恐怖一场，虚明彻晓。《寄刘钧》云：“闲花半落处，幽客未来时”；《得故人消息》句：“梦归残月晓，信到落花时”；肺肠难述，怀想可知。《访龙光谦上人》云：“相留看山雪，尽日论风骚”，见请道之相於，望寒山之不舍。又七言《宿庐山白云峰重道者院》句：“云开碧落星河近，月出沧溟世界秋”；又《海上从事秋日书怀》句：“千里梦随残月断，一声蝉送早秋来”；又《夜泊寄友》诗：“鱼龙不动澄江远，烟雾皆收皎月高”；《东林寺远大师》句“杉桧已依灵塔老，烟霞空锁影堂深。”《登毗陵青山楼有感》句“千里吴山青不断，一边辽海浸无穷。”《访洞仙宫不遇邵道者》句“羽客不知何处去，洞前花落立多时”，《忆溪居》句“杜若菰蒲烟雨歇，一溪春色属何人”；又六言句：“半落铜台月晓，乱飘金谷风多。”《客中春思》云“又听黄鸟绵蛮，目断家乡未还。春水引将客梦，悠悠绕遍关山。”《赋泉》句“谁当秋霁後，独听月明中。”《柴司徒亭前假山》句“萤影夜攒疑烧起，茶烟朝出认云归”，众目所观，他心不到。《春莫怀故人》句“池馆寂寥三月莫，落花重叠盖莓苔。惜春眷恋不忍扫，感物心情无计开”、《赠王道士》云“槎流海上波涛阔，酒满壶中天地春”，论元酒太羹，常徒肯爱，述神龙真虎，贤者则知。负勤苦，值干戈，从军之後，受命以来，上表中朝，乞归故国。以同气没世，二亲在堂。弃一宰於淮西，获安家於都邑，公之忠孝彰矣，贤彦称之。载被朱衣，犹思丹桂。乃为言曰：“且名随榜上者众，艺逐云高者稀。今之人祗俦方干处士，贾岛长江，何须第一者哉。公理淦民，饮淦水，清白著矣，歌咏兴焉。况今贤为宝，以礼示人，必当闺籍将书，清庭即践。”愚生於邂逅，得遂披承。时也素月流天，澄江如练，对沧州而援笔，乏丽藻以当仁。以公五七言兼六言二百篇，目曰《碧云集》。癸酉年八月五日序。  

☆张绍  

绍，南唐人。  

○武夷山冲佑宫碑  

夫鸿蒙未兆，凝一气於幽原。混沌无形，接万灵於空洞。逮夫二仪开辟，六合权舆，清浊分流，元黄异色，乾纲既纽，丽乎上者日月星辰。坤轴斯维，镇乎下者川渎山岳。橐宇宙，陶冶阴阳。调四气以运五行，育三才而生万物。当其九皇御宇，五纪乘时。真璞无瑕，元珠绝。辇凤骖龙之主，鹑居っ食之人。性与道俱，心将神会。惟清惟静，齐含太上之真。无虑无营，尽类华胥之俗。洎乎大道既隐，上德浸衰。嗜欲之源开，知觉之路辟。礼乐弛而忠信薄，智慧出而诈伪生。浇俗滔天，元风扫地。是以圣人尘笼下土，刍狗蒸民。千里麒麟，惭同跛鳖。九霄鸿鹄，愧杂壤虫。指异境以飘缨，望灵区而税驾。安期东去，高步蓬邱。老氏西游，遐超昆顶。周家子晋，乘独鹤以凌霄。汉室刘安，随八公而度世。其如十洲三岛，四极八荒，七灵既驻於骞林，五老亦栖於方丈。商徼流精之阙，金母攸居。沧湄谷之宫，童君是宅。青田紫盖，玉溜丹霞。三十六洞天，并号神仙之府。七十二福地，俱为灵异之乡。  

武夷山者，按《葛洪传》，即第十六升化真元之洞天也。又陆鸿渐记昔有神人，自称武夷君，曰“吾为此境地官”，因以名焉。下有仙祠，其来久矣。盘根地表，积翠天中。状维岳峻拔之形，耸太华削成之势。红岩紫壁，接□汉以流辉。邃宇幽房，映松萝而逗影。灵源下发，南施化剑之津。圣迹傍临，北望遗弓之野。筠贞ㄍ谷，木郁邓林。芝秀五明，光摇绝顶。草芳十结，香满回溪。其间人去琼楼，骨藏金锁。望佳城於碧岫，指夏屋於丹。王子乔之玉棺，乃从天降。桓司马之石椁，讵假人营。陵迁无欲堕之虞，劫尽靡不修之叹。至於秋中好景，物外真游，会灵族於山椒，列雕盘於天际。金凤花绞之屋，高敞□亭。银龙彩蔓之幡，轻摇日观。琼精泛雪，石髓凝霜。调素瑟之和音，风□动色。吐清商之妙唱，鸾鹤沈声。乃神人化理之区，实仙子盘游之地。  

曩以皇灵中否，神器屡迁。九野飞尘，四郊多垒。元都紫府，与胡越以同乖。玉树芝田，将黍禾而并秀。我国家鸿基再造，景命惟新。受河洛之图书，法唐虞之揖让。会涂山之玉帛，莫有後期。兴牧野之干戈，谅多惭德。圣上运膺下武，圣绍先天。应千载之休期，执万年之神契。齐乾坤而覆载，配日月以照临。庶汇咸亨，万方胥悦。向以闽荒未，蛮徼多虞。爰徵不战之言，顺彼来苏之望。汉将未逾於五岭，百越从风。舜干谗舞於两阶，三湘献款。九州畏伏，八表怀归。南暨龙编，北逾雁塞。东极扶桑之野，西穷弱水之乡。架险船深，稽首而请命。驰烟驿雾，蹶角而来宾。可谓威震华戎，功格天地。而犹日慎一日，虽休勿休。宵旰忘劳，雍熙在念。峒山驻想，轩皇之问道犹赊。金阙凝情，周穆之省方未遂。乃眷东顾，况属多艰。永念灵区，鞠为茂草。特命出内库中金，宣付建州观察使王崇文，俾乃旧址，更创新居，再拟丹邱，重换绛阙。胥臣十除（疑）氏芟除，命王尔以行绳，令解飞而操斧。分月中之仙桂，以作宏材。并海上之神山，将为巨镇。虬堂对峙，阁连翘。耸勾曲之石楼，状天台之玉室。梁横くぐ，对霁景以增辉。瓦叠鸳鸯，望晨风而欲溯。霜凝皓壁，霞彩文楹。悬素魄於蕙[A171]，植红葩於藻井。金铺月照，门闱流熠耀之光。珠箔风摇，轩楹蹙漪涟之影。坛高砌玉，树密攒琼。邃室斯崇，真容载穆。仙官在列，羽客来庭。楼殿玲珑，仿佛天中之物境。冈峦掩映，依稀洞里之山川。爰精集圣之区，别锡会仙之岭。神功圣力，无得而称。臣识夏虫，学疏喻马。嵇中散常悲俗骨，鲁司寇但鬼醯鸡。色丝黄绢之文，声华素乏。玉阙丹台之事，纪述何能。恭禀宸严，勉旌福地。虽六天成烧，与皇极以长存。八极飞尘，将斯文而不坠。颂曰：  

大始未形，混沌无际。上元开运，乾坤定位。日月丽天，山川镇也。万汇犹屯，三才始备。肇有（一作肇开）神化，初生蒸民。上惟立德，下无私亲。皇风荡荡，黔首淳淳。天下有道，谁非圣人。嗜欲源开，浇漓俗盛。贤者避世，真人革命。八极神乡，十洲异境。翠阜丹邱，潜灵宅圣。惟彼武夷，实曰洞天。峰峦黛染，岩岫霞鲜。金房玉室，羽盖云。葬因风雨，会有神仙。国步多艰，（一作圣道湮微）皇纲中绝。四海九州，瓜分辐裂。稔祸陬隅，阻兵瓯越。寂寞元风，荒凉绛阙。赫赫烈祖，再造丕基。拱揖高让，神人乐推。明明我後，允协昌基。功崇下武，德茂重熙。睿哲英断，雄略神智。拓土开疆，经天纬地。五岭来庭，三湘请吏。四海震威（一作澄澜），群生怀惠。犹劳宵旰，犹混车书。贪狼俟静，害马方除。淹留骏驭，想像鹑居（一作仙居）。心悬空同，梦到华胥。乃眷名山，追惟圣迹。内库颁金，元侯奉职。三境求规，五灵（一作九灵）取则。跨谷弥冈，张霄架极。殊珠宫宝殿，璇台玉堂。凤翔高甍，龙转回廊。错落金碧，玲珑璧。□生柱础，电绕藩墙。七圣斯严，三君如在。八景灵舆，九华神盖。清霄莫匹，明霜匪对。仿佛壶中，依稀物外（一作象外）。众真之宇，拟之无伦。会仙之观，名之维新。高峰为壑，区谷成（一作高岸为谷巨壑成尘）。皇猷颂声，永绝缁磷。  

☆张泌  

泌事南唐，官句容县尉。  

○上後主书  

我大唐之有天下也，造功自高祖，重熙於太宗。圣子神孙，历载三百。丕祚中否，烈祖绍兴。大勋未集，肆我大行嗣之。德则休明，降年不永。袭唐祚者，非陛下而谁？臣闻昔汉文帝承高祖之後，天下一家，已三十年，德教被於物也久矣，而又封建子弟，委用将相。合朱虚、东牟之力，陈平、周勃之谋，宋昌之忠，诸侯之助，由中子而入立，可谓正矣。及即位，戒慎谦让，服勤政事，躬行节约，思治平，举贤良，赈鳏寡。除收孥相坐之法，去诽谤妖言之令。不贵难得之货，不作无益之费。其屈己爱人也如此，晁错、贾谊、贾山、冯唐之徒，犹上书进谏，言必激切，至於痛哭流涕者。盖惧靡不有初，鲜克有终也。而文帝优容不弗，圣德充塞，几至刑措。  

今陛下当数岁大兵之後，邻封袭利之日，国用匮竭，民力罢劳，而野无刘章兴居之人，朝无绛侯曲逆之佐，可谓危矣。试使汉文帝之才，处今日之势，何止於寒心消志而已也！臣惟国家今日之急务，一曰举简大以行君道，二曰略繁小以责臣职，三曰明赏罚以彰劝善惩恶，四曰慎名器以杜作威擅权，五曰询言行以择忠良，六曰均赋役以恤黎庶，七曰纳谏诤以容正直，八曰究毁誉以远谗佞，九曰节用以行克俭，十曰克已以固旧好。亦在审先代之治乱，考前载之褒贬。纤芥之恶必去，毫厘之善必为。密取与之机，济宽猛之政。进经学之士，退掊克之吏。察迩言以广视听，好下问以开闭塞。斥无用之物，罢不急之务。此而不治，臣不信矣。《诗》曰：“敬之敬之，天维显思”；《书》曰：“儆戒无虞，罔失法度”；《易》曰：“其亡其亡，系于苞桑”；言君人者，必惧天之明威，遵古之令典，作事谋始，居安虑危也。臣观今日下民，期陛下之致治，如百谷之仰膏雨。愿陛下勉强行之，无俾文帝专美於汉。臣死罪死罪，谨言。  

## ●卷八百七十三  

☆陈致雍（一）  

致雍，莆田人，仕闽为太常卿。入南唐，以通礼及第，除博士，迁秘书监致仕。  

○举故楚武王行册不合仪事奏  

右，臣闻君父南面，臣子北面，七代之所不更。凡诰誓之命，使者宣行，礼未安者，故楚国武烈王谥册命，既非在殡之时，约礼合行於庙，使升诣楹间。今之庙制，出神主於室内北壁下，使若南面统於外，神莫敢安其室。若北面宣制，是失君之位。《礼》云：“时为大，顺次之。”今既非时，合受於庭，宣册付嗣王。既君命得申，於礼甚顺。谨具奏闻。  

○御史指挥习仪著冕服奏  

知班御史高育奏：无祭南北二郊献官合习仪，近日多恃其练达，不亲行事。自今以後，仍请著冕服习仪。兼仪之礼，自古无明文。牒太常礼院知委者。右。臣得班司转告，令献官著冕服习仪。窃以古之习士於泽宫，以观其容，然後得预祭。《周礼》：“大宗伯掌大祭祀大礼，”谓习礼也。欲其慎重，敬事神祗。自汉兴，叔孙通列绵於野，以表厥位。习仪之礼，其来尚矣。若以绂冕徽章，接神接神盛服，土分之中，私相亵渎，实为不可。伏乞且遵往式，以便服习仪。仍下尚书省指挥议定。  

○序诸卫府折冲官例奏  

准中书刺问：“诸卫所管有上、中、下府折冲府都尉。”何为上、中、下府？谓十二卫管天下兵在外者，有五百七十五府，每府以人数分为上、中、下等，各分隶在十二卫。只如左右卫有武成、武安等五十府，十府有折冲都尉各一员，有左右果毅都尉各一员。若除官，则以其名额通称曰某卫某府都尉。其馀即可知也。  

○雅乐奏  

臣尘忝曲台之司，谬（阙）典礼之政。愧其不才，敢谓旷职。臣见太乐署教习，奏其章句，播之管弦，迨二十馀年。每陈设殿庭，宫悬之乐，只用祭昊天郊礼，出入管和均调奏之。谅其亵渎上元，涂民耳目，谓臣不知矣。近见勾当太乐署曹令虔报，臣今月十八日入德昌宫，与礼部侍郎徐铉偕来，听乐非殿庭燕乐也。陛下临轩，合用逐月均调，燕群臣合用姑洗、蕤宾二调，歌《湛露》《鹿鸣》等章，册後日会燕则合奏正和之乐，以夷则之调，馀皆用时月之律。且知音审声，此事尤难。若撰乐章，曲折相中，合其声调，尽善尽美，且乞唤曹令，问临轩燕会乐作何声调，新谱与周诗雅句同否，试奏其乐，复歌其歌诗上下抗坠，曲折和否。  

○太庙柱坏奏  

臣见太庙署申：“十月二十七日夜，元宗室鸣震。及晨捡行，柱础破裂四片，栋宇如故。”再捡行与前状同者。臣窃见中夏以来，水潦浸溢，垣墙倒坏。陛下动明发之怀，羌亲贤修奉（疑）。此则又以见陛下虔奉祖宗，非谓简慢祭祀。今庙室鸣震，柱石破裂，陛下宜遵恭俭之风，克守纯固之业。将垂鉴诫，畏敬神灵。  

○上音律疏  

臣闻羽干戚，所以调八风也。金石丝竹，所以正五音也。古先哲王，致人神协和，彝伦攸叙者，鲜不由之。高皇帝再造丕基，显登大宝。修三代之礼，正八佾之仪。未及下章，遽命置舞童，令乐师导之以节奏，教之以升降。特备大礼，於今二十年矣。近者兵戎来侵，王师出讨。言便宜者，或以舞童食积年之储，为无用之具，请并充用士伍，以从讨伐。此皆台隶之言，非圣贤之教也。礼乐者，国之本，安可无之？而又或衣冠之子，或韦布之人，荷戈戟以御戎，执鼓旗而捍寇，非其能也。具其数不过百十人而已，加之以教习积年成功，一旦弃之，後无传者。存之未必减太仓之粟，废之岂益国家之师哉！臣窃惜之。仲尼曰：“尔爱其羊，我爱其礼。”盖亦此也。伏惟皇帝陛下酌圣王之盛典，特降聪明（下阙）  

○劾中书不许旌表吉州孝子瞿处圭等疏  

臣窃闻中书商量，不许旌表吉州孝子瞿处圭等门闾事。伏以上古之时，人民淳素，故可无为而治。三季浇薄无常行，或可激劝而成。则旌表门闾，是其旨也。中书舍人张纬，不知大体，屡兴僻论，以为乡闾之民，苟避徭役，旌表则递相仿效，止塞则永绝其源。此茸吏无识者之所谭，非大臣佐天子兴教化之良术也。且有（阙）来孝义著闻者绝鲜。陛下之德所感，相继有庐墓者三人。而不以为人化所滋，翻虑其递相仿效。若相率为贼，则实豁於时。相仿行孝，又何伤於政。惩恶本欲人惧，赏善本欲人劝。倘递相仿效，则是陛下敦劝之有验也。如不仿效，又用旌表何为？今朝野之间，不义不孝者，何尝不有。风俗若此，正是陛下急於敦劝之秋。或小吏出此无稽之言，犹大臣必须惩绝，况居清切之司，当顾问之地，首创斯议，谬莫甚焉。噫！为人臣子者，上有君，下有亲，何思沮人之为孝？夫王政之基，无先於学。人伦之本，莫大於孝。去年停贡举，已沮陛下教人之为学。此时於激劝，又沮陛下教人之行孝。将顺其美，一何疏哉？伏惟皇帝陛下至德感於上元，广爱刑於四海。邪见诡说，必不能上惑聪明。臣虽不才，而所务者大，所思者远。恐或有一可之言，是以不敢不奏。  

○定皇太妃居弟丧仪状  

昭爱宫牒，请定皇太妃居弟改匡智丧事。左右准礼，以尊厌绝私亲之服。皇太妃弟体君为尊，不敢服旁亲之服，而况私亲乎？请临丧则素服，入宫则否。假内请准式，谨状。  

○奏蕃国使朝见仪状  

右：伏以九州之外，蕃国来朝。正朔之统不加，宾客之仪有异。《周礼》有大行人、小行人之职，而总其属，即今鸿胪四方馆之任也。今月十三日，占城国献驯象使朝对，列方物为庭实，所司引进，按《皇唐六典》及《开元礼》礼ト新仪，合中书侍郎诣殿西取表升奏，置於香案，侍中升殿，承旨宣曰：“朕其受之”，蕃使再拜以退。礼部尚书出奏其国所贡方物，未审付所司，侍中承旨又宣曰：“制可”，然後引方物付所司。今未见其仪状，请下礼部指挥，自今以後，以遵常式。臣职忝礼司，合具奉举。  

○议废淫祀状  

准中书省札检：诸州城隍神封为公侯，合行典礼。载详其事，甚黩彝伦。且城隍之神，实土地之祗。光寿州奏封其祠，甚违典制。皇朝令式，不载前文。且五岳视三公，四渎视诸侯。在其地得祀礼，其馀有功於民则祀之。若城隍神无封侯之礼，实见乱於秩宗，等威岳渎。臣窃恐诸道州郡，志欲奏请，浸以成俗。淫祀之起，犹兹渐矣。伏惟皇帝陛下纂业以来，今八载。三才允治，六事孔修。革故鼎新，必循於往制。由中及外，咸仰於圣谟。凡降渥恩，在乎名实。其寿州已行封册，不敢更请改移。或诸道重有奏论，即合永行止绝。  

○奏制冠伏  

臣闻士有衣冠不正，朋友之过。何况天子被衮执圭，仪刑万国，有不中度者，曷以表於式敬？臣见法服内有通天冠及中单衣内方心曲领，俱不合制度。通天冠三代不闻其说，秦有之，汉因之。降及魏晋，迄於隋唐，元正冬至朝会皆服之。降於衮冕一等，相承只以黑介帻上附十二蝉，如一鹬耳。臣又闻“礼失求之於野”。臣今拟唤画工，寻历代舆服志中，且造进呈，自馀诸王服远游冠，相次改制。  

○议御史戴豸冠状  

凡冠者，彰别威仪，端委形貌。或簪白笔，或毛貂；或戴豸以触邪，或竖以表武；各因厥职，尽有其名。修撰高远所奏，甚协旧章，其冠先已奏闻，制造指挥讫。  

○奏排龙墀班状  

右：臣闻名位不同，礼亦异数。尊卑之秩，朝廷有仪。其有未正者，臣忝礼司，岂敢久而缄默。累据通事舍人纪德柔等连状奏论，以其序立，从前只缀北省供奉班末，寻为知御史高越奏改通事舍人班位，即日无序立之地。臣窃详高越当时所奏，末云北省无龙墀班，是使通事舍人以卑处尊之上，甚得不便。窃以中书、门下两省，近侍之官，所以佐天子而规大政。从容禁中，左右献替。其或入ト分佐龙墀之上，以宰相分立押班，即令北省侍之制也。於中品秩各不相敌者，立位亦一一不相属。自殿陛以南分左右省，及御史中丞殿中侍御史前後差次为位。通事舍人既是中书门下官属，居赞导之职，亦只於北省供奉班末龙尾道下分作两行为位。其南省既各不相统，本以尚书六官为首，自沙池横街以南为位。伏乞皇帝陛下准所奏，遵皇朝旧式，每过前殿朝日，依此排立。仍从班司指挥，纪德柔等过沙池以背稍退後分左右为位。所冀尊卑有序，礼度无差。谨具奏闻。  

○奏皇太弟不合立班状  

右：臣伏见每遇朝会，皇太弟与文武两班横行齐拜，未合朝仪。伏以储後位尊，群僚礼绝。奏乐纳陛，鸣铙出宫。升降之仪，明著礼令。按《开元礼》班定後皆师保遵从，入拜丹墀，退自路门，然後两班齐拜。臣职忝礼司，合具奏闻。  

○奏金吾班位状  

臣闻《礼》云：“行则折旋中规。”周旋中矩，凡百卿士，预於朝谒，鸣佩就列，奏乐入班。升降之容，不宜遽速。每见金吾将军奏平安之时，径道骤趋，且殿庭之仪，与军中之礼不同。今请随班入对，揖位立，然後宽翔步直上龙墀，奏讫折旋而行，却归本位，候退班随金吾仗出。今册国後排仗日，便依此习仪。  

○奏举翰林学士不合常朝预班序并知贡日不摄祭状  

侍御史知班高育奏云：“翰林学士不合常朝预班序，并郊庙摄祭三公行事，及请假直具奏闻，不具假牒台省。”右。伏详皇唐故实，沿革前仪，文官兼翰林学士，武官兼禁官，皆位居内署，职近中严。外朝拘班，曾不预列。其或正至大仗大飨燕及纂严大礼，服朝服与诸司郎官知制诰例为位。其或官高者在职事官之上，或假故直具奏闻。学士院使牒御史台知委郊庙摄祭。准宝历年敕：应翰林学士及知贡举在朝参限内并不差。谨具如前。  

○奏伞扇制度状  

今检乐令，伞有四角方者，有六角八角者。乘舆中宫紫伞，皇太子亦然。一品以下青。又伞有方者、圆者、偏者，偏者圆不正之貌，不谓无所从来。恐“偏”字误书“编”字，非编雉之为具。乘舆中宫仗内亦偏扇，王妃亦有偏扇，一品以下无雉编扇。  

○祖宗配郊位议  

臣伏闻郊祖宗配食之文，其来有秩。以远祖而配者，则始封之君是也。若皇唐奉太祖景皇帝冬至配圜丘夏至配方丘，法周人郊後稷之义也。以近祖而配者，受命之君是也。若高祖神尧皇帝孟春配祈谷，法周人祖文王之义也。太宗文皇帝孟夏配雩祀，法周人宗武王之义也。国家宪章三代，专配郊丘，得礼之正也。自开元中不用太祖景皇帝配天地，以高祖神尧皇帝配天地，谓高祖受命之君，有天下不因於景皇帝。至永泰元年，太常博士独孤及议云：“太祖景皇帝於柱国之任，翼周弼魏，肇启皇业。逮封於唐，高祖因之，以有天下之号，天之所命也。亦犹周後稷始封之祖。若废配天地，是太祖之庙毁也。”二年，礼仪使杜鸿渐与独孤及议同。自是相承复依武德贞观故事，不用《开元礼》文。我烈祖再造区宇，建七世之庙，奉高祖居昭穆之上，景皇帝不在太祖之位，故以高祖配天地，太宗配雩祀。所以配雩祀者，盖兴复以来，未暇祈谷之祭故也。窃以高皇帝庙号烈祖，功格上元。居百世以不迁，继中兴而垂统。礼合跻升之义，位崇昭配之文。修撰高远所奏，未协旧章。然则国朝大祀，岁只有三。若上迁太宗文皇帝配皇地祗，是祖宗皇帝之功有差，父子之伦不叙。子虽齐圣，不先父食。周人所以郊祀後稷，宗祀文王，以後稷为天地之主，文王避祖之位。今或依奏，以太祖配皇地祗，则於礼无谓。未若建孟春祗谷一祭，以太宗从下佐食，然可奉烈祖高皇帝孟夏配雩祀，使尊祖之礼得申，免齐圣之食有黩。考古沿酌，庶协执中。伏请更下尚书省众官定议。  

○卫匡适男入学议  

枢密院刺问：寿州都院官卫匡适男乞入国子监修习。奉御批，如此之人得否，下礼院检上。按《乐经》：“国学以教世子及王子公卿大夫元士之子。”谓之中学，俾有道德者而教焉。道德者，今之国子博士掌教文武官三品已上及国公子孙从三品已上曾孙为国子监生者。太学博士教文武五品已上及郡县公子孙从三品曾孙为太学生者。四门博士教文武七品已上及侯伯子男子为四门学生及庶人子升俊士为之也。国子监太学也；四门，小学也。今太学四门学算学，皆国子监领焉。四门俊士，《礼记王制》论秀士升之司徒曰选士，司徒论选士之秀者而升之於学曰俊士。及按《周礼》：“司徒地官卿也，其属有乡大夫。”知乡人之贤能德行道艺以宾敬之。三年大比考，与之行乡饮酒礼，升诸司徒，司徒以贤能之书贡於王，即今随贡吏上於尚书，擢於礼部，乃可入官也。其有未登者，入四门为俊士也。司徒地官卿，今户部尚书也。准长寿年敕：“诸府贡举人皆户部引进。”其卫匡适男既无品荫，即合应乡举拔其秀异。或未登礼部试，即入四门学。准皇唐令，皆尚书省补，别载学今条例。  

○大傩议  

某日磔鸡於宫门，及国东南西北城四门，每门用雄鸡一只磔悬，又於国门西方设牲用少牢，告祭太阴神曰：“维年月日，嗣天子遣太祝臣某，昭告於太阴之神。元冬已谢，青阳驭节，惟神屏除凶养疠，无有後艰。谨以清酌敬荐於神，尚飨。”祭毕，黄门小童年十二岁十三岁以下一百二十人，杂画衣假熊罴等面，执鞭仗火炬等，分为六队。队师二员执仗鼓，四员持钲，用桃皮筚篥笛一部。队师一员，黄金四目，元衣朱裳，扬戈执戟，押亻辰童立於前殿。队师指呼十二神名毕，鼓噪入诸宫室，遍逐疫，从西门出，以火授骑士，传炬疾驰，投火於西门外水次而还。有司设桃梗郁垒，礼毕。  

臣致雍谨按《周礼》：“方相氏掌蒙熊皮，黄金四目，元衣朱裳，执戈扬盾，帅百隶而时傩，以索室驱疫。”傩，却也，却逐疫疠凶恶。夫阴阳之气，不即时退，疠鬼随而为人作祸。月令，季春命国傩，谓阴气至不止，害将及人，故傩阴气。仲秋天子乃傩，阳气不衰，亦将害人，故傩阳气。阳，君也，臣无傩君之道，故称天子。此二傩，皆为阴阳气不退，故国家以礼傩之。季冬命有司大傩，强阴用事，疠鬼随出害人，故作逐疠之方相，犹仿想也。仿想，畏怕之貌也。司马彪《续汉书礼仪志》云：“先腊一日大傩，谓之逐疫。中黄门年十二以下百二十人为亻辰子，赤幡皂裳，方相氏引逐禁中。帝御前殿，黄门亻辰子唱和呼十二神，鼓噪炬火，逐疫出端门。五营骑士传火，弃洛水中，设桃梗郁垒，出土牛於丑地，以送寒气。”《隋志》云：“北齐晦季冬日逐疫，禁中鼓噪出，分六道出郭门。”今礼皆从而行之。执事十二执鞭何？鸣鞭所以警怛疫疠，使之去也。十二者，从天之大数。谓之亻辰子何？《西京赋》云：“亻辰童程材。”薛综《注》云：“亻辰，善也。”选其锐捷之善者，故云亻辰子。用太卜太巫师何？傩者扶阳遣阴，太卜主阴阳之事故也。《周礼》：“男巫掌冬堂赠，无方无算。”郑云：“逐疫赠送不祥，巫与神通言，送使东西远近，无常节也。”月令，季春命国傩，九门磔禳，以毕春气。磔犬於九门。犬属金，所以抑金扶水，毕成春功。东门盛德所在，无所禳也。又季冬命有司大傩旁磔，谓遍十二门也。亦是扶阳抑金助木也。《隋志》：“春季磔牲宫门及四城门。冬季大傩亦如之。其牲每门用羝羊及雄鸡一。”今礼不用，但磔鸡，鸡属酉，为舍磔之，所以助杀阴也。九门是何门？九门谓皋库雉应路是五也，国门六也，近郊门七也，远郊门八也，关门九也。磔谓取白犬磔破其腹。磔犹张也，谓披张其犬於九门也，禳告四方之神，止其灾疠。犬属金，金克木，所以抑金扶木，毕成春功。东方三门不磔者春位不杀，且盛德所在，无所禳也。  

○牙祭议  

准枢密院牒：“去年遣李金全统军太常寺，定有牙之祭。今遣亲王出征，牙之祭，仪式如何。”右。检历代遣将出征，汉高祖为王时，设坛拜韩信为大将军，东出陈仓，收略秦地。魏遣将军授钺，北齐遣将告庙，授将军鼓旗，帝亲付钺。後周遣将，太祝以羊告所过名山川。明帝遣大司马贺兰详讨吐谷浑，帝告太庙付钺，如北齐礼。隋皇太子亲征及遣大将军，以豚鼓皆告太庙，及宜於社。二十年，又遣晋王北伐突厥，次兵河上，祭轩辕皇帝，以太牢制币陈甲兵，行三献礼。迨及皇唐之制，天子车驾行幸及亲征，遣有司类宜造，如开元之礼。今检《开元礼》，无亲王出征祭之仪。沿革历代，皇唐所遵法者，以《开元礼》令式为定。数内李筌太白阴经虽载将军牙，实非典故。又《礼记王制》云：“天子将出征，类乎上帝，宜乎社，造乎祢，於所征之地，谓师祭。”於其地而祭之，本其经义，实天子祭。以告於上帝，轩辕皇帝配，诸侯无祭天帝之文。若行祭，即合祝文称天子告於上帝。今阃外之事，将军专行。天无二统，祭但所过山川，作统军元帅祭文。  

○奏郊丘从祀五方帝献官不合拜议  

窃见圜丘方泽大祭五方从祀，献官已下猷献皆拜。况五帝者，是昊天之佐，为尊所厌，不合兼尊於昊天。坛陛虽有降等，而拜敬不逾於上。在昔先儒亦曾议定，伏乞宣下，许依《开元礼》施行。  

○正大姑小姑山神像议  

准祠部牒，据彭泽镇申，大姑小姑，乞改神仪者。大孤山，《释山》云：“独山曰蜀。”蜀，孤也。今下民讹言，穿凿浮伤，作为淫祠，何所尚哉！必也正名，於义安取？且山川之神，博施於民。有功则祀之。其或名山大川，能兴□雨，水旱雩，於斯不替，其可废哉？彭泽镇所申改正，甚为允当。中所安排神仪部伍，典式不载，但依常式去妇人位，立山神庙貌。  

○乞宣所司制造绣袍议  

右：臣准《开元礼》：凡遇正至大朝及临轩册大臣，皇帝衮冕服，文武常参官服。金吾左右将军随仗入奉平安，合具戎服，被辟邪绣文袍，绛帕。况百僚具服，八音在庭，羽卫盛陈，礼容异备。独有金吾将军，只以常服依望入阁班列，於礼未安。伏乞宣下所司，指挥制造绣袍二副，逼立大仗日依仪施行。伏听进旨。  

○郊五人帝不合用匏爵议  

右：窃见圜丘配帝从祀，相承酌献只用匏爵。且五人帝者，人鬼之神，昊天帝者。天神之神。先王所以立法示民，礼有异数，匏太各用，文质有伦。《礼》云：“器用陶匏，天地之性也。”岂以匏爵贡献人鬼，又用之饮福，甚相亵渎，深所未安。臣今欲止依《开元礼》施行。  

○临轩册封楚王不合执镇圭议  

臣今月日早临轩发册仪注，先朝廷相承，皇帝临轩衮冕服，皆殿中监进镇圭，盖是误行，曾未沿革。伏以执圭者所以尊事上帝，严敬祖宗。若大朝会及临轩册封公王，惟端拱凝旒而已。臣遍稽往籍，无临轩执圭之文，其有不可削去者，先王旧典明矣。已指挥所司，准议施行。  

○定虞祭议  

右：臣闻古之诸侯，五月而葬，同盟至故也。七月卒哭，自葬反哭，及虞成事，礼用七祭，其间相去一十二日始毕。今检《开元礼》引旧仪，自汉以降，王侯同用士礼，逾月而葬，三月而卒哭，祭用三虞，其来久矣。今之诸侯，地非专统，礼无同盟，毕数之文，已革前载。今月十三日庆王葬及虞，合用三祭。伏请准皇唐《开元礼》施行。谨具奏闻。  

○婚礼婿见外舅姑仪议  

准礼部牒，议皇子储君太保见外舅姑饷物。按《开元礼》：“婿若不亲迎女氏，婿往见，主人於内门之外拜迎。”必见之，谓婿姻礼成，敬之道也。内门之外，亲统於内也。若外舅外姑既（阙）女家因婿妇告庙，以荣得礼也。其上先灵银器衣段，典礼无文。事须具回牒。  

○丧冠议  

《礼》云：“丧冠不，练冠亦不。”去冠之饰，不全吉也。虽练冠亦用练，白布为缟冠，乃卫文公大布之冠。今大祥逾月，吉祭之冠，冠武亦用细布，左辟积而厌，辟积类梁之上也。  

## ●卷八百七十四  

☆陈致雍（二）  

○博士高远奏改颜子祝文议  

右：窃以祝嘏之说，已著《开元礼》中，升降两义不同，大祝云“敢昭告”，小祝云“昭告”，谅其损益，尽在往典。今高博士请改前经，未敢为允。既尊其为师，待以不臣，岂可抑以祀典。援其公爵者，或商容吕迎逸免也。武王式闾，维师尚父。尚当一时君臣，亦不北面为礼，况颜子德冠师门，道光亚圣，千古景行，一人而已。《开元礼》太宗纂之，高宗述之，元宗定之，垂为永则，岂合改作？谨议。  

○再改正颜子兖国公祝文议  

右：臣先据太常博士高远奏，改文宣王配座颜子兖国公祝文昭告字，援小祀例为致祭。高远意者为与武王祝称不等，欲不敢御署，盖迂至尊降屈行拜敬之礼，殊不知中祀云昭告，亦进御署，署讫皇帝不拜。今既升文宣王为大祀，兖国公即便是中祀，而况颜子德冠孔门，徇齐圣智，佐食则绝席居前，侑乃服衮在上。既礼容以相称，何贬拂而太悬。武成王祝文，开元天宝中亦云昭告，进署不拜。至正元年，兵部员外郎李纾奏节文云：“太公述作止於主韬，勋业形於一代，岂可拟文宣王之盛哉？”遂改损昭告字云致祭，不进御署。今者国朝以其拯民靖乱，崇德报功，再奉严，重构庙宇。光灵显被，圣泽优褒。圣典既修，旧章宜正。臣却请升武成王祝文，仍旧归昭告字，国公则不合更贬祝，仍准礼大祝进御署拜。中祝御署不拜，夫礼者，别尊卑，名轻重，奉常沿，酌折衷，後亦何必矫饰闲辞，芜秽简牒，穿凿往事，紊乱彝章。视兹二途，指归一揆。谨具奏闻。  

○定皇太弟服鲁国太妃丧仪议  

皇太弟继统储宫，不得申其丧纪，只服缌麻三月，服三日公除。按《丧服传》曰：“何以缌也？与尊者为体，不敢私其亲。”今据礼经，则是子承父之礼，主鬯宗庙，承名器之重，不敢申私亲之服。若服则是废尊者之祭，谓於死於宫中者，三月不举祭是也。又云：“君之所不服，子亦不敢服。”《开元礼》引丧服，比公子为其母练冠麻衣缠缘，既葬而除。练冠则白练布为素冠，麻衣缠缘。今之白练布为衣裳，缠缘其裳也。近代庶俗，多用白布衤阑衫，非先王丧纪之法服。准令文，三日成服，朝晡五哭止。具成居处饮食，哭位则从其心丧。至葬期反服，既葬除服，礼也。  

○改正太庙迁神主议  

臣闻王者之孝，莫大乎尊祖。有国之仪，必先於崇祀。采质文之损益，正宗庙之祧迁。载在前经，垂为重事。国家中兴土运，再造皇猷。虽殷荐之礼孔昭，而正名之典未举。王良臣因崇清庙，遂上封章。臣备位明庭，摄官礼寺，祗承末议，思尽寡闻。谨具条奏如後。  

○太祖之庙及不迁之主  

《礼》云：“天子始受命，诸侯始受封，为太祖之庙。”国初以景皇帝始封唐公，庆延奕叶，高祖虽拨乱以定天下，其实因唐以为有国之号，改尊皇帝为太祖。然前代诸儒，亦议者非一。愚臣窃以谓高祖神尧皇帝顷在隋季，民实坠涂，而濡足救人，乘时启运，天命允集，历数在躬，丰功厚德，比崇三代。洎奸凶僭逆，皇祚中微。九有之民，犹思唐德。本枝百世，贻厥孙谋。故烈祖高皇帝再造丕基，光宅大宝。升元初以高祖有克定之业，实受命之君，尊居太祖之位，是为不易之典。酌中考古，允得其宜。太宗文武皇帝定策济时，戡难立极，惠周四海，道冠百王。烈祖考高皇帝仗义中兴，应期继统，功逾嗣夏，化洽重熙。以二圣有大造於人，故两室居不迁之地，自馀亲亲之庙。存者四焉。  

○四亲及义祖神主合出太庙  

夫承祧继统，则降其私亲。尊祖敬宗，则存其大义。历代已降，何莫由斯。是以先晋元之中兴，而南顿令与琅琊恭王不太庙。於春秋之义，国君即位未逾年而薨者，尚不太庙。又神龙中，义宗孝敬皇帝以储後追尊，入太庙，寻从舆论，亦别创严祠。而况四亲位匪君临，地非正统。高皇帝既承太宗之後，所谓以义断恩，叙之昭穆，未合典故。  

伏见保大初给事中朱巩著作郎徐铉奏引秦汉故事，请定宗孝静皇帝成宗孝平王惠宗孝安王庆宗孝德皇帝宜准例於潜龙故地别创新祠，以四时而祭，既协尊祖之义，别为祭祢之宗。其太庙昭穆，请自昭宗已上未祧迁神主，并及请迁义祖神主於祠堂，就饰庙庭，别建嘉号，如德明兴圣二庙之比者。准其年十二月敕文：“我国家务存孝敬，理在不祧。群官便据典经，故礼当迭毁。予不敢违先皇之命，不敢忘义祖之恩，是降敕书，期同（阙二字）劳於寤寐，诚亦未安。何者？先皇御札尚新，言犹在耳，儒者已微典实，议论纷纭，苟岁月既徂，德音渐远，毕朕之世，虽云厥心不回，後代之人，且忧其意可夺，如是则隳先皇之孝敬，岂无时焉，祧义祖之神灵，信有日矣。谁当执咎，予用悔然。欲其求万世之永安，未若割一朝之罔极。奉於不祧之地，冀绝亲尽之言。严恭无亏，告享於旧。上匪违於先旨，下何伤於孝心。咨尔宗亲，当体朕意，宜委所司於祠堂别建後殿，安置塑像。其前殿奉迁祖主以居。其寝庭制度祭享之礼，一如旧仪。”永为不祧之庙者，所为因时适变，以公灭私。载考圣谋，实符命议。虽义祖之庙，已正於典礼，而四亲之主，合同於汉晋。是为师古，人何间言？其四亲庙，臣请依朱巩等原奏施行，或以潜龙故地稍远，恐亏严敬，只依京都建祀，於礼无愆。其义祖祠建，请准元敕处分。  

○懿宗已下合太庙  

伏以懿宗、僖宗、昭宗三室，地未当迁，礼宜庙。请依昭穆，以奉尝，五时享焉。  

○高祖已下祧庙  

伏以高宗至宣宗十四室，虽亲尽当毁，而袷之祭，合叙昭穆。今请各造神主，居於夹室。  

右：臣致雍文惭学礼，业昧通经，忝在奉常，恭承议问。须陈管见，敢副宸衷。然而宗庙居尊，祀事为大，必资时彦，共启询谋。伏请更於通班，各徵议状，然後酌臣可否，系在睿明。谨具奏闻。  

○请公除预祭议  

右：臣伏见太庙行礼，百官有缌麻服已上，并不预祭。谨按《礼经》：“诸侯绝旁亲之服，不敢废大宗之祭。”谓官未葬者，欲人吉凶不相黩也。魏晋已降，变行权制，缌麻已上，假内谓之丧服。假满即吉，谓之公除。今既葬公除，废葬非也。彼公除者，使人各得其祭，苟私祭不废，则公除无嫌。请准开元七年正月七日吏部奏，依江左当时知礼者虞谭殷仲堪等议，相承等行之久矣。凡有百执事斋郎室长礼生已来，并拟请申详前令，行公除助祭之礼。  

○庙像无妇人配座议  

准祠部牒，据礼宾使何延锡状，为元应王副嵝公各授官封册，所服冠裳及女人有塑像同座共享，兼画僚属等，乞赐改正移易，庶合典礼者。右：检封祠之制，古来有功於民者则祀之，无缋容饰邈这状。自汉魏以降，所在州郡有神祠塑像衣冠人物，有夫妇共座配食之者，未知其所由来也。於礼无文，虽云配，宗庙鬼神，孝子感亲之所。今元应王遗迹置祠，副嵝公或山川之神，各有受封爵。有受封爵，有其庙宇之制。殿堂之上，左右列侍卫臣仆像人，居然如其诸侯外朝正寝之式。春秋祀享，准令文皆州县供其牢醴之物，长官拜祭，祀以夫妇配食之义不同。今未委准礼移妇人共座居别座，其王各依准衣服令等降，饰以衮冕九章之服，妇人无爵，衣プ狄九章，於礼为中，仍请差工人就礼院画衣服章数制度施行者。  

○牒太庙置令厘革请御署斋官不合拜礼议  

右：检今月十四日冬享太庙，伏见摄太尉及亚献官御署祝版到庙，先於殿前拜，谓之参神，如家人之礼。窃以夙兴行事，裸鬯之後，神灵降止，然後方行拜敬之礼。今未见其所祭，而於致斋之内，造次撩觌，颇甚亵慢。事须举明，自今已後，便厘革者。  

○太庙设议  

据太庙置令王崧申，凡遇时享，斋郎荐献，皆是每人两番或三番，不免纷纭。执事或有差互，献官宁免淹延。旧例簋笾豆樽爵，并是未明行事之前，烹牲取熟之後，夙设和羹与三牲俎，等是爵之後献荐。今欲以三牲俎及毛血准旧例荐献外，其率并太羹和羹，所司可商议，准果菹饣复等享前一时先设。载量变礼，甚合通规。不惟稍简於排谐，兼得免彰於喧糅。奉判礼院商量者。  

右：致雍窃详郊天以血腥为始，宗庙以馈为先。既奠然後荐熟，今欲和羹之，与率夙设，求其礼情不近，於义实为未可。谨议。  

○边镇节度使谥议  

夫功成事卒，身殁名垂。平昔茂勋，足以追宠。某人资性忠果，率御有方，久捍边城，适安堡聚。复於布化，顺惠克孚。惟其勋臣，赖此统牧。天不遗，丧我元良。卜有期，论行可著。功高盛烈，政和安民。按《谥法》云：“有功安民曰烈。”  

○文臣谥议二首  

夫君子诞敷厥德，垂名於世，追美重终，谥而有赠。某人词源川，德基崇岳。出光帝载，式冠朝端。服爵增华，言行有范。爰自紫垣演诰，润色皇猷，明懿孔彰，博闻是谓。按《谥法》云：“博闻多能曰献。”  

夫实以诔华，名由谥易。既敷前烈，可述来芳。某人襟抱融明，风标秀逸，文为士表，信在已先。端默持谦，恭仁允惠。请按《谥法》云：“恭仁鲜言曰静。”  

○国子监官谥议  

夫赠谥厚贤，克敷君惠。平生懿行，可得而书。某人蕴性纯和，秉德方直，业通儒术，学任人师。宏益姬风，仪型国胄。敷受之声不绝，典礼之训有伦。请按《谥法》云：“典礼不愆曰载。”  

○勋臣谥议  

夫臣下竭力尽瘁，立功於国。国安君宁，能事毕矣。某人器惟正亮，性亦融明。首赞宏谋，力荷王室。而自剖符锡壤，名冠列藩。茂绩洪勋，史备载。易名之典，谋谥於公卿，曰：“思虑谋远谓之翼。”  

○高士谥议  

夫逸人遗范，秀士流芳。须示易名，用旌高蹈。处士某人怀真蕴道，嘉遁云阿。漱石枕流，以激浊世。人尚高节，无以逾焉。谋於（阙）好曰“正白先生。”《谥法》云：“清白守节曰正，涅而不缁曰白。”斯之谓与？  

○东宫官谥议  

夫服勤官次，景行有彰。终身则敬忌不忘，请诔而褒崇匪吝。某人端明立身，公正楷俗。贱扬名级，晖映士林。适自入奉承华，毗荷储季，克宣令范，廉正有称。谨按《谥法》云：“廉直经正曰敬。”  

○吏部官谥议  

夫启殡告谥，德行有褒。追美旌功，於焉斯著。某人度量宏达，秉直在躬。首自赞职铨衡，不遗器任。精裁人物，疏附允中。按《谥法》云：“附不党，疏不遗，是曰平也。”  

○谏官谥议  

夫生不可夺节，死不可夺名。身殁名垂，旌大厥美。某人忠鲠维亮，风概愈高。端委谏垣，民宗盛贯。极言累进，规正宏纲。是谓直臣，合旌遗烈。按《谥法》云：“中正无邪曰质。”  

○镇海军遥授衢州刺史李万安谥议  

伏以李万安器度不羁，雄豪独处，义勇兼著，宽猛相须。尝毗荷以亲贤，率卫兵而整肃。累刺临於列郡，治封部以宁。在昔边淮之兵，连营弃甲。惟黄之郡，婴城不拔。却敌之力，万安有功。谨按《谥法》“决胜壮敌曰毅”。  

○和州刺史马洪谥议  

伏以号以表功，谥以表德。慎重厥美，君子有终。故检校太保威卫将军前和州刺史马洪，勇於战斗，郁有壮声。动必擒凶，举无道策。被坚执锐，率居行阵之先。略地攻城，每在众人之上。一麾临郡，嘉绩有闻。今也身殁名垂，请诔匪怪。引义为用，厥谥彰矣。按《谥法》“率义供用曰勇”，其马洪请谥曰勇。谨议。  

○再定  

伏以见谥知行，终身有称，用旌将帅之臣，可著简编之美。马洪壮於战斗，知勇亟闻，考状昭详，克扬前烈。平霍邱之贼，缚周令殷於阵前。解彭城之围，擒何仁达於马上。数其军实，夥矣前功。今也云亡，噫然可惜。致果杀敌，厥谥彰矣。其马洪请谥曰毅。谨议。  

○汀州围练使余廷英太尉谥议  

伏以廷英承家轩冕，肇迹东南。少年以应聘诸侯，厥名贵仕。往岁以开区启宇，宰府登庸。洎叔世替夷，奸臣擅命，廷英智能料主，谓故土不可即宫，首率诸侯，尊事大国。保全多体，思宁後昆。观（阙一字）始终允而弥显，按《谥法》“深虑通远曰思。”谨议。  

○再定  

伏以廷英粤自东南，少登贵仕，忠其所奉，人曰匪躬，垂三十年，其勤亦至。洎王师恢复，建垒克平，被天朝之懋恩，列卿等之华级。只为神皋承乏，侯服分忧，为政理躬，有足多者。溘然长逝，用恻宸衷。考行易名，敢私典故。按《谥法》“名实不爽曰质，”请以为谥。谨议。  

○刑部尚书严绍谥议  

按考功送到行状，稽其往迹，敬慎有终。绍服爵承家，时推华胄。考祥视履，人垂匪躬。既名行以弗愆，谅定质而可取。按《谥法》“纯行不爽曰定，名实不爽曰质”。今请一字谥曰某。谨议。  

○改谥  

据考功录到门人华归仁记其行事，盖惟诔贵之文，有司以之弗取，复询舆论，无损士风。绍服爵登朝，检身立事。名行既无愆爽，始终须示褒崇。按《谥法》云：“名实不爽曰质。”谨议。  

○工部尚书刁绍谥议  

据行状，绍前後从公，岁华更事，匪躬奉上，尽瘁勤王。爰自牧守海陵，化敷邑里，民情称理，奏课居多。议名之端，归美於行。绍向来安身不竞，修已自保，敬慎有闻，始终若一。按《谥法》“小心恭慎曰僖”。谨议。  

○龙卫军副统军史公铢谥议  

公铢祖世朔方捍藩显功，为唐名将。公铢便弓马，习戎事，有名父之风。刺郡部，近民情，知良吏之节。性和不损，抚士宽容。考终之名，用以为谥。按《谥法》“宽容和平曰安，”其史公铢请谥曰安。  

○知饶州刺史林廷浩谥议  

伏以廷浩勇而有谋，临事却敌。往岁北师众至，来攻泰州。是时孤城且危，外援不救，廷浩能厉士卒，分池捍御。凿展深堑，断绝飞桥。俟彼布阵，援旗引斗。才渡中河，半多陷溺。不有奇略，安能保全？《谥法》“临事有断曰勇”。  

○天德军使程成谥议  

程成起自行间，累以战功，为时名将。顷在合肥，频经大敌，既斩获数多，赏在上等，因且奋身不顾，负先登。陷彼坚阵，而被执不挠。《谥法》“恃义不挠曰勇”，元宗皇帝《收奖前勋制辞》云：“抗诚不挠，奉主言坚。命秩既崇，忠义可取。”按《谥法》云：“恃义不挠曰勇。”  

○剑州刺史高隋谥议  

往岁闽人怙乱，贼臣不庭。连结外兵，窃据东境。隋时为裨将，分守上游，号令精明，训御严整。善治攻具，妙用戈船。下延平（阙一字）夷之军，破横海ズ舻之众。越寇畏袭，边郡谧宁。克敌服叛，累功多者。举一为谥，谨按《谥法》“服叛定功曰威”。谨议。  

○司农卿元凛谥议  

伏以凛文为己华，用能进业，行为士本，居则谦。因历聘诸侯，从事楚部。在官凡二十任，莅职仅五十秋。然而物议不喧，禄位无旷。矧遇季主荒怠，遭时艰难。绝居不疑，履危无咎。保全名节，归休圣朝。据《行状》云：“去夫二国，不遗恶声。事夫六君，不流静赞。”按《谥法》“小心恭慎曰僖”。去二国，事六君，无恶声，无流赞，不谓恭慎乎？其谥元凛曰僖。谨议。  

○小殿直诸指挥厢虞候刘匡范谥议  

诞生将门，爰有命闻。宽柔得众，勤恪在公。幼袭世封，克荷先业。以忠正奉国，以孝悌承家。顷奉朝恩，守牧滁上。民无冤滞，吏绝侵渔。期年有成，风俗大治。又据《行状》云：“为皇城使日，值北师来侵。京邑骚动，匡范忘食辍，昼警宵巡。仍散私财，以募兵士。屡陈章疏，乞预征行。念兹勤劳，夙夜敬事。”按《谥法》“勤劳无私曰顺”。谨议。  

○泰州刺史陶敬宣谥议  

伏以君子没世，而名有可称。谥以德彰，克旌厥美。陶敬宣贵袭公爵，以文立身。华贯继登，允光前烈。洎师都亚尹，廉正有方。东吴牧民，勤恤不倦。宽裕顺理，惠和以施。《谥法》“慈仁和民曰顺”。其陶敬宣请谥曰顺。谨议。  

○太尉李金全谥议  

夫功成事卒，身殁名垂。平昔茂勋，足以定宠。故其资性忠果，威略有成。履行端庄，声实无替。往以大憝移国，伪梁僭图。金全有致讨之功，复安天步。绍宗继统，入扈乘舆。式掌兵机，克总侯府。而又累仗全越，出捍边危。种落安宁，疆场肃静。酬勋锡壤，皆践大藩。金全知皇运中兴，能以义谕臣僚，聿来慈服。《谥法》“慈和遍服谓之顺。”李金全请谥曰顺。谨议。  

○故歙州刺史太尉杨海谥议  

右：详门吏录到行状，杨海父祖仕郡县为吏，海始明经调选，有开厥嗣，杰作将臣。性怀不羁，雄豪独处。昔岁中州纷扰，群盗纵横。自言力胜於人，分部得众，归命我朝。爰服休恩，擢在上将。期门清跸，勾陈卫兵，统御得权，严整有序。用海为新安守，到任知物情之所未便，补累政之所未修。治堤防，筑壁垒，蠲水害，利民居，勤绩著闻，功用可取。谨按《谥法》“施勤无私曰顺”。请谥曰顺。  

○司空游简言相公谥议  

按公正明在躬，亮直秉性。出光帝载，位冠朝端。昔者职处掖垣，兼持铨综。士无浊者，官尽得人。践文章之台，治纪纲之要。奸吏展畏，贪夫廉隅。言必至公，门绝私谒。日者越人皆诞，寇我近畿。馀秽尽诛，首恶未谕。方生衅隙，遽诏行人。受命而行，临事有断。洎登宰辅，允副具瞻。股肱其良，邦家殄瘁。议名请谥，敢忘至公。谨按《谥法》“廉方公正曰忠，临事有断曰肃”。  

○濠州团练观察使郭全义谥议  

濠州郡团练观察等使郭全义薨。夫谥以行政，行因谥立。克扬茂烈，追美成功。全义端委和门，明慎师律。入司侯府，出践藩垣，民政武功，虽书甲令。易名考行，未请省曹。今以启殡有期，书方仍待。且据郭全义策名已来，夙居戎表，勇能致敌，用以为褒。按《谥法》云：“好力致勇曰庄。”谨议。  

○前蕲州刺史李宾谥议  

宾委质圣朝，奋身戎表。位兼隆於中尉，才复任於列藩。勤己居方，垂仁训俗。考行诞敷其往烈，饰终克保於令名。《行状》云：“以援桴鞠旅为己任，以燧燔烽举为时行。”然而戎候自虚，懿诚未诫。《谥法》曰：“武而不遂曰庄。”谨议。  

○奉宣旨改谥  

又据状，宾天中附翼戎臣，仗剑东渡，委质圣朝。是为知危亡之理，慎忠虑之谋。以义而来，克安永嗣。《谥法》云：“思虑不爽曰原。”谨议。  

○左街使侯仁遇谥议  

侯仁遇立身端谨，前後更历职任，诚节无替。往岁攻围福州之日，能厉士决战，夺其城垒，杀获甚多。虽功用弗成，而壮勇可激。按《谥法》“武而不遂曰庄”。  

○宁国军节度使陈谦谥议  

伏以陈谦少年有乡曲之誉，倜傥义烈，直气不群。顷值东瓯兵扰，与其伯仲招结猛士，擒贼立功，拔为上将。习戈船水战之师，统剑津下濑之旅，破钱塘军，威振越人。界壤海折，兵不敢犯，保邦庇民，谦之功也。近者执圭入觐，再陟帅坛。俾赖式遏之功，永作藩垣之固。天胡不，夺我帅臣。归葬有期，启殡请谥。用旌前烈，敢忘至公。按《谥法》“好力致勇曰庄。”其陈谦伏请赐谥曰庄。谨议。  

## ●卷八百七十五  

☆陈致雍（三）  

○龙卫军左厢诸指挥都军头故欧阳权谥议  

右：窃以前件人夙处和风，时推骁将，屡行征伐，亟著勋劳。爰自淮壤出师，滁城却敌，纵铁骑而从突，拔子戟以先登。破阵云腾，畏威风靡。稽其行状，先皇制命云“尔能前率骑兵，身先矢石，心坚效命，勇有可观”，岂不谓好力致勇乎？谨按《谥法》“好力致勇曰庄”。其欧阳权伏请赐谥曰庄。  

○光山王延政谥议  

光山王延政，昔者无诸旧壤，闽越分封，惟嗣承庆，基立为极。洎乎末途弗讠惠，景祚中零，因怀顺轨之风，永感安宗之念。加以敬恭事上，慎重寡言。作牧鄱阳，民安其化。举是美者，俱为谥焉。谨按《谥法》“敬恭事上曰恭，安民法故曰定”。请以“恭定”为谥。  

○蒋彦威谥议  

银青光禄大夫检校司徒右千牛卫将军兼御史大夫上柱国蒋彦威卒。据状：“以云翼马军，教授卫兵，彦威し捍过众，骑射绝伦。训练之方，申明有律。”行状昭载，易名可称。谨按《谥法》云：“治兵不迁曰简。”谨议。  

○左宣威军使张于谥议  

据行状，窃以于昔年参署戎府，总掌简要。简稽士卒，规画军师。干局理事，垂五十年，勤亦至矣。其爵命有等，谅以名谥可加。按《谥法》：“勤劳无私曰类。”  

○奏议周进卿谥议  

窃以易名赐谥，盖用收奖死亡将帅之勋。其或入则常直禁中，扈跸著勤。出斥候境土，捍寇致力。星霜累岁，忠勇尽诚。复有爵土可兼，名实相称者则与之。周进卿附翼戎臣，策名环卫。昔者惟以鞭弭随事，非因な鼓立功。圣君柔远之恩，不循班例之选。擢官亟奉再命，历职仅未四稔。若使死之日班位可加，不谓生之时功行无取，而况即日专征者百辈，立功者无一人。如此之流，何足褒与。自今已後，在任未有勤诚，立身全无异行者，不合定谥。  

○再奉敕旨定周进卿谥  

伏以顷者中原作梗，郡部多虞，进卿随戎车之徒，惠然向化。舍鞭弭之役，从而策名。荷禄骤列清朝，卫跸末施微效，以其违去丧乱，归慕圣朝，慎思远图，克保来裔。按《谥法》“思虑不爽曰原”。谨议。  

○洪府神武军左右亲从两指挥都虞候故孙汉遇谥议  

藉父兄业，为将帅臣。御其翊卫之师，宫陛尽肃。总彼缇骑之任，王府克宁。方驰乃能，适赴忠训。言其永逝，用以易名。汉遇立事，以勤敬不替。按《谥法》“夙夜警事曰敬”。谨议。  

○孙晟谥议  

右：伏以孙晟蕴经济之才，有慎重之操。守之以正固，润之以文辞。事先朝居密近之地，登右辅称弼谐之任。周历清显，蔼有闻望。洎北寇侵轶，边郡惊骚。於修德庇民之时，奉执谨乘轺之命。闻其情专报主，动必应机。班彪论中兴在汉，仲尼由大夫思鲁。深践虎狼之国，竞全臣子之节。虽死之日，犹生之年。爰考易名，宣旌尽瘁。孙晟精於文学，达於政事，专以知物，多闻阙疑，岂不谓博物多见乎？为一介之使，奋不夺之节，见危致命，确乎不拔，岂不谓之忠乎？危身奉上曰忠，其孙晟请谥为忠。  

○常州防御使李守义谥议  

窃以立谥之法，先王所以惩恶劝善也。虽士有百行，考终之道，节一惠为名。守义奋身戎行，位以勋立。前後功行，岂无可书者。今复详守义行状，任日有裨将秦铢，稔恶聚徒，怀害守义。寻则俘擒之，云有向报之语，由神物幽附。且守义薰旅训民，不能尽敷君惠，致来携叛。职尔之由，未尝引咎责躬，而妄兴妖语。孽由自作，神不可诬。欲以此事归美於功，不曰疏乎？按《谥法》“好变动民曰躁，改曰踬。”  

○鄂州副使前沂州刺史刘敬文谥议  

伏以君子重终。先王有礼，既允启殡，请谥弗违。敬文允处和门，夙驰戎略。武昌贰君，勤劳於兹。今也命殁有闻，爰加赠典，令善类也，不曰宜乎？按《谥法》“勤劳无私曰类”，刘敬文请谥曰类。谨议。  

○德胜军节度使孙汉威相公谥议  

窃以一作淮ヂ用兵，将统无略。或始阵惧敌，或望风靡旗，或挫而受降，或穷而被执，以至祸难相继，疆土仍侵。而汉威能严整御戎，精明出令，决胜有料，动算无遗。戎师屡攻，城守不拔。保全名节，集大功勋。捍御多能，易谥堪奖。按《谥法》“决壮胜强曰武，折冲御武曰毅。”谥曰“武毅”。谨议。  

○汀州刺史张延嗣谥议  

伏以昔者东瓯别部，临汀旧封，兵革遭罹，闾邑荡失。俗方阜化，民仅息肩。延嗣镇抚得宜，物土咸若。嗟乎永逝，良用追恩。按《谥法》“绥和来民曰德”。改谥曰载。  

○故虔州节度使贾匡浩相公谥议  

伏以策勋谥行，名实有伦。善恶必书，褒贬斯在。故龙武统军使检校太傅同中书门下平章事河东郡开国侯食邑一千五百户贾匡浩，顷以程功积事，服勤有年。国朝疏爵之初，人惟求旧。洎剖符锡壤，休显亦多。庐陵上饶，声化且著。南康重镇，番禺连封。五岭之南，惟王巨屏。有溪洞犷民，昔尝恃险，窃聚妖凶。匡浩控压蕃要，务去元恶。致令滋蔓其徒，攻剽庐舍。而匡浩受方面得寄，不曰徒然。夫见义而动，所举必克。匡浩执心寡断，何所述哉！按《谥法》“述义不克曰丁。”贾匡浩曰丁。谨议。  

○右千牛卫将军白福进谥议  

伏以一昨中州阻兵，民庶迁荡。福进持其部伍，靡所依归。此不右招，彼何宁族。来思之念，顺轨是图。按《谥法》“深虑通远曰思”。谨议。  

○太尉刘崇佑谥议  

崇佑袭先公之爵，践华胄之封，而能禀受兵钤，精持戎律，居中宿卫，尽瘁勤王。晋陵牧民，同安治郡。未几满秩，咸著善声。行状云：“为政之日，狱讼无挠，民人安。”按《谥法》“勤恤仁隐曰德。”岂不谓狱讼无挠乎？又曰：“宽众优足曰德，”岂不谓民人安乎？其刘崇佑请谥曰德。谨议。  

○军使孙彦潜打球马坠死谥议  

孙彦潜少年以节概不群，雄豪独处，习兵家之法，有名父之风。训士御戎，人皆禀令。方立功业，是赖将臣。忽伤衔橛之虞，遽痛垂堂之戒。虽捐躯自效，而献命不忘。谨按《谥法》“述义不克曰丁。”  

○再奉宣旨定孙彦潜谥  

孙彦潜较艺武场，驰驱君所。雄勇效力，谁曰不然。昔鲁庄公及宋人战於乘邱，县贲父御，卜国为右。马惊败绩，公欲罪其无勇，二人遂赴敌而死。及圉人浴马，有流矢在白肉，公曰：“非其罪也。”遂诔其赴敌之功以为谥。今彦潜亡命奔驭，贻讥有司，与其赴敌而死不同。若责其垂堂之训，又太过也。臣请改以“武而不遂曰庄。”  

○江西节度副使马希蕴谥议  

伏以希蕴家甘启土，允胄袭封，率事圣朝，获宁来嗣。往令藩任，连彼（阙一字）华支转之怀，副军是赖。奄忽永逝，於焉增伤。追远之期，易名可赠。行状云：“长自绮纨，幼居禄位。端庄慎密，似不能言，纵喜愠家人莫得而知之。”按《谥云》“安心好靖曰夷。”  

○海州兵马监押吴廷英谥议  

伏以吴廷英早列内班，颇闻干事。洎升监护，亦克训齐。对敌而不避锋芒，失律而莫谐功业。遽从沦丧，宜劝将来。执固诚坚，易名宜著。按《谥法》“义勇不迁曰果。”《大戴礼》曰：“犯之以卒而不惧，及置义而不迁。”请谥曰果。  

○右骁卫大将军致仕故王令庄谥议  

伏以王令庄尝事和门，颇探戎略，久司羽卫之职，晚分符竹之任。始末不懈，民庶兴谣。黄弥年，优游卒岁。稽其往行，岂不谓之宽乐令终乎？按《谥法》“宽乐令终曰靖。”请谥曰靖。  

○谏议张易谥议  

张易抱耿介之性，韫刚直之风，宇量独高，识断明擅。详状其行，昔岁国宗有北门之惊，而王师不振。大臣献画，多所异同。易抗辞而前，独屈群议。宁难之略，潜合睿谋。祗如面斥奸臣，不畏强御。倾邪者见之而屏息，党锢者闻之而销声。而又集谏议之书，极匡救之理，启迪圣览，规赞大猷。忠鲠之怀，风节恒峻。议名之状，一惠为谥。谨按《谥法》“直道不挠曰正。”  

○右领军卫将军谭汉钅番谥议  

伏以汉钅番以其少年乡曲有誉，顷遭世否，蕴有成谋，载执干戈，散招逋叛，保故土，营卫属城。勋伐因彼有称，爵位爰兹而陟。按《谥法》“安民立政曰成。”汉钅番戍守之民，竞於乱而故土不迁，岂不谓安民立政乎？请谥曰成。谨议。  

○谏议大夫江文蔚谥议  

文蔚昔者持虑之日，对伏弹事，廷劾宰相。刚直之性，无所顾惮。秉心一德，中立不回。按《谥法》“一德不懈曰简”。  

○太弟少傅李匡明谥议  

伏以先王论德行以为谥，稽其往者，慎终有称。既启殡而有期，谅美名而可易。太弟少傅李匡明，袭爵承家，匪躬立事。爰自紫垣演诰，润色皇猷。乌府提纲，申明庶狱。同安理郡，惠政以成。林林之中，清风久著。而又攻棋善翰，知音审声。执射而容体有仪，饮酒而程度不惑。学通周问，尤多能矣。谨按《谥法》“博闻多能曰献”。李匡明请谥曰献。  

○保义军节度使锺承谥议  

伏以锺承寇邓名家，褚窦洪族，连戚里之贵，开爵邑之封。扬历清途，周旋峻秩。再处方州之任，寻统下濑之师。能保和柔，奄至沦谢。稽诸往行，以议易名。谨按《谥法》“和柔居中曰懿”。谨议。  

○司空严续谥议  

据考功列到行状云：嗣承庆基，有象贤之德。中正不倚，秉心罔渝。祗如再践钧枢，两迎鲁馆，富贵绝骄矜之色，始终无险陂之心。又以道著弥纶，功扶翼戴。荷先朝之顾命，赞登极之法仪。百度惟贞，四方是则。再稽前烈，敢忘至公。谨按《谥法》“和柔居中曰懿”。  

○右千牛卫将军王再兴谥议  

伏以再兴经践岁纪，序为将臣。昔尝总翊卫之权，居右广之职。戎律既秉，谋诚岂无。然而偃师中府，谢病终老。勋伐未著，爵位虚崇。命数弥加，谥名宜赐。窃寻其家状，顷自洛京，仗义南渡。择主而事，思虑不违。按《谥法》“通不爽愿曰思”。谨议。  

○右卫使司空李承祚谥议  

伏以启殡纳柩，日月有期。谥行易名，始终期著。具衔李承祚，承家将种，勋德有称。谨为人，忠勤立事。洎司武候，夙夜警巡。奸盗克歼，市廛无挠。考状昭载，名实有伦。按《谥法》“夙兴警事曰敬”。李承祚请谥曰敬。谨议。  

○龙卫军使司空刘崇禧谥议  

夫名实有伦，在乎素履。考功无籍，莫得而书。今据故吏裴洪隐纪其行事，有司质凤为谥。惟崇禧一昨受推毂之命，师次淮阴，终於王事，服勤死众，总於弗忘，是谓夙夜就事，受命不迁曰敬。刘崇禧请谥曰敬，谨议。  

○太尉王建谥议  

故具衔王建卒，尚书省考功录到行状，其人顷因寇乱，起青徐部，入魏梁师。乾宁中，与其徒葛舟来侵寿，垒无阵，北争奔，涉溺者万计。建独得数骑，临水势蹙，於是下马地斗，剑戟相搏，奋有馀勇，人莫之。俄而免胄请执，献命我师。爰从委质，亟立前勋。擒李遇於宣城，逐王茂章於淝水。攻无锡，走越寇，建有功也。出剌郡，吏民无挠，疆邮以宁，偃师多年，悬车卒岁，黄弥寿，忠亮惟坚。按《谥法》“克敌勤民曰桓”。  

○左威卫大将军琅琊太尉侍中王府君墓志铭（并序）  

公讳继勋，字绍元，琅琊临沂人，因家为泉州晋江人也。其先自秦汉至隋唐，累世名德，冠冕蝉联不绝，国史家牒，莫不详焉。故所谓仁人之利，本枝百世，昭穆无穷。若夫离翦佐时宁乱，定功於前，浑祥辅主济民，垂名於後。归刀示信，誓水指期。或辟王肇基，宏大功业，近则我祖有之也。别宗因地，始封闽王，讳审知，族人尊之，是为太祖。四世之亲，因之追赠。故桂州阳朔县令赠司徒讳玉，公之高祖也。司空赠太师中书令讳恁，曾祖也。守泉州刺史赠侍中追谥武肃讳审わ，皇父也。福建管内三司发运副使检校司徒赠太尉讳延祯，皇考也。崇国太夫人宋氏，妣也。  

公大昴炳灵，祥麟叶趾。弱龄袭爵，寅亮秉躬。我显祖光宅闽区，功格东表。汉封三越，奕世重熙。修职贡方，不替献命。中间赤符未集，作帝自娱。维彼哲人，振振公族。矧复闽[A17M]残孽，乘衅肆凶。公能刻日指期，对天永誓。果见克歼猾竖，大刷耻雠。再造邦家，疏爵崇命。英荡华路，鸾铃飞镳。加服九章，践登二事。高阳旧里，繁盛昔时。行部晋安，遗爱木泯。保大四年，谕顺之理，稽筮迁之徵，窦融适变而动，公臆断有焉。帝嘉其诚，允答高秩，拜侍中，加特进，赐推忠效节奉圣功臣，食邑三千户，戴蝉珥貂，入侍帝闼，功冠群後，位隆鼎司。五年，领池都团练观察处置等使守池州刺史。秩满，考成绩之状，居奏课之最，再命陟庸，不替厥位。七年，崇国太夫人奔问至，自伤行役，版舆阙奉，陟屺增望，敬劳永思。忽焉哀惊，迨将绝息。羸病扶杖，允莫能兴。万石君纯行笃孝，人皆亻疑伦焉。卒哭告，金革从权。起复视事，共治七载。宜民宜人，无怨无恶。惠政诞洽，庶绩咸熙，朝拜左威卫大将军，屯守期门，率厉士校。玉颜鉴物，温言煦春。遇士大夫有礼，与小人有恩。器度豁然，贵而不佚。兼以书善楷妙，经诰墨迹，馀暇手写。好学不倦，为善是称。招礼耆儒，宏广经义。通方之训，隆诸子弟。堂构斯盛，由公负荷。有此之贤，如此之亲。呜呼！天不遗，哲人其萎。享年四十有五，以保大十四年七月十二日，薨於京师崇礼坊私第正寝。皇上抚几增悼，废朝三日，诏鸿胪护葬司仪礼赙加等。启殡右卫上将军，谥曰“敬”，礼也。以其年八月二十五日，葬江宁县安德乡安宜里。往日卜於此乡先夫人青陵原合，礼也。  

呜呼！祖庭撤奠，迁柩属绋。素旒委以曳轸，云た翼而蔽骖。笳鼓悲鸣，霜风惨冽。世嗣号而踊绝，虞歌挽以萦纡。呜呼！既葬皇皇，求而不见。亲宾拜以复土，舆仗回而下冈。微阳疏林，归轩空荩。公娶清河郡夫人崔氏，旧朝相国允族孙女也。秀发景胄，训承大家。曹谢贤才，维则是效。裴王宗族，作嫔可偕。不幸先公而亡。继室荥阳郡夫人郑氏，往岁名推贤淑，翼赞宫闱。玉度有辉，兰仪诞茂。作俪於王，公从夫爵。礼也。长男传嗣，池州中军使，显居右职，是司鼓な。秉同律以听军声，陈旌旗以鞠师旅。在昔宣任，今为具臣。仁孝之行，天诱其衷。端已厉俗，勤节苦学。寡欲无玩，瑰玮奇才。或以德进，而必待举。次男曰传宪；次男曰传勖；并冠而未仕。就贤亲师，进德修业。吾门以大，其在兹乎？有女二人，长有适人为妇之端，次以少未笄。既丧父天，殆无所怙。箴管右佩，婉惠其仪。致雍昔与严助同乡，入见诸任在列。仰觌亮迹，合纪殊庸。拂琬玉以增悲，愧铭颂之陋略。辞曰：  

惟闽有雄，冠彼百越。皇皇我祖，昭昭丕烈。景胄流芳，维公则哲。袭爵溺龄，守命邦节。伊昔故土，猾竖肆逆。放弑我君，盗据我国。世祚中零，厥心否塞。潜运神谋，入翦凶慝。泉山纡盘，秀山高峙。大荒东流，禹迹攸纪。带海一隅，膏壤千里。畴昔赏功，作牧於此。崇徽九命，践登三事。戴珥貂蝉，帝闼入侍。守郡池阳，风化大治。两地甘棠，犹咏蔽芾。执亲之丧，杖寝在庐。汉文权制，墨外除。权从金革，起剖虎符。期门总旅，警卫宸居。学业优备，文武不坠。分袂藏书，永锡来嗣。师礼耆儒，论道说义。阶轩柱楹，墨迹犹记。伟哉君子，威仪堂堂。蝉冕照面，玉颜生光。兰郁茂，高风陨霜。缅邈不见，人怀永伤。元堂一闭兮冥寞幽魂，江边古路兮原头新坟。青林松柏兮他年子孙，碑存荒草兮伤嗟哲人。  

○唐故金华大师正和先生刘君碑铭（并序）  

先生讳日新，字继平，闽侯官人也。显考讳极，本朝将作少监端州刺史。妣颖川夫人陈氏。先生初年诵诗读书，对客答义。佩Δ独立，岐嶷不群。七岁举童子擢第，释褐授京兆府文学。执简对簿，吏情若萦。振衣弹冠，真趣自逸。在昔避狄出雒，由道涉淮。桑野挂书，却公府之辟。浮提记柱史之文，出仁义室庐。栖神世表，脱衣冠桎梏。蠲累尘缨，受师於问政先生聂君，即天柱元同先生闽邱君门人也。绝其私亲，道门如其宗焉。先生禀太素五神之教，内府孔明。稽玉帛大历之符，前修可契。器宇外朗，襟灵内融。虽因文为世华，许谁雕伪。纵使迹在人事，俗自喧浮，尔乃释滞升虚，句绝元而自牧。澄源返照，欲勿我生。谓五味口爽，撤桉贬羞。一簋岁暮，终身晏如。亦何必翦薤肠消，咽金尸腐者哉？保大十一年夏仲月二十三日，晨起命易衽席，并几杖履迁於正寝。凡附身者一一陈之，然後秉盥洗漱，理断爪，胜衣摄袂，湛然肃容。展绕露坛，峻降延阁，降屈屡拜，如有祷请。即日终於金陵紫极宫，寿七十有六。毁缀则屈身若恒，淹袭而颜色不变。然蝉蜕，宛尔形留。皇上抚几移时，增悼永伤。乃命有司给丧事，内臣护丧，加礼也。储後亲王，钦顺元祖，敬接羽人，恒於话言，多所师仰。中朝元辅，旧齿名贤，冲素见交，轨迹相结。天不遗，人怀永伤。空怀鹤吊之风，莫问凫飞之路。门人捧持遗舄，缅慕彼苍。临谷难追，飞筠已远。以其年六月十二日，归灵於方山，隐晦解脱，恍惚其中。绵绵常存，天地长永。铭曰：  

微妙之教，立道为名。精思间奥，勤行轨程。犹龙难状，扣寂无声。夫子务进，阶渐而成。爱尚文章，襟抱质素。淆混人事，心节坚固。五味口爽，一簋岁暮。食气者神，户枢不蠹。养志养神，寿考惟宁。明明理命，寂寂潜龄。元驾一解，飞行不停。谁期汗漫，我出青冥。金陵之乡，方山之阳。葛仙泽薮，宝华宫房。解节何往，归形斯藏。松乔鹤老，万古凄凉。  

## ●卷八百七十六  

☆刘仁赡  

仁赡，字守惠，彭城人。仕南唐，累官武昌节度使，徙清淮军节度使，镇寿州。周师入淮，仁赡坚守不下。会病甚，其副使孙羽以城降，世宗命舁至帐前，赐以玉带御马，拜检校太尉兼中书令天平军节度使。是日卒，年五十八，追封彭城郡王。  

○袁州厅壁记  

南唐保大二年春二月，廉使彭城公新建大厅者，所以延宾旅，服不庭也。载笔之士，得以总叙兴复叛乱。  

始龙蛇之起陆，旋戎马以为墟。万井之桑田垂变，由是群雄角立，诸化风行。而列郡之俗，犹尚草创。爰属大统，土德中兴。汉恋刘宗，宝祚重尊於光武。夏思禹力，鸿图复霸於少康。我烈祖光文肃武孝高皇帝反正宗祧，光宅寰宇，云龙自契，风虎相符。乃命我公解印黄冈，拥旌袁水。公半千应运，七叶袭勋。郑武公则父子匡周，乃赋缁衣之什。贾太守则兄弟理洛，爰刊棠棣之诗。方枝干以犹疏，比源流而未。夏日冬日，莫之与并。一酪一酥，俱弗如也。初客省司徒清河公监临是郡，乃究寻往制，奏复旧基。召良工而方切运斤，奉急徵而遽回丹阙。公才临理所，历览区中。公署则颇极欹邪，巷陌而仍多燥湿。翼日，与通判员外中山郎公议蒇斯事，且曰：“马文渊所过，都城皆理。叔孙所馆，一日必葺。岂位居牧守，运叶昌期，而不崇廨署者乎？”矧又舆情攸愿，帝命曰俞，乃蠲帑廪以市便楠，创陶冶以备瓴甓。物无苛费，人不告劳。日居月诸，厥功克就。所建立郡斋使宅，堂宇轩廊，东序西厅。州司使院，备武厅球场，上供库、甲仗库，鼓角楼、宜春馆，衙堂职掌，三院诸司，总六百馀间。仍添筑罗城，开辟濠堑。所役将士，皆均其劳逸，赈其饥寒。气等指梅，言如挟纩。同孙仲谋之砌垒，咸矜铁瓮之坚。异皇国父之筑台，取谤泽门之皙。终乃图施丹ぬ，表进斯庭。飞章陈戮力之功，丹凤降紫泥之诏。褒崇迥异，赏赐有差。先是兹郡鬻竹木柴炭者，有而彡门之税。公乃复南顿之免，於是丰财足用。士庶易其居第，二载之内，栉比。逮於三载，周而貌辑焉。公俭於身而富於人，孝理家而忠奉国。心惟恻隐。德契清宁。故千里之稼穑登丰，四序之雨风调顺。昔汉宣帝有言曰：“与我共理者，其惟良二千石乎？”即我唐得斯人也。暨先皇晏驾，圣上御图，庆赐遂行，无有不当。敕升袁州都团练观察处置等使，赐明威将军，食邑三百户，褒政绩也。邸之大厅，旧有壁记，以纪方伯除任授代。自干戈ㄈ扰，岁月微失其本末，唯存姓氏。乃命笔吏，叙而补焉。故使刊勒，复纪於壁。其年五月一日记。  

☆林赞  

赞，初官沔王长史，後仕南唐，保大十三年守司士参军。尝表奏，试太常寺奉议郎。  

○重修後土庙记  

夫大道昭然，运天地无疆之福。神功卓立，持阴阳不测之机。足以助化唐尧，流泽区宇。况属宝祚中兴之日，式当明君嗣业之朝。辟四门而庆洽神人，纳万（阙）而（阙）垂显晦。缅循古辙，宜演遗芳。遵其相则物理顺（阙）设其状则人伦生敬。将（阙）世俗，爰建祠庭。非庄严而岂显威严，俨塑像而方殊众像。彦能洎旋叨睿渥，任彼藩垣。既陈如在之仪，躬荐惟馨之奠。遽睹兹庙门廓湫隘，轩墉而已半隳颓。堂殿依稀，四面而浑无遮截。因追曩昔，倍感精诚。窃思（阙二字）初年竹马之岁，常游东都大庙，每乃如归。殿中之花果香球，或时将去。座右之彝樽祀器，玩弄为常。爰自继忝天波，连分阃寄。今逢圣母，别显当时。顾其此日之升华，益荷皇家之驱策。合图葺创，上报慈（阙）矧当大国之南隅，乃是元戎之旧镇。宜加壮丽，以振（阙）纲敕恩蘩常洁於二时，豆俎罔遗於千古。（阙三字）首每诣虔祈，傥尝之举匪严。则昭感之微（阙）降，特俾重新展换。里外装修，（阙）塑圣母真仪。仍置帐座，别添左右部从。共计三十（阙）身，并起遮殿行廊，及画壁鬼神队仗二十馀堵（阙）。楹高敞，盘瑞起而每壮金汤。仪卫骈罗，（阙三字）而晴寒毛骨，足以光辉井市，镇压（阙）霓（阙）而（阙三字）下遥天显神通而丰壤九土（阙二字）聪哲密布祯祥。万岁千秋，永霸有唐之日月。澄今焕古，常（阙）汝水之军民。今则缔构成功，彩绘告毕。已成庆赛，皆获周圆。式仰奇纵，宛昌洪范。莫不昭彰遐迩，兴洽往来。丹心既肃於威棱，翠炎宜施於镌勒。庶（阙）星纪罔坠兴修，固非称赞徽猷，冀直书其事。时太岁乙卯巨唐保大十三年孟秋月。  

☆陈乔  

乔，字子乔，庐陵玉笥人。南唐先主时累迁中书舍人，嗣主迁南都，留乔辅太子监国。後主袭位，历门下侍郎兼枢密使。及贬制度，改右内史侍郎兼光政院使辅政。宋师围金陵，乔欲与後主同殉国，而口不忍言，遂自缢。  

○新建信州龙虎山张天师庙碑  

臣闻有物混成，其来尚矣。天地得之而覆载，日月得之而运行。四时得之而变通，万物得之而繁庶。卷之则无馀，舒之则无垠。求於外则劳，求於内则获。圣人取法而俯正八，上士勤行而仰游十极。深矣远矣，恍兮惚兮。逖听妙言，强名曰道。然则真风已续，大道久隳。居一者以嗜欲滑和，就能司契。在三者笑神仙可学，谁务谷神。悠悠多中智之君，寂寂罕持盈这士。华胥之国，不复神游。无何之乡，空停羽驾。天其或者将有俟焉。  

皇帝陛下极大道之颓纲，维列仙之绝纽，乃眷正一，属之真人。思与神交，遂崇庙貌。天师道宇所以兴盛於今日也。天师姓张氏，讳道陵，字辅汉，沛国丰人也。若乃六世相韩之盛，七叶佐汉之名，服冕乘轩，重规累构，在人间之世，虽炳焕以可知。而太上之家，亦寂寥而何有，况前史详之备矣，故斯文略而不书。天师绀黛髯，青眸朱口。储精於八十一气，校德於七十二仙。虽嗣世勋，靡婴代网。秕糠声利，桎梏衣冠。被凤褐而御龙书，外严圣服。吞玉英而漱金醴，内养丹元。初杖策以游吴，忽拂衣而向蜀。地惟蚕市，峰号鹤鸣。有异荆台，即谓忘归之所。谅同朱阁，还称不死之庭。岩桂留人，因停翠盖。山椒考室，更写丹邱。时巴蜀初夷，神奸未刈。菱花纵吐，罕照山精。棘矢虽陈，莫除群厉。遘兹妖孽，毒我人。上元贻西顾之忧，下土夭北邙之骨。天师心存绛阙，精彻苍。玉辇来过，因受驱治之法。金墉至止，爰膺诰命之文。平变怪之猖披，致生灵於清静。声流华夏，惠洽幽明。若夫宣扬微言，指明奥义，著为道帙，贻厥学徒，斯并秘在灵坛，贮於琼笈。丹青妙扌建，鼓吹真科，有陋赤松，空留八戒。翻嗤鸿烈，尚杂百家。既而鄙方外之犹羁，念寰中之未返。飘然轻举，倏若遐征。三十六天，徒见骖鸾之去。二十四治，不窥化鹤之归。昭灼仙踪，葳蕤来裔。竟留仙宇，上契昌期。皇帝陛下仙李分阴，夙承上圣之孕。弊樟擢秀，实报中兴之符。高居穆清，虔奉宗庙。动作兴事，等□雷之经纶。内平外成，见天地之交泰。无为而理，有感则通。  

至若盛烈诛休，亦可得一二而言也。蕞尔越徼，介於海隅。沉阏斥争，曹谭无礼。文身相顾，崩角同忧。初款塞以求哀，俄盈庭而请命。实兴我役，薄言徂征。偏师一征，扩地千里。斯则圣人之吊伐也。秦密二郡，关河几千，家乃汉臣，身縻伪爵。马援方居陇坻，窦融亦保河西。日饮皇风，思沾元化。率有卒伍，拥乃黎元。协力同心，聿来胥会。斯则圣人之柔服也。绝域殊方，搜奇蕴异。验青□之不散，仰白日之高悬。梯山如覆篑之功，航海如容ザ之隘。不愆其素，咸造於庭。常满之杯，岂弗索而何获。难得之货，盖不求而自来。斯则圣人之怀远也。泽盈碧露，井有黄云。山涌龟蛇之金，匣鸣龙虎之剑。九苞神凤，窥阿阁以来仪。八翼灵禽，背羽山而戾止。斯则圣人之符瑞也。  

又若陋常钧之琐琐，笃至德之巍巍。当大道既隐之时，行自昔所无之事。宅於望苑，命我天伦。洪惟至公，实冠百辟。在昔卯金抚运，代邸承祧。高视前王，良无愧色。洎定建储之计，始无必子之言。徒自饰情，竟成虚语。何则？五帝官天下，三皇家域中，有自来矣。虽甚盛德，莫能行之。然犹纪其功者，灿若云编。颂其德者，溢於玉牒。苟以今而泥古，谅如日而映星。重以并见戚播，特逾旧制。姬同异姓为後，何足道哉。炎汉非刘不王，既闻命矣，逾千越万，绝後光前。皇太弟以天纵之姿，懋日新之德。初开凤邸，东平之善尤彰。旋正龙楼，北阁之游殆绝。开物成务，藏往知来。大元帅齐王，下士好贤，经德秉哲。分茅建社，荒十二之雄都。佐国庇人，得五千之深旨。副元帅燕王，拔乎群萃，体自吾君。居无求安，不以珥貂自贵。坐进此道，岂以驷马为先。咸树风声，同守社稷。中外既理，华夷已清。然而上心犹或未足，思致人於寿域，每澄虑於大庭。寤寐通仙，阐扬元教。以为德如可尚，岂隔於古今。道之将行，必先於崇奉。乃诏执事，建天师新庙於信州龙虎山。  

是山也，夙号洞天，由来福地。南襟百越，北带三吴。台岭前瞻，恍惚赤城之状。庐峰回盼，依稀紫霄之形。岂犹罗浮洞中，潜通勾曲。祝融坛上，平视长沙。彼词人之炫四朝，方士之称三岛。欲将拟议，犹或荒凉。至如璇房琼室之深严，金楼玉台之秘邃，蕙圃芝田之芬馥，霓裳鹤盖之蹁跹，道士之青牛，仙翁之白鹿，固已纷纶於秘，杂沓於灵篇。更著丹崖青壁之奇，谷隐岩栖之美。纤萝夕动，闻天籁之寥寥。瀑布晨飞，动日华之杲杲。孤桐倥偬，上出□霄。修竹檀栾，下凝烟雾。倚树而多称君子，采药而更遇王孙。宅之者潜契希夷，游之者自祛鄙俗。天师顷来江左，尚憩兹峰。旋指汉川，实留遗爱。厥後运当典午，年在永嘉，有美後昆，聿来遘止。遂崇真宇，以永灵风。亦犹缑岭之旁，子晋之祠盛启。阜亭之下，安期之庙聿兴。仇生膺石室之祈，稷邱享太上之祀。谅同条而共贯，实接武以均芳。自是自薄星回，时迁代改。虽桑田日变，而瑶岛长春。  

迄皇运之中微，属天之不吊。蚩尤作梗，暴海内之衣冠。回禄为灾，延壶中之日月。千寻建木，俱为柏殿之灰。八景灵坛，但有芜城之草。钟随鼎折，磬逐杯飞。荒阶之苔藓易侵，空馀玉舄。废井之梧桐半在，不见银床。洎区中之厌兵，乃江表之无事。永惟仙胄，犹固颓基。虽渐务修崇，然终非博厂。成乃集灵之所，锺乎好道之若。及此庀徒，遂期永逸。事当农隙，人若子来。既遴麈尾之松，仍采雉群之木。桂虽有蠹，实出小山。柏纵後，竟辞大谷。公输剞劂，王尔钩绳。竞呈巧以致功，乍星罗而雾集。回廊四合，忽若云垂。秘殿百寻，矗如山立。芝而绣桷，藻井绮疏。上壤以腾文，下朱雾而动彩。飞梁偃蹇，疑くぐ之横空。碧瓦参差，状鹦鹉之群集。凌兢失视，央扎无垠。宝座既严，ㄧ容惟穆。朱幡不动，有若存神。羽服如飘，还疑上汉。差差仙仗，肃肃灵官。顾望增辉，游从生敬。演兹大教，卫我兴朝。天子万年，与南山而永固。本支百世，将西伯以齐芳。其福祉也既如此，其壮丽也又如彼。纵高岸之为谷，必灵光之岿然。二十二代孙秉一，体备清和，气凝元寂。钩深致远，所得者金简玉书。吐故纳新，其验者赤筋青骨。许掾之灵风未振，吕恭之道荫弥高。岂徒三世无惭，斯固一言以蔽。再光先构，不亦宜乎？夫妄启精庐，诞作楚室，犹存碑表，必播声诗。况简在帝心，成兹妙果。以祈苍生之福，以崇元牝之门。苟匪颂宣，孰传来者。臣才非黄绢，腹谢青缯。学壮武之讨论，未窥铁砚。佐元元之述作，又乏金壶。辄罄讠叟闻，强为铭曰：  

天地万物，未生厥初。道乃特立，为之权舆。惟寂惟寞，不盈不虚。帝返金阙，神传玉书。圣教以宣，列仙继作。陟降朱陵，优游碧落。身虽化去，功乃昭灼。猗欤真人，用实宏博。真人者何？堂堂乎张。家藏鹊印，代富貂。区区田窦，琐琐袁杨。我独高谢，於何不臧。访道求真，存元守一。九鼎传芳，飞仙得术。内养灵符，外宏阴骘。众邪奔溃，群生宁谧。我功既著，我惠既敷。上瞻绛府，旁睨蓬壶。仙踪去蜀，庙貌留吴。正一之教，今宁远乎。赫赫我唐，明明天子。亲诣崆峒，精求赤水。尊道贵德，任贤尚齿。禹好昌言，尧称光被。瓯闽恃险，谭（疑）我兴戎。室家相吊，杼柚其空。帝思俾，师乃徂东。曾无遗镞，俄已韬弓。泽浸殊邻，声覃绝域。条支入朝，窦融归国。方贿连延，襁负匍匐。乐我王道，誓依有德。义高睦族，举必至公。脱略常法，从容古风。命我棣萼，处我桂宫。亦建贤戚，施於无穷。能事毕修，圣功益茂。思致华戎，同跻仁寿。味道腴，表扬仙胄。乃圣真祠，宇兹名岫。庀徒揆日，舍旧谋新。燕山斩柱，ㄍ谷诛筠。不遗文水，仍采贞珉。隐如山积，响若雷震。功匪浃旬，成由决日。敞作阳台，邃为阴室。璀璨珠金，荧煌丹漆。子午非速，琼华讵匹。峨峨秘殿，穆穆容。众真列侍，仙裔相从。如聆夕唱，似喜晨钟。洪惟妙用，实亚犹龙。元览前阀，恭闻往诰。自匪哲王，孰云好道。我後统天，升堂睹貌。光扬真科，必膺厚（一作丰）报。  

☆林仁肇  

仁肇，建阳人。闽臣仁翰弟，少事闽为裨将，闽亡入南唐，擢淮南屯营应援使，进授镇海军节度使，移镇武昌。开宝时为後主鸩死。  

○龙兴寺钟款识  

观夫善人宏愿，冶氏毕功。иね高悬，蒲牢迭应。无闲始息，夺震响於春雷。群动初惊，压雄声於晓鼓。结界之地，布金之园。设比坚牢，同为壮观。伏愿上穷碧落，历净方而听必咸欢。下彻泥犁，遍业趣而闻皆离苦。触类闻此，俱脱羽鳞。然後军庶之间，城隍之外，昃耳俱登於善道，正心长叶於妙因。宗社兴隆，皇王福履。以至仁肇身宫克固，禄位恒延。保眷属之利贞，践岁华而安吉。所有信心众士，福利同增。仗此良因，永为不朽。时唐乾德五年大岁丁卯二月庚申朔二十五日甲申记。  

☆周惟简  

惟简，饶州鄱阳人。仕南唐为国子博士集观殿侍讲，以虞部侍郎致仕。金陵受围，起授给事中，副徐铉使宋。国亡入宋，累官至水部员外郎，卒。  

○新建金刚碑  

夫《金刚经》者，乃众经之源，诸法之本。为苦空之风骨，为寂灭之纲（阙一字）者矣。盖如来示密，独在斯文（阙三字）。以归诸无，见诸无而捐一有。在传讲之遗法者，类图相以现容也。月在秋潭，智者观之，不足以为有。<广售>发空谷，圣者闻之，不得以为无。实坚高前後之所元，乃指视随迎之不及。有道禺上人者（阙二字），神秀，语淡行孤。夙持慧剑之锋，已断烦恼之缚。早携瓶锡，久涉云泉。南（阙二字）水之乡，北历淮湄之道。次於寓泊，受（阙一字）斯经。（阙一字）历耳中，寻了心下。更於研究，转得元微。可谓系寂寞之得声，视恍惚之见物。因升应而释松帚，遂启卷以化听徒。莫不缁侣云臻，白衣雾集。如是者周游五六郡，首尾八九年，举（阙四字）倚锡於桂岭，遂於此寺，序以安焉。时遇彭城太傅镇於是府，府主太傅修韩白之谋以卫其国，习周孔之教以饰其躬，游释老之门以理其性。所以化被四人之内，咸兴十著之心。於是上人开讲是经日，不唯僧众，而与俗流，靡不仰上人（阙一字）真风，俟上人之指授。勤拳（阙四字）雁序而列之，敬奉侧听者若（阙一字）而叠之。是以日往月来，周而复始。上人忽一日讲馀，谓听从曰：“道（阙一字）虽（阙一字）剖幽微引喻（阙二字）尚虑後来者不共与於斯说焉，欲刊（阙二字）刻诸兹典，为不朽之事，化未闻之人，不知以为可乎？”而且一问未毕，众诺俱旋。施者求先，咸称甚善，乃化钱以构此碑者也。遂具状疏申，达於府主太傅。既览所陈，亦加欣誉。因役斧（阙二字）良匠费便楠之异材，预建高亭，为之卫庇。惟简叨请直纪，诸不繁书。  

☆冯延巳  

延已，一名延嗣，字正中，广陵人。仕南唐，累迁中书侍郎同平章事，除昭武昭义军节度使。周师入，改太子太傅。宋建隆元年卒，年五十八，谥忠肃。  

○开先禅院碑记  

皇上即位之九年，诏以庐山书堂旧基为寺。寺成，会昭武军节度使冯延已肆觐於京师，上赐从容於便殿，语及往事，顾谓曰：“庐山书堂已为寺矣。朕在藩时，簪履辈唯卿在耳。朕置此书堂之本意，卿亦预知，颇记忆否？”延已对曰：“陛下真诚，悬诸日月。微臣固陋，何敢忘之。昔在吴邦，唐运中缺。陛下龄方志学，龙潜鼎司，洪惟圣心，邈焉高蹈（一作趣）。咳唾权政，疣<疒赘>经纶。慕崆峒之师，几劳轩拜。闻富寿之祝，亦固尧辞。注念烟萝，每怀宴息。恩寻爽垲之境，以备华胥之游。匡庐天下之名山，江表之胜概。图谍具载，灵仙咸栖。果有潜夫，来献兹地。已酬善价，遽辟崇基。才俾芟夷，未遑畚筑。旋则中兴在运，夏物重归。陛下位属元良，务烦监抚。寝门鸡唱，方视燠寒。嵩高凤鸣，宁谐好尚。逮乎出震嗣服，虽欲从之，巢许之踪，其可继耶？尧舜不得已而治天下，岂虚言哉！方今陛下日照天临，风行草偃。勤俭以化，焦劳思理。求贤草泽，尽善於百王。推公友于，迈德於千古。虫蝗殒於灵雨，旱歉转为丰年。大信既孚，殊方後。威惟取乱，仁实怀柔。所以建水僭称，肉袒而诣吏。楚邦乱略，俯首而来朝。矧彼长沙，恃险与固。隔绝声教，五纪於兹。一旦砥平，易於反掌。兵不血刃，市不易肆。拓土宇於数千里，复正朔於四十州。可大之功，冠乎史册。犹且纳隍轸虑，驭朽兢怀。物畅皇猷，民知王度。洋洋焉，荡荡焉。混一车书，岂远乎哉？”  

言未及终，上曰：“是皆然矣。抑朕又闻古先哲王，握图御宇，惟德是务。与善同归，俯仰抑扬，不失其正。久於其道，而天下化成。恒沙如来，出世济俗。依空说性，性外无空。信则修崇，悟则解脱。始乎正法，终乎象教。使人趋清净之域，息贪竞之心。民用以淳，理道何远。是则菩提之教，与政通焉。朕以此寺基，是朕当年思欲遁世之地，弃之草莽则可惜，构之栋宇则无名。不若兴建伽蓝，以居禅众，示人至理，亦造化之一端也。其创置之规，奢俭之度，绩用之费，卿复知耶？”延已对曰：“起置之始，适已上奏。逮兹成寺，臣亦粗知。肇乎程土工，度山木，豫章之材间出，般输之艺屡献。运（一作挥）斤若雨，荷锸如云。力不劳於中民，财不伤於外府。岁月未几，厥功已集。骇多宝之涌出，疑化城之突然。邃殿正门，重轩复槛。高墙虬转，修廊翼舒。香厨旁开，僧堂内辟。法筵清净，宛是祗陀之园。方丈精严，更类维摩之室。摭菩提之地位，俨如来之相好。功呈敏手，则塑像如生。妙属良工，则丹青若活。而况依林附麓，左岩右壑。瀑布悬吕梁之势，凌□挺崛之形。溪彻湓江，表法流於不断。峰开石镜，同慧日之长明。其或寥云收，户庭雨霁，钟鸣谷响，猿啼树深。仰止则峻连空，写望则长川无际。僧闲境寂，似出世间。信有为之胜因，实安禅之嘉所。足使迷者得于逵之渐，达者得不二之门。苟非圣人用心，其孰能与於此乎？”  

上曰：“卿知其始也既如彼，知其末也又如此。文以记事，非卿而谁？”延已对曰：“臣才学本空，笔砚久废。虽然，盛德之事，固愿咏歌。惭匪当仁，庶符不朽。”乃跪而进颂曰：  

彭蠡之阳，匡庐峻峙。积纯和气，竦扌耆天势。峰连奇秀，谷藏灵异。莺洞之前，胜复为最。懿乎我後，河清运契。仁圣文明，肃恭寅畏。尧舜其心，巢父其志。思憩大庭，因开福地。帝出乎震，龙飞在天。梯航合Ш，符瑞骈阗。推公固本，举正求贤。九功既叙，七德俄宣。贞师一奋，建人来庭。神兵再发，楚邦荡平。威震四海，疆开百城。日新之盛，无得而名。恢恢睿谟，游刃多馀。因思是境，昔拟华胥。夙心不获，缔构犹虚。改命梵宫，俾奉真如。榛芜既辟，栋楹崛起。雕甍绣而，重栏叠砌。後倚崇（一作层）崖，前临无地。屈曲延袤，高低迤逦。炳焕丹青，端严塑像。表上乘法，示天人相。清众昼闲，禅关夜敞。十二类生，孰不瞻仰。圣君旨趣，古佛因缘。教化之本，治平之原。其功莫京，其福无边。皇图帝龄，永永万年。保大十二年岁次甲寅正月丙子朔十日乙酉，冯延已奉敕撰。  

☆潘佑  

佑，幽州人。仕南唐为秘书省正字，後主在东宫，开崇文馆，佑预其选。及袭位，累迁中书舍人。开宝五年贬仪制，改内史舍人。上疏极论时政，後主怒收佑，佑闻命自杀。年三十六。  

○上後主疏  

三军可夺帅也，匹夫不可夺志也。臣乃者继上表章，凡数万言。词穷理尽，忠邪洞分。陛下力蔽奸邪，曲容谄伪。遂使家国，如日将暮。古有桀纣孙皓者，破国亡家，自已而作，尚为千古所笑。今陛下取则奸回，败乱国家，不及桀纣孙皓远矣。臣终不能与奸臣杂处，事亡国之主。陛下必以臣为罪，则请赐诛戮，以谢中外。  

○为李後主与南汉後主书  

仆与足下叨累世之盟，虽疆畿阻阔，休戚实同。敢奉尺书，敬布腹心。  

昨大朝伐楚，足下疆吏弗靖，遂成衅隙。初为足下危之，今敝邑使臣入贡，皇帝幸以此宣示曰：“彼若能幡然改图，华车之使造廷，则百万之师，不复出矣。不然，将有不得已者”。仆料大朝之心，非贪土地也，怒人不宾而已。且古之用武，不计强弱小大，而必战者有四：父母宗庙之仇，一也；彼此乌合，民无定心，二也；敌人进不舍我，退无守路，战亦亡，退亦亡，三也；彼有败亡之势，我乘进取之机，四也。今足下与大朝，无是四者，而坐受天下之兵，决一旦之命，安国家利社稷者，固如是乎？夫强则南面而王，弱则玉帛事大。屈伸在我，何常之有。违天不祥，好争危事，天方相楚，尚未可争，而况今日之事邪？地莫险於剑阁，而蜀亡矣。兵莫强於上党，而李筠失守矣。  

窃意足下国中，必有矜智好谋之臣，献尊主强国之策，以谓五岭之险，非可遽前，坚壁清野，绝其饷道。依山阻水，射以强弩。彼虽百万之兵，安能成功？不幸而败，则轻舟浮海，犹足自全，岂能以万乘之主而屈於人哉？此说士之常谈，可言而不可用。异时王师南伐，水陆并举，百道俱进，岂暇俱绝其饷道，尽保其壁垒？或用吴越舟师，自泉州航海，不数日至足下国都矣。人情忄匈忄匈，则舟中皆为敌国。忠义敢死之士，未易可见。虽有巨海，孰与足下俱行乎？  

近奉大朝谕旨，以为足下无通好之心，必举上秋之役。即命敝邑，速绝连盟，虽善邻之心，期於永保。而事大之节，焉敢固违。恐煜之不得事足下也。臣子之情，尚不逾於三谏，煜之极言，於此三矣。是为臣者可以逃，为子者可以泣，为交友者亦惆怅而遂绝矣。  

○为李後主与南汉後主第二书  

煜与足下叨累世之睦，继祖考之盟，情若弟兄，义同交契。忧戚之患，曷常不同？每思会面抵掌，交议其所短，各陈其所长，使中心释然，利害不惑，而相去万里，斯愿莫申。凡於事机，不得款会。屡达诚素，冀明此心。而足下谓书檄一时之仪，近国梗概之事。外貌而待之，汛滥而观之。使忠告确论，如水投石。若此则又何必事虚词而劳往复哉？殊非夙心之所望也。今则复遣人使，罄申鄙怀。又虑行人失辞，不尽深素。是以再寄翰墨，重布腹心，以代会面之谈，与抵掌之议也。足下诚听其言，如交友谏争之言，视其心，如亲戚急难之心，然後三复其言，三思其心，则忠乎不忠，斯可见矣从乎不从，斯可决矣。  

昨以大朝南伐，图复楚疆。交兵已来，遂成衅隙。详观事势，深切忧怀。冀息大朝之兵，求契亲仁之愿。引领南望，於今累年。昨命使臣入贡大朝，大朝皇帝累以此事宣示曰：“彼若以事大之礼而事我，则何苦而伐之。若欲兴戎而争我，则以必取为度矣”。见今点阅大众，仍以上秋为期。令敝邑以书复叙前意，是用奔走人使，遽贡直言。深料大朝之心，非有唯利之贪，盖怒人之不宾而已。足下非有得已之事，与不可易之谋，殆一时之忿而已。观夫古之用武者，不顾大小强弱之殊，而必战者有四。父母宗庙之仇，此必战也。彼此乌合，民无定心，存亡之几，以战为命，此必战也。敌人有进必不舍，我求和不得，退守无路，战亦亡，不战亦亡，奋不顾命，此必战也。彼有天亡之兆，我怀进取之机，此必战也。今足下与大朝，非有父母宗庙之仇也，非同乌合存亡之际也。既殊进退不舍奋不顾命也，又异乘机进取之时也。无故而坐受天下之兵，将决一旦之命，既大朝许以通好，又拒而不从，有国家利社稷者，当若是乎？夫称帝称皇，角立杰出，今古之常事也。割地以通好，玉帛以事人，亦古今之常事也。盈虚消息，取与翕张，屈伸万端，在我而已。何必胶柱而用壮，轻祸而争雄哉？且足下以英明之资，抚百越之众。北距五岭，南负重溟。藉累世之基，有及民之泽。众数十万，表里山川。此足下所以慨然而自负也。然违天不祥，好战危事。天方相楚，尚未可争。若以大朝师武臣力，实谓天赞也。登太行而伐上党，士无难色。绝剑阁而举庸蜀，役不淹时。是知大朝之力难测也，万里之境难保也。十战而九胜，亦一败可忧。六奇而五中，则一失何补。况人自以我国险，家自以我兵骚，盖揣於此而不揣於彼，经其成而未经其败也。何则？国莫险於剑阁，而庸蜀已亡矣。兵莫强於上党，而太行不守矣。人之情，端坐而思之，意沧海可涉也。及风涛骤兴，奔舟失驭，与夫坐思之时，盖有殊矣。是以智者虑於未萌，机者重其先见。图难於其易，居存不忘亡。故曰计祸不及，虑福过之。良以福者人之所乐，心乐之，故其望也过。祸者人之所恶，心恶之，故其思也忽。是以福或修於慊望，祸多出於不期。  

又或虑有矜功好名之臣，献尊主强国之议者，必曰慎无和也。五岭之险，山高水深。辎重不并行，士卒不成列。高垒清野而绝其运粮，依山阻水而射以强弩。使进无所得，退无所归。此其一也。又或曰彼所长者，利在平地。今舍其所长，就其所短，虽有百万这众，无若我何。此其二也。其次或曰战而胜，则霸业可成，战而不胜，则汛巨舟而浮沧海，终不为人下。此大约皆说士孟浪之谈，谋臣捭阖之策。坐而论之也则易，行之如意也则难。何则？今荆湘以南，庸蜀之地，皆是便山水习险阻之民，不动中国之兵，精卒已逾於十万矣。况足下与大朝，封疆接畛，水陆同途。殆鸡犬之相闻，岂马牛之不及。一旦缘边悉举，诸道进攻，岂可俱绝其运粮，尽保其城壁？若诸险悉固，诚善莫加焉。苟尺水横流，则长堤虚设矣。其次曰：或大朝用吴越之众，自泉州泛海以趋国都，则不数日至城下矣。当其人心疑惑，兵势动摇。岸上舟中，皆为敌国。忠臣义士，能复几人？怀进退者，步步生心。顾妻子者，滔滔皆是。变故难测，须臾万端。非惟暂乘始图，实恐有误壮志。又非巨舟之可及，沧海之可游也。  

然此等皆战伐之常，兵家之预谋。虽胜负未知，成败相半，苟不得已而为也。固断在不疑，若无大故而思之，又深可痛惜。且小之事大，理固然也。远古之例，不能备谈。本朝当杨氏之建吴也，亦入贡庄宗。恭自烈祖开基，中原多故，事大之礼，因循未遑。以至兵交，几成危殆。非不欲凭大江之险，恃众多之力，寻悟知难则退，遂修出境之盟。一介之使才行，万里之兵顿息。惠民和众，於今赖之。自足下祖德之开基，亦通好中国，以阐霸图。愿修祖宗之谋，以寻中国之好。荡无益之忿，弃不急之争。知存知亡，能强能弱。屈已以济亿兆，谈笑而定国家。至德大业无亏也，宗庙社稷无损也。玉帛朝聘之礼才出於境，而天下之兵已息矣。岂不易如反掌，固如太山哉？何必扼腕盱衡，履肠蹀血，然後为勇也？故曰德如毛，鲜克举之，我仪图之。又曰知止不殆，可以长久。又曰沉潜刚克，高明柔克。此圣贤之事业，何耻而不为哉？况大朝皇帝以命世之英，光宅中夏。承五运而乃当正统，度四方则咸偃下风。猃狁太原，固不劳於薄伐，南辕返旆，更属在於何人。又方且遏天下之兵锋，俟贵国之嘉问，则大国之义，斯亦以善矣。足下之忿，亦可以息矣。若介然不移，有利於宗庙社稷可也，有利於黎元可也，有利於天下可也，有利於身可也。凡是四者，无一利焉，何用弃德修怨，自生仇敌，使赫赫南国，将成祸机？炎炎奈何，其可向迩。幸而小胜也，莫保其後焉。不幸而违心，则大事去矣。  

复念顷者淮泗交兵，疆陲多垒。吴越以累世之好，遂首为厉阶。惟有贵国情分愈亲，欢盟愈笃。在先朝感义，情实慨然。下走承基，理难负德。不能自已，又驰此缄。近负大朝谕旨，以为足下无通好之心，必举上秋之役。即命敝邑，速绝连盟。虽善邻之怀，期於永保。而事大之节，焉固违。恐煜之不得事足下也，是以恻恻之意，所不能云。区区之诚，於是乎在。又念臣子之情，尚不逾於三谏，煜之极言，於此三矣。是为臣者可以逃，为子者可以泣，为交友者亦惆怅而遂绝矣。  

☆赠别  

庄周有言，得者时也，失者顺也。安时处川，则哀乐不能入也。仆佩斯言久矣，夫得者如人之有生，自一岁至百岁，自少得壮，自壮得老，岁运之来，不可却也。此所谓得之者时也，失之者亦如一岁至百岁。暮则失早，今则失昔，壮则失少，老则失壮。行年之去，不可留也。此所谓失之者顺也。凡天下之事皆然也。达者知我无奈物何，物亦无奈我何也。其视天下之事，如奔车之历蚁蛭也，值之非得也，去之非失也。燕之南，越之北，日月所生，是为中国。其间含齿戴食粟衣帛者是为人，刚柔动植林林而无穷者是为物。以声相命是为名，倍物相聚是为利。汇首而芸芸是为事，事往而记於心，为喜为悲，为怨为恩。其名虽众，实一心之变也。始则无物，终复何有。而於是强分彼我，彼谓我为彼，我亦谓彼为彼。彼自谓为我，我亦自谓为我。终不知孰为彼邪？熟为我邪？而世方徇欲嗜利，系心於物，局促若辕下驹，安得如列御寇庄周者，焚天下之辕，释天下之驹，浩浩乎复归於无物与？  

## ●卷八百七十七  

☆殷崇义  

崇义，文圭子，事南唐嗣主，官至学士，历枢密使。嗣主迁南都，辅太子留守金陵，进右仆射同平章事。开宝二年罢为润州节度使，仍同平章事。及贬制度，以司空知左右内史事。入宋，避宣祖庙讳，易姓曰汤。  

○南唐祈仙观记  

高安祈仙观者，黄真君之旧居也。据西安之兑宫，镇洪都之坤位。前瞻缑岭，行闻子晋之笙。後倚华林，坐挹浮邱之袂。原滋丹草，率白雉以相从。谷秀苍Υ，竞红鸾而下翥。境异则龟常见石，物灵则泉或浮金。绀宇相望，曷神居之表。琳房互映，连延阴洞之间。自为小有之东窗，宛是童初之学府。  

真君紫邱精粹，玉版飞英。宗派流长，叱石远怀於仙祖。元门天合，结因庆於法妻。自振翼毗陵，曳裾海岱。屯期方遘，降身参政事之官。宿命俄通，褒德备尚书之位。若乃穷神不测，示现无方。乘龙初夜之归，常游万里。鸣凤中霄之际，密赞诸方。宝节乘空，大使授元图之命。玉函应召，上公宣入室之人。悟草鹿以趋火庭，瞻锦帷而佩丹诀。阴功潜运，已积德於三千。贞品俄升，遂登名於十二。念雁行之莫接，密契宜留。相鹄篆以时归，人心自注。即於旧里，寻建严祠。其或牛野风高，兔轮秋半。仙登接昼，斋庄虔亿万之词。羽盖浮空，朝会奉姻亲之礼。始乎东晋，垂及皇唐。钗纪遗洲，将陵迁而不改。球存坠石，必久地以恒坚。既而九鼎载移，山岳之惊尘散起。五龙爰作，干戈之积数常存。法坏浮屠，宁独金刚下泪。教颓象罔，旋悲玉碗飞天。乃观恬寞之乡，遽变寂寥之境。危垣接野，或认鹿场。复屋骞甍，久穿雀角。事必符於有待，时特郁於重兴。  

国家味三五之道腴，开东南之帝。赤符应运，缵承爰立於汉基。金德更王，揖让乃由於吴禅。西母之白环入贡，不假祈禳。元元之玉像降神，自严樽俎。圣上配乾坤而居六合，揭日月以步三阶。屈己临人，动怀慈宝。虽凝旒南面，传夏嗣以承祧。而纳麓东郊，举尧元而作相。每隆大义，追奉故君。缅胜果以兴思，察兹宫於已圯。况像严十圣，一方之异气遐连。观号三皇，百里之庆云何在。因宸心之有属，流明诏以亟行。鸾鹤灵游，共白云而不返。珠琛遗贶，与乌号而并存。重开大壮之模，俾就亻孱工之费。营室仰稽於中候，豫章俯择於宏材。削墨公输，爰恢崇构。范金段氏，即运洪炉。肖人散璧王之元，绘事发晴霞之色。健而{山弗}郁，写秘殿以飞。镂纡徐，俨回轩而栉比。中建岩岩之石，九级星坛。外森落落之松，千寻□路。周阿玉树，合辉霍以长春。重闼金铺，泛而镇晓。自可包藏灵囿，昭晰华宫。林荐葳蕤，户内广肆筵之所。唱高窈窕，庑间宏按节之仪。固足以十绝灵幅，邀帝君而戾止。九贞逸驾，延夏禹以时游。宁惟崇大道之津梁，实以感群生之耳目者也。  

☆韩熙载  

熙载，字叔言，潍州北海人。後唐同光中擢进士第，奔吴补校书郎。出为滁和、常三州从事。南唐代吴，召为校书郎。嗣主袭位，累除中书舍人，拜户部侍郎。後主袭位，改吏部侍郎，拜兵部尚书。坐托疾不朝，谪授太子右庶子分司南都。复为兵部尚书，拜中书侍郎，充光政殿学士承旨。开宝二年卒，年六十九。赠右仆射同平章事，谥文靖。  

○宣州筑新城记  

粤自结绳初代，爰申弧矢之威。执玉已旋，递设金汤之险。逮至七雄辟土，二霸专征，其或盟约未敷，则崇百雉而以尊王室。仇雠尚炽，复严入袭而用保邦家。由是九服畏威，诸侯述职。式闾懋德，仍垂裕於後昆。定鼎洪基，固重光於奕世。及其素灵有国，炎政披图，未尝不广树藩防，久司方面。带河阻险，将制敌以平坚。高垒深沟，遂取威而定霸。迩後五方分鼎，六代乘龙，咸皆高跖前规，重席故范。虽复寝扃静栎，已无伺隙之虞，然而列郡通都，常有盘石之固。则知百王遗式，历代所因。利用建侯，率由斯道者也。  

我唐中兴三叶，圣历再周。贞观不违，飞沉自若。义声腾於九有，灵光施于八埏。国步已康，而关防益谨。用张下武，大展雄图。载习五兵，克歼敌。重营坚壁，以制不庭。乃诏宁国军节度使检校太尉同中书门下平章事都督宣州诸军事宣州刺史济南公筑此新城者矣。公擢阴阳之秀气，含川岳之上灵。才为时生，荣不世出。心坚铁石，气激风□。森武库之戈矛，壮私门之营垒。负沉舟之勇，竟折锐以摧坚。沉背水之机，必追奔而逐北。义征不讠惠，方图烟阁之形。功济多坚，更镂昆吾之鼎。所以叠縻天爵，频拥隼。政理洽旬，仁风载路。牙帐荷绝甘之惠，编闾兴来暮之谣。况宁国重藩，宣城粤壤。星分牛斗，地控荆吴。扼天下之咽喉，作关东之襟带。雄加侯甸，必须良将之筹谋。势压江山，实假崇垣之壮丽。於是特飞凤诏，命展金墉。公乃选五稼丰登，三农闲隙，遂敷心计，因著土功。是以将校呈规，工徒献艺。士皆乐往，民以悦来。荷长锸以成云，陈丰畚而翳日。因高就远，以日继时。万堞方成，坚同石堡。四门始毕，俨若玉关。爰自壬戍岁二月兴役，至癸亥年三月毕工。所筑新城，自金光门西北，转至旧城崇德门东北角，长五里三百三十三步。从崇德门以南，转至金光门东，长四里三百三十步。新旧城共长一十里一百九十三步。新开濠堑，亦从金光门绕新城，转透出大溪，长八百九十四丈，深三丈有馀。造成大楼八所，其诸敌楼桥道等，不可殚书。  

公前在京口日，浚沟池，崇壁垒。洎移镇抚，复缮城隍。凡标准地形，督责功力，委蛇延袤，必躬必亲。日久而休，曾无倦意。牛酒犒士，丝纶赏功。士卒涂，月日相望。公又酿醪醴，豢牺牲，三日一饷军夫，五日一享将校。由是万民负畚，咸悦豫以忘劳。列校褰裳，禀威严而尽力。其动也，山回地转，势若奔雷。其静也，雨息风恬，齐如翦纸。数年之役，期月而成。观其千雉丰馀，重门超忽。飞阁神行而耸汉，旋题月照以罗空。层檐翼舒，雕楹虬跃。高陴矗而山屹，方栊豁以洞开。排画桷以星攒，下临无地。走长廊而云布，横射遥天。而又列一带之寒山，自为天堑。环千寻之深洫，宛是汤池。固可藩屏王宫，折冲万里者也。懿乎哉城之为役也，暂劳永逸，既不骞而不崩，有备无虞。信可大而可久，铭工勒石，以播无穷。其词曰：  

於赫有命，洪惟我唐。中兴奕叶，三圣垂光。王猷允塞，灵贶孔章。贤士在位，猛士守方。王公设险，以守其国。重门击柝，以待暴客。况此宣城，国之阃阈。不有金汤，何为控扼。烈烈虎臣，爰兹镇收。廉问方期，仁风载沐。寅承庙算，允因玉烛。遂度土功，乃陈畚锸。经之营之，垒堞疏流。万寻渊引，千雉□浮。石堡玉关，铁瓮金瓯。雄加九服，丽绝方州。飞檐凤举，画拱龙摅。叠碧鸳兮雾合，亘长云兮翼舒。何巨防之可比，视方城其蔑如。勒勋绩於贞石，作藩屏於皇居。癸亥岁十月五日建。  

○分司南都乞留表  

诸佛慈悲，常容悔过。宣尼圣哲，亦许自新。臣无横草之功，可补於国，有滔天之罪，自累其身。羸形虽在，壮节全消。满船稚子婴儿，尽室行啼坐哭。狂风孤烛，病身那得长存。万水千山，回首不堪永诀。  

○上睿帝行止状  

熙载本贯齐州，隐居嵩岳。虽叨科第，且晦姓名。今则慕义来朝，假身为贾。既及疆境，合贡行藏。愚闻钓巨鳌者，不投取鱼之饵，断长鲸者，非用割鸡之刀。是故有经邦治乱之才，可以践股肱辅弼之位。得之则佐时成绩，救万姓之焦熬。失之则遁世藏名，卧一山之苍翠。某妄思幼稚，便异诸童。竹马蒿弓，固罔亲於好弄。杏坛槐里，宁不倦於修身。但厉志以为文，每栖身而学武，得麟经於泗水，宁怪异图。授豹略於邳圯，方酣勇战。占惟奇骨，梦以生松。敢期坠印之文，上愧担簦之路。於是撄龙颔，编虎须，缮献捷之师徒，筑受降之城垒。争雄笔阵，决胜词锋。运陈平之六奇，飞鲁连之一箭。场中敌，不攻而自立降旗。天下鸿儒，遥望而尽摧坚垒。横行四海，高步出群。姓名遽列於烟霄，行止遂离於尘俗。且口有舌而手有笔，腰有剑而袖有锤。时方乱离，迹犹飘泛。徒以术精韬略，气激□霓。箕口张而阴电摇，怒吻发而暑雷动。神驱鬼殿，天荩地车。斗霹雳於□中，未为骄捷。喝樗蒲於筵上，不是口豪。蕴机权而自有英雄，仗劲节而岂甘贫贱。但攘袂叱咤，拔剑长嗟。不偶良时，孰能言志。既逢昭代，合展壮图。  

伏闻大吴肇基，聿修文教。联显懿於中土，走明恩于外方。万邦咸贞，四海如砥。燮和天地，岩廊有禹稷皋陶。洒扫烟尘，藩翰有韩彭卫霍。岂独汉称三杰，周举十人。凝王气於神都，吐祥光於丹阙。急贤共理，侔汉氏之悬科。待旦旁求，类周人之设学。而又邻邦接畛，敌境连封。一条鸡犬相闻，两岸马牛相望。彼则待之以力，数年而颇见倾亡。此则礼之以贤，一坐而更无骚动。由是见盛衰之势，审吉凶之机。得不上顺天心，次量人事。且向阳背暗，舍短从长，圣贤所图，古今一致。然而出青山而裹足，渡长淮而弃。派遥终赴於天池，星远须环於帝座。是携长策，来诣大朝。  

伏惟司空楚剑倚天，秦松发地。言雄武则平窥绛灌，语兵机则高掩孙吴。经受素王，书传元女。莫不鞭挞宇宙，驱役风雷。劳愁积而髀肉生，愤气激而臂脔起。一怒而豺狼窜摄，再呼而神鬼愁惊。捶蛮鼓而簸朱旗，雷奔电走。掉燕锤而挥白刃，斗落星飞。命将拉龙，使兵合虎。可以力平鲸海，可以拳击鳌山。破坚每自於先登，敌无不克。策马常时於後殿，功乃非矜。国家赖如股肱，边境用为保阵。勋藏盟府，名镂景钟。今则化举六条，地方千里。示之以宽猛，化之以温恭。缮甲兵而耀武威，绥户口而恤农事。漫洒随车之雨，洗活嘉田。轻摇逐扇之风，吹消气。可谓仁而有断，谦而逾光。贤豪向义以归心，奸宄望风而屏迹。伫见秉旄仗钺，列土分茅。修我贡以勤王，控临四海。率诸侯而定霸，弹压八方。遐迩具瞻，威名洽著。况复设庭燎以待士，开雪宫以礼贤。前席请论其韬钤，危坐愿闻於兴废。古今英杰，孰可比方。某才越通流，已观至化。及陈上谒，罔弃讠叟才。是敢辄述行藏，铺尽毫幅。况闻鸟有凤，鱼有龙，草有芝，泉有醴。斯皆嘉瑞，出应昌期。  

某处士伦，谬知人理。是以副明君之奖善，恢圣代之乐贤。昔娄敬布衣，上言於汉祖。曹刿草泽，陈谋於鲁公。失范增而项氏不兴，得吕望而周朝遂霸。使远人之来格，实至德之克昭。谨具行止如前，伏请准式。顺义六年七月，归（阙一字）进士韩熙载状。  

○真风观碑（并序）  

道生一，一气剖，是为二仪。二仪分，是为万象。故天得以覆，地得以载。日月得以晦明，川岳得以融结。四时迭运，五才以序。於是乎ㄈ有生人，树之司牧。当兹时也，天下为公。大道未隐，故不言而化，无为而治。逮夫裁道以成德，先仁而後义，礼乐既设，巧伪遂生。圣人犹是著元言，开妙键，盖将拯其弊而反其源也。道也者，其大矣哉。用之私，则可以驾景蹑虚，拔一身於尘滓。用之公，则可以还淳反素，驱苍生於仁寿。噫！天下奉其教，尊其像，宫馆相望者，岂徒然哉。  

我国家坠业复兴，浇风渐革。皇上受天明命，缵帝丕基。思致时雍，精求化本。故能序百揆，敦九族，五音克谐，群望用秩。人和既感，天瑞亦臻。允所谓孝格乎上元，而政符於大道矣。以为崇清净之教，则务在於化人。饰元元之祠，则义存於尊祖。於是乎名山福地，胜境灵踪，坏室颓垣，荒坛废址，咸期完葺，式表兴隆。庐山之阳，有女真观曰崇善。松门藓磴，萝茑交阴。层峦浚流，岚霭相接。怪石古木，峭壁悬崖。怪状奇姿，望欲腾掷。千寻落水，飞静练於林端。万仞危峰，耸寒青於天半。昼夜若风雨，盛夏如素秋。高冈密林，豁达蓊郁。信洞府之绝境，神仙之胜游也。而庭庑荒凉，殿堂倾侧。醮坛丹井，但有榛芜。古像隳檐，略存香火。是观有女道士杨保宗者，浮虚早悟，清净自持。却粒炼形，幽栖岩谷。勤行之绩，达於九重。云暂出於碧山，鹤少留於丹禁。乃诉其颓轩未葺，真侣奚依。欲就良因，实资帝力。上俞其请，赐以金钱。六宫之中，竞施服玩。珠珍彩绣，璀错辉煌。载之旋归，计逾千万。於是庀徒度费，即旧创新。经之营之，厥功遄就。尔其为状也，则央低昂，纷敷粲章。间以金碧，饰以银黄。层栌次第以鳞集，厂宇参差而翼张。镂盘虬於密石，图悍兽於飞梁。下窈窕以宏丽，上嵯峨兮炜煌。宝铎玲琅，铿宫韵商。望之者愕眙，听之者凄凉。何蓬莱与方丈，忽山峙而鸾翔。夫其架飞观以干霄，豁丹扉而瞰野。回廊夭矫以冈属，正殿崔嵬而云竦。墉垣缭绕，钩连延。砻翠炎以为坛，范真金而作像。道场严肃，绘塑精明。圣祖灵官，俨然如在。轩甍互映，丹漆相鲜。层殿初成，但有窥窗之女。还丹傥就，宁无奔月之人。灵草奇花，千名万品。间以芳树，洗其密┠。导以清流，为氵亭沼。扶疏葱，演漾泓澄。年年有异木含春，疑游阆苑。夜夜而寒泉浸月，似到瑶池。若乃环佩珊珊，笙磬寥寥，陟星坛於月夕，会真侣於霜朝。唱步虚於缥缈，动霞帔之飘。朝礼将终，起彤云於丹井。灵仙若下，盘皓鹤於烟霄。显敞幽阴，奇特瑰美。虽鬼功神运，亦无以加。足以增气象於江山，夸壮丽於宫观也。卓矣乎，清净之门既辟，元元之像又严。固将扇以真风，其孝治。皇王能事，孰与为先。乃锡号曰“真风”，赐女真杨保宗紫衣，旌其干也。下臣承诏，作为是诗，美其功也：  

道未形时，无有一物。形既有矣，万象纷出。一动一静，一出一没。运转无穷，到於今日。中有大道，则之者谁。明明我後，亦公亦私。百官承式，品物其宜。端拱而坐，融融怡怡。洪惟我祖，实道之主。阐教利人，与天同溥。吾君奉之，为栋为宇。欲化颓风，重为邃古。庐山之高，兮高莫穷。隐映万壑，数峰。如削如画，凌摩碧空。上有悬流之百丈，恒喷雪而号风。下瞰长江之九派，时吐雾而隐虹。白云兮翠霭，密竹兮高松。清猿之与幽鸟，恣吟啸乎其中。修炼之徒，或释或老。亦有群儒，是论是讨。简寂之前，崇善为号。女真居焉，研味其道。制作之野，同乎草楼。荒凉古迹，寂寞灵游。久而未葺，抑有其由。良缘所属，非圣而畴。群材既集，哲匠有程。攒栌簇ㄆ，结栋飞甍。银铺饰户，玉础承楹。傅以朱绿，垂之璧瑛。殿俨尊相，旁罗众真。如闻大道，似演长生。修廊环布以曼衍，危楼对峙而峥嵘。矗如山立，若霞明。望之则焕烂晶荧，若经天台兮睹赤城。就之则想像威灵，若登丹邱兮趋福庭。天子闻之而动色，於是乎锡真风以为名。保大五年岁次丁未八月壬午朔二十八日己酉，虞部郎中韩熙载记。  

○汤泉院碑  

尝试论之，总两仪二曜八卦五行，而播为四时。成乎万化者，惟阴与阳相荡相摩而已矣。然则刚柔靡殊，奇偶相待。故火数二而成七，坎为男而本阴。由斯以推，则火得其寒，水得其热，亦理之常也。又意其泉脉通乎谷，每天轮激转，则太阳煎其下。及炎精迅发，又积壤镇於上。会其迸泄，泉犹沸然。是以方舆之间，往往而出。此又得之於意表也。  

或曰：“有汤之处，下积流黄。”厥论纷然，未知孰是。乌江县有汤泉古院，在县北七十五里大路之西。江流其东，滁汛於後。龙洞在其前，连山注其右。丛林隐蔼，冈岭萦回。金地宝阶，纟丽连遗址。天佑甲子年，有江都开元寺惠镜上人者，道广行坚，貌淳心古，倦捧帙於讲肄，将持而远游。经此灵泉，喟然驻锡。且曰：“受佛付嘱，行佛慈悲。是则祛幻身疾苦之资，施众生安稳之所。欲宏利益，舍此何之？”乃有乡人秦岌秦璩，为檀信之首。上人手划荆棘，躬舍瓦砾，茅檐始葺，蔽病士之风霜。桂殿徐营，备游人之瞻礼。从甲子距壬戌，住持凡六十载於兹矣。当其间也，龙争虎斗，山昏海沸。控洪河之阻，讵免侵凌。越青泥之巅，亦闻涂炭。唯长淮之表，大江之南，万里封疆，两朝清谧。人和岁稔，君明臣贤。外户不关，到於今日。所以上人安住於此，得行其心焉。凡供养来往缁流万有馀众，造圣贤形像四十馀身，建三门房廊钟楼堂殿屋宇大小总六十间。粉壁丹楹，霞明月皎。香厨丰洁，佛事精严。法侣从之，如泉赴壑。又敕赐汤院，逾七十间。挥锸运斤，为土为水。既宏且壮，不饰不雕。其东西二汤，相去百步。源清流洁，味美香和。澡身而渐失疮痍，饮复而都忘热恼。虽凉泉洒穷子之面，甘露沃饿鬼之心。若论其利济无穷，曾何足比。故男女缁素，道路累累。呻吟而来，笑语而去。前後蠲除疾疹，二万其徒。允所谓心有所便，而施无求报矣。  

今上嘉其苦节，锡以华钟。舂容在悬，洪纤斯应。闻而悟道，信可度人。上人布褐长斋，自幼及老，护戒无缺，勤心不渝。乡闾耆年，敬若诸佛。又雅好宾客，谨於接对。游人旅客，憔悴轻肥，其来如归，待必平等。门人同学，各尽所长。和汝唱予，其徒有九：慧登师进典常住，慧深营供施，承规主功德，承矩、承俨、省真、承晦、承义应门户。肘臂相运，不为胡成。下官左宦历阳，寓居佛庙。镜公一日忽然而来，听谈厥由。我刊石，叙事之竟。为辞美之曰：  

天地造化，孰云难测。阴阳变通，人或可识。昼夜不定，水火相激。鼎沸□蒸，无穷无息。教亦有说，斯为灵汤。探之则热，赴且无伤。恶疾能愈，微疴可量。或饮或浴，心宁体康。基构已平，源流空在。风雨雪霜，人焉攸赖。蓬蒿埋没，多历年载。高僧聿来，崇兹胜概。若楼若殿，若房若廊。若廪之赡，若厨之香。若来若去，若缁若黄。万有馀众，曾栖此堂。甄土导泉，上栋下宇。捷猎高檐，环旋峻堵。四达累累，呻吟伛偻。二万其徒，沉疴获愈。镜也惟仁，心真貌淳。麻衣粒食，苦思劳身。本愿云毕，斯文以陈。永永金石，传诸後人。  

○元寂禅师碑  

（阙三字）婆以清净妙心伏迦叶波迦叶而下以心（阙二字）二十八传珠联印度一花五叶，香散支那。降及曹，得法者众。然则以一念摄於多法，以一尘统於沙界。此念此尘，彼界彼法，二俱不有，空亦非断。明是法者，於大悲海，运普济舟，开无相门，演不二法。化有情於一旨，获当果於上乘。是之谓大善知识者，元寂禅师其人也。师名隐微，豫章新淦人也。夫其珠生媚泽，玉蕴良山。留润入缠，必归族姓。故有杨氏之托焉，异人之生（阙二字）奇应既（阙三字）亦表厥灵，故有光明鉴室之祥焉。轩冕为累身之资，鼎钟乃爽口之具。孔翠彬蔚，网罟随之。鸿鹤清素，霄汉自得。故有弃俗这誓焉，开无师智，归不二门。夫为在家则有师（阙一字）七岁诣（阙四字）院道（阙一字）禅师（阙一字）弟子二十依洪州（阙一字）元寺智称律师受具戒。既还而叹曰：“沙门者，达本识心之谓也。且戒惠之学，未足明心。（阙一字）灭之宗，方为了义。清山有路，白□无心。我之（阙一字）行，岂复他日”。遂遍寻名岳，历抵禅林。顺义中，卷衣南行，遐趋五岭，罗山法宝大师，岩头真子，德岭桂孙，智镜当台，共仰不疲之鉴。鸿钟在ね，咸聆应扣之音。师既解橐云堂，端襟下榻，玉处石而光华尚隐，虎在山而清啸难藏。扣我机缘，自知时节。  

先是罗山有“师子在窟出窟”之句，海内风传。一日，法座高登，海徒云萃。师遽前而礼，峻发问端，罗山道眼素明，伟师Β，抗声酬诘，众莫之知。俄於欲诺之间，豁然大悟。自是朝昏随众，语默全真。放旷四仪，盘桓数稔。异日，罗山以师大缘将至，苦讽还乡。太和中，杖策离群，担簦度岭，渐回江介。涂次龙泉，邑宰李孟俊，一睹道姿，深加凝注。邑有十善兰若，经废时多，愿言葺兴，强师驻锡，冀扬大法，用福蒸民。师具顺随之心，尽檀那之请。元徒辐凑，净供山储。应接随宜，了无滞碍。有问如何是十善，桥云险，过者如何云丧，参乎祖道，一以贯之。问而数穷，答有馀力。达深德妙，斯之谓欤？时先朝端拱万机，穆清大宝。远怀道德，思结深因。保大九年，始自龙泉诏归凤阙，命住龙光梵刹，赐号觉寂禅师。高阐一音，将逾数岁，改赐奉先禅院，用迩皇居。辛酉岁，将有事於省方，利建邦於洪井。千乘万骑，咸从於和銮。奇士高人，必先於行在。师首预清列，简自宸衷。既抵新都，复住大宁禅院。诲人无攵，学者有归。迨於鼎成之期，难豫因山之会。言念三世诸佛，皆入涅。吾独何人，自甘迟莫。其岁十月，见病者相。卧方丈中，是月二十七日，剃浴身，升堂别众。勤宣祖意，勉勖後流。语讫安然，形留气尽。俗寿七十六，僧腊五十六，谥元寂禅师，塔名常寂。岁在壬戍二月六日，归葬於吉州吉水县仁寿乡太平里之原，遵遗诫也。  

今元帅郑王，备尝道味。时任保厘，巨舍信财，俾营塔庙。惟师夙宏道愿，应生像年。道峻德充，名符实备。貌孤神王，语淡气幽。情高而月冷（阙一字）空，格峭而云生碧峤。以慈音而演法，用实智以化人。故得分契王臣，心归缁素。俄昏契炬，永绝微言。赡道貌以长乖，览清徽而徒在。龙泉广福十善禅院嗣法弟子契任行常相续住持，小师自明、自满七十三人，惧岁时之浸远，恐陵谷之贸迁，愿纪金碑，以旌元壤。其辞曰：  

三界茫然兮四生蠢尔，背觉合尘兮死此生彼。有铄开士兮乘悲应世，端坐宝床兮片言析理。道价既高兮回心天子，慈风又扇兮服膺多士。远近瞻渴兮慕膻以至，白黑合礼兮得坻皆止。大缘告终兮魔云忽起，觉日云沉兮法幢遂靡。传心罗山兮训徒帝里，韬真豫章兮归欤吉水。金骨藏山兮德音无已，宝塔镇地兮来者斯企。  

## ●卷八百七十八  

☆徐铉（一）  

铉，字丹臣，会稽人。初事吴，为校书郎。後事南唐，累授太子右谕德知制诰，迁中书舍人。後主时除礼部侍郎翰林学士御史大夫吏部尚书。随後主入宋，历左散骑常侍，贬静难行军司马。卒年七十六。  

○颂德赋（东宫生日献）  

伏惟先王之建国，体皇极而垂制，仰则观於辰象，俯则察於地义。前星为帝座之辅，苍震乃少阳之位。非明德与茂亲，不足膺兹主器。故万邦以贞，而本支百世。是必天锡嘉祉，神输百祥。山河资其正气，日月分其融光。膺期运以载诞，配乾坤而永昌者也。  

惟我储後，昭明俊德。黄裳元吉，沉潜刚克。钩深致远，曾莫挹其津涯。问安视膳，每或形於颜色。在昔冲让，高追太伯。乃剖麟符，保厘东宅。受道师传，稽疑典册。化自诚心，风行邦国。乃拥干旌，南徐之城。左抚勾吴，前对敬亭。京师河润，盛德日新。其畏如夏，其惠如春。谢傅围棋，静一方之气。条侯高卧，息万里之惊尘。今闻孔昭，元功莫二。人情不可以久郁，皇统不可以终避。乃畏天命，允兹储贰。鸣玉大以徐来，与春郊而总至。龙楼雾廓，鸡戟风生。珍符叠委，和气交迎。百度以之而式序，多垒以之而载清。史书有年，衢传颂声。岂人事之协赞，信宗礻方之降灵。於是元圃凝阴，瑶山密雪。宣猷之缇幕半下，汜之层冰乍结。爰书庆诞之日，始遇嘉平之节。丽正晨启，重明夙设。调护之客，娱侍之臣，峨冠炜煜，佩玉玢。咸稽首而再拜，献多福於万春。有宫坊之下吏，乃捧觞而进称曰：  

自古圣贤，率由辅导。伊徇名与课实，故成败之异效。粤若成王，史佚周召。左右前後，惟仁与孝。靡过不举，无善不告。兹君臣之一体，故风声之克劭。降及後代，亦慎厥初。实聘四老，复延二疏。咸由古道，以佑皇储。若乃征和戾园，有思台博望之盛。贞观承乾，有元龄魏徵之重。或有共礼而无人，或有其人而不用。何择祸之忘轻，信非贤而罔共。英英副君，鉴古知今。百揆在乎手，万务经其心。朝廷之所寄者重，苍生之所望者深。既赏兴王之谏，亦访百官之箴。故曰生民在勤，好问则裕。不躬不亲，人将孰信。一游一豫，乐有常度。节八音以导其和平，调五味以适其喜怒。情义兼於家国，故知无不为。爱敬极於君亲，故惟道是谕。俭以足用，而施舍不可不行。仁以接物，而刑罚不可不具。冗官宜省，而才不可遗。疆事渐宁，而备不可去。居安思危，睹灾而惧。上分一人之忧，以成天下之务。俾中外之礻是福，与宗祧而永固。伊下臣之不佞，蒙国士之殊遇。实含和而吐颂，岂登高之能赋。愿降鉴於刍荛，庶效诚於尘雾。  

○木兰赋（并序）  

顷岁，铉左宦江陵，官舍数亩，委之而去，庭木兰因移植於宗兄家。及铉徵还，席不遑暖，又窜於舒庸。吾兄感春物之载华，拟古诗而见寄。吟玩感叹，谨赋以和焉。虽不足继体物之作，庶几申骚客之情尔。  

伊庭中之奇树，有木兰之可悦。外烂烂以凝紫，内英英而积雪。芬芳兮谢客之囊，旖旎兮仙童之节。许蒲茸之窃比，听兰芽之并列。於是辞下土之卑湿，历上京之繁华。耻价於豪门，乃托根於贫家。资幽人之赏豫，有好事之称嗟。一旦逐客程远，君门路赊。削闺籍与印组，岂独留乎此花。噫！人屡遐弃，花犹得地。分兔苑之馀荫，向藩房而吐媚。授简多暇，攀条属思。持香草以余比，效骚辞而我寄。感此生之百忧，何斯物之足贵。悲夫馆客长吟，山城夕阴。想馨香之不改，叹欢宴之难寻。凭归梦於飞翼，写商歌於素琴。歌曰：“光景兮愁暮，别离兮易久。真宰兮无堂，贞心兮不改。”诚知异日，重滋田氏之荆，但恐相逢，共叹桓公之柳。  

○新月赋（庚午岁宿直作）  

五月五日，繁阴乍晴，倬彼新月，丽於太清。映玉绳而绚彩，扌银汉以腾精。对鹊西南之影，步明光东北之楹。历历迟漏，悠悠我情。虽万古之不易，感一年而始生。乃有女痴男，朱颜稚齿。欣春物之骀荡，登春台之靡迤。杂佩璀错，轻裾疯衤丽。纷乎拜祝，怡然宴喜。人岁岁以潜换，景年年而若此。昔我当年，胡云不然？世路多故，流光暗迁。易壮心於大观，变元发於华颠。顾一毛之无济，愧两绶之徒然。况乎万象虚明，九门奥秘。对宣室以方罢，阅通宵而不寐。忧心似醉，既慷慨於君恩。急景如驰，更姜凉於往事。想月以长歌，遂抽毫而见意。  

○创池颂（并序）  

岁次辛酉，月躔仲冬。王人徐铉，扬ユ铜柱之乡，税驾剑池之庙。慨叹灵迹，徘徊故墟。或曰：“龙泉、太阿，安得为宝？出也不为当世之用，佩之不免亡身之灾，天下固有虚名而无实效者欤？”愚以为不然。  

夫圣人之於天下，亦物耳。所禀受者异，故能与造物者并，而为天下王。是以圣人之作也，天不爱其道，地不爱其宝。同声相应，同气相求。人谋鬼谋，皆为圣人用。无功无迹，岂寻常所能识乎？然则集阴阳之英，萃山泽之精，穷炉冶之妙，极锋芒之利，宜其冥合元造，弼成圣功者也。昔黄帝法月满而铸镜，用能照烛怪魅，辟除不祥。大禹收贡金以铸鼎，使民知神奸，以远不若。汉高祖佩斩蛇之剑，以拨乱除害，奄有天下。是三者皆人力之所为也，咸能辅佐兴运，与时隐现，其可诬乎？在昔三分叔世，咸有昏德。天命将改，寰宇混同。斯剑知之，故灵发於下，气浮於上。应帝王之符命，瞩识者之观瞻。亦犹伊尹负鼎於莘墟，仲尼动色於鲁相。千载一会，圣贤所以汲汲也。向使晋武能诞若天意，克明俊德，判忠邪之路，绌骄侈之心，则贤能尽其才，神灵效其用，淳耀之烈可续，七百之期不爽。而皇猷既郁，乱本斯成。百姓失望，群龙沮色。於是斯剑也。委质张雷之鉴，一泄其愤。远迹刘石之丑，复归於潜。其出也所以示神之不测，其去也所以示惟德是依。则其为用也远矣。昔者周过其数，秦不及期。是知天命之精微，可以人事而延促，前哲论之备矣。若夫精真之诚修於内，感召之致应乎外，自然而然，有道存焉。不可以智求，不可以言达。王者得之，则三五之功，其馀事耳。  

然则天下至宝，本非人臣所服。变化无方，神物之事也。忘身徇节，忠臣之烈也。两造其极，求仁得仁，复何怨哉！庙在丰城故县，俯瞰池岸。壮武侯雷府君之像祀焉。去今县四十里，而龙泉太阿之庙，别在中路。栋宇绵久，皆将倾颓。邑人朱辉等，洽重熙之化，感百世之祀，奖率同志，唯新寿宫。千载光灵，焕然如在。县令孟宾于尉孙举，皆以文行之懿，中贤良之选，接武连事，惠此王畿。推诚於民，荐信於神。风雨不愆，耕凿咸若。先贤遗躅，其不泯也宜哉！是池广不终亩，深才数尺。父老云：“近岁旦暮，往往有□雾蒙覆其中，恍惚之理，不可测已。”今中兴三叶，圣政惟新。岂非灵命孔昭，元贶将集，天命不僭，宏之在人。使臣司言，敢告有位。乃为颂曰：  

周室既衰，仁兽率臻。晋祚不融，龙剑效珍。神化无方，天命无亲。德之不建，与运俱沦。归潜厚载，以俟真人。惟剑之神，惟贤之识。湛湛灵沼，绵绵庙食。瑞气长在，元符靡测。垂兹颂声，永永无极。  

○保宁王制  

门下：昔先王聪明时宪，文质载周。亲亲之义，莫之或改。乃知封建之重，宗社攸赖。友爱之美，风教代宣。寅奉旧章，敢忘循举。二十弟某，禀质冲粹，慎德孝恭。出言有章，好学不倦。故我文考慈训备隆，而能践修嘉猷，惠迪前哲。卓尔令器，时惟老成。粤予眇冲，肇当缵服。赖贻谋之启後，仰垂鉴之在天。尚念多艰，惧弗克荷。是用睦懿亲以佑凉德，班宗彝以怀万邦。锡尔以山川，表尔以车服。师长之任，申而宠之。敦叙之恩，於是乎在。吁！苴茅侯社，礼莫缛焉。连华棣萼，亲莫昵焉。履信思顺，可以无悔。尊师重道，可以多闻。尽爱敬以奉亲颜，极惠和以厚宗室。勿佻勿堕，有初有终。服我训词，永光懿烈。可。  

○南昌王制  

门下：昔西周之分陕服，则曰风声所存。南朝之治扬州，则曰本根攸寄。非亲贤硕望，不足以表东夏。非辅相重位，不足以副具瞻。天下为公，百王不易。肆予敷命，匪敢有私。长子某，敦信厚之风，秉孝恭之德。凡迪前烈，率由生知。自剖麟符，往绥淮甸。尊敬师保，奉行诏条。有所问而不千，知为善之最乐。东楚之俗，向风而安。时以为能，朕亦自慰。夫陟明赏善，有国大典。苟得其所，虽亲何嫌。是用特就留台，宠开相府。崇贵之数，仪制存焉。噫！为政无他，勤则有继。举德甚易，终之实难。无以安佚自居，而忘夙夜之戒。无以骄贵自负，而忽药石之言。治乱善败，则有先圣之遗经。宪章文物，则有中朝之成式。谘访佩服，身先行之。敬哉慎哉，无忝多训。可。  

○张居咏制  

门下：昔在先王，任贤尚齿。出将入相，所以任贤也。尊师重传，所以尚齿也。况乎择藩屏之寄，膺转导之求。高步承华，诞扬师训。克堪其选，我有人焉。某负贞干之才，禀纯厚之德。亟更庶尹，历事累朝。升元始基，赖其献纳。故陟鸾台之位，爰立作相。保大逾岁，藉其绥怀。故委龙节之权，受于社。懋乃嘉绩，叶於朕心。殿邦政成，辑瑞来觐。方图位著，爰得佥谐。而昔自故相，已尝为保。重烦耆德，俾傅东朝。尊敬之仪，典章斯在。噫！昔者叔孙疏广，善於其职。克继来躅，可不慎哉！勉著嘉猷，以副时望。可。  

○抚州节度使马希崇除舒州节度使制  

门下：姬周同德，曹叔封於王畿。炎汉功臣，杨仆耻居关外。是知藩翰之重，所寄必同。远近之差，以斯为宠。我有成命，尔共敬听。某识度恢宏，风猷茂远。象勋盖世，不怙贵以骄人。多难荐臻，每忘身而济物。知能适变，仁足亢宗。来庭不俟於七旬，保境岂徒於五郡。刘总举全燕之地，宏正输推魏之邦。故实攸存，懋章何吝。是用加之饫赐，尊以上公。陟负玺之崇资，委建身於列镇。虚襟而见，前席与谈。言语有章，威仪可则。既叶予之望，且坚恋阙之心。蔼尔诚明，形於表疏。愈叹忠勤之操，宜更节制之权。而永泰全军，舒庸旧国。地望无惭於汝水，封疆密迩於王城。用谐日近之言，尚资河润之福。俾回新命，往受中权。於戏！大义昭彰，朝恩涣汗。千里之地，可以观政。三军之帅，可以图功。永树风声，无忘多训。可。  

○太弟太保冯延已落起复加特进制  

门下：爵赏之行，宪章斯在。急於务则适其变，终其事则归於礼。将军重任，足以夺孝子之情。特进崇班，自昔冠诸侯之上。申为懋典，允属公才。某官冯延已，儒雅积中，机神应物。风□夙契，鱼水冥符。处多士之朝，副具瞻之望。及移相府，出镇临川。封境绥怀，声猷茂远。顷集蓼莪之痛，俯从金革之权。露冕有诚，辑瑞来觐。畴咨旧德，保佑东朝。北疏傅之在前，允谐拟议。类鲁公之拜後，适就变除。俾进崇阶，庶申优宠。於戏！将相之重，ム尔以惟圣。储两之尊，资尔以成德。知人则哲，子用弗疑。勉扬令图，无忝多训。可落起复冠军大将军加特进，馀并如故。  

○林仁肇浙西节度使制  

门下：建侯树屏，有国之攸先。崇德报功，百王之所共。斯为令典，予敢忘之。镇海军节度浙江西道观察等使留後金紫光禄大夫检校太傅济南县开国伯食邑七百户林仁肇，禀此星芒，郁为时干。鼓鼙之气，指敌而愈高。金石之心，因时艰而益壮。故能灼殊功於南部，夷多垒於东门。元戎所行，绩用昭著。及总留务，於浙之西，成师著无犯之威，察俗有惟清之化。屹尔京口，殷然长城。子惟汝嘉，俾正藩守。因尔才略，树之风声。雄师大邦，所以屏王室。尊官盛典，所以懋官成。惟惠惟和，有严有翼。使子无东顾之虑者，ム其赖焉。克坚一心，以永百禄。可依前检校太傅兼御史大夫使持节都督润州刺史充镇海军节度使浙江西道管内营田观察处置等使，功臣散官勋封如故。  

○纪国公封邓王加司空制  

门下：宗子维城，良臣惟圣。故有王社之数，鼎司之权。亲亲贤贤，古之大训也。我有成命，时惟至公。第七子某，识度淹通，器质清粹。就傅之岁，威仪不忒，出阁已来，闻望所著。向由邦政，入践中枢。内形将顺之规，外尽弥纶知业。人知亲附，俗待和平。邦家之基，斯实攸赖。今六巡守，万乘启行。方资扈跸之勤，宜有酬庸之典。画南阳而锡壤，掌邦土以命官。并加驭贵之资，益峻具瞻之望。於戏！义极君父，爱敬之道兼焉。任综文武，弛张之政存焉。尔其佩服前训，咨询旧德。勿骄勿惰，有初有终。永树风声，以保元吉。  

○上太後尊号制  

门下：膺昊天之眷，荷宗社之重。何尝不严奉慈训，聿循孝理。所以化成天下，宏济多艰。亲亲尊尊，教之大者也。况沉潜之德，丕显於国风。辅佐之勤，光昭於王业。今遗恩累洽，灵鉴在天。俾子小子，恭践大宝。思宏任姒之烈，绍恢三五之基。彝章盛典，敢忘奉。宜上大行国主皇後尊号为太後。  

○太子少傅徐运授太子太保制  

门下：崇德尚贤，推恩录旧。兹惟令典，允属时英。予以眇躬，嗣承丕业。戚藩之望，羽翼之恩。敢忘宠章，用光师道。某清直禀气，忠厚为资。实戚里之所荣，历累朝而见重。敬慎即保家之主，恭俭无出位之思。爰自京口临藩，克贞师律。鸾台作相，足厚时风。留侯旋务於退身，疏受更闻於称职。纯诚益著，雅望攸高。昨者预奉缀衣，导扬末命。忠贞以济，典礼无违。顾惟冲人，惧德弗嗣。当此承祧之日，益坚重傅之怀。是用就改崇资，仍加食赋。於戏！班崇一品，秩视三师。苟非贤臣，孰克臻此。永期纳诲，无替令猷。可。  

○朱业江州节度使制  

门下：古者诸侯之贤，入为卿士。上公之宠，出为方伯。故中外之任，践更攸宜。我有勋臣，咸曰名将。藩维宿卫，夹辅冲人。肆子仰成，是用申告。某家传武略，天赋纯诚。名因勇闻，位以材致。周旋数纪，佐佑累朝。由裨将以统元戎，勋劳滋茂。自百城而登连帅，声政洽闻。宠益盛而若惊，位益高而愈让。予纂服之始，骏奔来朝。且坚恋阙之心，因处周庐之任。忠贞弥固，夙夜惟寅。辇下肃清，时乃之力。永言旧德，岂忘予怀。会九江元侯，入奉朝任。中流之寄，非贤不居。是用辍兰之权，付金符之重。往分巨屏，更伫殊庸。噫！简师旅以壮军声，明纪律以宣庶政。可畏可爱，富之教之。是汝所长，无替前效。陟明有典，厥惟钦哉。可。  

○朱业宣州节度使制  

门下：车服之宠，所以报功。藩闻之权，可以观政。兹为令典，允属信臣。某智勇推高，忠贞特立。秉武经以致用，服戎政以居多。诚悃洞然，终始一揆。及分符出守，持节主留。恩信并行，诏车毕举。肃连营而无犯，视赤子以如伤。所临之方，去思仍在。向锺多难，入卫京师。忧国忘家，令行禁止。群情自固，戎事以宁。肆予仰成，时乃之力。今疆场甫静，蒸黎未康。宣城奥区，国家巨屏。方当谋帅，是用策勋。资果毅以壮先声，假惠和而苏疲俗。付尔节钺，往镇抚之。惟尔慈俭足以安民，刚正足以行法。必当望风自理，投刃皆虚。宜宏宽大之视，以集中庸这德。勉兹具美，永振嘉猷。可。  

○泉州节度使留从效检校太师制  

门下：望高於朝，则享师保之任。惠加於物，则进土田之封。所以启佑冲人，藩屏王室者也。我有宠数，属於元侯。某山岳储精，星芒禀异。挺全才而应用，激大义以致身。而自际会先朝，奋扬奇策，静二方之多难，越万里以来庭。故得倚作藩宣，誓之带砺。而能恩威洽著，纪律修明。戎政有经，理声日远。黎献有不欺之颂，朝廷无南顾之忧。茂绩忠规，古难其比。粤予眇质，嗣德弗明。赖我友邦，越乃贤帅。推诚翼戴，克荷景灵。涣汗之恩，唯恐不至。是用增以井赋，崇为太师。美号峻阶，并伸殊渥。噫！乞言之礼，可以观德。殿邦之寄，可以树勋。勉扬令图，永锡繁祉。可。  

○右揆严续除司空兼门下侍郎平章事制  

门下：天作司牧，必生丞弼。非君臣同体，道则不明。非律吕交感，功则不济。粤予眇质，负荷景重。不有时贤，岂戡多难。敬若先意，畴兹旧臣。某纯粹炳灵，惠和成性。袭台鼎之庆，连肺腑之亲。历奉累朝，亟更庶尹。忧国家之事，知无不为。经夷险之间，中立不倚。言必由於忠信，行必自於诚明。劳而弗矜，谦以自牧。先朝鉴其诚志，任以腹心。顷当巡守之初，俾贰主留之寄。尽规竭虑，夜思昼行。京辅以宁，时乃之力。及奉扬未命，以佑冲人。送往事居，礼无违者。忠勋茂绩，人无间然。今二後在天，万物思理。予方乃眷，民亦具瞻。是用命作司空，倚为左相。兼国史枢机之任，进升阶食赋之资。岂曰宠章，是同忧责。呜呼！受遗作弼，厥惟艰哉。尔其崇远大之谟，布简宽之政。询箴谏之士，塞便佞之言。满假自贤，则其智益蔽。虚怀接物，则其猷益光。念兹在兹，以底於道。可。  

○信王改封江王加中书令制  

门下：唐尧之圣也，既以序九族为先，汉祖之隆也，亦以守四方在念。矧予小子，弗堪多艰。实赖群後，共康民。粤有贤侯，亦在诸父。庸勋表德，敢或爱焉。第二十叔某，天赋机神，生知礼乐。肇开朱邸，则孝敬之道升闻。出建斋坛，则威和之风远振。况五岭之际，俗杂地雄。吏服其明，民安其教。煦如冬日，隐若长城。孤以不明，祗奉丕业。咨乃庶尹，至於友邦。师保之规，既自家而刑国。蓼萧之泽，当由亲而及远。是用正左相之位，崇三司之仪。增赋进封，并伸宠数。於戏！昔我文考，并建懿亲。藩屏所系，社稷是卫。燕翼之旨，可不勉欤。敬伫嘉猷，以永繁祉。可。  

○谢匡策加特进阶增食邑制  

门下：王者均庆推恩，无远弗及。矧有旧德，居然将臣。方申求旧之怀，岂吝畴庸之典。某素推勇气，夙负壮图。立功旗鼓之间，发迹风□之会。出分符竹，入守关防。翼卫天门，董齐兰。咸著在公之绩，可观适用之材。享此期颐，保兹优逸。臻富寿之福，全终始之名。比之古人，不可多得。孤以眇质，嗣守庆基。方资无改之规，式重後之节。俾升阶序，仍进户封。於戏！二品崇资，三朝贵仕。人臣宠禄，何以过斯。勉荷朝恩，永扬令闻。可。  

○郑王加元帅江宁尹制  

门下：睦亲尊贤，王者之盛业也。中台上将，有国之重任也。是必畴咨公议，稽若前经。举而行之，谓之令典。我有爱弟，时维宗英。论道经邦，勋德滋茂。肆予有命，允叶厥中。某挺命世之才，秉生知之哲。机神颖迈，器宇冲深。自宝玉分封，缁衣授职。内蕴清明之德，化宣寅亮之功。持谦下之资，以亲附百姓。体勤俭之节，以表率时风。学问该通，每谘询而自益。忠诚孝悌，常将顺以无违。昔者三後叶心，十乱同德。允兹古义，非尔而谁。粤予眇躬，惠迪先训。获守大业，汔臻小康。实ム手足之贤，以集股肱之寄。无德不报，虽亲何嫌。是用诞举渥恩，就加名数。夫元帅者，民之司命。中枢者，国之宗臣。尹京所以表则四方，增封所以藩辅王室。毗倚之重，何以加斯。於戏！义兼国家，权总文武。动静之际，治乱系焉。所先者在乎弼谐，所慎者在乎听受。清如止水，故是非之说不可欺。平如悬衡，故善恶之徵不能惑。有犯无隐，非好异也。不违如愚，非苟合也。惟公是务，惟道是从。所务必老成，所亲必端士。服兹多训，永树英声。可。  

○朱业加中书令宣州节度使制  

门下：予尝顾藩屏之重，思黎献之康。欲使折冲之威，迭行於封略。惠和之化，普及於方州。既报政之屡闻，乃改辕而敷宠。咨尔贤帅，听吾话言。苛武毅致身，忠厚成性。践更事任，昭著勋庸。倚若金汤，誓之带砺。自持使节，出镇中流。恢简易之风，立严明之令。仁而有断，吏不敢欺。故使万井阜安，连营辑睦。蔼尔殿邦之绩，叶予进律之文。率是通才，何适不可。予以宣城列镇，甸服奥区。久阙元戎，未孚王化。藉尔有成之政，副吾共理之怀。右相之崇，宰司所重。申为殊奖，以极朝恩。於戏！有惠於民，有功於国。中台贵位，累镇剧权。苟非纯诚，何以臻此。尔尚守益恭之节，励匪懈之心。永懋嘉猷，以光时望。  

## ●卷八百七十九  

☆徐铉（二）  

○左司郎中陈继善可工部侍郎制  

敕：国有六职，百工与其一焉。我朝已来，其选尤重。矧自尚书郎而擢拜者，不其鲜欤？某官陈某，以干蛊之才，克构之美，亟更庶尹，遂历省垣。委之以繁杂之务而事益明，兼之以榷之司而利不匮。宏羊心计，亦莫加焉。属朕出震嗣图，施令布庆。二卿之任，颇难其人。今以继善为之，尔其可以称职。噫！大僚之体，存乎简易。兴利之要，在乎廉平。无渝乃诚，以挠吾法。可。  

○马在贵加官制  

门下：尽忠於国者其报深，有劳於事者其泽厚。方切念功之义，仍当均庆之初。不有宠章，孰先懋典。马某深沉有勇，质重寡言。少推学剑之能，早识择君之举。自策名旗鼓，受任疆场，履险身先，有功不伐。向分符竹，实制要冲。化行於富庶之时，节著於艰难之际。纯诚懿绩，时论多之。入总禁营，遂成优秩。富寿之福无阙，敬慎之风愈高。予惟汝嘉，思有以劝。属此推恩之际，俾升掌武之资。噫！忠勋既明，宠禄亦至。终始之义，古今所高。勉扬令猷，以享元吉。  

○游简言左仆射平章事制  

门下：昔在明王，膺图嗣统，虽复格天光表，继文下武，犹曰实相以济，又曰克艰厥臣。矧惟寡昧，畴咨庶尹。若乃承弼之重，毗倚之隆，询於具瞻，敢或经授。游某世济文雅，挺生公器。中兴之始，即为辞臣。重熙在运，亟更近署。忠为令德，实浮於名。蔼然直声，允洽时望，先皇帝省方展义，分命群司，藉尔重臣，辅予小子。直躬无避，正辞不谄。翊从行阙，克申其劳。至於受命交兵之间，抗节履危之际，繇义以济，知无不为。此皆古之所以为艰，予之所以为尚者也。间岁出於独断，命长南宫。议者但高其尽公之诚，未许其理剧之用。遂能正身而令，当官不回。厉风霜之威以纟斗其慢，坚夙夜之节以率其勤。请托不行，纪纲自举。群议由是咸伏，六职以之孔修。风雨不渝，始终一致。实为国器，想见古人。而躬亲簿领之间，遽成劳。从容庙堂之上，未尽谋猷。酬庸之典，予所多愧。是用命作左相，陟兹鸾台。进金紫之崇阶，典图书之秘府。勋爵井赋，并示宠名。於戏！释细务足以导节宣之和，恭大政足以畅弥纶之业。ム尔致君之效，成我知臣之明。往维钦哉，无假多训。可。  

○李匡明御史大夫等制  

敕：御史所职，实为纪纲。百官之邪，得以归正。众目不理，得以举明。使朝廷凛然，罔懈於位。兹朕之攸赖而和庶政也。向者治刑不暇，官业靡申。遂用省其讯鞫之烦，委以澄清之寄。庶循理本，谅在得人。通议大夫守吏部尚书柱国赐紫金鱼袋陇西县开国子食邑五百户李匡明，学术优深，德望清重。可副丞相，以镇时风。中散大夫守右常侍判御史台事柱国赐紫金鱼袋赵丕，自掌宪司，克勤於职。而侍从之列，朝夕论思。期於弼违，宜在专任。令以庶狱，移从理官。可归骑省，以备顾问。各践乃位，允期懋功。匡明可御史大夫，丕可守本官罢判台事。  

○宋齐邱知尚书省制  

敕：两掖南官，枢密之地也。元台上公，股肱之寄也。况亲贤在位，中外具瞻。式叙彝伦，爰申明命。夫真宰之重，大政咸归。出纳王言，固当综录。侍中寿王某，向兼南省，未叶旧章。宜罢判尚书省，便领中书门下两省事。太保齐邱，虽道在经邦，方资纳诲，而事殷会府，兼藉允厘，可知尚书省事。大元帅齐王，总纳百揆，以贞万邦。凡曰谟猷，悉关献替。其三省事，并取齐王参决。朕允思恭己，以荷景灵。用一国之才，敢辞则哲。成天下之务，庶叶无为。方俟以沃心，岂劳多训。  

○刘崇俊等起复制  

敕：匡时启运功臣威边将军濠州都团练观察处置等使光禄大夫检校太傅使持节濠州诸军事守濠州刺史涡口两城使兼御史大夫上柱国彭城县开国子食邑五百户刘崇俊，濠上观风，克昭祖服；光禄大夫检校太保持节常州诸军事守常州刺史兼御史大夫上柱国刘佑，晋陵守土，允茂政经；而皆夙练军声，习知边要。方深朝寄，遽属内艰。永言护塞之权，宜举墨之制。俾加宠命，改授阶资。勉抑孝心，以从王事。并可起复云麾将军，馀如故。  

○冯延鲁江都少尹制  

敕：朝议郎行尚书虞部员外郎武骑尉赐绯鱼袋冯延鲁，顷者尹县留都，首变田制。克勤於事，以利於人。自归朝行，已逾周岁。如闻众庶，未甚乐成。矧彼浩穰，所宜为一。是用假尔亚尹，往毕旧功。其在条理得中，厚薄无挠。俾乃比屋，咸遂所安。止於刑谳之繁，亦以公平为用。务令称职，无忝加恩，可以本官判江都少尹公事。  

○王彦俦加阶制  

敕：王者旌董戎之功，重殿邦之任。疏宠之命，因事有加，所以劝能而伫效也。佐时卫圣功臣建威将军康化军节度池州观察处置等使起复云麾将军检校太尉兼侍中使持节池州诸军事池州刺史上柱国太原郡开国侯食邑二千户王彦俦，作镇方隅，克扬威信。师谋不挠，庶政有常。肃尔先声，宣我朝命。向者起於哀制，授以崇阶，礼适就於变除，寄方隆於藩屏。俾从增邑，式示推恩。勉扬令图，无替丕绩。可光禄大夫加食邑一千户，馀如故。  

○李匡明舒州刺史制  

敕：通议大夫守御史大夫柱国赐紫金鱼袋陇西县开国子食邑五百户李匡明，向缘时望，命长宪台。既历岁时，亦闻敬慎。方伫茂绩，以光大猷。遽睹拜章，固辞重位。俾全宠遇，宜辍准绳。尚赖分忧，无忘守节。可检校司徒兼御史大夫使持节舒州诸军事守舒州刺史充本州团练使，馀散官赐邑如故。  

○赵丕御史中丞制  

敕：朕以御史未理，庶政靡清，思得良臣，副吾慎选。中散大夫守右散骑常侍柱国赐紫金鱼袋天水县开国子食邑五百户赵丕，再履宪署，钦若攸司。迭为侍臣，匡予不及。俾授格心之寄，宜膺独坐之权。夫才识兼通，然後能得大体。公正无党，然後能肃百司。纠正失中，则纪纲挠。顾避不言，则职业隳。尔其钦哉，无辱朕命。可御史中丞，馀官勋赐爵邑如故。  

○陈褒卫尉卿制  

敕：出身事主，忠之效也。以年致政，古之制也。淳风将振，斯道复行。朕用嘉焉，宜示优宠。宣徽使某官陈，以敬慎之操。俊之才，辅予潜九之初，叶我司总之寄。出纳惟允，佐佑尽规。勤劳王家，数纪於是。永念耆德，方注虚怀。遽从知退之言，亟有悬车之请。虽面谕难抑，岂旧功可忘。而司卫列卿，秩崇务简。俾退辞近侍，犹在立朝。勉回高尚之心，式重君臣之义。可卫尉卿。  

○杜昌业江州制  

敕：十连之帅，百城之长，藩屏王室，其揆一也。随时省置，何常之有焉。朕祗荷庆基，懋循古训，迭用旧德，以颁诏条。交修予违，践更尔位。肆因大庆，式举朝章。金紫光禄大夫上柱国京兆县开国子食邑五百户杜昌业，始以明敏肃恭，服劳近密。出纳惟允，固慎无违。先帝用能，委之邦政。明九伐以恢正略，坚一心以迪大猷。六事允谐，时乃之用。将图尔效，且尽其才。朕以中流之寄，九江为重。控五岭之冲要，镇百蛮之驿骚。属予相臣，入总枢务。惟尔公望，克嗣其勋。是用辍夏官之崇，膺外台之职。尚虚使节，以便理戎。其往慎乃终，遵我成宪。简易以申令，恩信以即师。惟惠惟忠，无忝朕命。依前检校太保兼御史大夫使持节江州诸军事江州刺史本州团练观察使，散官勋如故。  

○招讨妖贼制  

朕闻先王之静人也，四夷咸宾。尚先慎德之诫，一夫不获，则轸纳隍之心。是故导以仁声，浃之惠泽，犹不可化，遂威有刑。昨者岭表遗，聚为寇盗，违其上命，犯彼战锋。而敢乘我国哀，伺我边隙，侵迭我封部，诱惑我黔黎。保据山，肆为剽掠。朕以肇膺丕业，先洽德音。矧彼狂徒，皆吾赤子，弗忍尽杀，冀其自新。所以虽命师徒，且令招抚。而凶愚不革，结聚愈忝。暴害吏民，攻围县邑。一至於此，其能久乎？国有常刑，吾又何爱？仍闻众军致讨，累有杀伤。平人无辜，暴骨於野。兴言及此，永恻朕心。况常赋及期，三农失业，特申矜恤，更示怀来。处州今年应属省租税，并可放免。仍委诸县长吏，安存编户，宣示国恩。防护警巡，勿令扰动。  

妖贼张茂贤，首为劫盗，罪在难容。若能束身归降，亦与洗涤收录。如闻命之後，因循未宾，即令招抚诸军，分路进讨。如所在百姓及徒党中有能擒斩茂贤者，不计有官无官，并赐三品，赏钱一万贯，庄一区，并已分产业，并永放苗税差役，传之子孙，此恩不改。若能同心计画，及数内或擒获得称王称统军军使之属，并次第首级止於一队一寨头领者，即约此例等降优赏，放免苗税差役。或能自出身归投，有田亩者各令归业，仍放三年赋租。无田者委本道录奏，各与逐便优稳安排，及重加赏赍。如凶恶不回，为诸军擒获者，不问人数，即便处斩，明申威信。汝自择焉。诸军将士，有能斩获茂贤，杀戮反党，官赏之制，并越常规。予不食言，尔宜自励。朕永惟止杀，许彼悛心。且妖贼等烧毁仓储，蹂践禾稼。聚食则资粮立尽，外取则谷实不收。进则大军扼其前，退则领兵掎其後。况乌合之众，本不同心。缓则苟避征租，急则各图恩赏。函首来献，翘足可期。咨尔群党等，自保家乡，共思宁息。与其碎身於锋刃，孰若乐业於闾里。咨尔将士等，各奋骁雄，早成功绩。与其暴师於境上，孰若受赏於辕门。体我深怀，速清边徼。布告本道，咸使闻知。  

○魏王宣州大都督制  

敕：惟先王体国经野，建邦设都，并立懿视，以藩王室。当畿服之地，则任辅翌之重。有戎昭之绩，乃增督护之威。是以王略恢而诸侯和矣。宣城重镇，陪京之南。制天险之津梁，据三楚之襟带。境环千里，邑聚万民。我朝以来，戎寄尤切。太师魏王，受钺先帝。建牙是邦，宣导皇风。董齐师律，生植茂遂。礼让兴行，时惟懋功。叶此时论，粤朕小子。惧德弗堪，允孚大猷。其在叔父，虽师保之命，已迪茂章。而刺举之名，未极公望。宜升大府，式壮中权。於戏！立爱之恩，予不敢怠。敬保之义，王其谓何。勉启乃心，以底於道。可升宣州为大都督府，以魏王为宣州大都督府长史，馀并如故。仍编入册命宣降。  

○王崇文刘仁赡张钧并本州观察使制  

敕：守边之要，在乎崇垣翰而重威令也。任能之方，在乎因善政而加宠秩也。懋迪斯道，时惟令猷。金紫光禄大夫检校太傅使持节吉州诸军事守吉州刺史兼御史大夫上柱国太原县开国男食邑三百户王崇文，儒雅饰身，威猛宣用，入奉旅贲之列，出申刺举之能，光禄大夫检校太傅使持节袁州诸军事守袁州刺史兼御史大夫上柱国刘仁赡，沉厚有谋，明断能理，护塞之略，历任弗迁。光禄大夫检校太傅使持节歙州诸军事守歙州刺史兼御史大夫上柱国清河县开国子食邑五百户张钧，践履班行，昭著声问，守土之效，一心靡违。而皆克嗣乃勋，诞扬我武，协比成绩，勤劳王家。朕以眇躬，钦承鸿业，实赖良将，绥爰四方。肆於布庆之辰，而有加等之命。就升使职，并驾兼车。仍崇驭贵之封，增立将军之号。并申宠寄，尚示克终。无懈乃诚，以底於理。陟明有典，予不敢忘。崇文可光禄大夫依前检校太傅使持节吉州诸军事守吉州刺史兼御史大夫充本路都团练观察处置等使，进封开国子，食邑五百户，仍赐号威勇将军，散官勋如故。仁赡可依前检校太傅使持节袁州诸军事袁州刺史兼御史大夫充本州都团练观察处置等使，封彭城县开国男，食邑三百户，仍赐号贞威将军，散官勋如故。钧可依前检校太傅使持节歙州诸军事守歙州刺史兼御史大夫充本州都团练观察处置等使，进封开国伯，食邑七百户，仍赐号武威将军，散官勋如故。  

○高逸休寿州司马制  

敕：朝议郎行袁州司马赐绯鱼袋高逸休，立身谨行，闻於朝廷。负才好谦，老於州县。先皇奖异，锡以银章。优秩自居，十数年矣。其子育，秉乃直笔，为吾史臣。适当均庆之初，先有腰金之命。而爱敬之切，发於中诚。乞循回授之文，庶遂显亲之义。辞旨恳激，览之恻然。俾允所陈，且成其美。仍加宠秩，以就悬车。噫！望族旧人，唯尔而已。睹本朝之恢复，拖紫绶以优游。孝子克家，耆年致养。兹惟盛事，足慰尔心。可检校尚书水部员外郎寿州都督府司马致仕，赐紫金鱼袋。  

○宣州营田副使兼马步都指挥使李萼可节度副使罢军职制  

敕：王者官人之旨，必褒贤能而均劳逸也。列辟垂宪，予弗之忘。某官李萼，夙负壮图，少为裨将。馀勇可贾，有劳不矜。泗水剖符，边候宁晏。宣城从帅，连营辑和。而将领之权，久烦耆德。毗赞之任，未极初筵。俾援尚齿之文，就疏加等之命。勉承朝奖，无替忠诚。可。  

○驾部郎中冯延已兼起居郎屯田郎中阎居常兼起居舍人制  

敕：朕凝旒端冕，以端万邦。而左右史臣，执简近侍，言动得失，注记无回。故布政罔不臧，承化罔不若。惟圣攸赖，慎简难虚。某官冯延已，君子之儒，多闻为富。发之为直气，播之为雄文。某官阎居常，行顾枢机，学臻精博，得廷臣之体，多长者之言。而皆践彼周行，奉予元子。或奏记有翩翩之誉，或樽多之谈。蔼然清风，叶此时望。是宜兼领郎署，咸跻掖垣。於戏！君举必书，朕敢忘於恭己。无德不报，尔勿怠於懋官。各振公才，副兹多训。可。  

○冯倜可秘书省正字制  

敕：五品子冯倜，兰台图书之府，起家而预之。自非有才，孰克处此？以尔早服严训，实扬令名。励学检身，如恐不及。成尔嘉器，富我士林。俾授初资，以渐清贯。无忘诗礼之学，以益刊正之勤。可。  

○侍御史王仲连可起居舍人监察米崇楷可右补阙制  

敕：朕尝思古先哲王，所以致理区中，垂宪万祀者，盖有史臣以记其过，有谏官以弼其违。或面诤於庭，或举书於册。故政令所及，罔不化成。而怠惰之心，无自入矣。将振斯典，必求其人。某官王仲连，爰藉才能，亟参秩序。正已而率下，尽节而向公。某官米崇楷，早负时名，寻升闺籍。佩韦以临事，慎独以修身。而并服豸冠，或司纲宪，或立朝多按劾之奏，或典刑有钦恤之心。叶我懋章，宜升右掖。勉修官业，以副简求。直笔正言，无有所讳。可。  

○水部员外郎判刑部查文徽可侍御史知杂制  

敕：秦汉以御史掌四方之记，我朝以杂端正百官之邪。其名则同，所职实重。副是慎选，其惟通才。某官查文徽，克负美名，早从交辟，寻陟郎署，升为王臣。法谳之难，俾其参决，而察情无不当，持议无不平。俾上绝滥刑，下知耻格。率是干用，使持宪纲，在能振举霜威，肃清朝序。尔其直躬而处众，正已以当官，纠谬绳愆，无或顾避。陟明有典，可不懋哉。可。  

○左常侍张义主可勤政殿学士制  

夫珥金貂直骑省以备顾问，非不重也，而文学之选，宜又加焉。某是号名儒，久登华贯。台阁践历，声实相符。侍极以来，当官无挠。朕祗奉先烈，勤求大中。谘访阙疑，藉尔稽古。特加近职，以示开怀。顺美弼违，无忘谠直。  

○楚州刺史刘彦贞可本州观察使制  

敕：懋官之旨，非增秩不足以示宠。行边之任，非进号不足以申威。施之其人，是为令典。某宽厚得众，深沉有谋。克荷家声，累膺朝寄。百城观政，三郡底宁。而长淮上游，地雄师众。刺举之职，未极当官。廉问之楷，实谐佥议。因是敷宠，更伫厥成。噫！千里之长，三军之帅，任遇斯重，勋庸是图。尔其敬哉，无隳乃力。可。  

○外祖母追封某国夫人制  

敕：昔帝钦明，义先敦序。九族既睦，万邦以怀。矧乃推自叶之恩，疏漏泉之泽，有光茂典，式表孝心。外祖母李氏，丽德坤仪，垂训内则。储庆渐生民之什，显魂开石之田。庶予眇躬，弗忘祗凛。而嗣膺鸿业，若涉大川。奉长乐以自宁，过跃龙而轸念。追远之数，宜有加焉。是用进启大邦，载崇懿号。昭示戚里，知予永怀。可。  

○大理卿判户部刁绍可工部尚书制  

敕：周礼六卿皆有军政，汉制尚书奏事禁中。历代亲重也如是。今予有命，亦属其才。某官刁绍，始以干能，屡恭繁剧。向由卿寺，践历省垣。制国用而无违，登生齿而有羡。丕显成绩，是为才臣。今朕祗嗣丕图，永怀司会。俾率诸吏，表於南宫。爰陟冬卿，式申庆泽。尔其钦承彝训，修举官司。无忘克终，以忝殊渥。可。  

○兵部侍郎张义方可左常侍制  

敕：某珥貂服冕，侍从献替。骑省之任也，必以儒学大僚，端方名士，入膺兹选，允叶懋章。而尔义方，可谓能矣。践历台省，抑扬声实，纯诚直道，造次靡忘。今予眇躬，嗣守丕训，弗惠厥德，思闻谠言。乃均庆恩，命为常侍。从容左右，敬伫嘉猷。尔其念哉，无渝乃节。可。  

○太常少卿李贻业可宗正卿制  

敕：先王睦亲九族，必求宗正之贤者，朝行之名臣，为之表仪，序其昭穆。今我有命，时惟旧章。某官贻业，学以润身，文以行礼，贞以干蛊，直以事君。有一於此，是可嘉尚。矧备四者，非所谓名贤乎？今朕嗣续丕基，敷遵庆泽。是用选於掌乐，为我司属。使吾宗室有信厚之风，非贻业而谁？勉修厥官，无忝多训。可。  

○水部郎中判刑部萧俨可祠部郎中赐紫制  

敕：某官萧俨，夫王者之为政也，任能举直，理刑懋功，如斯而已矣。今秋官卿佐皆阙，尔俨实专其司。定法察情，克举攸职。切言直气，屡闻於朝。靡私厥躬，何其爱朕之深也。方将图效，适属均恩。是用就升名曹，仍加命服。俾擢省闼，时予宠章。尔其念哉，无易乃心，无回乃行，决狱以宽简，当官以公平。一心克终，予慎嘉汝。可。  

○屯田郎中李景进可工部郎中制  

敕：某官李景进，昔汉馆陶公主为子求郎而不得。何者？非其人也。今汝景进，亦吾外戚。而谨愿儒雅，好学善言，久为台阁，颇副时望。故均庆泽，擢转名曹。彼汉推公，而吾奖善。两得其道，不亦宜乎？  

○大府卿张援可司农卿兼大理寺事制  

《书》曰：“任官惟人”，又曰：“惟刑之恤”。朕服斯道，因举而行。某官张援，为性端方，处众和雅。贞亮足以干事，哀矜足以得情。亟更攸司，弗易时用。因予有庆，期尔尽才。命为大农，俾掌廷尉。於戏！庶狱之慎，不可忘也。毕辞而行，不可为也。平反伏念，夜思昼行。尚於措刑，体我求理。敬之哉！  

○权知江都令李浔正授制  

敕：四京令之重也，其选惟一。是必试可以进之，均庆以宠之。盖欲慎厥官而安其政也。某官李浔，屡为长吏，绰有能名。东夏之理，不易其操。事简俗便，予甚多之。爰用加恩，俾从真授。勉钦明奖，无懈乃心。可。  

○和州司马潘处常可金部郎中制  

敕：先王之制官刑也，过无所隐。其肆大眚也，善靡有违。无私之义，於是乎在。某早服时望，亟更台郎。予在东朝，列於宾席，旋贰廷尉，实奉邦刑。偶违伏念之言，遽贻一黜之命。今朕祗嗣丕业，诞敷庆恩。岂以职事之愆，遂忘樽俎之旧。是用召自近郡，陟於南宫。勉承宠光，以永无咎。可。  

○浙西判官高越可检校水部郎中赐紫制  

敕：王者之建藩辅也，必命重臣以临之，又择贤士以佐之。政成当迁，留而增秩，古之制也。高越以儒学淹雅，见称於时。顷自南宫，直於东观，笔削之言方励，弓旌之礼是求。从事大邦，率多婉画。有嘉令望，爰属庆恩。俾假正郎，仍纡紫绶。服我加等之命，无懈尽规之心。  

○安陆郡公景逵检校司空太府少卿制  

敕：夫太上立德，其次亲亲，能兼之者鲜矣。惟是具美，属於我朝。某孝友资身，贞干为质。守枢机而无悔，居富贵而不骄。蔼然善声，成此嘉器。朕肇袭丕业，广覃庆恩。矧有名臣，近在宗属。是用假以空上，列於亚卿。仍进崇阶，并示优宠。於戏！行为民则，尔其忽忘。爱克厥威，朕不敢尚。服我多训，永扬令图。  

○保定郡公景迪可朝散大夫检校左仆射赐紫制  

敕：朕历选列辟，见其睦亲。名器之难，必当慎简。信不可私於其属也。故我疏宠，务先推公。保定郡公景迪，静惟端方，动必孝敬。佩师友之训，成信厚之风。宗室之间，闻望尤著。属我嗣服之始，叶於立庆之恩。尔其率循令猷，惠迪前烈。勿骄勿惰，以永乃成。  

○右拾遗郑延枢可清江县令赐绯制  

敕：夫邑令之有声者，入奉清列；谏官之满岁者，出宰百里；盖朝廷忧民立政之意也。某官早历宦绪，无废官常。擢参禁坦，克服彝宪。而南楚大邑，长吏尤难。命自周行，往宣朝旨。仍加朱绂，以示殊恩。无易乃心，勉修所职。  

○浙西判官艾筠可江都少尹制  

敕：天下之大，建亲分陕以尹之。东夏之重，选能设贰以维之。兹用安民而政举也。某官艾筠，识量纯素，学术通明。奉我东朝，周知其善。辍借侯幕，载扬令名。海隅之康，筠有其力。夫以亚尹之难如彼，而有适用之才若此。俾膺慎选，不亦宜乎？勉励公方，更施勤绩。  

○阎度可江宁府参军制  

敕：乡贡明经阎度，士子起家而预清级者，盖亦有之。自非才地兼茂，则不能光朝命而叶时论矣。以尔名父之子，自强不息，学业履行，实浮於名。属予出震之初，成我多士之世。俾掾天府，以渐亨衢。无忘益恭，更扬令问。  

## ●卷八百八十  

☆徐铉（三）  

○舒州司马李景述可虞部郎中制  

敕：王者用士，其要惟公。苟得其才，近亲何避。某官李景述，承茂勋之後，秉素士之风。颇有美名，闻於戚里，郡丞之任为久，台郎之位为宜。俾疏庆恩，改授清级。无忘师友之训，以奉朝廷之仪。  

○江州判官赵丕可司农卿制  

疏：王者之正百官也，黜其有过；其肆大眚也，许以自新。则邦典行而朝恩浃矣，某官赵丕，谨行以处众，克勤以在公。台省践更，诚心不替。故先皇奖用，寄以准绳。而靡达官常，自罹常宪。朕缵承鸿业，广布庆恩。以其久列班行，偶因迷谬，特申渥泽，俾授正卿。勉励乃心，伫扬令望。  

○江西推官成幼文可主客员外郎制  

敕：诸侯之佐命於朝廷，而治绩有劳，奏课称最者，则当升闺籍，补为省郎，荩劝能取士之旨也。某从事大镇，於兹累年。本以诚明，济之通敏。论不阿谄，政无颇邪。一方允厘，尔实有力。今予宠尔以立朝之位，命尔以司藩之官。尔其敬哉，无忝我陟明之典。  

○洪州判官袁特可浙西判官制  

敕：袁特。朕以关辅之大，控制要津，出保傅之重，镇之以屏王室。择宾从之贤，佐之以齐政经。而特尹县神州，理甚简便。运筹盛府，言必端详。叶於简求，宜授斯任。夫润之民固与洪无异，而尔之操当与初不渝。则官业允厘，而朝奖无替矣。敬服斯训，往励乃司。可。  

○洪州掌书记乔匡舜可浙西掌书记赐紫制  

敕：乔匡舜。朕以师傅之重，敬而不违，式遂便安，俾临关辅。而军旅之事，不可无佐，奏记之任，不可非才。闻匡舜以高文受知，以直道从事，历岁斯久，宏益居多。故因其宾席之资，加以紫绶之贵，改辕东适，从吾上公。无替初心，以忝朝命。  

○知杂御史查文徽可起居郎枢密副使制  

敕：秉记言之笔，以侍左右；受司聪之寄，以典出纳；并居二职，其可非才！某官查文徽，儒雅表文，忠厚成质。早践华贯，时为名臣。以南宫清望之资，当宪府雄极之任。提纲有序，而众目以理。正身自处，而周行以清。物论与之，予用嘉尚。居中理极，不亦可乎？噫！为朕腹心，注人耳目。执节一懈，悔咎随之。尔其慎之，无忝吾命。可。  

○润州丹徒令顾彦回可浙西推官制  

敕：长人之吏，亲职为劳。观风之佐，坐筹为异。均其所任，是曰优恩。某官顾彦回，以清节士风，尝恭王府。以耆年笃行，出字齐民。课绩尤异自当优宠。驱驰州县，非为所宜。俾陟宾阶，奉我元老。优游盛府，足以光华。  

○抚州刺史周宏祚可池州刺史制  

朕以将复淳风，务先理道。思得良二千石，以安吾民。倘副简求，迭受大郡。斯盖布政懋官之旨也。某官周宏祚，勋臣之子，雅有父风。自服佩恩华，践更事任，训齐武力，能得士心。绥怀边戎，克壮兵略。俗阜秩满，序劳当迁。朕观其才，可谓良矣。青阳名郡，控制中流。前所任者，咸属重望。今以授尔，尔其钦哉。进爵升阶，式示兼宠。苟勤节弗易，池人来苏。考绩策勋，吾有彝典。  

○吉州判官鲍涛可虔州判官制  

敕：虔之为镇，俗杂地广，化不可一，时生寇攘。萑苻既平，闾井思，可以佐吾良帅而宁吾齐民者亡闻。某官鲍涛，久ヘ列郡，克举官常。从政以和，理剧无滞。况虔吉邻郡，声绩素彰。便道之官，率旧为用。副兹慎选，谁曰不然。尔其敬承，无忝明训。  

○给事中阎居常可金紫检校司空充庐州节度副使制  

敕：王者推念旧之心，申优贤之旨。官序出处，从其所安，谅不可滞於一方也。某官阎居常，执心冲粹，为学精博。修贤人之业，多长者之言。粤予纂承，实重旧德。俾掌驳议，直於琐闱。而无妄之疾未痊，贞退之请弥切。重违诚愿，抑此朝恩。俾佐藩方，式便颐养。金印紫绶，邦土宪司，并申宠光，以示优渥。陟明之典，当俟有瘳。可。  

○虞部员外郎史馆修撰韩熙载可大常博士制  

敕：某官韩熙载。朕以因心之感，同轨有期，严恭祀，仍从此始。求所以节丰俭而振废阙者，属於礼官。慎选其人，必在时彦。以熙载学问精赡，辞气亮直。本以通识，济之奇文。惟名与实，咸副是命。故辍自东观，列於曲台。使代称礼乐之盛，吾实有望於尔。勉之哉。  

○虞部员外郎史馆修撰张纬可句容令制  

敕：为政之要，在乎安民。长人之吏，在乎慎选。故吾用古道，择尚书郎而命之。某官张纬，学问该通，辞艺精绝。自东朝载笔，石室抽文，朝论蔼然，以为名士。矧又洞识理体，周知物情。是为通才，何适不可。王畿大邑，既庶而富。藉尔敏惠，为吾教之。仍假台郎，以申朝奖。苟闻报政，岂吝加恩。可。  

○浙西判官高越可水部郎中制  

敕：多士之世，副台郎之选者，前代谓之贤。乃知三署之属，例无轻授。某官高越，早践朝序，尝为史臣。当官有声，聚学不倦。顷属上将出临大藩，辍参入幕之资，备观理剧之用。府罢赴阙，时名益高。司川之秩，俾从真授。无忘职业，以荷朝恩。  

○左监门将军赵仁泽可宁国军都虞侯制  

敕：南藩之寄，宣城为最。师劲而众，地近而雄。故朝命列授，以贰军事，所以重其威令也。某官赵仁泽，名将之子，颇有父风。在军积年，武略精练。出宰大邑，归预禁营。副予简求，俾隶宣部。往绥乃绩，无替前劳。  

○左司郎中高弼可元帅府书记制  

敕：某官高弼。王者之用师也，必先以文告之命。训誓之辞，故戎车之往，记室为重。而朕前委爱弟，实司邦政。今命汝弼，使典军书。任才责功，其意斯在。矧弼尝参西掖，寻履南省。所历之任，藉藉有声。今能奋雄辞而塞慎选，陟明之典，子岂忘哉！  

○左领军将军孔昌祚可泗州刺史制  

敕：左领军卫将军甲仗宫城营造等使孔昌祚，朕以长淮北偏，隔阂戎夏。惟彼泗口，实当要冲。凡为守臣，罔不慎选。而昌祚以贞干事，以勤懋德。周庐巡徼之政，宫禁繁剧之司。董齐典理，靡有违者。历岁且久，秉心不渝。朕观其才，可为边将。授以符竹，付之临淮。尔其扬我武威，修乃郡政。登於考功之籍，以塞任能之恩。可。  

○水部郎中方讷可主客郎中东都留守判官制  

敕：某官方讷。朕以分陕之任，非亲贤不可，故迭用子弟以居守。复以佩Δ之齿，唯训导是务，故慎选名德以从行。而朕在东朝，先皇命尔讷列我宾席，恭慎文雅，挹其风度，将顺规讽，揖其忠诚。寻又奉予爱子，益固是道。今所授任，非讷而谁？客曹正郎，留台幕职。往示兼宠，尔其敬哉。乃心不渝，懋典宁忘。  

○秘书郎田霖可东都留守巡官制  

敕：某官田霖。朕命爱子，表正东夏。管记之任，樽俎之间，唯才与行，乃可是选。而朕在储贰，则尝知霖。文艺直心，绰有馀裕。累参载笔之任，近登秘籍之司。列於王宫，颇叶时望。故授以留台之职，副兹托乘之求。尔往敬哉，无忝予命。  

○前山阳县尉张师古可秘书省校书郎制  

敕：王者之行庆也，奖能振滞，赦过责功，如斯而已矣。某前为县佐，以公事罢免。而闻其立身修己，有足多者，故从其涤瑕之命，升诸秘籍之司。往服乃官，勿重而悔。  

○江州录事参军王崇昭可江西观察衙推制  

敕：某官王崇昭。西南大藩，庶政繁会。狱讼之理，钦恤是先。重轻一隳，手足无措。必得朝士，以典掌之。而闻崇昭，可当斯任。往莅乃职，无忘益恭。  

○前舒州录事参军沈翱可大理司直制  

敕：某荫藉从仕，以儒术资身。蓬阁曳裾，早扬声问。侯藩载笔，亦懋勤劳。向事主符，实司经纪。州县之职，非其所长。既失仪刑，遂从罢秩。今庆赏斯浃，一眚咸矜。复尔名籍，俾参棘寺。吾不记过，尔其自修。  

○前舒州刺史李匡明可中书侍郎制  

敕：朕以不德，恭承丕基。思闻献替之言，以自开悟。故於侍从之列，尤用简求。矧乃职奉诏命，地参公辅。历代精选，可虚授乎？某以风度爽迈，克嗣遗允。以文章宏雅，累践清途。先皇器之，任遇尤重。故其冠翰苑，掌天官，长宪台，肃千里。靖恭於位，绩用有成。舒人既康，执璧来觐。宜加疏等之命，擢为凤阁侍郎。敬之哉。夫出为诸侯，非不贵也，入首三品，非无位也。持重足以镇物，纳忠足以报我。匡正不逮，予有望焉。  

○歙州观察推官翟延祚可水部员外郎制  

敕：某。以外诸侯吏入为尚书郎者，非推恩酬劳，何以臻此。闻尔宰百里，佐廉车，皆有政能。宜当选任，往祗乃事，无忝予恩。  

○大理司直唐颢可监察御史制  

敕：某。夫御史之列，皆一时之清选，而贵仕所由渐也。闻尔执心有常，从事以直，持刑甚平允。当官有勤劳。故升诸朝廷，俾之察视。尔其懋乃才用，修我纪纲。无倾侧纠讦以为能，依阿顾避以自守。角贻尔悔，以忝予恩。  

○礼部员外郎冯延鲁可中书舍人勤政殿学士制  

敕：侍从无职，总同清要。若乃参书殿之列，备切问之重，使如纶之命，式光人文。无询之言，不入吾耳。所寄若是，其选可知。某惟望与才，皆副是任。况东畿亚府，有理剧之用。南宫礼典，多伏奏之勤。俾膺简求，必叶虚伫。夫前言往行，尔所祗服。正辞谠论，予之嘉闻。无从非彝，以忝多训。  

○筠州刺史林廷皓责授制  

敕：耻过作非，言不顾行，为臣如此，在法难容。某顷自归朝，颇推有勇。俾之为将，所以图功。及封疆多难之时，车徒四出之际，遂能激扬壮节，措之师旅，付以圭符，而畏懦屡闻，遁逃不暇。震惊城守，诖误军谋。当此之时，已宜行法。予以义深罪已，功在止戈，既屈身以弭兵，乃含垢而务德。复移郡寄，仍绾使权。苟奏课之有闻，亦在人而何弃。未终考绩，爰掇讼辞。犹且累上素章，屡言构陷。洎遣制使，明徵其辞。乃自滁阳罢郡以来，筠州移郡之後，侵渔公帑，积数且多。干犯诏条，为罪不一。证据明具，词理并穷。殊不省非，更为文过。谓竞厮养为耻，以对狱官为羞。欲盖弥彰，侮我何甚。其武勇也既如彼，其诚心也又如此。倘犹宏恕，何以律人。尚以君臣之间，务全终始。特从薄贬，庶克自新。勉荷宽恩，无重而悔。  

○封保宁王册  

维保大元年八月丁未朔某日，皇帝若曰：稽古夷庚，祗叶皇极。建侯树屏，保王家。用能乘运会昌，历世重光。先哲所以启後，列辟所以时宪者也。我思立爱，宜有加焉。咨尔二十弟某，中和萃灵，宽裕成德。戏必俎豆之礼，学无城阙之游。聪明仁智，仰遵前训。孝友姻睦，率由生知。昭此玉音，应於麟趾。朕以不德，凛乎丕承。文武之功，期无独享。契龟胙土，抑为旧章。今使某官某持节册尔为保宁王，食邑二千户，敬之哉。昔我文考对越上帝，敷佑下民，克俭於家，无纵於逸，再造之业，与世无穷。予以尔有邦，膺受繁祉。今尔尚迪遗烈，保终令图。无从非彝，无狎非正。老是听，训典是师。绥宁乃封，以永元吉。  

○蒋庄武帝册  

维年日月，皇帝若曰：稽古皇极，训民事神。诏大号以崇正直之威，垂大名以纪昭明之德。牲币有数，典礼不愆。政是以和，神降之福。莫不由斯者已。若乃以死勤事，没而不朽。流光储祉，蒋帝有焉。惟帝冥符灵气，孕毓元造。嘉猷雄略，昭映前人。在昔潜耀大川，跃鳞下邑。著艰难之节，所以事君。彰变化之神，所以显俗。惟德是辅，感而遂通。建福会昌，以戡时难。丰功厚德，以享帝郊。史臣执简於无穷，工祝正辞於不绝。顾惟寡昧，祗嗣庞鸿。敢忘人谋，以叶灵贶。瞻言神岳，作镇皇州。兴运维新，贞符丕显。而位极於炎昊，名谢於康惠。坠典未举，予用慊焉。濮阳诸姬，实纂服之旧邦。克乱除害，乃庇人之盛业。合为缛礼，申告祠庭。今使使某官持节奉册追谥曰庄武帝。呜呼！丹青懿烈，光光如彼。简册庙貌，昭昭如此。永为民正，无乏神主之望焉。  

○追封安王册  

维年月日，国主若曰：稽古大猷，启迪来裔，藩翰之寄重事也，不以亲属为嫌。宝玉之分盛典也，不以死生易节。昔在有魏，苍舒早世。降及我唐，子云无禄。咸用追启王社，饰於泉扃。垂为宪章，肆予遵举。咨尔某，禀信厚之德，谦下之资。在傅不勤，为善最乐。敬孝之性，恂恂友悌之风。及苴茅北藩，授仕殿省，别六尚之名物，参九伐之政令。行以正直，持之公平。诸御知方，群校竞劝。职修事举，朕甚多之。爵止极於公封，位未登於六事。流光不待，时望慊焉。申予有恸之怀，加尔饰终之礼。冬卿峻秩，楚泽全封。丕举茂章，永光馀烈。今命使某持节册赠工部尚书，封安王。呜呼！延吴之怀，予用多愧。间平之德，人其识诸。简册无亏，丹青不泯。昭昭後魄，亦克知之。  

○追封丰王册  

维年月日，国主若曰：名器之重，典册之崇。不以亲疏为嫌，至公之举也。不以生死易节，归厚之道也。先哲彝训，我仪行之。咨尔某，挺岐嶷之咨，禀山河之秀。亦既就傅，时惟老成。迪祖宗之猷，不愆不忘。奉诗礼之学，惟几惟勤。公室所推，藩屏攸寄。秀而不实，此妙龄。天性所锺，永悼何已。真王异数，护塞雄藩。举为宠章，饰彼幽壤。今使使云云。呜呼！分以宝玉，苴以白茅。弗及图功，犹足表德。尚尔不昧，知予此心。  

○卫王刘仁赡改封越王册  

维年月日，国主若曰：忠臣之事君也，殁且不朽。王者之念功也，久而弗忘。故贤哲应期，风烈所及，千载之下，若旦暮焉。矧先朝旧臣，藩方贤帅。雄名大节，震耀区中。粤予纂承，敢忘褒宠。咨尔故某，命世英杰，奕叶勋庸。便藩宠遇，茂著声实。间者辍自离卫，镇於寿春。导德申威，罔不率俾。国步中梗，边烽载惊。介然孤城，横制险地。威略所奋，以战则靡亢。恩信所加，以守则弥固。社稷是卫，岂惟封疆。呜呼！壮图中夺，而英气动於二国。奇表长谢，而中规流於百代。肆我文考，爰极宠章。崇为帝师，建以王社。大名备物，无不及焉。咨予小子，敬想先正。闻鼙之感斯极，饰壤之礼未行。是用越於彝章，再光赠典。山阴大国，会稽遗墟。申画四封，永旌懿烈。今遣使某官持节改封越王。呜呼！忘身徇国，其至如彼。慎终追远，其厚如此。永锡繁祉，子孙保之。  

○庆王进封陈王赠太尉册  

维年月日，国在若曰：古称王者之贵，必有先也。岂不以在原之助，义切於邦家。陟冈之恩，情均於存殁。自非赠饰之宠，宁申敦叙之怀。稽迪前经，式扬盛典。咨尔某，受天正气，为国宗英。器量川停，机神秀出。纵横之智，发为事业。儒雅之度，播为文辞。自锡壤侯藩，调兵兰，行令惟一，抚下惟仁。周庐不惊，宸极甘寝。天覆形於锺爱，时望极於维城。景命不融，仪表长谢。壮图大略，嗟时运之难并。遗文馀烈，绵岁序而常存。粤予小子，祗荷丕绪。奉慈训於长乐，颁分器於懿亲。友于之恩，追怀何已。是用修严缛礼，申告九原。以王有文雅之称，故改封於陈社。以王有重厚之器，故建号於上公。光昭令猷，永垂不朽。今命使某云云。噫！花萼之游，宛成今昔。宝玉之数，遂隔平生。尚想明灵，鉴兹永悼。  

○追赠刘（一作留）从效父册  

维年月日，国主若曰：立身扬名，君子所以显父母也。慎终追远，王者所以厚风俗也。政之大者，其可忘乎？咨尔清源军节度使刘某父赠州都督彦雄，行当於躬，量韬於世。修诚明而应物，积善庆以流光。实启高门，诞生贤嗣。建节风□之会，致身藩翰之权。清宁一方，表率群後。岁勤职贡，恭守朝经。位崇帝师，勋在王府。向非禀训有自，应期而生，则功勋所昭，何以及此。虽褒赠之典，已贲於九原，而督护之名，未比於大府。俾加缛礼，荐洽朝章。今遣使云云持节册赠尔为潞州大都督。呜呼！节钺之贵，命屈於生前。典册之崇，礼符於不朽。既足以光尔之有後，亦所以表予之推恩。昭昭有灵，知我斯意。  

○追封许国太妃册  

维保大三年太岁乙巳七月乙未朔某日，皇帝若曰：昔在徂後，法象天明。旁求淑女，式敷阴教。并建内职，以丽外朝。故其先德之举，显魂之命，比爰庶尹，无不及焉，盖敬终贻後之旨也。咨尔故汝南郡君周氏，恭俭执中，明智资性。顷谐法相，入奉先朝，纟延之勤，夙著於彤史。汤沐之宠，竟饰於泉扃。粤予纂承，祗禀兹训。家道既正，国风以理。仰蹈成式，永怀旧人。是用厘举阙遗，追崇名数。昆吾旧宅，太岳全邦。申画四封，以光懿德。今使某官持册封许国太妃。呜呼！令问不忘，盛典无替。昭昭复魄，闻予此言。  

## ●卷八百八十一  

☆徐铉（四）  

○百官奏请行圣尊後册礼表  

文武百官臣某等言：伏奉制旨，以圣尊後册礼，奉令旨俟百日後上进者。仰承严命，固合遵行。但以事有未安，理须陈奏。中谢。伏以历代已来，嗣极之主，礼之大者，尊奉上宫。倘或正仪未行，庶事莫敢先举。所以陛下裁膺册礼，即下制书，长乐归尊，已先孝理。百司承式，将撰吉辰。及金辂言旋，六宫即叙。惟有典礼，已属稽迟。遽睹丝言，备听慈旨。在苴麻之次，诚极感伤。然吉凶之仪，本无妨碍。历稽前代，遍考儒臣，法度具存，事体至大。况涣汗之泽，普及诸侯。简册之行，便当相次。未修大礼，交歉群情。伏乞陛下再禀严慈，俯回听允。臣等幸列有位，庶免旷官。冒渎冕旒，无任云云。  

○贺德音表  

文武百官某等言：伏睹御札，崇尚俭约，克己庇民。节省服用，去金玉之饰。减放嫔御，屏声色之娱。供进珍羞，制作奇巧，中禁赐与，内门资用，并从损废，以缓征徭。宸翰章明，德音流布。凡百卿士，至於兆人，欢呼感动，倍百常品。中贺。臣闻文武之政，方策存焉。知之非艰，行之不易。故自三代已降，继体之君，有师保之训，以制其情。有谏诤之臣，以救其失。及其行也，犹未臻焉。岂有发自宸衷，出於独断。乾文昭焕，至德宏新，耸动四方，如此之盛者也？伏惟陛下重熙抚运，下武膺期。翼翼小心，乾乾夕惕。寅畏所感，人神罔弗和。仁明所加，细大罔弗理。然犹劳谦访道，虚已求才。日照天临，山藏海纳。体唐尧之仁，以亲九族。极虞舜之孝，以奉上宫。率天下之尊，以承颜问安。居四海之富，以扇枕调膳。德既充矣，化亦孚矣。然後恤小民之艰食，闵群吏之急徵。息泽虞之征，释公田之禁。崇足用之本，近取诸身。致九年之储，无求於外。斥靡曼之色，咸遂物情。除珍玩之饰，率由旧典。去淫巧以急用，罢私积以归公。生人之耳目惟新，风俗之浇浮立变。先皇帝贻翼子之训，垂圣人之资，言有所未宣，行有所未远，陛下奉扬先志，推而行之。数年之间，盛美斯备。向若非陛下之孝心广达，无以见先帝之圣作惟几。巍乎焕乎，不可得而名已。昔者成汤因岁旱而罪已，周成动天威而责躬，咸能即致时雍，永锡繁祉。岂若陛下春秋方富，中外方宁，制於几先，行此难事，宗社之降灵可见，邦家之流祚何穷。率土之滨，孰不幸甚。则臣向所谓知之非难，行之不易。陛下既能行之矣，臣又闻行之甚易。终之实难。愿陛下慎而守之，则登三迈五，夫何远耶。臣等幸尘班列，无补明德。徒惭充位之讥，但贺苍生之福。措词有尽，顺美难周。臣等无任瞻天仰德欢呼跃踊之极云云。  

○谢诏撰元宗实录表  

臣铉伏奉诏谕，以元宗皇帝实录命臣修撰。才微任重，恩厚责深，拜捧丝纶，若临冰谷。中谢。臣闻握图御宇，既宪章於在昔，创法垂统，亦启佑於後昆。然则至德无名，元功无迹。惟日用而不竭，岂浅局之能量。是以良史之才，历代为重。以南、董之直，而无闻於成编。如迁、固之能，而不绝於浮议。则知铺陈王业，昭灼皇图，求之当仁，岂易轻授！伏惟元宗皇帝绍中兴之统，承累洽之基，大孝迈於有虞，仁恕逾於汉祖。爱人节用，得孝文之风。重学崇儒，有建元之烈。东京则光武章明以忧勤立政，魏室则太祖陈王以文藻化人。综是全功，允昭圣德。对越上帝，敷佑下民。二十年间，慎终始始。陛下嗣膺宝历，钦若天明。以累圣之资，辅生知之哲。导扬休命，启焕贻谋。故得畏轩後之神，更延三百。配文王之祀，永奉明堂。必将著以丹青，播於金石。斯为重任，宜在鸿儒。如臣者，章句末流，记问微学。遭逢之便，尘玷司言。岂意天鉴不遗，宸慈过听。猥加宠寄，及此非才。进退莫遑，怔忪失次。然臣事先帝，常忝近司。沐王泽以滋深，钦皇风而永久。报大君之厚德，诚有愚心。厕作者之清尘，其如公议。戴恩愈极，揣分弥惊。未识津涯，徒知庆跃云云。  

○谢赐庄田表  

右：臣伏蒙宸慈，念及阙乏，特降宣旨，为置庄田，仍且於少府监赐熟米二百石者，望外之恩，莫知所自。抚躬拜命，终惧且惊。伏以臣禀性颛愚，触涂疏拙。幸缘际会，早玷清华。禄秩之资，既为过量。吉凶之备，皆沐优恩。空费稻粱，宁裨海岳。但以家传清白，族有羁孤。虽欲居常，终惭逼下。盖亦暗於世务，非敢窃效古人。伏惟陛下明极烛幽，仁深广覆。亲加宠谕，曲轸殊私。昔者葛亮薄田，不闻君赐。孙宏脱粟，尚获时讥。如臣非才，何以致此。辞让则有辜悯恻，受则更觉贪饕。徒承推食之恩，转积素餐之惧。乾坤之施，无可上酬。蝼岂之躯，惟知毕命。  

○昭惠皇後谥议  

臣闻广莫极於坤元，则含容光大，拟议著焉。尊莫隆於皇後，则窈窕思贤，咏歌发焉。是以上德无名，而称谓流於百代。至道无象，而仪刑表於四方。此固天理出於自然，圣人所以无避者也。矧惟节惠之礼，百王盛典，述德之议，史臣至公，诞昭耿光，敢扬懿德。伏惟大行国後生商遗烈，安刘积庆，淑质奇相，惠问英才，光映台华，作俪公族。绍隆藩阃，载辑储闱。世子专寝门之礼，孝心不匮。大君以家人之庆，天覆有加。诚由肃雍之德，叶此睦姻之盛。言内则者，以为美谈。及运属飞天，尊归配地，严恭匪懈，禀母仪於上宫。慈惠积中，率妇道於天下。浣濯是服，而六衣有炜。环佩中节，而九御有伦。思脱簪之戒，以成忧勤之政。躬大练之饰，以辅纯俭之风。阴教既孚，王化茂远。方舆告变，椒风永。恸结长乐，哀缠紫宸。龟筮叶从，攒涂将启。旌德之号，彤管斯存。若乃山河表德，而文之以礼。金玉其相，而守之以恭。垂训以慈，进贤以哲。至於诵经习诗之敏，审音知乐之明，超然远识，绝终古。勤行孝养，下自从化，故宽裕怀於六宫。天资明惠，学无不通，故遗爱锺於宸眷。载稽具美，实光前烈。谨案《谥法》。“德礼不愆容仪恭美皆曰昭。慈哲远识宽裕遗爱皆曰惠”。仰惟实录，足表鸿猷。谥曰昭惠後。谨议。  

○荐处士陈禹状  

右：臣伏睹国家裒采群才，搜扬片善，有上书言事者，犹有可取，必加甄录。广纳之意，遐迩知恩。然臣窃尝观之，率皆浅近。止於采取金宝，检榷赋租，制作舟车，斩伐材木，巡察关禁，收捕寇攘，既利害相参，亦虚实略半。食禄者众，成务者稀。若乃先王教化之源，朝廷刑政之本，谓之迂阔，竟尔寂寥。得人之盛，未可致也。去夏有布衣陈禹，诣献纳院上疏，独与众异。其言曰：“五常之教不立，度量之器不均。”又曰：“江乡之民，存不事之以礼，没不祭之於室。”斯实有意於教化，而不汨於流俗者也。臣於是访其为人，则乡曲无过。延之与语，则静默寡词。倘使行顾其言，才副其识，则古之循吏，何以逾之。愿陛下以亲民之职，试其为理，考绩之际，自有常科。臣忝预铨司，顾惭则哲。谬妄论荐，俯伏兢惶。谨奏。  

○为萧给事与楚王书  

世事推移，长涂暌隔。违离轩砌，二十馀年。追念生平，有心目。伏承大王英谋奋发，妙略宏施。长驱伐叛之师，克正夺宗之罪。奉天朝之正朔，慰全楚之讴歌。成功上简於帝心，惠泽远敷於疲俗。风猷所及，庆快同深。俨早被恩私，今通信问。欣跃之极，倍万常情。  

○又代萧给事与楚王书  

俨闻君子退人，忠臣去国，旧君有反服之礼，交绝无恶声之嫌。以义始终，今古一也。某受性无术，暗於事机。佩师训以周旋，忘时态之险易。追惟畴昔，受遇先王。国士之知，何尝暂忘。某复曳裾侯馆，委质府庭。松楸所依，兄弟少长。大义若此，乃心如何。而世事推移，谗言交构。忠信获罪，干戈日寻。某虽不才，非敢爱死。过君以求名则不忍，苟生以失节则不能。诚恐蕞尔之身，终为执事之累。所以仰冒严禁，逃还故乡。出鲁国以悲歌，向西河而下泣。子鲜去卫，非欲立宗。梁鸿适吴，本期自质。先皇帝恩深善贷，义极绥怀。采乡曲之弃妻，收荆岑之遗璞。遂得服勤州县，历职朝廷。始望初心，岂将及此。但封疆隔，玉帛不寻。奕世君臣，一朝吴越。愧三州之父子，羡五部之弟兄。外交朋，俯惭章绶。每春秋代序，霜露交零。飞江南之群[B247]，嘶代北之朔焉。悲兴触绪，泪落沾襟。自分没身，长怀永叹。而天将厌乱，人或与能。大王以命世之资，克清家难。圣上以至仁之举，大济横流。车书既同，冠盖相望。方承大王念纫兰之逐客，哀丛棘之离人。煦以恩光，感之意气。乘轩食肉，有若平时。始听音尘，犹疑梦寐。且悲且慰，五情无主。苟非大人之德，不以细故介怀，则惠好所臻，孰能若是。某又闻善父母者，必推锡类之感。善兄弟者，必广常棣之风。故能功冠生民，道济天下。大王英谋远略，宏量深仁，上国仰其嘉猷，全楚被其渥泽。如某昔年事分，曾无闻芥之嫌。今日支离，合在昭苏之数。况东西一体，道路无虞。倘蒙闵以悬旌，全斯大造。兄弟子侄，并许还朝。存者荷二天之恩，没者释九原之恨。则生死骨肉，未可比量。沥胆隳肝，宁申万一。某以学古为家业，以感义为素怀。空言虚词，且非说客。皇天後土，实鉴此心。犹觊拭玉张旃，或从行人之末。捧禽执贽，重趋典客之傍。丹恳获申，微愿斯毕。虽复身填沟壑，犹望魂魄知归。揽笔陈词，悲来横集。  

○复方讷书  

铉以疏拙之性，顽滞之资，厕於人曹，无足比数。然以荷先人之业，猥践清贯。读往圣之书，颇识通方。累朝旧恩，渐於肌骨。至於行道济物，立身扬名，报国士之知，成天下之务，窃不自揆，颇尝有心。故膺耳目之寄，当津要之路，侃然受任，不以为忧。而才与心违，命与运背。言出而不能悟主，身废而无足救时。三年之中，百艰备历。干戈扰於内地，烽火照於阙庭。奔走道路，容身靡所。当此时也，苟得耕於南亩，齐於一民。以斯终焉，尚为幸也。而副君将圣，王道渐亨。博采遗贤，以济多难。赞谕之任，首及非才。拜命以来，翻自忧愧。何者？储後践纳麓之重，而处於承颜之地。有从谏之善，而立於无过之场。徒欲持ㄗ米以实太仓，秉烛火以助羲御。恐不足以副上德之举，塞故人之望也。但当正身洁已，徇公灭私，使内不愧於本心，外不违於所学而已。阁下德我太甚，期我太深。历阳郡佐白君至京，辱贶手札，庆誉优渥，勖励殷勤。知己之情，无以过此。然此日副君之垂顾，乃昔时阁下前席品题之所致也。缄藏佩服，何日忘之。今兵难少宁，民未泰，顶踵利物，斯实其时。阁下高卧已久，群望颇郁。宣室之召，斯在不远。勉慎兴居，以副翘企。凄凄之意，迟用面谕。不宣。再拜。  

○答左偃处士书  

月日。东海徐铉答拜稽首，复书处士足下：铉读圣人之书，探作者之意，出处语默，信非徒然。故高卧尧舜之代，不为背时。濡足楚汉之际，不为趋利。嗟乎！天下兵起，百年於兹。立功名取富贵者有之，贞苦节安徒步者，何寂寞而无闻也。愚常疑廉耻之风，於是乎绝。而足下负磊落之气，畜清丽之才，褐衣韦带，赋诗自释，介然之操，其殆庶乎？悠悠之人，尚未识其所谓，惟韩君叔言知之。以铉爱奇好古者也。故屡称足下之行。亟诵足下之诗，相视欣然，以为今犹古也。然铉才名地望，远谢韩君，极虑息心不足当隐君子之厚顾。足下德我太甚，惠我好音。咫尺之书，则古人之道在其中。百篇之诗，则作者之序冠其首。先以溢美之赠，益以谦光之词。发缄欣玩，不能自已。又念昔之隐者，消声物外，绝迹时人。今足下高蹈如彼，自屈若此。得非以吾道久否，思发愤而振起之尔。铉诚浅劣，不足以堪。愿契素交，岁寒然後盛集，续当归纳，不宣。铉再拜。  

○答林正字书  

十二月日，复书正字足下：辱贶长笺，词高旨远。循环捧读，欲罢不能。见顾之深，良足愧也。吾子以老成之智，蕴救世之心。一言悟主，俯拾初筮。虽位未充量，然升闻特达。超然独异，亦古之所难也。推是而往，其道可知。铉也不才，猥厕先达。虽复识不能见之於未兆，才不能济之於已形，然而振天下之公议，举天下之公器，推毂後进，心无适莫，庶几不下於昔贤，吾子异日当知为不妄。其古今之变，安危之势，忽乎微哉，未可一二以言语尽也。谨俟暇日，当接馀论。聊奉还答，伏惟鉴悉。徐铉白。  

○御制春雪诗序  

臣闻尧尚文思，书有永言之目。汉崇儒学，史称好道之名。所以泽及四海，化成天下。其後迂阔王道，荡淫淳风。正始之音，阙而莫续。魏帝浮□之句，不接舆词。王融曲水之篇，无闻圣作。将兴古义，允属昌期。  

我皇帝陛下常武功成，右文业广。明逾日月，不以圣智自居。思□天，不以才能格物。其或南薰有怿，东作无忧。民思秋稼之娱，物茂冬之礼。恩覃在镐，调振横汾。天籁发音，畴非耸听。乾文垂象，宁隔仰瞻。信可以畅列圣之谟猷，变生人之耳目者也。於是岁躔作噩，序首青阳。元鸟司启之明晨，白兽称觞之节日，有唐中兴这一纪，皇上御历之七年，地平天成，时和岁稔。衢樽之味，普洽元风。击壤之声，散为和气。同云暗野，朔雪飞空。急势随风，影乱东郊之仗。凝华接曙，光浮元会之筵。星跸既移，云乃启。太弟以龙楼之盛，入奉垂旒。齐王以凤沼之崇，来参銮几。霞轩结辙，革履齐趋。唯陈韶之音，无取鱼龙之戏。喜油油之既洽，顾奕奕之方呈。笔落天波，言成帝典。七言四韵，宣示群臣。乃命太弟太傅建勋、翰林学士给事中朱巩、常梦锡、翰林学士中书舍人殷崇义、游简言、吏部尚书毗陵郡公景运、工部尚书上饶郡公景逊、左常侍勤政殿学士张义方、谏议大夫勤政殿学士潘处常、魏岑、驾部员外郎知制诰乔舜、主客员外郎知制诰徐铉、膳部员外郎知制诰张纬、光禄卿临汝郡公景辽、鸿胪卿文安郡公景游、太府少卿陈留郡公景道、左卫将军乐安郡公宏茂、驾部郎中李瞻等，或赓元首之歌，或和阳春之曲。如葵心之向日驭，似蛰户之环雷门。二十一篇，咸从奏御，皆所以美丰年之兆，申万物之情，非徒载笑载言，一咏一吟而已。昔者白云之唱，七萃驱驰。黄竹之诗，万人冻馁。王猷且塞，後嗣何观。孰若偃仰大庭，优游六艺，初筵有秩，而六宫不移，夜漏未央，而百官已事，被之乐府，授以史官，焕乎文章，无得而称也？有诏为序，以纪岁月（御批云：宿来健否？酒醒诗毕，可有馀力？何妨一为之序？以纪岁月。呵呵！）。天慈过听，猥属微臣。徐乐上书，徒惭暮入（其日内宴，臣铉迨後方赴）。安国作序，幸冠首篇。狂简仅成，兢忧罔措。谨上。  

○御制春雪诗後序  

昔者汉宫故事，著成王负之图，鲁殿宏规，纪黄帝垂衣之象，用能昭文昭物，虽十世而可知。如玉如金，更百王而不易。况乎天统建寅之首，皇猷累洽之辰，上瑞方呈，宸游载穆。拱北极，而众星咸在，祝南山而万寿，无逾。明皇花萼之楼，风流不泯。德祖中和之节，雅颂常垂。实奕世之耿光，为中朝之盛观。固当腾之竹帛，饰以丹青。袭六艺以同明，与天文而共丽。皇太弟重离普照，博望凝思，敦古道以致君，法前经而作事。命千秋而指画，召立本以趋驰。粲然後素之功，焯尔彰施之象。煦如就日，肃不违颜。万国式瞻，若奉衣裳之会。群臣仰止，似闻舆马之音。盛德形容，於斯大备者也。初外朝既罢，内宴方陈。赴召者上自副君，逮於戚里。铜壶已晏，圣藻爰飞。或逡巡而载歌，或蹈咏而不作。既而有诏，出示群官。臣建勋、义方、铉等，闻命在前，援简先就，因承中旨，入奉斯筵。而两省众篇，翌日咸集。故奉和者二十一首，而侍宴者十有四人。前序阙遗，被令重述。谨上。  

○御制杂说序  

臣闻轩後之神也，畏爱止乎三百。唐虞之圣也，倦勤及乎耄期。文王之明夷也，爻象周於六虚。宣父之感麟也，[B14A]贬流於百代。乃知功利之及物者，与形器而有限。道德之垂宪者，将造物而常新。是故体仁者必恳恳於立言，务远者必勤勤於宏道。然则封泰山告成功七十二家，正礼乐删诗书一人而已，大矣哉立教之难也。  

有唐基命，长发祥符。旧物重甄，斯文不坠。皇上高明博厚，哲文思。既承累圣之资，仍就甘盘之学。鸿才绮缛，理绝名言。默识泉深，事符影响。自膺眷命，钦若重熙。广大孝以厚时风，励惟精而勤庶政。宥万民而罪已，体百姓以为心。俗富刑清，时安岁稔。其或万岁暇豫，禁御晏居。接对侍臣，宵分乃罢。讨论坟典，昧旦而兴。口无择言，手不释卷。尝从容谓近臣曰：“卿辈从公之暇，莫若为学为文。为学为文，莫若讨论六籍。游先王之道义不成，不失为古儒也。今之为学，所宗者小说，所尚者刀笔，故发言奋藻，则在古人之下风，以是故也。”其高识远量，又如此焉。昔魏武帝有言老而勤学，而所著止於兵书。吴大帝亦云学问自益，而无闻述作。风化之旨，彼其恧欤？属者国步中艰，兵锋始戢。惜民力而屈己，畏天命而侧身。静处凝神，和光戢耀。而或深惟邃古，遐考万殊。惧时运之难并，鉴谟猷之可久。於是属思天人之际，游心今古之间。触绪研几，因文见意。纵横毫翰，炳焕缣缃。以为百王之季，六乐道丧，移风易俗之用，荡而无止，忄舀心堙耳之声，流而不反，故演乐记焉。尧舜既往，魏晋已还，授受非公，争夺萌起，故论享国延促焉。三正不修，法弊无救，甘心於季世之伪，绝意於还淳之理，故论古今淳薄焉。战国之後，右武贱儒，以狙诈为智能，以经艺为迂阔。此风不革，世难未已，故论儒术焉。父子恭爱之情，君臣去就之分，则[B14A]申生，明荀，俾死生大义，皎然明白。推是而往无弗臻，皆天地之深心，圣贤之密意，礼乐之极致，教化之本源，六籍之微辞，群疑互见，莫不近如指掌，焕若发蒙。万物之动，不能逃其形，百王之变，不能异其趣，洋洋乎大人之谟训也。夫天工不能独运，元後不能独理。故有道无时，孟子所以咨嗟。有君无臣，郑公所以叹恨。庶乎斯民有幸，大道将行，举而错之域中，则三五之功，何远乎尔？  

臣又闻将顺致美，铺陈耿光。布尧言於万邦，称汉德於殊俗，盖词臣职也。若乃向明而理，负而朝，庆赏威刑，豫游言动，则有太史氏存焉。又若雅颂文赋，凡三十卷，鸿笔丽藻，玉振金相，则有中书舍人集贤殿学士徐锴所撰御集序详矣。今立言之作。未即宣行。理冠皇坟，谦称杂说。臣铉以密侍禁掖，首获观瞻。有诏冠篇，勒成三卷。而三卷之中，文义既广，又分上下焉。凡一百篇，要道备矣。将五千而并久，与二曜以同明。昭示孙谟，永光册府。谨上。  

○北苑侍宴诗序  

臣闻通物情而顺时令者，帝王之能事。感惠泽而发颂声者，臣子之自然。况乎上国春归，华林雨霁，宸游载穆，圣藻先飞，雷动风行，君唱臣和，故可告於太史，播在蕃弦。帝典皇坟，莫不由斯者已。岁躔己巳，月属仲春，主上御龙舟，游北苑。亲王旧相，至於近臣，并俨华缨，同参曲宴。时也风清景淑，物茂人和。望蒋峤之，祝为圣寿。泛潮沟之清浅，流作天波。丝簧与击壤齐声，共君恩并醉。乃命即席，分题赋诗。睿思云飘，天词绮缛。文明所感，蹈咏皆同。既击钵以争先，亦分题而较胜。长景未暮，百篇已成。自扬大雅之风，岂在遒人之职。奉诏作序，冠於首篇。授以集书，藏之金匮。谨上。  

○文献太子诗集序  

鼓天下之动者在乎风，通天下之情者存乎言。形於风可以言者，其惟诗乎？粤若书契肇生，雅颂乃作。达朝廷邦国之际，其用不穷。更治乱兴替之时，其流不竭。六义浸远，百代可知。若夫王公大人，居尊履正，其行道也无迹，其成务也不宰，所以可则可象，有功有亲，非夫咏言，何以观德？周文陈王业之什，召穆纠宗族之篇。圣人辑之，皇猷备矣。子桓振建安之藻，昭明总著作之英。体有古今，理无用舍。夫机神肇於天性，感发由於自然。被之管弦，故音韵不可不和。形於蹈厉，故章句不可不节。取譬小而其指大，故禽鱼草木无所遗。连类近而及物远，故容貌俯仰无所隐。怨恻可戒，赞美不诬。斯实仁者之爱人，智士之博物。  

王室光启，人文化成。上去删诗，绵二千祀。其用益广，其制益精。绝其流冗，结以周密。王言帝典，炳蔚於缣缃。词人才子，充溢於图牒。若乃简练调畅，则高视前古。神气淳薄，则存乎其人。亦何必於苦调为高奇，以背俗为雅正者也。殿下挺生知之哲，有累圣之资。道冠三才，学兼百氏。虞庠齿胄，腾声於就傅之年。侯社锡圭，底绩於为邦之际。随城封壤，人歌召伯之棠。浙右控临，时赖京师之润。戎机鞅掌，曾不劳神。闲馆娱游，未尝释卷。深远莫窥其际，喜愠不见於容。唯奋藻而ゼ华，则缘情而致意。至锺山楼月，登临牵望阙之怀。北固江春，眺听极朝宗之思。赏物华而颂王泽，览穑事而劝农功。乐清夜而宴嘉宾，感边尘而悯行役。沈吟命笔，顾盼成章。理必造於元微，词必关於教化。或寓言而取适，终持正於攸归。著於简篇，凡若干首。及玉符来觐，元圃归尊。临飞阁之华池，即氵存雷之讲肆。斯文间作，盛德日新。盖旷代之宗英，实一时之师匠。以铉幸尘赞论，尝典丝论。谓可言诗，因令视草。听钧天之奏，徒欲动心。酌沧海之波，唯知满腹。敬抽短翰，式继颂声。谨序。  

○翰林学士江简公集序  

士君子藏器於身，应物如响。成天下之务者，存乎事业。通万物之情者，在乎文辞。然则日月不知，人亡政息。瞻之则渺然在羲轩之上，蹈之则肃然若旦暮之间。自非遗文馀教，则作者之道或几乎息矣。  

嗟乎！天地长久，英灵超忽。邺中才子，与乐事以俱沦。江左名臣，及元谭而共尽。清流可楫，胜气犹生。阅蠹简以凄凉，抚绝韦而慷慨。斯文未丧，何代无人。济阳江公，锺川岳之粹灵，体角犀之奇相。芳兰十步，本自天资。建木千寻，非求外奖。弱龄闻道，夙岁驰名。竹箭称美於东南，来充王府。天马擅奇於西北，入奉乘黄。於时圣历中兴，贤才间出。公从容冠盖之际，颉颃台阁之间。文高学深，识优理胜。虚襟接物，简易多通。正色当官，直方无扰。定祖宗之大号，功补神明。端风宪之直绳，气慑奸宄。身可屈而名不辱，用即行而舍即藏。故丛棘三年，雅怀自若。承明再入，时望弥高。人无间然，道亦光矣。呜乎！运逢上圣，年在中身。人之云亡，空嗟殄瘁。死而可作，谁与同归？诗所谓胡不万年，传有云古之遗爱者也。昔襄阳孟浩然，年五十有二，疾发背而亡。公岂其後身欤？何符合之若此？  

惟公以进士擢第，以词赋驰名。事藩邸参管记之司，登朝籍专掌纶之任。奏议表启，时然後言。诗笔歌颂，和者弥寡。绝文场而远骛，横学海以孤飞。综南北之清规，尽古今之变体。伏游两制，不亦宜乎？然而初无简编，文乃亡逸。嗣子翘门生王克珍等，或搜诸经笥，或传於人口，或焚藁之外，或削材之馀，汇聚群分，凡得十卷，授之执友，以命冠篇。铉族近情亲，官联迹密。每西垣景晏，北第风清，忘形樽俎之间，得意筌蹄之表。西江东海，俱为赋之乡。北门右掖，并对受厘之问。嗟乎！相如既往，空存封禅之书。季子云来，但有心期之剑。寝门流恸，已隔生平。都门长送，遽成今昔。追托言於夙契，申永悼於斯文。援毫悲吒，存诸梗概云耳。  

○萧庶子诗序  

人之所以灵者情也，情之所以通者言也。其或情之深，思之远，郁积乎中，不可以言尽者，则发为诗。诗之贵於时久矣。虽复观风之政阙，遒人之职废，文质异体，正变殊涂，然而精诚中感，靡由於外奖，英华挺发，必自於天成。以此观其人，察其俗，思过半矣。比夫泽宫选士，入国知教，其最亲切者也，是以君子尚之。  

兰陵萧君，江左之英，诗苑之精。其为人也乐易，其处世也静默。忘形衡泌之下，苦节戎马之间。其道日新，其名益震。诸侯虚左，五府交辟。今晋王殿下树藩作相，乐善爱才。幕府初开，君实首冠。由典校书，至仪曹郎。出入两宫，官无虚授。优游多士，交必正人。每良辰美景，登高送远，适莫不存於心府，势利不及於笑谈。含毫授简，唱予和汝。其性淡，故略淫靡之态。其思深，故多清苦之词。大雅之士，何以过此。铉与君为友，几将二纪。其间聚散穷达，罕或宁居。淡成之怀，终始若一。静言投分，想见古人。丁巳岁，抚王高让承华，出分陕服，君以宫省旧德，复践初筵。撰行之夕，俾予视草。铉也不佞，无足扬君之美，徒欲申别恨，叙交情，故作斯文，冠於篇首云尔。  

## ●卷八百八十二  

☆徐铉（五）  

○成氏诗集序  

诗之旨远矣，诗之用大矣。先王所以通政教，察风俗，故有采诗之官，陈诗之职。物情上达，王泽下流。及斯道之不行也，犹足以吟咏性情，黼藻其身，非苟而已矣。若夫嘉言丽句，音韵在成，非徒积学所能，盖有神助者也。罗君章、谢康乐、江文通、邱希范，皆有影响发於梦寐。今上谷成君亦有之，不然者，何其朝舍鹰犬，夕味风雅，虽世儒积年之勤，曾不能及其门者耶？逮予之知，已盈数百篇矣。睹其诗如所闻，接其人知其诗。既赏其能，又贵其异。故为冠篇之作，以示好事者云。戊戌岁正月日序。  

○送谢仲宣员外使北蕃序  

自昔新都盗国，挠我中州，建武开元，越在江左，日月之照，不及河洛之地者，四十年矣。主上方恢远略，宏下武，圣作物睹，有开必先。故使伪邦失政，胡马大入，山泉反覆，羌浑沸腾，五州遗。二京故老，引领南望，庶几抚予。天子闻之悯然，故命大司马贾公使以观变，仪曹郎谢君副焉。仪曹别予。应曰：“美哉是行，苍生之福，在斯举矣。始予及子同省，予弟又与子同府，交道深矣。今子将之绝域，无以为赠，请赠以言。”  

“夫格天地，充四方，莫先乎礼。昔我太宗文皇帝革暴隋，一宇内，屈已济物，虚心纳谏，故四夷君长，历代不宾，稽颡阙下，可谓德矣。声明文物，垂三百年，绝而复续，可谓礼矣。苟使逾百千代之有国家者，犹当企耸下风，奉行不坠，况中兴之嗣君乎？周秦宫阙，是本朝二宅。贞观德礼，是本朝家法。若弃之而不念，委之而不修，非天子之意也。主上躬行於内，而使二君顺之於外。今强胡入贡，中原无主，圣人不能违时，时至不可失也。子其勉之哉！思圣意，顾人心，犬羊百万，以攻战为事，不可以威武服也。酋豪聚首，以奸诈为常，不可以智力胜也。子其将之以德，慎之以礼。衣冠馀绪，必观光於使臣，一睹汉官威仪，必感泣顿服，宅心南向。苟或不尔，是绝苍生之望也，可不慎欤？铉自束从宦，侧闻长者之论，盛言为战国者，必以权道。子视商周以降，谁非战国？宁有以权道跻太平乎？而言以人弃，故事与愿违。今子王府元僚，居可言之地，远使上介，当可行之时，勉之哉。故人之愿，苍生之望，在此而已。行矣文昌，春风二月，征途万里。舍游宴之适，就鞍马之劳。征虏亭下，南朝送别之场。临沧观侧，茂宏思洛之所。叙离怀古，宁无情乎？矧轺车所经，触绪牵思。渡长淮则想清流映月之景，过睢园则思愁云零雪之兴。望巩洛则伤麦秀之诗，指唐晋则感大风之歌。绥怀之暇，弹琴咏诗，以祛郁陶之虑。还轸在迩，不复多陈。聊叙鄙志尔。  

○送赞善大夫陈翊致仕还乡诗序  

夫进退之机，大易称首。止足之诫，元文所宗。君子动必乘时，故言行而事立。静惟体道，故身贵而名全。然则知之非艰，行之不易。去圣既远，引年益稀。是以古之明君，爰有成式。重辞禄之士，优悬车之礼。贲饰宠秩，靡限常均。所以崇德尚贤，激贪励俗者也。皇风所及，我有其人。太子洗马陈君翊，江浙炳灵，乡闾获誉，栖迟下位，而升闻自高。便蕃宠任，而畏日积。时方多难，寄切司聪。将命无私，临事能断。盘错必解，风雨不渝。及少海告符，瑶山表庆，天下之本既正，四郊之垒亦罢。於是咏遂初之赋，决高谢之怀。京口之西，先有别墅。前临广陌，却枕长江。田逾二顷，桑都八百。戴仲若轩悬之地，不远风烟。蒲真人鹿迹之乡，依然川域。诛茆筑室，素欲终焉。其所阙者，飞泉而已。尝因暇日，策杖寻幽。爰有道人，指示岩溜。百步之内，一道县流。其清可鉴，其味如醴。萦崖漱石，涤虑蠲疴。信山川助其好尚，亦心府资其莹濯。既而挂冠请命，伏ト陈辞。优诏嘉之，竟允其请。锡金紫之服，升赞善之资。轻舟东浮，尽室而去。副君执手流涕，似宜都之别宏景。群公供帐祖饯，若都门之送二疏。知与不知，莫不称叹。殿下调高雅颂，文动星辰。赋诗一章，以宠行迈。掩邺中之旧制，流乐府之新声。足以厚君臣之情，敦风化之本。缣缃丽色，邱壑增华。自周行之人，与观光之士，靡然投赠，粲尔成章。远比河梁之篇，近拟白云之集。夫其贞退之节，乐善之风，实教义之所臻，亦咏歌之盛观也。铉名参望苑，迹本骚人。敢言能赋之才，滥奉言诗之赐。敬序丽现时，冠於首篇。  

○送张亻必郭贲二先辈序  

君子所以章灼当时来裔者，必曰进士擢第，畿尉释褐。斯道也，中朝令法，虽百王不移者也。自圣历中兴，百度渐贞。能兴此美者，今始见张、郭二生矣。则知九仞之势，千里之行，凝云逐日，未可量也。铉也不佞，生於先贤之後，进在二子之前，此美不兼，可以叹息。然有事同而时异，请试论之。噫！词场堙废，五十年矣。故老之言议殆绝，後生之视听懵然。今百辟有司，达於郡国吏，徒见趋走公府中一尉耳，焉知其馀哉？而二君子调高才逸，年少气盛，将以俊造之业自重，责人以既废之礼。又将以尧舜之道为用，议政於俗吏之间。如是将与时大乖矣！呜呼！彼众我寡，或者难以胜乎？君子之道，无施不可。舒之弥四海，卷之在掌握。日见奇於牧马，阳元知名於水。彼二人即公辅大器也，岂以耻辱为累哉？愚愿二君子反已正身，开怀戢耀，无望人以不知，无强人以不能，如斯而已矣。今天子重文好古，诸生怀才待用，所以苍生未蒙福者，上下之势殊中有间耳。大易之义，物不终否，否极必泰。泰之时，在上者其道下降，在下者其道上行。君臣相合，然後事业远矣。吾以为斯道之复不远，吾子其勉之。句曲仙乡，广陵胜地，多难将弭，春物将华。琴棋诗酒，足以为适。赠言之旨，尽於斯焉。  

○送武进龚明府之官序  

古人有言，士君子志竟既立，名誉不闻，盖朋友之过也。呜呼！予於龚生有这矣，始予居献纳之地，生已为赤县尉。尝窃议谓生宜参谏垣宪府之任，而未果拔茅之志，遽为赋之行。生不旋踵亦左授天长用武之地。朝廷置建武军於其所，使为将者治之，习兵与儒，其志不通也。处长与佐，其势不钧也。军市之征，日困於民。王泽之流，不被於俗。及生之至，官联始举。删烦革弊，丕变旧风。逾年告归，举邑之民，相率遮道不听去。乃潜匿佛庙室中，耆耋辈索而获焉，扶之上车，拥之而还，竟不得已中夜而遁。异哉！遗爱之风若此，考功之吏弗闻。丙寅岁，予避兵於池阳，遇生侍亲郡中，勉之东下。是时甘泉有烽火之急，天子下哀痛之诏。予谓生必自致青□之上，以解天下之倒悬。而出入三年，始为武进宰。噫！非朋友之过乎？尝试论之曰：才不才在我，用不用在时。道之所存，其人乃贵。功名宠禄，何足算哉！苟泽及於民，教被於物，则百里之广，千室之富，斯可矣。与夫扬孟之徒，坎坷闾巷，垂空言於後世者，不犹愈乎？行矣龚生，苟有田，何忧晚岁。赠言之要，其过此乎？  

○送刘生序  

彭城刘生为南畿令，天官侍郎昌黎公作序以送，盛称历阳宰杨员外光儒之为政以勖之。铉与杨君有姻，深知其内行。君清简仁爱，心无适莫。自妻子仆妾，及家族吏民，接之无亲疏之隔，求之於形骸之外。盖真纯之气充，而感召之应远。民之好竞者，皆相与言曰：“众若へ讼，必挠吾员外矣。”呜呼！其古人乎？今刘生才俊於杨，学优於杨。观其政绩等，然生犹有耿介不平之气。观吏部之勖子，与予之赠言，盖为是也。子其平心藏用，氵然与道合，在古人上矣。矧西山神仙之宅也，旌阳其远乎？仆故倦谈，生停骖已久，故扬近扌以论之。九月一十七日，中书舍人徐铉序。  

○和送邓王二十六弟牧宣城诗序  

夫政成调鼎，寄重于蕃。盖欲圣主之恩，均於远迩。贤人之业，浃於中外。故所以命丞相邓王从镒，佩相印，被公衮，拥双旌，统千骑，扬帆江宁之浦，弭节敬亭之区。若乃割友悌之怀，辍股肱之侍，所以示天下之至公也。夙驾已严，前驺将引。既辞复召，重赐饯筵。所以极大君之恩也。敦睦之义，於斯有光。申诏侍臣，述叙赋诗云尔。  

○游卫氏林亭序  

建康西北十里所，有迎担湖。水木清华，鱼鸟翔泳。昔晋元南渡，壶浆交迓於斯。今中兴建都，人烟栉比於是。其间百亩之地，宫率卫君浣沐之所也。前有方塘曲沼之胜，後有鲜原峻岭之奇。表以虚堂累榭，饰以怪石珍木。悦目之赏，充刃其中。待宾之具，无求於外。庶子王君谕德萧君赞善孙君与上台僚尝游焉，贤卫君也。陶陶孟夏，杲杲初日。虚幌始辟，清风飒然。班荆荫松，琴奕诗酒。登降靡迤，窥临骀荡，熙熙然不知世与我之为异矣。嗟呼！天生万物！贵适其性。君子有屈身以利物，後已而先人，或行道以致时交，或效知以济世用。斯有贵乎自适者也，朝市邱壑，君得中道焉。下官道污智劣，无益於事，山资弗给，归计未从，每寻幽选胜，何远不届。一践兹境，杳然忘归。凡我同游，皆为智者。徵文纪事，其有意乎？壬子岁夏五月，祠部郎中知制诰徐铉踌蹰慨叹之所作也。  

○宣州泾县文宣王新庙记  

昔夫子祖述尧舜，宪章文武，扶东周於已绝，拯苍生於既坠。其迹屈而道愈大，其人亡而教愈远。则生民以来，未之有也。其在祀典，法施於人则祀之。矧[B14A]圣之祀，其可忽乎？然则中人不足以语上，下士闻道而大笑。故斯教也，衰於战国，废於嬴秦。汉魏以降，续而复绝。夫仲尼日月，重昏千祀，非圣人孰能廓之？故斯教也兴於武德，盛於贞观，极於开元，理自然也。  

兵兴以来，大化湮替。先王礼器，倾颓於胜广之门。阙里诸生，凄惶於绛灌之下。矧厥祠宇，其存几何？夭之爱民，不当坠绝。皇统再造，六艺始修。太岁丙午，重熙在运。宣城雄镇，帝之叔父在焉，故幕府之选殊重。尚书郎吴君光辅，奉诏佐廉部兼理於泾。既莅事，乃被儒服，谒先师，辟荆榛，历危垣，以造於茅茨之间，仰瞻俯观，喟然而叹。於是奉开元之成制，采泮宫之旧章，经之营之，是卜是度，维新秘殿，严饰容。入室升堂，森然如在。笾豆有位，宾主由序。表著咸列，门卫肃然。於是青衿儒服之子，有从师观艺之场。鲵齿鲐背之徒，识养老慈幼之节。欣欣然其化之大者欤？越明年秋，君奏计如京师，因得其实。  

呜呼！圣人在上，群贤毕举。使三代之风，达於邑里，不其伟哉？余承君之欢，美君之志，刊石纪事，置於祠庭。後之君子，无忘及。其馀理亩籍，察庶狱，辟污莱，遏陂塘，则有考功之吏在，故不书。於时太岁丁未冬十月九日，尚书主客员外郎知制诰徐铉记。  

○复三茅禁山记  

华阳洞天，金陵福地。群仙之所都会，景福之所兴作。故其坛馆之盛，荐享之殷，修奉之严，樵牧之禁，冠於天下，其所由来旧矣。圣历中微，官失其守。望拜之地，多所荒芜。若乃真灵翔集，元贶，兴复之迹，必假异人。天丁丑岁，贞素先生王君栖霞始来此山，恭佩上法，徘徊地肺，偃息朱阳，永怀旧规，期在必复。先生潜德内映，符彩外融，名士通人，道契冥会。凡缟之赠，信之资，悉奉山门，以成夙志。於是由良常洞至雷平山，十里而近，入於萌隶者，尽购赎之。刍夺荛不得辄至，墟墓不得杂处。艺树蔽野，植松为门。川梁必通，榛秽必翦。建方坛於雷平之上，造高亭於良常之前。朝修有致诚之地，游居有税驾之所。姜巴古陌，秦望旧封，肃然清光，复如开元天宝之岁矣。先是紫阳之右，有灵宝院焉。真台故基，鞠为茂草。先生殚罄资用，克构殿堂。有开必先，无远弗届。都督武陵康王奉钱百万，梁王造殿一区。向道之徒，咸助厥事。曾未周岁，惟新厥宫，皆先生之力也。昔大隗致襄城之驾，庚桑化畏垒之人，是知道心惟微，其应如响。时则有若道士经若虚，协规同志，是摄是赞，干事以恪，感物以诚，绩用不愆，斯实攸赖。先生以保大壬子岁夏四月，悉书夫屋之数，疆畔所经，请命於京师，申禁於郡县，以授茅山都监邓君机一。能事既毕，数日而化。期命元应，昧者不知。  

夫仙阶感召，谅非一揆。若乃神清气灵，骨标映，受之於天也。心虚气冲，元德充蔚，基之於性也。昭真垂教，启焕灵迹，行之於勤也。故策名紫素，飞步黄庭。流功储庆，必参相合。然则先生之道，其殆庶乎？虽驾不留，冥升日远，而高风可述，遗范在人。进而纪之，翰墨之职也。邓君企慕前躅，见托直书。己未岁秋八月日记。  

○宣州开元观重建中三门记  

夫清净元默，道之基也。宫馆坛单，道之阶也。生知者因基以成构，勤行者升阶而睹奥。故君子德业元挺，仁慈积中。必广驯致之方，乃形兼爱之迹。为科诫以检其情性，为象设以致其诚明。情性平则和气来，诚明通则灵符集。由是登正真之境，入希夷之域。旷矣无际，薰然太和。斯实兴化致理之方，还淳反朴之本。岂与夫延方士尚秘祝求长生以自奉者同年而语哉？  

宣州开元观，远拟清虚，独标形胜。敬峰崇峻镇其後，句澄澈经其阳。锺一方淳粹之精，结三素氤氲之气。当泰陵之尊道，揭圣历於华题。蔼尔殊庭，居为福地。及运缠百六，数偶三灾，虽栋宇不移，而制度多阙。灵踪必复，有待而兴。主上嗣位之七年，皇室再造之一纪，今储後徇臧札之操，让德承华，体间平之贤，总戎藩服，首台司而握师律，镇京口而领宣城。其为政也，质以先正，谘於老。义以果断，仁以发生。民力不偷，阙政咸举。而斯观路门久废，遗址将芜，非所以敬教尊祖会昌建福者也。乃命执事，即从经度，民多暇日，府有羡财，勤而不劳，成而勿亟。巨栋山立，层檐翼舒。六扉洞开，方轨并入。重廊助其回合，秘殿表其深严。十绝之幡，拂文楣而绚彩。九龙之骖，轧金铺而振响。瞻之者有凌□之气，经之者疑驾之游。信足以励上士之进修，福苑生之仁寿。既而功宣纳麓，望集抚军，大壮之制斯成，重离之位亦正。贞符允塞，盛德宜书。道士孙洞虚，素业淳深，至诚敦悫，发扬真迹，启迪嘉猷，永为不朽之功，愿纪它山之石。宫臣执笔，以谨岁时。戊午秋九月庚申记。  

○紫极宫新建司命真君殿记  

夫金阙琳房，不可阶而升也，惟至诚能通之。灵符景福，不可企而望也，惟至行能致之。故君子行道於时，宣力於国，敷惠於民，贻范於家，此人之极致，自天所也。又况考集灵之地，崇列真之宇，荐纳约之信，励勤行之诚。然则希夷眇邈，超言象之表矣。有若故司空相国冯翊懿公，承世功之绪，袭重侯之业，地亲於副马，美继於缁衣。便蕃台阁，夷险一心。中立不倚，金石贯其心。唯力是视，风霜尽其节。故四综会府，再践中枢，三殿方镇，一平邦土，慎终如始。没有遗忠，激楚之乐虽穷，通德之门不改。嗣子太仆少卿俊等，奉慈训，弗敢失坠。以为公之纯诚冲气，本道家者流，而仁政令典，近浃於三茅之境。高斋甲第，夙邻乎元元之宫。故栖神植福，必先於是。尔其冶城峻址，西州旧署。忠贞公之道陇，郭文举之故台。九原可作，盛气如在。乃相形势，补废阙，建司命真君之殿於宫之艮维。披真蕴以立程，集国工而考艺。瞻星揆日，不劳而成。崇高壮丽，重深藻绘，焕如也。凝旒端简，负斧仍几，穆如也。珠幡绛节，纷披乎左右。空歌洞章，萧寥乎晨暮。真圣以之而临御，纯嘏以之而蕃锡。贤人有後，孝子奉先，无以加於此矣。铉始以事分通旧，从子弟之游，终以禁掖具员，陪僚属之末。及公之启手足也，复忝国士之许，辱寄托之任。知己之厚，何日而忘。短篇叙事，盖感遇之万一也。  

○楞严院新作经堂记  

君子才足以治剧，惠足以安民。见危致命，以死勤事。有一於此，然後可以荐信於无方之神，储庆於必大之门。噫！楞严院经堂之作也，其庶几乎？  

平阳柴君，讳进思，字昌美，故太尉中书令寻阳靖王之孙也。少而爽俊，长而忠悫。尢善骑射，颇晓兵书。靖王爱之，出则典亲兵，居则专家政。干蛊之美，宗族称之。王薨，始为公臣，累迁旅帅。鸿图再造，金革寝威。上以其才能可任，故以为内宴副使。乘轺建节，将命四方。盘根错节，所至皆治。改鄂岳观察巡官，知永兴县事。县有山泽之征，榷管之利。岁终考绩，倍於前人。迁泰州军事判官兼营田盐监，平蠹政，决庶狱，劳农督课，洁已律人。民不告疲，公有馀利。除劝农使复监池吉二郡护武昌军。千里安，上流静谧。会梁人入寇，我武未扬。东畿陷没，群情震骇。命君为行营应援军使，率舟师数千，鼓行而东。平难济口，复海陵郡。於是淮泗之地，声势始通，乘胜长驱，因迫隋苑。前茅接战，群帅後期。振臂奋身，有死无二。虽破竹之势，败於垂成，而东道清夷，本由君之一举也。江都克复，归葬京师。天子悯焉，赠左千牛卫将军，赙赠加等，礼也。嗣子殿前承旨廷遇等，棘心在疚，荼蓼倍兼，以为苴麻苫块，饰哀之期有终，尝封树，追远之礼有数。复欲图不朽之绩，徼无边之福，则金仙之教，世之所崇。宗旨在於经文，威容存乎像设。於是择奇胜之地，补阙遗之事。构经堂六间，塑地藏菩萨像一躯。几席什器之类，华而备，精而固。耽然其质，焕乎其章。深严足以远世喧，虚明足以味元旨。其全节之风如彼，其集灵之所也如此。  

然则冥冥之，绵绵之庆，岂诬也哉！余顷岁左官海陵，君尽倾盖之分，感忠臣之事主，嘉孝子之奉亲。刻石纪事，以耸善也。援笔凄怆，无心於文。保大丁巳岁春三月日，东海徐铉记。  

○摄山栖霞寺新路记  

栖霞寺山水胜绝，景象瑰奇，明徵君故宅在焉，江令公旧碑详矣。高宗大帝刊圣藻於贞石，纡宸翰於题，焕乎天光，被此幽谷。先是兹山之距都也，五十里而遥，方轨并驱，崇朝可至。及中原构乱，多垒在郊，野无牧马之童，歧有亡羊之仆，义祖武皇帝潜龙兹邑，访道来游，始命有司，是作新路。金椎既隐，玉大言还。桐山之驾不追，回中之道亦废。呜乎！圣人遗迹，必将不泯。微禹之叹，夫何逮哉！保大辛亥岁，时安岁丰，政简民暇。粤有寺僧道严，名高白足，动思利人。百姓庄思，家擅素风，积而能散。嗟亭候之不复，悯行旅之多艰。乃相与翦荆榛，疏坎[  

VDC]，辟通衢之夷直，弃邪径之迂回，建高亭於道周，跨重桥於川上。凿甘井以救渴，立名表以指迷。草树风烟，依依四望。峰峦台榭，肃肃前瞻。由是江乘之涂，复识王畿之制矣。余职事多暇，屡游此山。喜直道之攸遵，嘉二叟之不懈。为文刻石，用纪成功。俾後之好事者，以时开通，随坏完葺。此碣有泐，斯文未湮，不亦美乎？其年八月一日，兵部员外郎知制诰徐铉记。  

○常州义兴县重建长桥记  

圣人作川梁以济不通，舟车所及，纟丽连棋布。若乃形胜杰大，名闻天下者，亦无几何，阳羡长桥其一也。夫英贤之所躔次，邑居之所瞻望，山川之精粹宅焉，里城之神灵凭焉。废而兴之，圯而葺之，岂惟备政，足以徼福。是桥也，徵诸图牒，则後汉邑令袁君创造。国朝永泰中令邱君新之，其他无闻焉。中兴之初，邑有义夫曰吴、吴浈，率以私帑，备加营构。人赖其利，逾三十载。丙辰岁，国步中梗。百越寇边，邑人败之。烧营而遁，飞焰旁及，宏梁半摧。甲寅岁，著作佐郎刘君来为邑长，视其制度，知非民力之所能济。乃状其事，白於有司。上闻嘉之，诏赐钱八十万，君信而好古，宽而得众。尉卢，鼎甲馀庆，俊造策名。政是以和，事无不举。乃相与敷王泽，因民心，备物致用，程工揆日，器利工善，材良事时。戊辰岁冬而栽，明年暮春而毕。长五十步，广七步。对县楼而直出，跨荆而横绝。丹ぬ共饰，宛偃蹇而虹舒。崇高其势，邈苕亭而山立。朱轮方轨，驷马连骑，营营市井，憧憧往来。有衽席之安，无揭厉之患。昔者乘车济涉，圣人谓之无教。桥梁弗修，贤相知其不能。以今方古，胜负分矣。夫书云考绩，传载称伐。庸庸善善，其可废乎？刻之贞珉，以示来者。庚午岁春二月十五日记。  

○重修徐孺亭记  

至矣哉，天之爱民甚矣。虽数有治乱，而常生圣贤。故得其位则功加於时，舛其运则教垂於後。虽销声灭迹，全身远害，不德而德普，逃名而名扬。拥筑宫，礼重於列国。式闾表墓，道光於无穷。举善而教，政之大者也。恭维我祖，炳灵南国。旧宅界乎仙馆，高台峙乎澄陂。孺亭之称，海内瞻仰。名公良牧，代加崇饰。千载之下，犹旦暮焉。顷属邦君非才，败我王虔，翦焉层构，鞠为茂草。噫！百世之祀，谁能废之。庚申岁始建王都，辛酉岁遂迁清跸。肆觐群後，畴咨先贤。馀基未倾，伟人将至。既而鼎湖在御，桐圭锡壤。丞相司空邓王，以茂亲之重，膺分陕之权。思老成之典型，仰高山之景行。不言而信，不肃而严。乃命经营，将从缔构。九成方起，百堵未周，甲子岁入秉国钧，以武昌连帅侍中济南公代司宫。公致用以武，从政以文。奉萧规，率由周礼。再赓成制，详考旧基。夷坎[  

VDC]而就平，裨崖岸而增固。乃崇堂奥，乃加藻缋。右严樽坫之序，左设庖膳之区。前临康庄，旁眺城阙。平湖千亩，凝碧於其下。西山万叠，倒影於其中。依然悬榻之场，想见致刍之状。与夫洪崖之馆，绚彩於烟霞。滕王之阁，骞飞於雉堞。南州之物象备矣，前哲之光灵萃焉。嗟乎！君子兴一役，建一事，於时必可颂，於後必可观。兹亭之作也，都人朋悦，过宾瞩目。纪於方国之史，播於乐职之诗。铉也幸承燕翼之谋，获参翰墨之任。俾垂不朽，敢惮芜音。  

○乔公亭记  

同安城北，有双溪禅院焉。皖水经其南，求塘出其左。前瞻城邑，则万井纟丽连。却眺平陆，则三峰积翠。朱桥偃蹇，倒影於清流。巨木轮，交荫於别岛。其地丰润，故植之者茂遂。其气清粹，故宅之者英秀。闻诸耆耋，乔公之旧居也。虽年世屡迁，而风流不泯。故有方外之士，爰构经行之室。回廊重宇，耽若深严。水濒最胜，犹鞠茂草。甲寅岁，前吏部郎中锺君某字某，左官兹郡，来游此。顾瞻徘徊，有怀创造。审曲面势，经之营之。院主僧自新，聿应善言，允符夙契，即日而栽，逾月而毕。不奢不陋，既幽既闲。冯轩俯盼，尽濠梁之乐。开牖长瞩，忘汉阴之机。川原之景象咸归，卉木之光华一变。每冠荩萃止，壶觞毕陈。吟啸发其和，琴棋助其适。郡人瞻望，飘若神仙。署曰乔公之亭，志古也。  

噫！士君子达则兼济天下，穷则独善其身。未若进退以道，小大必理。行有馀力，与人同乐，为今之懿也。是郡也，有汝南周公以为守，有颍川锺君以为佐，故人多暇豫，岁比顺成。旁郡行再雩之礼，而我盛选胜之会。邻境兴阒户之叹，而我赋考室之诗。播之颂，其无愧乎？余向自禁掖，再从放逐。故人胥会，山水穷游。良辰美景，赏心乐事，有一於此，宜其识之。立石刊文，以示来者。於时岁次乙卯保大十三年三月日，东海徐铉记。  

## ●卷八百八十三  

☆徐铉（六）  

○毗陵郡公南原亭馆记  

人生而静，性之适也。若乃庙堂之贵，轩冕之盛，君子所以劳心济物，屈已存教，功成事遂，复归於静。用能周旋於道，常久而不已者也。有唐再造，俗厚政和，人多暇豫，物亦茂遂。名园胜概，隐辚相望。至於东田之馆，西州之墅，娄湖张侯之宅，东山谢公之游，青溪赋诗之曲，白杨饮酒之路，风流人物，高视昔贤。京城坤隅，爰有别馆。百亩之地，芳华一新。旧相毗陵公习静之所也。其地却据峻岭，俯瞰长江。北弥临沧之观，南接新林之戍。足以穷幽极览，忘形放怀。於是建高望之亭，肆游目之观。睨飞鸟於云外，认归帆於天末。四山隐现而屏列，重城逦<辶也>而霞舒。纷徒步而右回，辟精庐於中岭。倚层崖而筑室，就积石以为阶。土事不文，木工不斫。虚牖夕映，密户冬燠。素屏麈尾，几藜床。谈元之侣，此焉游息。设射堂於其左，湛方塘於其下。虚楹显敞，清风爽气袭其间。奇岸萦回，红药翠{艹杏}藻其。至於芳草嘉禾，修竹茂林，纷敷翳蔚，不可殚记。凡厩库之室，厨廪之区，宾燕所资，不戒而具。每良辰美景，欣然命驾。群从子弟，结驷相追。角巾藜杖，优游笑咏，观之者不知其为公相也。古人有言，朝廷之士，入而不能出。况於轻钟鼎之贵，徇山林之心，将相之权不能累其真，肺腑之亲不能系其Т。道风素范，岂不美欤？又以铉无事事之情，有善善之志，见徵拙笔，用勒贞珉。是时岁次辛酉冬十月十日记。  

○庐山九天使者庙张灵官记  

开元中，尊崇至道，伸严祀典，诏置九天使者庙於匡庐之山。真灵咸秩，率由科教。应门左右，图五百灵官之像焉。天初，江西连帅南平王锺公，遣道士沈太虚设醮於庙。太虚醮罢，恍然若梦，见图像一人，前揖太虚曰：“我张怀武也，常为军将，有微功及物，帝命为灵官。”既寤，访怀武之名，无能知者。归以语进士沈彬。彬後二十年游醴陵，邑令陆生客之。方食，有军吏许某後至，话及张怀武，彬因问之。许曰：“怀武者，蔡之裨将，某之长吏也。顷甲辰岁大饥，闻豫章独稔，即与一他将各率其属奔焉。既即路，两军稍不相见。进至武昌，衅隙大构。克日将民战，禁之不可。怀武乃携剑上戍楼，去梯谓其徒曰：‘吾与汝今日之行，非有他图，直救性命耳。奈何不忍小忿，而相攻战哉？夫战必强者伤而弱者亡，如是何为去父母之国，而死於道路耶？凡两军所以致战者，以有怀武故也。今我为汝等死，两军为一，无构难矣。’遂自刭。於是士众皆恸哭，乃与和亲。比及豫章，无逃亡者。”许某但怀其旧恩，不知灵官之事。沈君好道者也，常以此语人。铉始在胶庠，预闻斯论。辛酉岁，扈从南幸，获谒祠宫。道士童处明出沈君所述传，求润色之，以刊贞石。  

呜呼！古之君子，体至公，综万殊，虚心存诚，事至而应。道苟行矣，何必在己。物既济焉，何必享利。故有归全以为孝，杀身以成仁。此两者同出而异名，同谓之元，非清贞之气不能卫其义，非灵仙之位不足宁其神。昭报动乎上，应乎下。然则天之爱民甚矣。咨尔百代，高山仰之。於是岁次癸酉上元日记。  

○重修筠州祈仙观记  

筠州祈仙观者，东晋黄真君上升之地。因为道馆，绵历代祀，互有增修。国朝保大中，元宗皇帝奉为吴让皇再加营构，金石具刻，此不备书。夫言意假象，故立朝修之所。形器有坏，故资缮完之工。此观当荆楚之要津，实邮传之便道。过宾税驾，游子解装。憧憧往来，罕或虚月。加葺之後，二纪有馀，闳垣墉，颓落且半。道士罗自正，总摄真侣，启焕元风。以为道由人宏，德以勤维。不饰不美，人其谓何。於是心谋躬行，节用畜力，授其徒之可任者，会其士之好道者。月省岁计，经之营之。即旧谋新，兴废补阙。十有馀岁，其绩大成。凡建圣祖殿、黄真君殿各一区，峙瑶坛，范洪钟。造横桥於通津，植茂树而蔽野。其修旧振坏者，层楼重廊，二十馀间。其取材也时，其择匠也良。程之以壮，督之以固。瓴{瓦}Й戚尚其密，藻绘丹ぬ尚其丽。帑廪不费，工庸不劳。焕然新宫，峙此灵境。君子是以知其能也。  

夫神仙之事，史臣不论。岂不以度越常均，非拟议所及故邪？仲尼书日食星陨，皆略其微而著其显，虑学者之致惑也。又况於希夷恍惚之际乎？然而载籍之间，微旨可得。《书》云“三後在天”，《诗》云“万寿无疆”，斯皆轻举长生之明效也。及周汉而降，则事迹彰灼，耳目不诬。天人交感，民信之矣。於是通儒洪笔，始著於篇。至如许君黄君，通幽洞冥，穷神极妙，逮尔姻族，与夫家人，乘景上齐，超然绝俗。故墟旧井，真气裴回。至其乡而思其人，仰其道而践其迹。斯观之盛，岂徒然哉！铉顷岁扈从南巡，有事於游帷之观。二宫相距，两舍而遥，使指有程，瞻望弗及。逮今一纪，无日忘之。会罗君状其功绩，图其形胜，见托纪述，欣然而书。开宝七年九月二十四日记（谨按开宝七年为南唐後主十四年）。  

○筠州清江县重修三清观记  

元气既判，天地乃位。气之清明灵粹者，锺乎洞天福地名山大川之间。真圣之所戾也，景福之所兴也。然则游居走望，乃建道馆焉。通都大邑，往往而在。豫章之地，实曰奥区。带豫章之通川，据西山之雄镇。郁映磅礴，神异所栖。高真十二，震曜方夏。扬灵轨辙，靡迤蝉联。保大庚戌岁，诏复高安县为筠州，析其北鄙为清江县。而三清观负新邑之左，瞰长江之滨，形胜高奇，坛宇严净。闻诸故老云：“昔吴许二君，尝游兹地。夜睹青气，上属於天。相与叹曰：‘此非凡地，当为神仙之宅。’及二君登晨之後，邑人追感前言，共构茅茨，岁时荐献，众目为草堂道院。”函关紫气，事往名存。草楼，人非郭是。年世弥远，增修益崇。开成中，始诏赐号三清之观。自时厥後，又逾十纪。运逢治乱，道有污隆。中兴已还，百度咸复。官得其守，人尽其能。道士吴宗元，允迪元风，克堪道任。以为朝礼之域，飙所临，不饰不美，众将安仰。於是月考岁计，庀工饬材，补废扶倾，无所不至。建三清之殿，造虚皇之台，设待宾之区，敞饭贤之室。范华钟之铿訇，耸层楼之亭。回廊复道，重深奥秘。於是饰仪卫，备器用，肃然必洽，焕焉可观。夫其诚至者其礼备，其守固者其事举。道不远矣，人焉瘦哉？宗元又以云境昭回，祥符，思刻贞石，以贻後人，不远千里，见访论撰。嘉尚其意，故为直书。时甲戌开宝七年十二月十二日记（南唐後主十四年）。  

○九叠松赞（并序）  

同安郡南二十里，古城南隅有松焉。拳曲拥肿，势若九叠，交柯耸干，无不蟠屈者。其地高迥，旁无壅阏，莫知其何由如是。或曰：下有顽石，根不得舒，气脉偾兴，故为此状。好事者以为盛观焉。余始闻其名，今至其下，睹之而眙曰：“嗟夫！草木丽地，禀天之和，条畅秀茂，固常也。若乃原隰之宜失，阴阳之候违，柔脆之姿，则离披枯瘁，贞劲之质，则抑郁盘错。生理乖矣，独有瑰奇之貌。”呜呼！失其所乎？昔在太古，君臣强名，贤愚同域。洪洪洞洞，是谓太和。降及後代，圣人有作。显仁义，建功名，扶衰拯敝，不得已也。於是有爱恶则象生焉。其甚者，饰行以矫时，执方以违俗。考闾巷，声重王公。上德丧矣，独有高世之誉。呜呼！荀、孟、屈、贾之徒，岂斯松之类邪？感物徘徊，因为之赞。  

吁嗟彼松，孰为而生。天枉其性，屈折其形。人实我贵，我非所营。噫嘻！淳风曷归，大道安行。吾欲与汝，各全其真。作此好歌，以告骚人。  

○高侍郎画像赞  

穆穆清真，不缁不磷。文高学富，道直诚纯。昭质已邈，斯猷愈新。丹青画像，以永先尘。棠阴岘首，瞻仰沾巾。  

○龙山泉铭  

建康城北有鸡笼山焉，傍带潮沟，却临後湖。宋元嘉中改为龙山，湖曰元武。纪瑞也。雷次宗之儒学，萧子良之西邸，遗踪可识，爽气长留。东麓有泉，至清而甘，水旱不增减。道人令隐，乃构精庐於其阳，酷爱此泉，以为灵液。因思前作皆有铭赞，而此独阙，常欲补之。无何，夕次松下，恍惚若梦。见一人元巾素衣谓隐曰：“此泉已有铭矣。”因徵其文，即高吟四句，吟罢不复见。观其词意，无以加也。予闻而异之，因篆於石。其词曰：  

原发石中，派分尘外。如醴之味，与时而在。  

○册赠武烈帝碑  

臣闻昊穹凝命，元化不宰。司契牧民之重，授以圣功。益谦辅德之明，显诸神道。玉烛景风之瑞，所以报忧勤。天时地物之妖，所以警安逸。是以古之圣人，睹灾而惧，因败而成。拨乱反正之勋，偃武修文之业，延洪光大，皆有幽赞者焉。故禹奠九州，受苍水绣衣之命。武师牧野，接五车两骑之神。或假灵於五将三门，或取象於长庚北落。奇怪恍惚，历代有之。然则洁粢丰盛，崇名纪号，钦若天意，丕显阴功。元元本本，政之大者也。兹我後所以侧身修德，允济时艰，武烈帝所以御灾捍患，光膺帝服，人神合应，岂不伟哉？  

惟帝才冠生民，道高振古。登贤能於乡老，论昭穆於本朝。若夫忠孝文武之风，信智言行之懿，提纲按部之绩，夷凶静乱之勤，论道经邦之猷，宫县锡马之宠，忘身徇国之节，警愚显俗之奇，固已炳烛丹青，铿锵金石。用能高标明祀，大庇民。牺牲玉帛，数有加於群望。备物典册，礼遂缛於真王。是知妙极无方，数均不测。告祯符以元後，集景命於旧邦。岂徒雪霜风雨，禳祈雩而已。我唐之中兴也。南司天，北司地，命羲和而治历，法鸠以安民。令行而风雨不愆，泽广而禽鱼允若。无文咸秩，坠典由是孔修。有开必先，百神於焉受职。及运锺下武，庆洽重熙，二圣相承，载光明德，五材并用，诞告多功。御名正而泰阶平，王泽流而颂声作。人将登於寿域，时已洽於淳风。数或推移，唐尧有怀襄之患。天将警戒，周成有雷雨之灾。丙辰岁，金革爰兴，师徒四出。师纯细柳，火照甘泉。蠢兹越人，伺隙称乱。焚我郊保，轶我封陲。宵灾御亭，晨围武进。天子为之旰食，东郊於是弗开。於时令储後以长子帅师，以九命作伯，风行京口，气慑勾吴。激大义以推心，授成谋而警众。右武卫将军柴克宏，见危致命，临难忘生。总率禁兵，星言赴援。人怀国耻，如报私仇。军政肃而上下接和，人心感而神祗助顺。若昆阳雷电之震耀，淮淝草木之形胜。兵势飙驰，丑徒冰泮。冥贶彰灼，有如此焉。当是时也，以承平之人，邻贡献之国。燧卒至，沟隍未严。首尾方畏，众寡非敌。摧坚如拉朽，擒寇如拾遗。崇朝之间，边鄙克定。匪大君之昭感，岂人力之独能？虽通幽洞灵，实圣哲之所务。而问神语怪，非典册之攸先。故扬扌而论，盖史臣之职也。主上以功成弗处，无德不报，增封晋号，厥有旧章。乃下诏册赠武烈帝，备名数，礼也。於是正南面之尊，穷大壮之势，耽耽新庙，奕奕崇堂。雉门两观之严，左戚右平之制。龙旗銮辂，云罕轩悬。兼三代之盛仪，抗五郊之殊礼。  

与夫周人革命，止陈元牡之祈。晋室主盟，但用朱丝之祷。报功之典，不亦盛乎？常州刺史何重贵，初领前军，独当强寇，以忠贞为甲胄，以恩信为金汤，首挫贼锋，力全郡垒。褰帷之任，因以酬庸。坐树之风，更成德让。皆足以光昭雅颂，垂示来云。後之君子，知天命不可以智取，大福不可以力胜。幸灾怙乱，鬼得而诛。背盟奸好，人将谁与？覆车斯在，殷鉴匪遥。类委土以为师，树丰碑而纪事。下臣奉诏，谨泐铭云：  

元功不宰，帝德无为。化机冥运，群动交驰。必有神道，鉴而董之。董之伊何，惟帝之职。恍惚有象，阴阳不测。如岳降祥，配天辅德。保我民，莫匪尔极。伟哉间杰，多艺多材。名驰八，位重三槐。祀典光启，王封肇开。人思召树，俗畏轩台。洪惟我後，积仁累庆。运启再造，功宣二圣。金镜在握，玑以正。阴阳既和，人神交应。时灾有数，孰克违斯。灵命自天，畴能间之。盗兵窃发，元贶冥期。风□鼓荡，氛厉歼夷。蒋侯助顺，霍山启道。卑听非远，诚明则到。上曰钦哉，享兹昭告。帝服加尊，大名纪号。多垒既平，连营既宁。奕奕新庙，崇崇百城。民罔疵疠，年斯顺成。庭有备物，时殷颂声。祸福何常，惟人所择。弃信毁义，恃众与力。上帝不蠲，明神是殛。勒石严祠，敢告万国。  

○武成王庙碑  

下臣伏读前史，穷探政经，莫不以兵战为危事，目干戈为凶器。异达人之格论，盖曲士之常谈。若乃上考洪荒，遐观拟象，九畴垂范，何尝弃从革之功。五纬丽天，讵可沦长庚之耀。春生夏长，非秋无以收成。雷动风行，非霜不能肃杀。先王设教，谁敢渝之？垂衣裳以正其本，为弧矢以申其用。阪泉戡难，所以见轩後之神明。丹浦庇人，所以成帝尧之光宅。七旬来格，本由舞羽之仁。八百同辞，始自葬枯之惠。故修文庙堂之上者，武功之始。折冲千里之外者，文德之形。如仁而忘兵，则西夏偃王以之而殒。恃力而弃义，则夫差嬴政由是而亡。乃知文德不修，则武功不立。武功不试，则文德不昭。相须而成，其揆一也。故立其教者谓之圣，大其业者谓之贤。圣则应天顺人，西伯受代殷之任。贤则开物成务，太师有佐命之功。当其偃息朝歌，盘桓渭水。量恢宇宙，既处困而能通。才冠生民，亦俟时而後动。□雷之屯已构，天人之契冥符。历数有归，君臣相遇。投钓而起，同车以还。尊为王者之师，我无惭德。加之百官之上，人绝异言。大矣哉！圣哲膺期，无德而称已。故能式遏乱略，大拯横流。把白旄而誓师，操黄钺而助断。解倒悬之困，释比屋之诛。大统既集，天保已定。然後式庐表墓，归马放牛。申义风於夷齐，授成事於且。宏开四履，高祀五侯。及其德泽将衰，风流已远，犹使纪侯大去，不遗九世之仇。周室既卑，更赖一匡之业。自非道充四表，功济三才，孰能丕显烈光？  

若斯之盛者也。其後圣人既没，真风渐离。战国如焚，群生殄瘁。先王利器，举为争夺之资。阙里诸生，率用纵横之说。遂使中都愤叹，聿兴未学之词。柱史伤嗟，始发不祥之论。流遁忘返，积习生常。则我武之音，将坠於地。夫至公所以应群动，上德所以综万殊。达其旨则左右咸宜，迷其本则弛张两失。自汉参霸道，魏济奸雄。藐尔千年，荒哉七德。国家参墟发命，扈水膺图。群黎兴後之辞，八表有宅心之地。高祖奉天革政，扇牧野之高风。太宗屈已师臣，蹑渭滨之盛轨。施其法则致其报，入其国则思其人。贞观年中，始於溪立庙。元宗若先训，奋发神谋。平内难於女戎，嗣鸿图於代邸。永言遗范，重事严。开元中，诏京师及天下州府并立太公庙。著良辰於上戊，抗缛礼於虞庠。而复历选前修，式崇配享。得其体者，参入室升堂之列。蹈其迹者，俨抠衣函丈之容。穆矣皇风，焕乎甲令。肃宗来朝走马，初严避敌之师。九五飞龙，遂荷在天之命。浇戈既戮，商奄犹骄。方资戡定之勤，更举[B14A]崇之诏。礼尊南面，位极真王。取其大告之称，以定易名之典。历代之阙文备矣，圣皇之能事哉。故得灵鉴孔昭，群臣竞劝，诸侯供职，函夏同文。中兴之功，配天齐古。虽复运逢兴替，时有安危，造周之德毁隆，思汉之人常在。烈祖沈潜刚克，神武有徵。静氛疠於萧墙，功高庖正。扫枪於丹徼，业茂宾门。由是四海乐推，三灵眷命。光复旧物，洪惟至公。大道将行，皇猷累洽。  

今上允文允武，克长克君。自出震见离，发号施令。雷行天下，丰宜日中。信及豚鱼，仁沾行苇。若夫尚齿尊贤之教，宵衣旰食之勤，制礼作乐之文，返朴斫雕之质，固已纷纶帝，掩映瑶编。犹复叶比臧谋，畴咨庶政，以为五材并用，废一不可。天下虽平，忘战必危。是故简万乘之人，申九伐之令。六官联事，百度惟贞。副君以介弟之尊，当抚军之任。威而不猛，动必以仁。大元帅齐王明德茂亲，由诸王而宿卫，副元帅燕王敦诗说礼，以长子而帅师。用能启迪大中，张皇下武。其馀西京名将，雾集星罗。北府奇兵，飙驰电骛。并列□台之像，咸开长水之营。地利人和，思深虑远。域中无事，则用之於进贤兴功。四方有变，则用之於吊民伐罪。故出车瓯洛，则系以长缨。鞠旅衡湘，则举为内地。皆所以拯共涂炭之患，息其沈阏之争。非徒夸大兵威，并兼土宇而已。至於篁竹萑蒲之聚，田昭屈景之宗，或粗举先声，或聊分偏校，莫不厥角稽颡，请命即刑。史不绝书，野无遗寇。斯乃声明文物之外，庙堂帷幄之间，思未半而功已倍矣。加以为而不宰，让德於天。洁粢丰盛，靡违於时事。春兰秋菊，远被於无文。乃顾戎韬，式严邦政。以为三王四代之事，罔不从师。前哲令德之人，必将崇祀。列圣盛典，实启孙谋。乃复旧章，爰作新庙。於是宗伯建位，梓人授规。入端门而右回，旁太学以西顾。瞰康庄而列屏，因爽垲而营基。他山之石咸移，中伐之材毕萃。成之不日，自比灵台。揆彼方中，宁惭楚室。崇堂屹以特起，高门豁其洞开。筵有笾豆之区，阶有宾主之位。干戈在序，钟鼓在庭。纟单然观艺之场，蔼尔致诚之地。春秋二仲，时和气清，醴交羞，牲不疾。冠剑，展告虔荐信之仪。玉戚朱千，俨象德达神之列。中军元帅，出建灵旗。六郡良家，来登勇爵。旆旌铙吹，桓桓推毂之威。金石丝篁，穆穆燕毛之序。观之者乱臣知惧，比夫汉尊黄老，讵臻清净之源。秦用刑名，徒有深刻之弊。中庸之德，其在兹乎？  

嗟夫！圣人没而微言绝，王泽竭而颂声息。奚斯路寝，诸侯之事何观。吉甫清风，衰世之音执尚。岂若帝图光赫，圣祚宏新。人知鼓箧之方，家识止戈之渐。固可著之金石，列在鼎彝。微臣学愧常师，用惭兼备。承明再入，固无经国之才。宣室徵还，幸对受厘之问。将使延州听乐，长闻雅正之声。圮上受书，世出帝王之佐。敢扬丕训，敬勒贞珉。其铭曰：  

於惟基命，建用皇极。实有武备，以昭文德。弗惠弗迪，是纠是殛，天地刚柔，惟帝之则。是则是效，文王武王。惟师尚父，时维鹰扬。匡正天下，绥爰四方。微禹之烈，於汤有光。肃肃牵牲，皇皇表海。简礼从质，因民不改。难老曰寿，专征为大。泱泱之风，至今犹在。大道既隐，明王不遭。走鹿争逐，鱼告劳。泯若四履，纷吾六韬。我思古人，心焉忉忉。天或爱民，物无终否。率此叛国，归於圣帝。自葛初征，至牧乃誓。君子万年，本支百世。鸿图再造，二圣重光。亦既大赉，宁惟小康。六事允厘，四维孔张。梦寐卜猎，咨嗟钓璜。虎踞之阳，龙藏之。爰作新庙，毕崇明祀。设互交戟，朱门纳陛。嵬{山罪}穹崇，重深奥秘。名光大告，礼重真王。侑神祀食，入室升堂。威仪文物，容貌采章。列圣有作，兹焉不忘。胶庠既成，教义既明。三湘即序，百越来庭。马无南牧，人怨东征。烈烈政典，洋洋颂声。商郊车骑，灌坛风雨。绩用不泯，威神若睹。镂金石以表德，荐馨香而受祜。春兰兮秋菊，无绝兮终古。  

○袁州宜春县重造紫微观碑文  

若夫圣人有作，没而不朽。畏其神而向其台，思其治而爱其树。故尊道贵德，元化所以无穷。高山景行，後贤所以不乏。妙门光启，上士勤行。书契已还，焕乎丹青者可数。邦域之内，表厥宅里者相望。时运与并，人境交得，教之大者，其可忽乎？袁州宜春县紫微观者，盖有晋邓袁真人上升之地也。左锺山之奇峰，右洪阳之仙洞。岩千仞，蔽亏日月。窈窕百里，畜泄风雨。回冈层峦，崇其基。激湍澄溪，宣其气象。真灵之所游集，邑居之所走望。皇统中否，下国寻戈。齐台尽倾，鲁宅多坏。鹿巾霞帔，藐矣流离。藻扃黼帐，翦焉堙废。而周德未厌，汉守仍存。旧物既甄，坠典咸复。惟兹灵境，将俟其人。  

道士孙去华，殖本康乐之川，从师新吴之邑。清心炼气，绝粒忘形。三十馀年，其道弥固。保大中，自所居华林山馆南游此乡，望佳气之郁葱，蹑危垣之靡迤。慨然叹息，誓志终完。於是面壑依岩，披榛筑室。勤身而感物，应迹以化人。乡闾风随，跪信日至。节以致用，时而命工。二十馀年，厥功克就。绀殿特立，重廊回合。辟朱户以瞰野，峙瑶坛而在庭。至於像设之尊严，仗卫之精丽，厨廪之充刃，居室之清闲，洪纤必周，奢俭中度。美矣显绩，昭哉素诚。夫[B14A]善称伐，春秋之旨。虽在遐远，人其舍诸。监察御史李君思义，奉使宜春，税驾斯馆。睹厥成绩，嘉其秉心，碑而揭之。以文求我，言意难尽。强为之铭。铭曰：  

袁君之贤，此州乃名。邓氏之仙，此观乃形。春华丽绝，真气融明。允矣奥壤，居然福庭。运逢交丧，地有遗灵。美哉孙师，兴废扶倾。重阁金钥，还飞火铃。烟霞聚散，飙逢迎。精诚所感，大道方行。用刊乐石，永告云扃。  

○舒州新建文宣王庙碑文  

铉尝读文中子所著书，窃观其建言设教，宪章周孔，有道无位，故德泽不被於生民。然而门人弟子，如房、魏、李、杜辈，皆遭遇真主，佐佑大化，元功盛烈，亦云至矣，犹以为礼乐不兴，未能行文中子之道。嗟乎！使颜、闵之徒，遇贞观之世，举圣人之业，成天下之务，岂不益大乎？时运不并亨，圣贤不世出，可为长叹息已矣。夫太羹元酒，足以通神明，而不能竞适口之味。大咸云门，足以和风俗，而不能高娱耳之声。五常六艺，足以兴国家，而不能胜捷给之数。释菜合乐，足以祈永贞，而不能掩福田之说。李斯，荀卿弟子也，而为焚书之酷。德彝，文皇上宰也，而沮王道之议，况其馀哉？故用兵已来，郊庠乡塾，委而不修者有年矣。皇唐中兴之一纪，天子乃崇学校，养庶老，举六德，教胄子，旁达郡国，靡然向风。舒州古诸侯之封也，其地广，其任重。太傅周公，旧勋硕望，来颁诏条。武以真师，仁以行政。动必资於前训，举必顺於人心。前吏部郎锺君，顷登铨管之司，实参侍从之列。论思典治，必以名教为先。洎从左官，来为佐职。神交主诺，人无间然。始一年而旱作，二年而百谷登，三年而上下和。既富而教，爰修废典。乃严社稷，则播殖之功报。乃祀箕毕，则风雨之候时。乃即黉堂，谒先圣，寝庙卑而将圯，衮冕陋而不度。政之大者，乌得已焉。於是庀工庸，示仪制，堂奥户牖，巍乎大壮。山龙藻火，焕乎有章。重门以深之，周垣以缭之。俎豆升乎筵，千戚由乎序。亻先亻先众贤，是配是侑。肃肃燕毛，以ぅ以乐。闾伍之属，耆幼之伦，惠泽渐乎肌肤，风教移乎情性。惜其所治者百城耳，推是而往，何所不至哉！铉也不才，放逐至此。蒙地主之惠，接故人之欢。博我以文，宜无所让。属役既具，冠篇将毕。会锺君召还京师，祖行之夕，视草以送。且曰：“敬教劝学，非大君子不能行。计功称伐，非大手笔不能任。”吾友紫微郎韩君，即其人也。托之铭颂，以永清风。  

## ●卷八百八十四  

☆徐铉（七）  

○蒋庄武帝新庙碑铭  

臣闻南正司天，授宗祝史巫之职；春官掌礼，诏牺牲玉帛之仪；皆所以别类人神，统和上下。三时不害，力穑以之普存，百物阜安，荐信犹其多品。用能举明德而徼景福，播和乐以致灵。三五已还，皆是物也。若乃混元宣气，山岳成形，云雨於是乎生，财用於是乎取。故有毳冕之服，璋邸之符。或以肆瘗垂文，或以悬著法。虞舜圣帝也，而有遍于之祀。周武明王也，而有惟尔之祈。至於礻方田高邑之都，藻ぇ桑封之秩，胥余有羡，兰菊无亏。大典奇篇，论之备矣。後王徂帝，闻斯行诸。  

金陵山者，作镇扬都，盘根福地，峙天险之左次，瞰台城之北隅。阳岭前瞻，包举青林之苑。阴崖右转，经营元武之池。绝岑，蔽亏日月。深岩窈窕，吐纳风□。层台累榭临其巅，涌泉清池湛其下。白鹿の腾其薮，鸳雏孔翠栖其林。豫章杞梓之材，橘柚栌梨之实，赭垩丹青之美，锡银金碧之饶，固以事异假珍，富兼诸夏，登於轨物，掌以虞衡。矧复奇怪中潜，上属，真人末应，瘗杂宝以祈年。智士攸同，指盘龙而建国。亦何必嵩邱发峻，始号降神，岷岭腾精，独称建福。自时厥後，代富灵游。刺史还都，即有栽松之地。诸生肄业，非无讲学之场。岫幌云关，访徵君於幽谷。鹿巾霞帔，集道侣於中林。斯亦群帝之密都，先王之册府者也。在昔霜钟细品，犹淹耕父之居。反景微光，尚驻长留之驾。况乎皇州列岳，宅怪储灵，不有吉神，孰司阴骘。蒋帝孕清明之气，禀正直之资。实九德之所生，与五龙而比翼。自西江考绩，谢联事於元夷。北部申威，辑庶功於黄绶。於时祚终四百，运偶三分。人怀涂炭之愁，家有剥庐之痛。帝则勤劳徇物，慷慨忧时。既援张敞之桴，即振李崇之鼓。赤心未尽，执汉节以忘生。青骨难诬，降北山而受享。飞虫显俗，生民之舒惨焉依。白马耀奇，平昔之威容如在。故使中都之印，式报阴功。长水之营，旁旌同气。庐宫改命，非因介子之焚。庙貌崇坛，讵比愚公之徙。自是光灵茂远，代杞绵长。或昭德而降祥，或害盈而致罚。黄旗紫盖，奉五马之祯符。朱鬣碧蹄，殄高山之巨盗。贤如谢傅，犹系草木之形。亲若始安，亦假弟兄之助。故得王封锡羡，帝服归尊。追炎昊以齐称，躅虞黄以接武。事光典册，惠浃幽遐。任水木之递迁，顾高深而自改。国家绿图受祉，黄钺庇人。分二牧於土中，包九有於宇下。虽十联百里，亟更守宰之权，而四望五郊，不易宗彝之数。  

及威名暂失，龟鼎中迁，瀛海飙回，坤舆幅裂，而盘礴之际，常奉周正，封域之间，独为汉守。衣冠旧族，宛洛遗，咸趋怀德之乡，共免永嘉之乱。终使皇天眷，百姓与能。克昌再造之基，奄有六朝之地。烈祖功逾嗣夏，体哲而致中兴。皇上德迈继文，懋元良而恢下武。格天光表，慰率土之歌谣。累洽重熙，渐群黎之肌骨。所以珍符总至，灵命毕陈。极金箧以标年，尽瑶编而纪瑞。袭於六艺，贯彼三坟。矧复圣作无方，神谋不测。殷周损益，文武弛张。制在先机，申於後甲。百吏奉行而不暇，兆民日用而不知。帝典恢宏，天文贞观。ゼ华发藻，抉披聋。丹浦非好战之师，两阶有诞敷之舞。坐知千里，廓清五岭之氛。役不逾时，底定七闽之难。国风王泽，自北而南。树立之权，由来尚矣。康无专享，止崇藩屏之封。穆吊不咸，但著急难之咏。未有极至公之举，正太弟之尊，大义鸿猷，如今日之盛者也。副君膺则哲之寄，有圣人之资，由上德而贞万邦，用英才而总百揆。丽正继明之业，仰奉宸谋。持谦敬客之心，俯怀庶品。则有齐藩上寄，纡绶而握兵符。燕邸真王，珥貂冠而掌宫。周公则武王之弟，夏启则吾君之子。故能缉熙帝载，寅亮天工。晏平仲之论和，北宫子之谓礼，自家刑国，草偃风行。上下之际既交，华裔之情如一。黑齿奇肱之俗，款塞来王。碧嵩素之滨，除宫望幸。後夔典乐，已播薰弦。司马进称，行陈秘检。功既隆矣，德亦厚矣。尚复往而未止，谦以益尊。政靡不修，思无不及，以为无文咸秩。训诰之格言，明祀是崇。春秋之大义，农祥晨正。丰洁四驰，密云不雨。馨香并荐，载纡睿鉴。爰顾遗祠，诏曰：“蒋帝受命上元，奠职兹土。力宣往代，泽被中区。所谓有益於人，以死勤事者也。今号位已极，名谥弗彰，阙典未申，朕甚不取。其以胜敌克乱之业，为民除害之功，因姓开国，追谥庄武。仍令有司修饰寝庙，备制度焉。”於是即旧谋新，审形面势。农工告隙，营室方中。或悬水以为规，或饬材而攻木。搏埴之工至，圬冥之伎星罗。径术常夷，靡王孙之草。荆榛旧辟，宁诛宋玉之茅。百堵齐兴，自岁而毕。缭垣十里，重屋四周。树文玉於庭中，交枝び靡。挺开明於阈外，诡状{髟丕}{髟而}。纳陛逶迤，碧叠元州之石。横梁夭矫，雪披後渚之梅。豁朱户之，阳光不夕。深宫之ЩЪ，暮霭常霏。堂上布筵，楹间设奠。管磬钟鼓罗於下，笾豆簋肆於前。再变之音克谐，永贞之祝无愧。神光倏忽，衤卷服连蜷。孔盖翠旌，若有光而罔觌。蕙肴兰藉，若有云而不亡。用是高揖灵元，永司纯嘏。罔两魑魅，岂烦夏鼎之图。风雨雪霜，无待桑林之祷。则知民和而後降福，事理而後不祈。人之间，如斯而已者也。粤若先王命祀，神道教人。前哲令德之流，九魁六宗之类，或以公侯视秩，或以户邑奉祠。子晋之为帝宾，真阶匪极。傅说之骑龙尾，景耀未融。斯皆地势本高，升闻易达。讵有权轻五校，壤狭一同，而能比镜轩台，分光尧日。纵质文之迭改，代奉典章。及圣哲之丕承，更加崇饰。故金简玉字，兴王之统可寻。两骑五车，受职之期斯在。虽将历选，安得同年。昔者昆阆穷游，尚纪白云之什。燕然薄伐，亦陈元甲之铭。孰与冥贶昭彰，寿宫宏丽。水通悬圃，萃气色於阊门。路接白杨，焕丹青於野。此而莫述，後嗣何观。  

微臣润色无功，讨论奚取。思问神於先圣，姑欲事君。苟获罪於元穹，曷容媚灶。惟於旧史，想见英风。适当罢役之初，爰奉属辞之诏。西川作颂，诚惭邑子见称。南国刊铭，或望至尊所改。庶使千八百国，会执玉於兹峰。七十二家，配泥金於此地。其铭曰：  

茫茫元造，万物资始。一经神怪，一纬人理。先圣则之，以著纲纪。仰观府察，上天下地。高卑既定，品物咸宜。宣气者山，配地曰。三公是拟，九牧攸司。天作金陵，蒋帝荒之。岩岩金陵，作镇上国。阴林巨壑，材生物植。洞穴岩房，逶迤诘屈。隐士无言，仙童不食。洪惟庙貌，奠此名区。位重天孙，权倾陆吾。薜荔之服，辛夷之车。若自空桑，来游下都。翼翼京扬，冯冯辇毂。运属多垒，聿祈深福。峻殄坚夷，勋亡景覆。元功，威蕤帝。皇唐膺命，和悦人神。崇名则旧，受职维新。祥图杂集，祀典纷纶。终全王土，以俟真人。再造延洪，继文光大。阴阳不测，天地交泰。没羽梯航，雕题冠带。成民致力，祭神如在。犹防阙典，乃韵遗灵。永怀简册，钦若昭明。克乱除害，膺兹大名。亦有制度，备於祠庭。式瞻昏定，昏定既正。爰揆农时，农时弗亏。虞衡肃给，般尔交驰。加之砻斫，益以章施。新庙既成，神居既宁。我有常祀，蒸肴荐腥。匪匪祈，歆我惟馨。三时不害，大庖不盈。昔在周家，逮於汉室。徒骋骐，虚罗甲乙。纯嘏弗臻，斯猷愈失。载返真风，爰归圣日。五衢植木，四照栽花。驰烟驿雾，晦景韬霞。方介十巫，何忧一车。行观吉玉，愿折疏麻。谢傅长逝，王公不作。独我庄武，先纡睿略。鲁坟无棘，辽城有鹤。刻此苕华，永传嵩霍。  

○茅山紫阳观碑铭（并序）  

臣闻太初之气，其生也无始。众妙之门，其本也无名。积而成形，散而为器。乾坤运之而两仪立，王侯受之而天下贞。是故断鳌炼石之功，绝地通天之业，衣裳轩冕之後，干戈揖让之时，虽复遭罹异涂，步骤殊致，莫不协契於神明之域，饮和於道德之原。广无为之为，执无象之象，万物恃生而不有，百姓日用而不知。其迹也，则格天光表，化人而成俗。其本也，则收视返听全真而养身。至其玉检登封，萝图启後，游神象外，脱屣区中。铸金鼎而乘白云，登寒门而立元极。宫清庙，式严观德之场。玉洞金坛，别启下都之所。由是灵符综集，真歧分。三元八会之文，潜通仿佛。七映九华之室，密拟形容。足以徼福应於含生，致孝思於时事。  

圣人继作，灵构相望。故茅山紫阳观者，今上敬为烈祖孝高皇帝元敬皇後之所重修也。尔乃星纪储精，下为峻极。河图著录，县示祯期。自道气融明，真科流衍，治化宏开於赤县，符图广被於名山。而华阳洞天，实群仙之都会。金陵地肺，又三茅之福乡。左凭柳，烟霞韬英。右带阳谷，川源隐辚。伏龙靡迤，镇以雷平之岭。郁冈回合，浸以护军之潭。郭真人叩舷之池，不迁留岸。许长史炼丹之井，自冽寒泉。白雾紫烟，照英其上。飙轮鹤驭，往来其中。高真七人，四处兹地。其後贞白真人以元德应世，肇开朱阳之馆。以玉书演秘，爰立昭真之台。堂构疏基，元洲之踪可拟。生徒广业，白龟之迹斯存。金纽凤罗，代相传授。龙车虎驾，世有飞升。及元静先生以冲气含和，体庚桑之岁计。元宗皇帝以尊师重道，屈轩後之顺风。由是天眷遐临，皇心密契。维新旧馆，再易华题。丹鼎洞经，洁修无倦。芝泥龙简，投奉相望。户邑之民，岂止奉明之县。樵苏之禁，宁惟柳下之坟。故得云物告祥，芝英表瑞。小周王之瑶水，徒咏空歌。异汉帝之猗兰，唯陈甲帐。自兹厥後，代有修崇。上士名人，时时解蜕。云羽盖，往往降灵。皆著之金石，播於谣颂。  

嗟乎！四时代谢，天道盈虚。虽九气长存，历劫以资其融结。而三阶有象，随时因表其晦明。则斯观也，将世运以隆，与皇图而升降。赤明未启，犹多阒户之悲。白水方兴，始渐高门之庆。孝高皇帝犹龙孕德，指树垂阴。应枢电之殊祥，肖中天之奇表。甘盘就学，和光於百六之初。庖正分官，利见於九三之际。宾门纳揆，有大造於当时。彤矢弓，允至公於四海。由是法尧受命，祀夏中兴。补西北之不周，应东南之王气。御明堂而揖群後，辑瑞玉而觐诸侯。既治定而功成，更忧深而思远。乘奔御朽，不以黄屋为尊。旰食宵衣，惟以苍生是念。知无为之无败，体上德之不德。凝神姑射，端拱穆清。政举其中，事至而应。爱民重法，敦本训农。偃革销兵，守好战必危之戒。卑宫菲食，惧以人从欲之讥。故得百宝效灵，三辰荐祉。远无不届，迩无不安。少康光武之功，独高帝。贞观开元之业，更启孙谋。  

今上承积德之基，法自然之道。变化无方之谓圣，神武不杀之谓仁。学洞精微，守谦光而冲用。明昭隐伏，体大度以包荒。动则庇民，不矜功而尚智。静惟修政，恒务啬而劝分。闻善若惊，每察秋毫之细。容光必照，宁遗行苇之微。化浃风随，时和俗厚。尝以为天下者烈祖之天下，宪章者升元之宪章。垂裕无穷，永怀罔极。衣冠原庙，未足尽思。声乐娱神，良非致敬。缅慕在天之驾，因严访道之宫。寻属长乐上仙，濯龙兴感。载咏生民之颂，思宏十乱之功。乃眷灵岩，诞敷明诏。於虞衡之吏，集般尔之工。执艺骏奔，饬材至。果园之柰，供其砻斫。北邙之土，给其圬墁。乃新秘殿，秘殿孔硕。黯其ЩЪ，屹其穹窿。璇题互照以晶荧，珠网交疏而窈。震殷雷於滴沥，拖宛虹於轩。忽阴阖以阳开，乍霞而云蔚。俨若虚皇之御，穆然太上之容。疑驭气以迥跻，眇陵云而遐观。乃立高门，高门有闶。拟金阙之觚棱，洞朱扉而焕照。龙章凤篆，以之题署。霓旌绛节，兹焉出入。乃建两序，纷逦迤而重深。乃起层楼，邈亭而显敞。北弥郭阡之路，南亘姜巴之衢。赫光景以烛坤，丽丹青而藻野。速如神运，恍若化工。每至日薄星回，岁之云暮。桐华萍合，春聿载阳。赤城旋轸之初，白鹄会朝之际。都人士女，举袂成帷。袭灵风而共洽天和，仰云构而方知帝力。岂止百年犹畏，独识轩辕之台。三寿作朋，永姜原之庙。大哉至矣无得称焉。  

夫妙本太无，名垂不朽。挺穷神知化之盛，然後显通幽洞灵之微。立尊道贵德之教，然後致还淳返朴之理。渐於人为富寿，被於乐为声诗。告於太史为典册，著於丰碑为铭篆。耿光丕显，其在兹乎？爰命下臣，敬书令德。其辞曰：  

邈矣至道，悠哉妙门，黾黾无物，绵绵若存。是生清浊，爰辟乾坤。乃生之民，乃作之君。德盛惟皇，功高曰帝。访道崆峒，求珠赤水。下或有知，时称至理。三正循环，鸿图资始。於惟基命，赫矣皇唐。运启再造，天垂百祥。元德升闻，既寿永昌。时乘白云，至於帝乡。穆穆嗣君，雄雄下武。礼极配天，教先尊祖。明发尽思，ㄊ然若睹。敬伫仙游，式严灵宇。灵宇何在，句金之陵。丹霞夕映，白雾朝凝。重屋四注，崇台九层。云生窈，日丽觚棱。三秀交荫，五便分迳。丹砂流液，元洲立靖。柳谷纟亘烟，雷池泻镜。仿佛九华，依稀七英。至诚则感，有应斯来。含真上客，萧闲逸才。飙轮倏忽，晨盖徘徊。浮黎认土，方丈凝台。昔在圣人，建言敷教。救物以慈，奉先以孝。敬佩真契，恭闻大道。显妙用於言象，鼓淳风於亿兆。荐纯嘏於无穷，仰皇猷之克绍。戚己未十二月一日，建朝议郎守尚书祠部郎中知制诰武骑尉赐紫金鱼袋徐铉撰并书。  

○舒州周将军庙碑铭  

将军讳瑜，字公瑾，庐江舒人也。《吴史列传》，功炳乎丹青。皖城遗祠，颂阙乎金石。呜呼！皇天有造物之柄，有爱民之仁，必待圣人而後行。王者有承天之德，有济世之量，必待圣人而後发。故天人合应，圣贤相须。民之司命，阙一不可。虽复凌□之构，非一木之材。千金之裘，非一狐之腋。然其建大号，运长策，总揽英杰，宏济艰难，亦一二人而已。故革夏者九有之师，而伊尹为阿衡。翦商者三千同德，而吕尚为尚父。秦为无道，高祖诛之，则ガ侯盖於群後。莽据闰位，光武正之，则仲华冠於四七。汉宗失御，孙氏奋发，破虏讨逆，继志勤王，而将军倾盖於千载之期，濡足於百六之会。策名江左，宣力中朝，殊勋盛烈，旷代齐契，何其伟哉！於时王业始基，群凶方炽，国难荐及，人心屡摇。将军情发於中，义形於色。履艰危之际，贞节弥坚。率振荡之众，伸威方厉。推诚以明大义，故逆折游说之锋。屈身以表至公，故首定君臣之敬。摧赤壁之阵，势动九州。建汉中之谋，量包四海。於是强敌慑迹，群生延颈。奸雄之智，无所施焉。汉室之隆，未可量也。呜呼！天未悔祸，国之不幸。修涂止於偏师，大命殒於巴邱。流恸於当时，遗恨於终古。岂四百之祚，历数难移。三分之基，疆宇有限。不然，何雄才大略，神授之如彼，短命促龄，天夺之若此。勿乎茫昧，不可得而详也。  

夫英声由於茂实，元功出於全德。威棱所及，非勉强之攸能。绩用斯存，岂毁誉之可夺。有吴为新造之国，柴桑乃观望之师。大帝非争衡之才，子布有私室之顾。将军投袂而起，横戈以出。魏蜀二主，天下英雄。或垂翅而宵奔，或俯首而求救。降兹以往，乌足道哉。至於分财推宅之仁，观乐审音之妙，知人先觉之哲，存交服物之怀，实天纵其能，亦行有馀力矣。嗟夫！民坠涂炭，真主所以瞿瘠。天造草昧，良佐所以驱驰。非君臣同体，不足以济大业。非帷幄共断，不足以制横流。将军能沮幼生之谭，而吴主亦能拒敌国之间。将军能画不世之策，而吴主亦能破群疑之心。故得丕显霸功，若斯之盛。当此时也，如赵士之碌碌，汉相之龊龊，徒使有若林之会，安能施一绳之维。又况於市道之交，署门之客哉？此义夫节士所以感激於风□，惆怅於时运者也。  

呜呼！微管之绩，既耀於中区，盛德之祀，遂崇於东夏。历世逾远，善庆弥彰。翼子谋孙，徙封移社。而支庶繁衍，故在舒庸。召树犹存，鲁堂无坏。光灵不泯，实生太尉中书令西平恭烈王焉。半千之运，悬府祖德。万夫之望，允济时屯。始为定乱之雄，终为佐命之老。而仁风所被，多在故乡。王与嗣子邺皆节制庐江，今仲子祚复刺举部，过里门而载轼，瞻庙貌而长怀。命梓人以新其堂奥，督里宰以除其径术，教祝史以其笾豆，率宗属以荐其孝思。肇建丰碑，以永前烈。懿哉！象贤之美，共理之勤，民用接和，岁则大有。戾夫不佞，敢作颂云：  

皇天上帝，敷下民。既命贤主，亦生贤臣。有若将军，救时之屯。仗义秉信，资忠辅仁。堂堂定策，謇謇忘身。雄飞夏口，横厉江陵。将军犹主，汉室不倾。将军既没，天下三分。盛德之享，严祠未堙。壮夫击节，义士沾巾。猗欤旧国，赫矣云孙。嗣勋纂服，长戟高门。寿宫有焕，灵貌如存。我纡兰佩，来挹牺樽。怀贤慷慨，用献斯文。  

○池州重建紫极宫碑铭  

域中之大曰道，百行之先曰孝。故孝心充乎内，必道气应乎外。於是有聿修之德，追远之怀，扬名显亲之善，集灵徼福之举。用於邦国，则臣节著。施於家庭，则子道光。以之为政，则民从。以之荐信，则神降福。然则坛馆之设，焉得已乎？  

池州紫极宫者，本东晋之普明观也。浸之以秋浦，镇之以齐山。北望陵阳，窦真人飞升之所。南瞻九子，费徵君栖隐之乡。元风徘徊，精气交感。代有奇士，居为殊庭。既奉元元之御，因崇紫极之号。治乱迭运，隆替不常。戊午岁，太守陈公始临此郡，历危垣而叹息，步遗址而顾瞻。役不徒兴，义将有属。公沩水洪派，太邱旧族。重世避地，徙居建安。祖德门风，冠英图牒。王师拓境，闽方即叙。抚纳归附，旌访贤能。惟我严君，首奋奇节。芟夷逋秽，宏济艰难。偏师所指，无往弗克。故址年之间，由裨将，历郡守，登上公，建斋坛，功名之盛，近古无匹。及王室多故，边城不宁，复遣公督舟师，率诸将，万里赴援。三年转战，算无遗策。兵不顿锋，威行军中。勋在王府，舍爵再命。聿来是邦，於是解甲释兵，颁条布政，事从中典，民用接和，会文赋诗，彬彬然有儒者之风矣。俄而王妣国太夫人凶问至，公孺慕出次，永怀，以为柔仪慈训，实大吾族。鞠育仁爱，兼倍诸孙。尝药弗亲，执绋且违。欲报之恩，王事靡。思所以荐祉於冥莫，求神於希夷。非龟山之宫，必易迁之馆。然则琳房金阙瑶坛桧井，迎列真之御，资阆风之游。仙经不诬，胜事可作。於是瞻星揆日，饬用庀徒。散庑下之金，出荆门之绢。人百其力，工荐其能。易其倾颓，化以壮丽。成於心匠，不愆素期。自某年月鸠工，至某年月讫事。凡出钱若干万，筑室若干间。正殿当阳，三尊负。享列宿之位於东序，设三官之堂於西厢，严馈奠之室於艮维，所以尽时思之礼。敞闲宴之庭於乾位，所以极坐忘之怀。矢棘雉飞，霞云蔚。璇题行月，焕城邑之晶光。飞甍白日，壮江山之气色。如是则飙之驾，不得不临。之福，不得不集。想见武夷之会，足申令伯之心。至矣哉！善庆孙谋，无得称已。尝试论之曰：“神仙者，君子之所归也。”故真诰云：“至孝至贞之人，皆先受灵职，次为列仙，岁登降其幽明，如人间之考绩矣。”若乃尽忠於君，纯孝於亲，敷惠於民，归诚於仙，而不得与夫饵芝术醮星斗者同跻真阶，吾不信也。勖哉夫子，其惟有终。铉扈驾南巡，致礼名岳。假道过此，仰瞻久之。博我以文，辄不逊让。其铭曰：  

我经池阳，池阳既康。化以至道，民知向方。乃新闲馆，以奉虚皇。君子荐祉，则惟其臧。我登新宫，新宫既崇。深严耽耽，丹彩彤彤。九华散影，十绝盘空。若在宣岳，如游阆风。至道不烦，元关甚迩。孝享诚敬，奉时祖妣。善庆纯嘏，施于孙子。三茅二许，夫何远已。流芳金石，永永千祀。  

○洪州西山重建应圣宫碑铭（并序）  

先儒有言曰：山者宣也，宣气生万物者也。然则崇岳巨镇，盖气之雄者也。其间灵峰奇岫，又气之粹者也。是故帝以会昌，神以建福。感而生圣贤，宅而为洞天。奇怪恍惚，非寻常所能测已。西山者，作镇荆楚，雄视衡巫。势靡迤而崇高，气清虚而和畅。动植滋茂，樵隐安闲。昔邑人洪崖先生所居於此。洪井之右，涧水之滨，乔木森罗，长阜回抱。沧波萦带，奇峰横翠。如虎踞之形，有伏龙之号。唐乾元初，山人申太芝上言，其地有异气。诏於此立应圣之宫，抗元元正殿於其前，塑肃宗圣容於其上。缭垣观阙，仰法於紫宫。路门纳阶，取规於丹禁。光灵焕烂，荐献精严。上士勤行，守臣莅职。秩祀之盛，莫之与京。  

广明已还，三灾在运。望拜之地，阙而莫修。辽东之鹤徒还，绛县之人已老。甲辰岁，有道士王守元者，缑山仙裔，茅岭名流。受命藩侯，来膺道任。翦荆棘於高闳之址，构茅茨於隆栋之基。不出焦先之庐，自化庚桑之俗。善言迩远，驯致其功。二十馀年，克甄旧址。入室弟子刘德淳，气冲貌肃，节苦行高。恪恭以居次，谦和以接物。既嗣其业，遂成厥终。又十馀年，缔构云毕。凡内外殿宇，百有馀区。材用善良，工艺坚密。其藻饰也，不逾奢俭之节。其广袤也，足展朝修之仪。秘殿深严，灵坛博敞。ㄧ容穆若，列侍参然。钟磬在悬，芬具荐。灿旭景於轩槛，延夕月於甍题。萧寥空洞之音，希夷飙之御。邈哉真境，无得而名。铉爰在弱龄，服膺至道。先君顷参戎乘，尝莅此邦。依然棠树之人，自是桐乡之邑。乃以庚申岁，迁奉松贾，卜兆於鸾冈之阳。敢言折臂之祥，愿占维桑之地。明年，复以王事，再至山中。祠虚皇於游帷之宫，投龙简於天宝之洞。所经灵迹，实与幽寻。又是山有宝光，初至之夕，既见於中峰之上，下至山麓，倏忽聚散，状如野燎。而精明眩目，不可正视。涧中有盘石，石有三药臼。岁端午日未曙前，常有扌寿药之迹，馀滓在焉。水流至此，甘香如蜜。取以灌漱，心府莹然。斯皆载於旧经，新所覆视者也。此山登晨之士接武，而洪崖为之冠。列仙之墟连属，而洪井为之宗。然则阆风元圃之在人间者也。宜其篆刻金石，永齐穹壤。鄙儒不佞，敢作铭曰：  

江之右，楚之墟。峙灵岳，为仙都。洪井滨，鸾冈隅。建清宫，应真符。废而兴，神之扶。宫既成，道既行。校三官，朝百灵。集景福，荐皇明。复淳化，遂嘉生。亿万年，流颂声。  

○大唐故匡时启运功臣清淮军节度寿州观察处置等使特进检校太傅使持节都督寿州诸军事寿州刺史御史大夫上柱国彭城威侯赠太尉刘公神道碑  

闻夫郊圻内理，牧万民者是曰诸侯。夷狄外攘，守四方者其惟猛士。然则安危异任，文武殊涂。故天下方争，韩彭英吴，横雕戈而震耀。群生待理，龚黄寇贾，拥皂盖以从容。及夫昭格寰区，纷纶简册，其归一也，代有人焉。若乃总是全谋，覃於奕叶。流光受社，潜齐累将之家。崇德计功，下视惭卿之族。古难具美，我则兼之。公讳崇俊，字德修。其先彭城人，高祖升，调补山阳淮阴尉，遂家焉，即为县人也。兵峻洪基，海疏遥派。阳城相土，千龄侯伯之封。沛泽中兴，两代帝王之允。怀黄结紫，论鼎甲以盱衡。刻像图形，誓山河而捧袂。国史家牒，披卷可知。  

顷者圣运中微，群方暂扰。骊山之北，犬戎兴戏水之师。践土之庭，天子屈河阳之召。公路拥南阳之众，僭号仲家。隗嚣据陇右之图，坐论西伯。勤王问罪，吴太祖始定扬州。赐专征，昭皇帝遂加殊礼。於是扬旌北讨，迁寇迹於淮滨。辟土西封，谋守臣於诸将。命我显祖，作牧锺离。乃固保障之严，载施犬马之备。军无秕政，将期十万之行。师有见粮，即聚九年之蓄。方图大举，已伏前殳。永年不登，未几而殁。长山群盗，旧畏莱公。西域故营，愿从班勇。复命烈考，嗣膺使符。不还渭水之兵，誓卒龙门之托。故蓼城这战，斩获过当。汝阴之围，策勋居最。先零委质，斗充国以无由。犭严狁惊魂，射郢都而不中。酬庸锡羡，建清淮军以壮中权。加礼慎终，赠太尉公以光幽穸。既而鼓鼙凄怆，部曲徘徊。家有遗恩，人思世德。帝曰“崇俊，惟尔恭俭孝友，诚明惠和。任则中军帅，位则文昌长。诞举攸职，予惟汝嘉。濠梁之郊，控扼遐裔。惟乃祖金克懋厥始，乃考仁规克慎厥中。肆予命尔，克成厥终。往哉汝谐，无废朕命”。公衔恤奉诏，墨即戎。铺陈政经，讨阅军实。思有以光大前绪，播扬国风。初二先公之理也，属洛邑再迁，浚郊作梗，伪新窃据，仍延十五之期。黄武开元，始创三分之业。犬牙之地，虿尾常摇。锋镝纵横，车徒奔走。摧牙兽困，尚遥匡复之谟。尾鱼劳，未暇绥怀之术。逮公之理也，寇皆远遁，民伫息肩。千里风从，四方耸听。以为格物必在於立制也，故减贡赋以息贪暴之端，畅刑章以拯奸宄之极。赏不虚授，罚其必行。以为富邦必在於务本也，故使民以时，相地之利，持未熟之稻，游惰自迁。班再易之田，兼并绝幸。以为边宁不可以忘武备也，故修斥候，浚沟隍，竹与木而靡遗，膏与苫而毕给，亭障屹峙，军声隐然。以为强失必在於实皇畿也，故招怀边，讲习戎事，游兵冀马，俱为无犯之容，晋勇齐雄，并集选和之下，岁拣精锐，归之京师。其馀庶政常经，门见户睹，斯可略而言也。  

高皇帝礼均元老，宠冠列藩。受禅之初，则进上公之秩。肆类之际，则委廉使之权。言必见从，无再却之奏。君常高枕，忘北顾之忧。皇上钦奉重熙，聿遵无改。毗倚尢重，尊敬有加。初先太尉公之薨也，西北小惊，戒严从便，因诏执事移清淮军於寿春。及是复立定远军，即命公为节度使，仍以公少子匡符尚永嘉公主。留侯操印，初跻上将之坛。帝子吹箫，即降王姬之馆。礼优伯舅，望重懿亲。於时公莅濠梁十有七年矣。米盐皆序，丞史当才。闭ト罕争，举烽无警。朝廷以公能光前烈，雅得边情，清淮之师，遗风仍在。俾盛一家之美，载严万里之城，改寿州刺史，充清淮军节度使。邓侯倏去，鸡鸣伤父老之心。长者聿来，虎渡息乡闾之患。能事毕举，考功再期。方将建大旆以风驱，指函关而电扫。云中鸡犬，八公之迹徒存。梦里膏肓，二竖之妖遂作。春秋四十，保大四年夏六月十有六日，薨於寿春公署。皇上翦须靡及，穿壁方遥。投绿沉之瓜，悲哀竟日。赐黄银之带，慷慨沾襟。废朝三日，中使护葬。诏兵部侍郎李贻业持节册赠太尉，赐谥曰威。即以其年秋九月十五日，备卤簿鼓吹，葬於濠州锺离县大化里之原，礼也。前夫人李氏，後夫人陇西郡君李氏，皆太师赵忠懿王女也。赖乡仙李，即开柱史之源。参野飞龙，遂纪宗卿之籍。勋庸六镇，时高谢氏之门。师范两朝，室有班姬之训。荃兰蕙，映戚里以芬芳。藻荇蘩，播妇仪而昭晰。门内之理，夫人有焉。子八人，二子幼。长子节，早亡。次范，滁州刺史。次简，次策，次霸，时未仕。次符，秘书郎。或得公之政事，或得公之兵钤。学礼学诗，惟忠惟孝。皆推酥酪之味，咸有芝兰之芳。所谓积善馀庆，世济其美者也。  

惟公山河龙凤，凝粹彩於神姿。纬候风□，集渊谋於灵府。议公家之事，不以身为。行将军之令，每由刚克。卒祖祢之成业，可谓聿修。膺牧伯之宠章，讫无虚授。所以始终匪玷，福禄攸归。同族之间，朱轮结轨。季父仁赡，作镇夏口。弟崇佑、崇僖，更典晋陵。其馀将军列侯，中郎校尉。银黄照烂，光浮通德之门。珩陆离，响杂高阳之里。苟非自天攸相，与国无疆，其孰能与於此乎？向使享大年，敷远略，鸿飞鹏举，功未可量也。天命不然，能无永悼。昔者荆州从事，犹牵堕泪之悲。大宰旧寮，亦有怀铅之请。况乎世功丕显，揭日月以高骧。帝念惟隆，会云龙而下济。欲垂万叶，可不务乎？微臣职典丝纶，词非清润。持赤管以承诏，拂贞珉而投刃。庶使蚩蚩萌隶，观迹而长怀。眇眇来云，披文而尽信。其铭曰：  

惟彼陶唐，有此冀方。自天佑之，後嗣其昌。侯迁鲁县，帝隐芒砀。猗那大族，嵩华配长。氵风氵风彭城，兴我遐祚。显显山阳，著我高祖。高祖伊何，仁而不遇。庆锺令孙，聿来绳武。皇运中否，诸侯起争。浚郊怙乱，淮ヂ不庭。吴王奋发，受钺专征。命我显祖，守濠之城。濠城严峻，濠兵骁勇。显祖帅之，群凶震恐。将军下世，边烽亦耸。乃命象贤，荷时之宠。荷宠伊何，载大其功。蠢蠢梁寇，言言颍墉。是馘是俘，兵无顿锋。爰有奇略，集於威公。威公嗣侯，不坠其训。戎事之隙，民功是振。为之中典，著之令闻。泗上风移，高师河润。帝曰伯舅，予嘉乃勋。境则武，安邦则文。乃降王姬，於尔庆门。乃改乘辕，於彼西军。西军何在，镇彼衡霍。威公来思，式遏寇虐。胡马已远，将星俄落。百身宁赎，九原谁作。明明天子，恻怆闻鼙。岁云秋止，返旆迟迟。二藩士女，泣涕涟氵而。贤侯逝矣，吾谁与归。黯黯涂山，汤汤淮。驷马悲鸣，滕公所闭。甘棠勿翦，召伯攸憩。是用刊碑，永告来裔。  

## ●卷八百八十五  

☆徐铉（八）  

○唐故德胜军节度使检校太保同中书门下平章事扶风马匡公神道碑铭  

夫道被万物，处其中者是曰贤人。功济横流，让其先者方称君子。施之则开物成务，兴广业而同归。卷之则保族宜家，垂令名於必大。是以长沙吴芮，繁祉迈於三雄。南阳贾复，贲宠隆於四七。历代以降，靡不由之。  

迄於我朝，则扶风公其人矣。公讳仁裕，字德宽，其先扶风人。子孙或从官於徐方，今为彭城人也。粤若万邦作，益有佐禹之功，因封受民，奢有却秦之绩。公侯必复，关西靡孟起之威。文武未坠，南郡被季长之德。存乎谱牒，无俟阐扬。曾祖某，祖某，皆以卤莽之气，当屯蒙之运，不履王侯之事，归全父母之邦。考某，少负雄名，为武宁军裨将。才高位下，厥用弗彰，累赠尚书右仆射。《传》曰：“有明德而不显当代，後必有兴者。”故其馀庆，集於我公。  

惟公克禀粹灵，夙彰奇应。方娠而神贶协梦，既生而异气充庭。宗族相惊，闾里交庆。识者谓之曰：“不意英物，复锺此儿。天将启之，马氏为不朽矣。”长而爽迈，辅以博闻。善无常师，器以虚受。乃皇图中否，赤县沦灾。战国纵横，争求策士。孔门堂奥，半作家臣。公负先见之明，审择君之义，举旗沛泽，即授中涓。定难京城，仍参主簿。而上方从历试，允懋臣功。经纶草昧，谘访遗阙。公亲侍左右，日奉谟猷。能知四国之为，且掌宾客之礼。劳无伐善，夙夜不离於公。美则归君，论议莫窥其际。出入二纪，懋肩一心。车服以庸，宠禄来假。乃升朝序，乃掌禁师。以左领军将军兼总丞相之兵卫，申令惟一，任众惟睦。推以恩信，先之勤劳。周庐既严，军事以简。考绩称最，帝用嘉之。迁检校司徒，遥兼宿州刺史。夫千骑之长，可以图功。百城之权，可以观政。中外迭处，仰惟旧章，即授楚州刺史本州团练使。甸服之际，邦赋是繁。长淮之冲，戎寄为急。公奉扬王略，遵举诏条。人不易方，计日而治，徵为右卫大将军，复领旧兵，以卫相府。董齐之略，有逾於初。明年改右金吾大将军，以扶风县三百户为封邑。执金之职，历代雄重。绵祀虚位，公首居之。内训却非之士，外察苛留之禁。熊罴宣力，辇毂无尘。及上允膺内禅，光启建业。寺府军卫，半存旧京。委公留台右师，俾率东夏，即迁检校太保，改右天威副统军，进爵为伯。陕服从入，公有力焉。及参告类之仪，益光求旧之举。宠开幕府，遥领徐方。进封侯郡，定食千户。左辅之地，王业所基。藩屏京师，惟公攸赖。乃移使节，往镇京口。公慈惠著於郡国，威德洽於士心。由是齐人向风，期年报政，加同中书门下平章事庐州节度观察等使。自南北分隔，戎华交驰。合淝之郊，常制冲要。故有台阶之命，以增外阃之威。公於是谨斥堠，审号令。习组练之士，则声如飙驰。严堡障之备，则势若山立。虏不敢犯，边是以宁。而察俗之方，如南徐之理。方当矢谟帷，薄伐关河。渡江之誓既陈，氵斥渭之舟已具。呜呼！良图未展，早命不融。春秋六十有三，升元六年闰三月五日，薨於庐州公署。上省奏震悼，废朝三日。即用元甲之数，式拟铁山之功。给於官司，临以中使。奉常以视履考祥之义，循贞心大度之美。详协公论，易名曰匡。即以其年四月七日，备卤簿仪卫，葬於庐州合淝县乡里，礼也。  

公娶同郡莱氏，封彭城郡君。丽李之华，亲采蘩之职。理内协鹊巢之咏，从贵有鱼轩之华。某年月日，先公而逝。嗣子右弓箭库使光庭，东头供奉官光祚，ト门承旨光绍，皆禀义方，无忝遗烈。家承膏粱之後，而恭顺克修。职在纨绮之间，而雅素自若。君子谓扶风公其有後乎？夫碑颂之设，有自来矣。琬炎之细，既垂於苕华。盘盂之微，又参於警戒。若乃道合天眷，忠存王家。累辅翼之功，而钟鼎之报罔间。享将相之赏，而带砺之誓弗渝。时无间言，没有馀位。故其宗庙之纪，金石之铭，昭示来兹，不可诬也。小臣不学，奉旨刊文。庶使计功称德，代远而愈信。披文相质，事久而弥芬。岘首之怀靡尽，昆吾之烈长存。呜乎哀哉！其铭曰：  

益作朕虞，实曰元凯。崇基缔业，明德攸在。维赵于蕃，封移族改。祚实刊山，源长巨海。因枝别代，<瓜见>渭来迁。道德绛帐，勤王ㄢ鸢。流光袭祉，英後昭前。怀黄结紫，著简成编。诞发材英，肇惟明懿。鼎角膺奇，龟文履异。博容泛爱，入孝出悌。运有屯蒙，器无凝滞。爰初发迹，云从潜泉。濯缨职帜，拊翼中涓。良骥处服，忘归在弦。枢机言行，无竞维贤。缱绻从君，匪依履屐。勤毖前殳，周旋陛戟。居国必闻，在身无择。帝爰允谐，胙乃丕绩。惟彼淮泗，疆以獯夷。维此京浙，缵以邦畿。封淮表浙，惟惠惟威。椒兰在俗，辕辙兴思。群舒待理，猃狁孔棘。帝谓侯氏，缵服新息。式固尔猷，惠此庐国。乃陟台阶，俾藩于北。龙旆四牡，钩膺镂锡。命服有炜，光声载扬。犷狄弭耳，蚩向方。上仪象物，下谧飞蝗。梁木或颠，通川有逝。长城既严，哲人永瘁。像著□台，风存遐裔。辍舂尽思，瞻山陨泪。信结殊俗，悲深上。丹碑既刻，列鼎书勋。祁连不泯，庸器长存。丕显百代，惟子有臣。  

○唐故道门威仪元博大师贞素先生王君碑  

原夫至道之先，邈哉希矣。书契以降，可得而云。黄帝尧舜澄其源，故垂衣恭已，在宥天下。伯阳仲尼道其用，故建言立德，宪章无穷。赤松羡门，神而明之，故轻举上宾。留侯商皓，变而通之，故解景灭迹。顺是而下，莫不由之。故有缙绅端委，利万物於庙堂之上。葛巾蕙带，全阴功於尘埃之外。隐显殊志，趋舍同归。其人有终，其魄不死。阆风元圃，群帝之密都。赤城华阳，仙圣之治所。光灵，若在左右。仁人君子，往往至焉，见之於贞素先生王君矣。君讳栖霞，字元隐，华宗继世，积德所锺。生於齐得泱泱之风，长於鲁习恂恂之教。七岁神童及第，十五博综经史。阙党童子，靡敢并行。东方诸侯，为之前席。而仙才灵气，禀於自然。尘缨世网，不可拘系。每名山独往，神契感通。奇怪恍惚，众莫能测。天丁卯岁，避乱南渡，至於寿春。感四海之分崩，想八公之遗迹。於是解巾名路，委质元门。问政先生聂君师道，见而奇之，授以法。是日有彩云皓鹤，翔舞久之。既而穷若士之遨游，得东乡之胜境。道无不在，善岂常师。又从威仪邓君起遐受大洞真法，元科秘旨，动以谘询。福地仙源，因而栖托。诛茅穿径，枕石漱流。身既隐而名愈彰，道既寂而节弥苦。桑田自改，桂树长留。烈祖孝高皇帝方在宾门，实来作镇。紫气表真人之应，青□符好道之占。君鹤书被徵，褐衣来见。谈天人之际，讲道德之原。靡劳牧马之迷，自契顺风之问。因从敦请，来止建康。有元贞观者，陈宣帝为臧矜先生之所作也。殿堂岑寂，水木清华。游焉息焉，以遂其好。每竹宫望拜，玉牒秘词。叩寂求真，必君是赖。嘉祥灵应，世莫得闻。圣历中兴，恩礼殊重。加金印紫绶，号元博大师。烈祖尝从容谓君曰：“吾不贪四海之富，惟以苍生为念。”君对曰：“夫古之圣人，修其身而後及天下。天下待一人安而後安，今天子勤劳万几，忘寝与食，身且不能自治，岂能治苍生哉。”帝善其言，以百金为之寿。其识度谅直，又如此焉。今上嗣清净之基，尊元默之化。谘诹宾敬，有逾於前。而君茅岭夙心，老而弥笃。比年抗表，衣归旧山。优诏惜之，又加贞素先生之号。既而玉棺有命，紫素告期。葛洪见留，不成大药。少君舍去，先梦绣衣。保大壬子岁夏四月甲寅，隐化於元贞观，春秋六十有二。恩旨痛惜，赙钱二十万。道俗嗟慕，会葬数百人。  

初君之处茅山也，即良常洞之前，相雷平山之下。披榛翦秽，面壑临流。除地为坛，表朝真之位。因邱设隧，卜安神之室。至是归葬，符夙愿焉。六月丙申，发自京师。溯淮而上，时畿内久旱，川涂可揭。是日大雨洪注，腾波却流。蓦长堤，逾重堰，飘然利涉，人不知劳。昔周王有栾水之朝，宣尼有泗水之应。校灵比德，其殆庶乎？君传法度人，数逾累百。有若元贞观主朱怀德，名先入室，道极严师。首座孙仲之，章表大德刘德光，参受经法，豫闻元秘。永怀在三之义，愿垂不朽之风。威仪王可德，首座陈希声，并仰高山，共刊贞石。铉也不佞，夙承教义。虽复仙凡异迹，静躁殊途，而诚心所感，素交斯在。徘徊祠宇，邈若山河。敬书岘首之悲，以伺辽城之叹。其词曰：  

於铄子晋，上宾於天。亦有令孙，穷神体元。昔我来思，世称其贤。今我往矣，人谓之仙。至道希夷，孰知其然。华阳洞府，句曲风烟。林芳橘叶，地即芝田。披文相质，亿万斯年。  

○唐故左谏议大夫翰林学士江公墓志铭  

公讳文蔚，字君章，共先济阳考城人也。昔高阳恢若水之灵，光有万国。伯益获箕山之护，克成夏功。故其子孙，延祚丕显。茅土锡允，圭组流光。在汉者为孝子，在宋者为忠臣。在梁者为烈将，在陈者为词臣。长城既封，淮水亦绝。辞周粟而远骛，避嬴乱而深藏。徙籍建安，世为大姓。至於我王考毗考秦，皆以隐德清操，垂为门风。  

惟公嗣奕叶之贤，负生知之异。幼挺奇表，夙韬殊量。殚儒墨之秘奥，穷文史之菁英。闾里归仁，宗党称孝。於时天下未一，遐方不宁。公鄙尺之为，从黄鹄之举。类延州之观乐，同太史之探书。升名俊造，从事河洛。衰俗难佐，天壤不支。我烈祖孝高皇帝王业始於江东，仁风被於四裔。公杖策高蹈，款阙来仪。府朝肃以生风，台阁蔼其增气。署宣州观察巡官，试秘书郎，迁水部员外郎，赐绯鱼袋。王国初建，改比部员外郎知制诰。於时天人协应，狱讼攸归。舜禹相与言，游夏不能措。润色之任，我则无惭。既受禅，迁主客郎中，知制诰如故。俄而真拜，仍赐金紫。今上嗣位，大礼聿修，徙公为给事中，判太常卿事。时同轨胥会，有司失职。公与司门郎中萧公俨、博士韩君熙载协力建议，周行翕然。由是祖功宗德之位定，大行昭名之义允。功著高庙，与天无穷。明年拜御史中丞，矫枉持平，无所顾惮。坐庭劾宰相，其言深切，贬江州司士参军。初国朝自王义之後，旷数百年，宪署之间，举无废职。然未有危言激论，如此之彰灼者也。故权右振竦，朝野喧腾。传写弹文，为之纸贵。人心既尔，天鉴亦回。前所劾者，或免或黜。公就加江州营田副使，顷之徵为卫尉卿。俄拜右谏议大夫，充翰林学士，权知贡举。出纳密命，枢机靡失。登进造士，衡鉴无私。耸禁署之清风，著春官之故事。荐贤之赏，行及於台司。曳杖之期，奄先於朝露。春秋五十有二，保大十年八月二日，卒於京师官舍。皇上痛惜，为之废朝。送死恤孤，一从公赐。有司考行，易名曰简。即以其年九月十三日，葬於某县某里之原，礼也。长子翥，秘书省正字；次子骞；皆早卒。今以从子翘为嗣。呜乎哀哉！  

公心平气和，貌古神正。雅好元理，有方外之期。尢善词赋，得国风之体。去华简礼，不以位望骄人。怜才诱善，不以威名傲物。操履坚正，靡得动摇。襟怀坦夷，初无蒂芥。谪居江楚，恬然自足。孜孜色养，孝心。尝为诗云：“屈平若遇高堂在，应不怀沙独葬鱼。”此其心也。江州节度使贾公崇，以武立功，以刚肃物，事公如师傅，亲公如兄弟。时皆服公之重名，而贤贾之乐善也。既归京，寓居公廨，无以家为。二子继亡，一恸而已。齐生死於梦觉，遗宠辱於锱铢。古之达者，何以过此。呜乎！凡我僚旧，均哀共戚。入黔娄之门阃，览伯喈之经籍。睇落日以流恸，秋风而沾臆。企景行於高山，勒哀词於乐石。其词曰：  

高阳之裔，伯益之孙。展矣君子，载大其门。爰翔爰集，乐我树檀。票彡缨幕府，振藻西垣。礼仪卒获，风宪攸端。道行在时，业隆自我。英英若人，见义必果。直指烈烈，宫邻琐琐。死生以之，何适不可。允矣天鉴，明哉主恩。乃还宣室，乃入修门。从容禁署，密勿王言。得才为盛，知人则难。求尸宗伯，载善其官。人必有终，古无不死。嗟嗟若人，风流永已。徐庶有母，邓攸无子。阙里诸生，荆州故吏。谓之何哉，啜其泣矣。秋风落木，逝水成川。昨朝飞盖，今日荒阡。一邱残照，万古愁烟。素车自返，宝剑高悬。高才兮直道，共尽兮何言。  

○大唐故中散大夫检校司徒使持节泰州诸军事兼泰州刺史御史大夫洛阳县开国子贾宣公墓志铭  

公讳潭，字孟泽，洛阳人也。周先同姓，即列国之诸侯。汉得名臣，乃洛阳之才子。攀鳞河北，岂须方面之功。借箸谯都，自有良平之策。源长派远，德厚流光。史不绝书，後将必大。当先天之内禅也，我七代祖黄门侍郎平阳公曾实演丕命。及至德之中兴也，我六代祖黄门侍郎晋国公至实赞大猷。旷古已还，一家而已。五代祖荪，衡州刺史。高祖童，司门员外郎。曾祖昶，太子司议郎。祖琛，河南密令。皆有韬世之量，济众之仁。大位不跻，馀庆斯洽。考，以经术擢太常第，以才用为诸侯卿。捍寇输粟，有劳王室。於是佩金紫，升朝廷，上疏论宁节度王行瑜恃功恣横，坐贬爱州掾。及行瑜就戮，优诏徵还。复出常州刺史盐铁江淮留後。属宗社中绝，官司解弛，计吏未上，哲人其萎。公有世德之资，负夙成之器。风神爽迈，智术通明。景福二年，以学究一经，射策高第。释褐京兆府参军事，迁秘书郎。侍从南迁，进修不懈。天丁卯岁，居先君忧，服丧过哀，宗党称孝。楚泗郡守，宣城廉使，虚左交辟，三府驰名。俄丁内艰，戚忧如礼。  

义祖武帝创基分陕，侧席求才。素与公周旋，即加礼命，奏记书檄，一以委之。内赞谟猷，外为词令，出应盟会，入陪樽俎。霸功光赫，公有力焉。十有馀年，任用无间。既而楚云告变，穆醴不陈。已酬国士之知，亦得退人之礼，改宣池观察判官。烈祖高皇帝受命中兴，不忘旧德，徵拜秘书少监，充仪礼副使，迁中书舍人崇英翰林学士。周慎密命，润色王言。公望无渝，朝奖弥厚。保大嗣统，拜兵部侍郎，知制诰学士如故，充永陵仪礼副使。同轨胥会，大礼无违，迁兵部尚书，修国史，考定郊庙之乐，褒贬归正，击拊允谐。会六夷南侵，天眷北顾，命公持节使於契丹，宣大国之威神，得诸戎之要领。及轺轩还轸，而控弦出塞矣，报命称旨，时论具瞻。於是避宠台衡，就安关辅，除泰州刺史。视事数月，丕变土风。遘疾还京，保大六年九月二十有一日，卒於江宁永安里官舍，享年六十有八。皇上轸悼，再不视朝。饰终之礼，务从加等。太常考行，赐谥曰宣。以某年月日，葬於某所，与夫人杨氏合焉，礼也。长子朝散大夫行大理司直彬次子泰州司仓参军穆少子修等，咸负当世之才，皆为保家之主。种德垂范，未易可量。长女用文，适水部员外郎杨元鼎，不幸早世。次曰用柔，适膳部员外郎知制诰张纬。次曰用光，适进士姜某。少曰季芳，尚幼。惟公事业当寿，昭映一时。族望婚姻，熏灼当代。自非天监与善，孰能若斯。虽大用未光，而能事毕矣。铉以世亲之旧，执随行之敬。服义承教，惟公在焉。刊勒论撰，盖感遇之万一也。其铭曰：  

於维茂族，实有世德。七叶继轨，嘉猷允塞。矣君子，其仪不忒。修辞立诚，以匡王国。言以文行，兵由威克。东畿之政，为邦之则。天地长在，春秋代迁。今朝丧善，何日生贤。蒿里谁地，佳城许年。永安是里，门馆依然。寝邱传邑，京兆开阡。勒名泉石，以配青编。  

○唐故泰州刺史陶公墓志铭  

公讳敬宣，字文[B14A]，其先浔阳人，因官徙籍，今为合淝人也。西京作相，开国侯於是贻孙，南国主盟，长沙公兹焉不朽。篱边黄菊，解县印以言归。岭上白□，挂朝衣而不返。光灵攸属，固无得称之。丹青所存，可略而言也。高祖复，右监门卫将军。曾祖琳，建州录事参军。祖晟，青州博昌县令。皆天纵其能，世济其美。韦君子，屈迹於骁游。缙绅先生，折腰於州县。积善馀庆，明德後兴。考雅，武昌军节度使，赠太师楚惠公。□雷构屯，龙虎冥会。横周戈而荡寇，功冠一时。裂鹑尾以疏封，礼优万户。公即太师第四子也。幼而岐嶷，长而俊茂。非礼勿动，时然後言。天中，门荫起家太子校书，迁至府长史，赐绯鱼袋。丁先公忧，时年十四，孝心昭感，丧礼无违。释服，除都官郎中，赐紫金鱼袋，改大理少卿。青缣寓直，时推伏ト之勤。丹笔持平，人绝署门之叹。俄迁江都少尹，赵张治剧，由来表则之司。淮海分疆，自昔轻扬之地。公处之贞固，行以廉平。爱民则忠，事长以顺。一圻欣赖，三载有成。迁大理卿，仍兼尹事。烈祖孝高皇帝允厘百揆，实总六师。爰求郑国之良，以贰楚人之广。请君判左右军事。丁酉岁，尧咨文禅，禹迹中兴。徵旧德於角犀，考官成於喉舌，拜工部尚书。今上嗣位，加金紫光禄大夫检校太保。会闽人作梗，王旅欲南。声实所资，豫章为急。故辍公副总判军府，及羽檄四出，刍挽相寻。民以悦而忘劳，事有备而无患。岭表既定，洪人亦康。复移宛陵，仍兼棣州刺史海陵郡守。海陵为膏腴之地，邦赋最优。岁比不登，民用胥怨。公以清净为理，仁恕积中。视吏民其如伤，守法令而画一。馀粮栖亩，无庚癸之呼。白驹过隙，感辰已之岁。春秋五十有二，保大八年夏四月十有八日，卒於位。上省奏伤悼，辍朝两日。有司考行，赐谥曰顺。即於其年月日，权窆於东都。明年某月日，葬於江都府县里，与前夫人合焉，礼也。  

惟公冲和体质，仁孝为基。立身有常，与物无忤。尢善声律，闻音而知乐。颇好篇咏，下笔而成章。身後不留馀财，所任必有遗爱。求之作者，斯亦难能。嗣子泰州司仓参军崇鼎、崇谅、崇伦等，皆勤修令名，夙奉成训。君恩靡替，家法如初。铉昔在朝行，实惟旧好。今从左宦，仰ム或道。痛死生之已矣，感意气以何报。延陵挂剑，愿保於不欺。岘首刊碑，终惭於绝妙。铭曰：  

淮淝之灵，衡霍之精。必有观杰，为时而生。乃伯乃仲，乃侯乃卿。望冠六事，风驰百城。人生有涯，大命夙倾。不见君子，犹存政声。远日既吉，灵而既行。寂寞公馆，萧条古。哀哀郡人，泣涕沾襟，呜乎彼苍，不知福善之胡明。  

○唐故金紫光禄大夫检校司徒行少府监河南方公墓志铭  

公讳讷，字希仁，其先河南人也。後世从官，徙籍新安，支派繁衍，遂为郡之著姓。迨公数世，皆以儒雅退让，播为门风。曾祖禺，登州文登县令。祖亮，左武卫兵曹参军。考毂，荣王府司马。母聂氏，追封河南县太君，问政先生师道之长女也。公承积善之庆，负夙成之智。砥节砺行，好学能文。时然後言，非礼勿动。乡曲之党，翕然称之。太师陶公，来守新安。抚纳人士，署为郡吏。委以典签，恪恭详敏，甚称所职。历事累政，其志如初。烈祖肇基王业，元宗实综军政。管记之任，勤择其人。闻公之名，召致幕府。王国初建，署宁国军节度馆驿巡官，掌都统表奏。皇室再造，庆赏遂行，擢拜虞部员外郎，掌元帅表奏。数岁，以皇孙就傅，命公侍读。讲道赞德，励裨益之诚。端已直躬，尽表微之节。俄迁水部郎中。明年，皇孙封南昌王东都留守，以公为留守判官。迁主客郎中，参赞政务。事无违者，改司农少卿，依前充职。明年，王移任宣润二州大都督，复以公为浙西营田副使，通判军府，六载匪懈，庶职交修，懋官之赏，诏命叠委，累迁至金紫光禄大夫检校司徒，封河南县男。俄拜泰州刺史，充本州屯田监院使。正身而令，悉心为理。公无遗利，民自从风。属强敌深侵，东京失守。而州兵尽出，人心大摇。於是士庶老幼，尽室南渡。公自归阙下，坐是除名。数年，除歙州团练判官。上曰：“战争之际，吾岂以武勇责书生哉！军法不得不尔。”即召拜太子右谕德。今上嗣位，迁省府地监。丙寅岁正月十六日，卒於京师美仁坊官舍。享年七十七，上为之废朝一日，赐谥曰定。以某年某月日，葬於某所，礼也。前夫人谢氏，早亡。继室施氏，封沛县君。长子前宣州宁国县主簿，次子志饶州文学。公以名教为乐，以矩自任。行必中立，居无惰容。缙绅之间，推为纯行。公之外祖，得道之士，故公颇以朝礼修养为务。鸡鸣而起，孜孜不倦。年俯悼耄，体常康强。及属纩之晨，无伏枕之疾，斯亦力行之报也。铉也不佞，早辱交契。昔先君从事黟歙，公适仕本部，及公策名郎署，铉亦忝官联。既熟其素履，愿垂於不朽。附於史氏，以永令猷。其铭曰：  

圣人四教，文行忠信。惟公似之，光有令闻。秉笔赞画，登朝典郡。宠至若惊，道丧无闷。年俯中寿，官参列卿。归全委顺，终吉永贞。宰树长在，高台自倾。用刊圆石，此佳城。  

○唐故客省使寿昌殿承宣金紫光禄大夫检校太保使持节筠州诸军事筠州刺史本州团练使汝南县开国男周公墓志铭  

君讳廷构，字正材，洛阳人也。岐山至德，绵瓜瓞者万邦。洛宅旧都，守榆者百世。簪组相继，谱牒存焉。曾祖侃，太常博士。祖潜，深州乐寿县令。避乱南徙，因家广陵。考延禧，明经擢第。有吴之霸，受辟为淮南巡官，累官至户部郎中。与殷文公游贞公同掌文翰，无禄早世，故大位不跻。君即户部第四子也。幼而岐嶷，长而笃厚。躬行孝弟，馀力学文。以荫释褐补宏文馆校书，试吏为池州司户参军，改宣州宁国县尉。烈祖在藩，乃眷旧族。闻君修谨，复有吏能，因表为黄州长史，宠以朱绂，置之府朝。及受禅，迁通事舍人。鸿业肇兴，王泽遐布。赞导之任，实寄司聪。护戎修聘，观风按狱。受命而出，动罔不臧。历事两朝，任遇弥厚。赏赐既数，阶勋累迁，而通事之任如故，盖惜其能也。保大七年转将作少监，判四方馆事。浩穰之地，尹正为难。复以本官判江宁府事，其间监诸侯之典者十，通四方之命者三，摄州府之政者六，按枉挠之狱者四。或敷惠於新附之俗，或投身於危乱之地。本於忠而後动，忘其生而後存。元宗嘉之，以为客省使。今上嗣位，深惟旧劳，特加金紫光禄大夫台州刺史。常御寿昌殿视事，中外之人，咸得引见，又以君为寿昌殿承宣。出为忠义军监军泉南等州宣谕使，还迁筠州刺史本州团练使，仍充客省使。君以备尝艰危，复逼迟暮，恳辞繁剧，恩旨不从。丙寅岁十月二十二日，终於京师某里之官舍，春秋六十有六。诏废朝一日，赐谥曰某。明年正月日，葬於某所，礼也。夫人天水县君姜氏，辅佐之勤，率由妇礼，训诲诸子，备有义方。子大理评事崇俭、太常寺奉礼郎崇素及崇顺、崇信等，皆有儒谨，能不坠其先。铉家世通旧，尝接姻娅。淡成之分，终始不渝。何以置怀，是用刊德。其铭曰：  

猗嗟周君，世济其名。展如之人，克嗣厥声。受任干蛊，临难忘身。居中处约，全和保真。与物皆化，万古同尘。松楸勿伐，兰菊惟新。刊石表墓，吁嗟善人。  

## ●卷八百八十六  

☆徐铉（九）  

○唐故朝议大夫行尚书礼部郎中柱国赐紫金鱼袋太原王君墓志铭  

君讳某，字某，其先太原人也。昔者诸侯共职，起末运於髭王。储後上宾，示灵期於瞽史。缑山维岳，启翦贲之崇基。汾水遂荒，导沈浑之远派。其後金行□季，贵种言还。行者制礼乐於土中，处者保邱园於淮左。世济之德乡人所宗，故今为庐江人也。曾祖庐江令，祖洪州长史，皆有廉让之风，纯粹之行。得禄於仕，不累於高。考吴尚书左司郎中赠太府卿，负适用之才，获爱人之誉。应星辰而列位，道迈朝伦。视河海以命官，礼优赠典。君则府卿之第三子也。门风渐教，天质孕和。翼翼服勤，真保家之主。若讷，多长者之言。墨妙笔精，固禀於性。奕思琴德，咸是所长。幼有令闻，获锺慈爱。及加冠之岁，以门子叙资。汉室孝廉，方从令史。晋时英俊，更屈下僚。晨昏之养有归，州县之劳靡惮。乾贞二年，自黄州司马迁洪州都督府别驾。治中懋绩，屏星焕其增华。公府见知，佩刀由其受赐。俄拜尚书度支员外，再迁虞部郎中，皆判吏部兵部事。夫当官匪懈，伏ト之勤也。照奸得情，坐曹之能也。前史所韪，君皆则焉。顷之，以亲累解官。君雅好元言，夙尚闲适。由是角巾么第，闭关却埽。交游罕得见其面，穷达不以介其怀。用晦而明，居贞以利。高皇帝受禅之始，牵复疏恩，拜工部郎中，转礼部郎中。寓直中书省，豫闻机密。彤庭宏敞，禁垣清切。丝纶之出，尧言於是惟行。枢机之微，省树由其勿泄。方将振鳞溟渤，骧首□霓，而生也有涯，仁而不寿。升元六年夏六月二十有六日，卒於建康翔鸾里之官舍。享年五十有一。呜呼哀哉！惟君孝於事亲，悌於承长。和以接上，廉以在公。胥吏臣仆，靡不被仁恕之惠。家人妻子，未尝见喜愠之容。学古观书，如恐弗及。恤旧敬老，周知其疲。三德聿修，五福斯阙。即世之日，遗爱存焉。卜远不从，旅殡京邑。後四岁春二月五日。嗣子延绍、延贞等，始备大葬之礼，窆於江都县某乡里，从先卿府君大茔，与夫人李氏合焉，礼也。铉以世亲之旧，承子妻之知，怨明德之不常，痛祖行之斯在，退食自公，薄送於畿。刊乐石以爰纪，庶令名之不亏。呜呼哀哉！其铭曰：  

汾川溶溶，淮源氵风氵风，兴我宗兮。世济其美，家馀其庆，生我公兮。靖恭正直，言行名迹，存南官兮。与义相扶，知命不忧，永考终兮。邗城之右，蜀冈之阳，马鬣封兮。道不虚行，有令之子，遵遗风兮。  

○唐故奉化军节度判官通判吉州军州事朝议大夫检校尚书主客郎中骁骑尉赐紫金鱼袋赵君墓志铭  

君讳宣称，字仲申。其先天水人也。累世从官，不常厥居。曾祖全真，工部员外郎滕州刺史。祖倚，太子校书。考台，歙州海宁令。君即海宁府君第三子也。生於广陵，长於江左。幼而俊敏，博综群书，尢善名法之学。烈祖辅政，方申明纪律。君以是中选，释褐补江都府文学，直刑部。明年改信州司法参军，察狱详刑，号为祥练。久之召赴阙，以本官权参元帅府法曹事。逾年改大理评事，元宗嗣服之初，精心庶狱，权要举不附已者，因中伤之，君坐黜为饶州司士参军。明年，王师伐闽，护军查君表君才可烦使，以本官判军司事。时顿兵深入，自冬涉秋，经束马悬车之涂，督飞刍挽粟之役，事集师克，君有力焉。师还，加朝散大夫，行常州义兴令。推成率下，民用协和。丁忧去职，复为江州录事参军。时连帅议浚湓浦，以屯舟师，诏从之。君以无益戎备，而劳民力，乃指陈利害，抗疏极论，上甚嘉之，即命止役。由是还大理司直，通判蕲州军州事。明年迁检校水部员外郎，充建州观察推官通判军府事。会越人窥边，使间诱建民，将以为乱。君廉得其实，尽按诛之。优诏[B14A]美，赐衣一袭，迁检校屯田员外郎。三年徵拜守水部员外郎判度支。时师旅荐兴，军食不给，命君为松江催运使。轺传所至，转输如流。朝议以姑孰居畿甸之间，实供亿之始，徙君为当涂令。逾月复徵为主客员外郎，判大理寺，赐紫金鱼袋。始君以理官得罪，至是上知其无私，故复任焉。守官循理，挺然中立。转工部员外郎，仍判寺事。今上嗣位，上疏论时政，以为刺史县令，亲民之先，而考绩抡才，未尽其理。上深然之，迁朝议大夫户部员外，充宣歙常润等道安抚使。以刺举无避，为权臣所排。宸鉴昭明，故得无咎。使还，以本官判兵部事。庐陵群盗充斥，州兵不能制。上忧之，亟命君为奉化军节度判官，判古州事，转主客郎中。擒奸摘伏，克举其职。其年秋九月七日，遇暴疾。翌日，终於郡之官舍，享年六十有一。明年春二月，归葬江宁府某所，礼也。夫人查氏，吉王府长史昌之女，工部尚书文徽之妹。婉慝之德，闺房之秀，内助著美，士林所推。子七人，长曰钧，袁州新喻尉。次曰错，枢密院承旨。次曰锺，举进士。次曰铨，前国子监三礼。次曰钅、钺、钅奥，皆国子监生。女一人，适秘书省正字周希定。君有孝弟之性，闻於宗族。敦然诺之信，称於友朋。守已有常，事君不谄。位未达而知足，禄虽优而弥贫。其当官持事也，必尽已所长。不为利回，不为威惕，故屡失大臣意。然好直之士，亦以此多之。铉名尘近职，熟君操行。直笔耸善，以告後人。故铭其墓曰：  

英英赵君，松茂兰薰。应用以法，饰身以文。道直词正，心平气纯。如何不淑，今也为尘。金陵仙乡，古多名人。归骨於是，与善为邻。泉台不晓，垄树空春。勒铭挂剑，慷慨沾巾。  

○唐故中书侍郎光政殿学士承旨昌黎韩公墓志铭  

公讳熙载，字叔言，其先南阳人。传称武王之穆，诗美韩侯受命，晋以六卿升降，汉以三杰重轻。至东晋末，征西从事延之，以忠义之节，践艰屯之运，避乱远徙，遂家昌黎。馀庆流光，最为繁衍。曾祖均，太仆卿。祖殷，侍御史。考光嗣，秘书少监淄青观察支使，故又为齐人。  

公秉夙成之智，负不羁之才，文高学深，角立杰出。年始弱冠，游於洛阳，声名蔼然，一举擢第。同光之乱，藩郡崩离，公以国难方兴，家艰仍构，瞻乌择木，杖策渡江。烈祖孝高皇帝纳麓在辰，侧席时彦，得公甚喜，宾礼有加。於时有吴肇基，庶事草创，公以俊迈之气，高视名流。既绛灌之徒弗容，亦季孟之间不处。以校书郎释褐，出为滁、和、常三州从事，公亦怡然不以屑意，咏风月游山水而已。中兴受命，上嗣抚军，以公有七子之才，膺四友之拜，徵为秘书郎，掌东宫文翰。元宗深器之，及践位，以为虞部员外郎史馆修撰赐绯。又以大礼繁叠，加太常博士。时有司议孝高庙宜称宗，司门郎中萧君俨上疏论之，公与给事中江公文蔚协同其议。凡书疏论难，皆成於公手。由是庙号尊谥，定於一言，君子以为真博士也。顷之，以本官权知制诰。初公但以文章际会，未尝与政。及其当维新之运，感知己之恩。未及听政，章疏相属。或正失礼，或指摘时病。由是大为权要所嫉，竟罢其职。丞相宋公，朝之元老，势逼地高，公又廷奏党与，词旨深切，天子优容之，而用事者滋怒，旋贬和州司士参军。数年，移宣州节度推官。徵还，复为虞部员外郎，迁郎中史馆修撰赐紫。俄而拜中书舍人，从时望也。公虽才识优赡，而质性疏散。凡在位者，道复不同，於是深居移病，罕与朝谒。时兵兴之後，国用不充。公援古酌今，请以钱为币，时献计者甚众，元宗独以公议为长，即拜户部侍郎，充铸钱使。今上践位，改吏部侍郎，兼修国史。初铸钱之作也，自宰执而下，相与沮之，故百司不供，久未能就。上为之晓譬事理，亲加督责，而公犹不胜其忿。尝因对见，声色俱厉，因徙为秘书监。不逾年，复拜吏部侍郎。新钱既行，大济经费，诏赐钱二百万，拜兵部尚书，充勤政殿学士承旨。公少而放旷，不拘小节。及年位俱高，弥自纵逸。拥妓女，奏清商，士无贤愚，皆得接待。职务既简，称疾不朝。家人之节，颇成宽易。虽名重於世，人亦讶其太过。上不得已，左迁太子右庶子分司南都。於是谢遣伎乐，单车首路。留之未几，复为兵部尚书学士如故。是时岁比旱歉，主上忧勤。公复论刑政之源，明防救之术。又上格言五篇，手诏嘉纳，即拜中书侍郎，充光政殿学士承旨。初上选近侍数臣，直宿禁中，常御光政殿召对，夜分乃罢。故命公此职，以宠异之。霖雨之望方深，钟漏之期遽逼。春秋六十有九，庚午岁秋七月二十七日，没於京凤台里之官舍。上省奏震悼，为之涕流。有司奏当辍朝三日，手批“天不遗，碎我瑚琏，辞章乍览，痛切孤心。嗟乎！抗直之言，而今而後，迨不得其过半闻听者乎？可别辍朝一日，赠右仆射平章事，仍官给葬事”。士庶闻之，知与不知，莫不为之悲叹。有司考行，易名曰“文靖”。即以其年九月某日，葬於某所，礼也。夫人陇西郡君李氏，生簪缨之族，有桃李之芳，内则有光，夜川先逝。继室北海县君蒋氏。长子畴，为奉礼郎，早卒。次子伉，为校书郎，聪慧夙成，无忝世德。次曰佩、曰份、曰俨、曰亻廷、曰俦、曰亻免。女四人，或作俪公族，或为尼出家。呜呼哀哉！  

公之为人也，美秀而文，中立不倚。率性而动，不虞悔吝。闻善若惊，不屑毁誉。提奖後进，为之声名。片言可称，躬自讽诵。再典岁举，取实去华。故其门人，多至清列。屡从谴逐，殆乎委顿。俯视权幸，终不降心。见理尢速，言事无避。凡章疏焚藁之外，尚盈编轴焉。审音妙舞，能书善画。风流儒雅，远近式瞻。向使检以法度，加以慎重，则古之贤相，无以过也。俸禄既厚，赏赐常优。忘怀取适，不事生计。身殁之日，四壁萧然。衣衾椟，皆从恩赐。诏集贤院编其遗文，藏之秘阁，凡所开卷可知也。铉与公乡里辽，年辈相悬。一言道合，倾盖如旧。绸缪台阁，契阔江湖。区区之心，困而获雪。一生一死，何痛如之。援毫反袂，识彼陵谷。其铭曰：  

猗嗟韩公，有蔚其文。俊才绝俗，逸气凌□。高名直道，玉振兰薰。猗嗟韩公，天赋忠规。君臣之际，言行俱危。其身可辱，其节宁亏。猗嗟韩公，屈亦能伸。松寒益茂，玉焚始真。乃感明主，乃为大臣。送往事居，不缁不磷。呜乎韩公，胡为而然。此相印，归於夜泉。茂陵遗简，京兆新阡。斯文不朽，此别终天。哀哉郢匠，已矣牙弦。勒铭圆石，永识桑田。  

○唐故朝议大夫守尚书刑部侍郎柱国赐紫金鱼袋乔公墓志  

士有放怀夷旷，介然中立，外物无累於心，没齿不违於道。吾友乔公，尝从事於斯矣。公讳匡舜，字亚元，广陵高邮人也。曾祖谭，祖泰，皆不仕。考鸿渐，本县尉，家世清操，州闾称之。故其子孙，必有兴者。公少好学，善属文。弱冠游京都，词藻典丽，容止都雅。烈祖辅政，见而器之，补秘书省正字。丞相宋楚公，初获进用，位望日崇，闻君之名，辟置门下。每为文赋诗咏，辄加称赏。由是名誉日洽，而卿士大夫皆前席待之。累迁大理评事司直监察御史屯田员外郎。从宋公出藩，为江西浙西掌书记。府公告老归九华山，公乃升朝为驾部员外郎。未几，守本官知制诰，就迁祠部郎中中书舍人。典掌枢机，周慎静默，凡十馀年。值边境ㄈ扰，师出无功，诏旨亲征，中外忧惧。公上疏极谏，坐沮挠军势，黜居临川。顷之，宋公获谴，又以故吏为累，由是累年沈废。今上即位，徵为水部员外郎，改司农少卿，判太常寺，转殿中监。修国史，拜给事中，权知贡举。又兼献纳使，迁刑部侍郎。公自徵还，数年间连历清望，盖旧齿直道，上简圣心，至是以老病不堪朝谒闻。上知其家贫，诏以贰卿之秩养疾。壬戌岁九月二十有三日，卒於京师滨江里官舍，享年七十有五。遗命以《周易》《孝经》置棺中。太常考行，易名曰贞。即以其年冬十月二十有三日，葬於江宁县某所，礼也。夫人太原县君郭氏，代公元孙晋陵令喻之女也。馀庆所备，门风甚高。妇德母仪，闻於宗族。一子僧孺，秘书省正字，早卒。孙，亦为正字。  

公之为人，宽简真率，常以诗酒自适，不以势利萦心。毁誉谗慝之词，闻之晏如也。从事楚公府殆二十年，凡为府公见知者，皆诡谲倾侧，公独淡然无营，守正不谄。故但以文艺知赏，未尝任用。烈祖下诏公卿，举可以亲民者，楚公所荐非其人，烈祖甚不悦，谓给事中常公梦锡曰：“吾望其荐匡舜也。”常公及中书侍郎韩公熙载嫉楚公如仇，而与公善。尝相谓曰：“宋公误识亚元，正可怪也。”公以历任奉法循理，似不能言者。及其临危击节，抗词忤旨，侃侃有古人之风。黜官夺禄，甘贫守约，凡五年，不形於言色，恂恂然道家之流也。故能享老寿，保康宁，归全委顺，斯可贵矣。公临终数日，舍弟往候之，怡然言曰：“吾往矣，君兄弟可各为一诗哭我。”翌日，复告门生曰：“吾已得徐公兄弟许我诗，馀无事矣。”其忘怀死生也如此。呜乎！絮酒之礼，已隔平生。挂剑之信，永畀天壤。故以二章为志，於九原。所撰集七十馀卷，编纪之任，属於门人，此不备书也。  

○唐故左右静江军都军使忠义军节度建州观察处置等使留後光禄大夫检校太尉右威卫大将军临颍县开国子食邑五百户陈公墓志铭  

公讳德成，字仲德，其先颍川人也。帝妫馀烈，侯满崇封。盛德之祀，绵邈於百世。光远之庆，蕃衍於万国。故我洪胄，代雄建安。王室中微，闽方角立。网罗英异，宏济艰难。我曾祖茂新祖滔，皆以雄才勇略，奋扬忠力。将领之任，生表其策勋。督护之名，没垂於饰壤。父诲，检校太尉兼侍中建州刺史忠义军节度使，谥忠烈。殊勋大节，有信史丰碑存焉。公即忠烈公之长子也。锺粹和之气，秉冲淡之心。通习韬钤，固其家法。酷好坟典，乃自天资。就傅之年，已著名誉。先公剖符剑浦，威信洽闻。诤子之助，实有其力。弱冠为本郡裨将，先公以身守边郡，心存本朝，累表遣公入宿卫，即擢拜右千牛卫将军，充殿直指挥使。恭命畏法，修身择交。先公每言边事，常密疏於纸，遣公上启。默识强记，敷奏闲习。元宗甚嘉之，累迁右静江指挥使。值淮上兵起，王师不振。公屡上书自奋，诏隶西北面行营，以舟师济难，破其屯戌，遂入海陵，与诸军会，励兵固守。强敌日益，公连战破之，虏获千计。围兵既遁，乃涉长淮，指下蔡，别率战舰，分击浮桥，三中流矢，神色自若。自秋徂冬，且战且前。凡五进军垒，皆以众寡不敌之势，当轻悍卒至之师。临难忘身，每战必捷。而元戎逗挠，逆臣携叛，群帅失道，公全军而还，迁右宣威军厢虞候。制曰：“独此一军之众，堪为百战之师。”其见称如此。数月，为和州刺史，又为左天威军厢虞候。明年改池州刺史。是时疆场甫定，闾井未完。公奉法循理，正身率下。庭无滞讼，吏不生奸。铁轴牙樯，无忘水犀之备。轻裘缓带，常为岘首之游。赋诗纪颂，粲然可述。元宗南狩，从至石牌上，每登临置酒，必命公陪侍。访山川之形势，问风俗之美恶。应对详敏，咸有条贯。捧觞上寿，进退由仪。求解印扈跸，优旨不许。今上嗣服，屡表乞还，徵为右天德军都虞候。旧制常以舟师为下军，至是诏旨以南国之用，尚於舟楫。今而後知非是，乃简练精锐，置龙翔军，以隶亲卫，命公为龙翔都虞候。舟师之重，自兹始也。会先君来朝，卧疾邸第，公亲侍医药，躬执烦辱。容貌瘠损，衣不解带。客至问疾者，不知其已贵也。及丁忧制，哀毁过礼，扶护灵柩，归於建安。诏起为歙州刺史本州团练使，视事三载，其理如初。秩满复为右龙翔诸军都虞候，迁都指挥使。每仲秋讲武训兵，仲冬而毕。进退号令，由公指顾。威容严整，睹者肃然。顷之，又为虔州巡检使知州事。五岭之际，地广民悍。内据溪洞，外接蛮夷。告讦襄攵，习以为俗。於是申以刑政，示以严明。广视听，审情伪，吏以微文出入者，皆面诘其状，莫不惕息而退。弊为之革，人以之和。於是浚沟隍，严壁垒，出私帑以助费，因农隙以亻孱功。书劳考绩，此其昭昭者也。寻拜池州观察使。以其秩居虔州，上以建安之地，人思旧德，且欲以昼锦之盛，显公之能，乃除忠义军节度使建州观察处置等使留後。公以违奉岁久，无以私为，抗表来朝，固辞不拜，改右威卫大将军充左右静江都军使。又转光禄大夫检校太尉，奉以建州之禄，岁计千万。甲第厩马，赐与优渥。俄而被疾，自识终期，申告理命，备有规度。中使问疾，但曰：“世受主恩，未有以报，唯此为恨耳。”又亲问门吏草遗奏既成，自益两句曰：“苟游岱之有知，必结草以为报。”上省表震悼，手诏答之。公犹捧诏向阙，稽首流涕。壬申岁秋七月十有二日，卒於建业滨江里之官舍，春秋四十。上痛惜之至，再不视朝。赠安南大都护，遣中使监护葬事，皆从官给。有司考行，易名曰烈。即以其年九月日，葬於某所，从理命也。夫人信都郡君刁氏，故昭武军节度使能之女。容德之美，闺房之秀，宜家睦族，光此门风。子倩，孝弟聪慧，修词好学，以荫起家，授著作佐郎。必大之庆，其在於是。呜呼哀哉！  

公生於戎马之际，长承钟鼎之业。修文习武，全孝资忠。风格端庄，襟怀夷直。嫉恶奖善，如恐不及。睦亲念旧，无有所遗。先人之费，公私毕给。出入数载，家为之贫。在公之馀，手不释卷。篇咏词笔，皆传於时。近代儒学将，唯公而已。凡四理藩郡，皆有借留去思之美，民到於今称之。由是恩顾特隆，委遇无间。修涂方骋，天年不登。知与不知，皆为悲叹。铉与公非故，特以道义相期。虽复出处不齐，班序致隔。金兰之分，终始不渝。寝门流恸，痛生死之永已。圆石表墓，患陵谷之靡常。亦公之遗言，以此见托。岂非慷慨之气，思振发於知已哉。故为铭曰：  

龙泉之灵，武夷之英。生我儒将，垂兹令名。临戎有勇，察俗有声。为臣之节，与世作型。位逼建牙，秩参掌武。才实膺时，忠惟得主。郁此雄图，溘然中露。谓天盖高，不可以。悲哉俊气，永已荒邱。凤台遗馆，梅岭穷秋。树惟挂剑，地即眠牛。馀芳不泯，淮水长流。  

○唐故检校司徒行右千牛卫将军苗公墓志铭  

公讳延禄，字世功，其先上党人。昔者楚多淫刑，贲始逃难。晋赖谋主，苗受其封。高门之庆，雄视栾。绵绵瓜瓞，翼翼孙谋。存诸简编，可以扬扌。延洪於我七代祖中书舍人延嗣，光大於我六代祖太师晋卿。源流繁衍，蔚为甲族。中朝丧乱，後裔播迁。匿迹淮楚之间，今为盱眙人也。先公讳邻，生於兵戈之间，长习旗鼓之用。遭遇英主，建功立事。出为泗州防御使，入为静江军统军。世卿之祀，衰而复振。公即静江之长子也。弱不好弄，壮而有立。负雄勇之量，不以骄人。秉刚直之资，未尝忤物。持重善战，默识寡言。时辈推之，以为君子。初先公奉王略，领偏师，南破山越，西定江楚，东绝沧海，北捍徐戎。弓不解，兵不匣刃。公年甫弱冠，实参其间。搴旗斩将，所向披靡。宣力用於君父，舒壮气於风□。然而职以序迁，盖归美於先公也。烈祖孝高皇帝中兴大业，畴咨旧人。命公领泗上精兵，入为宣威军裨将。六卿之选，以翼京师。八屯之权，实资宿卫。历纪受任，一心靡渝。今上嗣鸿图，益宣朝寄。总千牛之士，以为心膂。假五教之秩，以崇班列。会侍中燕王以帝子之重，兼镇两藩。详求命卿，以事大国。俾公提步卒，屯宣城，凡甲兵壁垒之事，皆听於公。夙夜惟勤，燥湿生疾。春秋六十一，保大九年十月七日，卒於宣州公署。上省奏伤悼，为之罢朝。送终之礼，有以加等。即以其年十二月二十七日，葬於江宁府县里，礼也。夫人王氏，淮南裨将唐之长女也。先公负游侠之气，有征讨之功。勇冠三军，力制奔虎。夫人丽桃李之质，袭兰蕙之芳。妇礼聿修，遗训无坠。君子以孝慈率教，夫人以严正克家。闺门之理，实有内助。以保大八年五月一日，先公而逝。今始焉，子全厚、全瞻、全节、全义、全海，皆有父风，苗氏为不朽也。铉本自世亲，早为姻族。叹侯封於李广，发哀词於杜笃。刻翠炎於荒阡，拟高陵於深谷。其铭曰：  

才之俊兮将之雄，位之侯兮寿未中。天难谌兮人云亡，川既逝兮岁将穷。素车兮丹，白草兮青松。悲雄心与壮气，渐荆棘兮蒙胧。  

○前知虔州雩都县令包府君墓志  

昔者郑都涕产，知怀仁之有诚。孔门恸渊，见福善之无验。遗恨千古，可胜言乎。君讳咏，字义修。其先延陵人，汉大鸿胪咸之後也。曾祖章，祖岌，皆眷恋本土，卒於县寮。考洎，遇故侍中宝之乱，乃去仕唐吉州长史，入吴终和州历阳令。政有遗爱，故家焉，今为历阳人也。君幼而岐嶷，长而学问。孝敬自律，名利弗婴。安贫怡然，绰有馀裕。顺义末，丁先府君忧，泣血绝浆，杖而後起。朝廷奖劝善政，砥砺淳风，即起君为历阳主簿。秩木满，移知含山县令。先是兵兴之後，循吏用稀。君简法纾刑，约廉敦信。县无逋事，吏不能欺。莅官七考，清啸而已。选授知虔州雩都令。西楚之地，南际殊邻。本之以蛮之风，因之以襄攵之众。长鲸之戮虽久，硕鼠之刺犹繁。君下车，考政经，察人病，矫异俗，均地征、常为诸邑之最。吏民上书借替，期求真命者，无虚岁矣。而懋赏弗臻，成功辄去。解印之日，单车即涂。君素多疾，至是增剧。以己亥岁秋九月十九日，终於历阳驯翟里之私第，享年四十有一。以其年冬十一月六日，葬於本县本乡许思量，先君长史之茔，礼也。君前娶颍川陈氏，後娶乐安花氏，皆良家之子，淑德不爽。二子曰德容、德钧，二女皆佩Δ角之岁。君天资贞吉，立性和雅。尊敬师友，敦睦亲姻。移之於官，故所至皆理。而位不参於朝籍，年不登於下寿。能无遗恨乎！铉兄弟少孤，长於舅氏。亲承抚恤，勉以进修。门构不倾，君之力也。呜乎！渭阳之赠，已矣宁追。西州之叹，哀哉何极。故拂贞珉，纪述遗德。庶深谷以徙迁，见清芬之未泯。  

○唐故常州团练判官检校尚书左仆射刘君墓志铭  

夫资忠全孝，含贞履洁，君子所以没身而守之，圣人所以屈已而申之。共道可传，其风可仰。呜乎刘君，其殆庶乎？君讳鄙，字巨源，其先彭城人，徙居广陵重世矣。曾祖永，沣州司户参军。祖审，不仕。考瑰，检校户部尚书，赠右仆射。君生而岐嶷，有异常童。五岁而孤，即禀至性。年在幼学，卓然老成。初先君仕吴，实干近职。而太夫人王氏，与贞穆皇後复有姻旧，故宣帝命君使事丹阳公。府公龙飞，以君为殿前承旨，便蕃左右，靖恭夙夜。动必称职，人无间言。二十年间，累迁检校礼部尚书，充崇贤殿使。及军府代谢，众或将迎，君侃然正色，有死无二。游说之词不能入，权利之势不能动。於是阉竖希旨，以飞语中之，坐除名流池阳郡。明年，有唐受禅，烈祖嘉君尽忠，亟召之还，除常州长史，悉还其官阶田宅。未几，又改和州长史，听归广陵旧居。初元宗方在胶庠，吴帝使君召拜郎中，赐以章绶。自尔至於为相，每朝谒，必先见君而後入。及元宗即位，召至京师，复命太夫人入禁中，如贞穆之时，谓曰：“吾受吴朝恩礼，不敢忘也。今犹数梦让皇帝，执臣子之礼。吾观当时近臣，唯夫人儿为长者，帝意亲之。今复得在吾左右，良足慰也。”君闻之，遂称足疾不任趋拜。上仍赐第以居之，岁时赐赍甚厚。时使亲近谕旨，竟不能移。上乃加太夫人封邑，召君受命於朝，固辞以疾。上叹息曰：“此子至孝，今以其母故召之不来，是必然也。此亦古人所难，吾何为夺其节耶？”久之，以君为常州团练判官，不使之任，优其禄而已。今上嗣位，加检校右仆射。君家承钟鼎之富，少居绮纨之职。时逢革故，年甫壮室。而遂闭门却扫，高谢人间。孜孜色养，怡怡自得。姻族以之肃穆，士友以之景仰。名节终始，清风邈然。丙寅岁夏六月某日，终於建安某坊之私第，春秋五十有九。初君葬太夫人於茅山良常洞之西，因自卜茔寺，即以其年月日葬焉，礼也。前夫人张氏，早亡。今夫人吴氏，实有莱妻之贤，能从伯鸾之操。天资玉映，令问兰薰。子昭嗣，女某等，善庆所锺，家声不陨。爱敬哀戚，在礼无违。呜乎令人，其必有後。铉家世通旧，复连懿亲。常以君抗节遗世，既近代之孤标。而元宗推诚耸善，又列辟之难事。足以激扬薄俗，垂示将来。乃为铭曰：  

忠於事君，孝於养亲。逢时有道，以义卫身。隐不绝俗，居能保真。我永终吉，谁为古人。地肺之原，小茅之麓。左盼崇冈，右瞻柳谷。栾棘新吹，松楸再卜。令问昭显，流光似续。刻此苕华，永芳兰菊。  

○唐故印府君墓志铭  

君讳某，字某，其先京兆人也。因官徙牒，遂居建康。曾祖知章，无禄早世。祖某官，考某官。君幼而勤学，长而力行。孝悌著於家庭，信义行於州里。弱冠明经擢第，释褐太子校书。千里之行，时辈推许。会上国丧乱，遂南奔豫章。连帅锺公，见而悦之，辟为从事。豫章府变，始归建康。井邑更移，亲旧泯没。君慨然悲世难之未已，感宦路之多艰，於是抗志衡门，息机世表。乐山水，寡言语，极谈不过经籍之事，足迹不游卿相之门。笃好六经，岁诵再遍。虽忧惨疾病，未尝废也。孜孜焉修善如不及，恂恂焉与人无间言。保大丙寅夏四月日，考终命。临终训励诸子，备有严诫。如魏颗之命，无庄舄之吟。春秋六十有九。夫人徐氏，通儒书，有妇德，先君而逝。即以其年月日，合葬於某所，礼也。子崇礼、崇粲，举进士。崇简，明法及第，为舒州司法参军。秀茂之业，闻於场中。咸以为印氏之门，其後必大。诸子以我宗之自出，故铭撰是求。铭曰：  

於惟穆氏，代有君子。恂恂若人，亦既克似。退不邱壑，进不朝市。体道居贞，全高没齿。俊造之学，施於後嗣。昭昭令名，与石无已。  

○唐故银青光禄大夫检校国子祭酒御史中丞包君墓志铭  

君讳谔，字直臣，丹阳延陵人也。粤我长源，发於夏後。分封受代，著於会稽。司农而後，代有贤哲。转徙旁郡，遂家延陵。种德流光，世为大姓。曾祖章，丹阳令。祖岌，润州录事参军。考洎，和州历阳令。业官之美，播於氓颂。公以广明庚子岁生於丹阳，长於戎马之间，遂好金鼓之政。气质慷慨，而孝於事亲。材用敏干，而慎於畏法。命不我与，事多无成。高皇帝兼总六师，以辅王室。署君牙门右职，将进用之。君以历阳府君喜惧之年，辞归就养，因隶历阳军中。自是服勤役，多在外郡。家贫援寡，仕不求闻。三十馀年，有劳无过。养心知命，以保遐龄。交泰元年春二月日，卒於鄱阳舟中，春秋七十有九。夫人危氏，故贺州刺史讳德卿之女也。妇道以顺，家政以严。内慎有光，六姻是则。子三人，曰会宗、曰颖、曰锐，皆敬述先志，勤修令名。号奉灵而，俯就成制。即以其年月日，葬於江宁县某里，礼也。铉感深自出，名谢贵甥。载悲渭阳之诗，永痛西州之墅。敬书遗懿，以镂贞珉。其铭曰：  

猗欤府君，世载其闻。有道无命，与俗同群。代耕得禄，全和保真。享寿八十，下从先人。乃整归サ，秦淮之滨。乃卜元宅，句金之陵。不可不识，封邱勒铭。悠悠馀庆，永永芳尘。  

## ●卷八百八十七  

☆徐铉（十）  

○岐王墓志铭  

天地之灵气，发为贤人。邦家之积庆，锺於公族。其或富老成之智，促殇子之年。感群情者，自出於天资。垂英声者，非由於事业。是以苍舒轸悼於魏祖，表行曰哀。夏王锺爱於明皇，锡名为一。中兴在运，代有人杰，见於岐王矣。王讳仲宣，今上之第二子也。文武储庆，日月输祥。实太妣之子，如鲁桓之贵。天资秀发，神机内融。亦既免怀，未遑就傅。问安长乐，视膳寝门。承欢爱於瑶斋，极友悌於朱邸。成人之量，宛由生知。三岁受封为宣城郡公，假大司马之秩。维城之望，日以光矣。不幸遘疾，甲子岁冬十月二日。薨於ト内。年四岁。主上痛幼敏之异，极天慈之怀，诏辍朝七日，册赠司徒，追封岐王。既而感上圣之忘情，遵先王之从俭。节哀简礼，以厚古风。即以其月十有八日，备卤簿鼓吹，葬於江宁府某县某里之原。有司谥曰怀献，礼也。惟王以襁褓之年，蕴金玉之度。异迹昭灼，可得而言。至於禁中娱侍，常在左右。或异宫一日，则思恋通宵。翌旦未明，必亲至御幄。须奉颜色，然後即安。其孝也如此，上每罢朝稍晏，庄色未回，王则俨然侍立，不妄言笑。须天颜悦怿，则趋就膝下。怡怡稚戏，不失其仪。中宫以上之锺爱，恐渐於骄，故抚字之方，威克於爱，每加教训，过於严厉。而王凛然祗畏，初不坏容。退或见上，乃啼而自悔，其敬也如此。始二岁，上亲授以孝经杂言，虽未尽识其字，而每至发端止句之处，皆默记不忘。至於寝疾，近数十言矣。时听奏乐，必振袂击节，咸中律度。工人试中变其曲，王辍止之曰：“非前曲也。”虽周郎之顾，何以加焉。其慧也如此。受封之日，见於内殿。音词宣朗，容止闲习，观之者咸叹重焉。其敏也如此。凡玩好之物，意有欲者，瞬目赏誉，未尝求索。或识其意，持以与之，必再三推却，不肯即受。其毅也如此。上曰：“昔人谓王为神仙童子，今此儿近是乎？”及其薨也，悼念之甚，曰：“吾见他人贤子弟犹惜之，岂惟父子之性乎！”中宫哀恸，至於加疾。自非英姿感动，孰能臻此哉！议者以为列宿沦精，高真降迹，表瑞王室，今复还矣。呜呼！凡我臣庶，暨乎藩戚。瞻飞盖之何期，慷神理之难测。宁尽美於称赞，庶腾芳於简册。词臣奉诏，谨勒贞石。其铭曰：  

粤我仙源，流光庆延。公族之异，惟王生焉。礼诗仁孝，斯之谓贤。夙昔非学，生知自天。既与之智，胡夺其年。瞻庭兰刈，顾掌珠捐。孟冬寒气，京兆新阡。鼓吹萧萧，旌翩翩。逸躅於稚齿，藩房於夜泉。已焉哉！庶彭殇之一梦，岂没世之无传。呜呼！庭兰伊何，方春而零。掌珠伊何，在玩而倾。珠沈媚泽，兰陨芳馨。人犹沮恨，我若为情。萧萧极野，寂寂重扃。与子长诀，挥涕吞声。噫嘻哀哉！  

○书岐王墓铭後  

又铭一首，至尊所作。上省“庭兰”“掌珠”之句，谓得比兴之实，遂广其意，发为斯文。亲迂宸翰，批於纸尾，足以厚君亲之义，行慈孝之风。是用勒石，永光泉户。谨记。  

○故平昌郡君孟氏墓志铭  

太岁癸卯五月十有九日，大行皇帝诸妃平昌郡君没於大内之别院，享年四十有三。呜呼哀哉！昔天保未定，大东启其疆。鲁道有荡，三桓纪其政。实始孟氏，代为强宗。德厚流光之符，祥发庆膺之效。宜乎来裔，生此淑人。曾祖某，祖造，父及，皆以含道居贞，遁世无闷。克家垂训，式永门风。郡君丽窈窕之容，秉肃雍之德，游依汉水，气兆河闻，乃膺八月之求，入预良家之选。璧门受职，彤管服勤。恭顺之心，奉坤仪而得礼。明惠之智，导宫教而无遗。爰属造邦，遂崇封邑。路寝之後，柔芳载扬。既而千载上仙，宫车晏驾，号遗弓於万国，感馀香於九御。沈哀共极，美疹独萦。不延幽穸之期，重恻上宫之念。呜呼哀哉！即以其年六月日，葬於江宁县安德乡德信里之原，礼也。青乌既吉，覆斧斯营。永光烈女之风，尽纪他山之石。词臣奉诏，谨勒铭云：  

杳杳平野，萧萧一邱。原松积霭，陇吹临秋。吁嗟淑女，於此藏舟。委贞质兮厚夜，奉灵驾兮仙游。惟史兮未泯，岂馀芳兮不休。呜呼哀哉！  

○故昭容吉氏墓志铭  

天子建内官，必先令德。九嫔掌妇学，以教六宫。是故壶则成风，汉滨流化者矣。昭容吉氏，丽瑶姬之质，富班女之文。治丝以服勤，宫功有序。彻粢盛以举职，祀礼无愆。用能妙简皇心，光膺盛典。顷锡粉田之赋，因开左辅之封。嗣服之初，日不暇给。视月卿而命秩，近正朝恩。阅逝水以成川，俄悲异物。春秋三十有三，保大三年秋七月二日，薨於别宫。皇帝悼之，废朝一日。遣奠之礼，有加等焉。即以其年月日，葬於上元县龙城乡之原，礼也。昭容讳某字某，东海朐山人也。曾祖徵，朗州龙阳县令。祖党，寿阳县令。父彦辉，海州怀仁县令。咸膺乡里之选，屈从州县之劳。有利物之能，不享其位。垂积善之庆，克茂其宗。著籍金门，移家戚里。昭映史，不其美欤？词臣奉旨，式扬懿德。庶使高深自改，长延丹砌之恩。金石无亏，仰慰璧台之念。其词曰：  

吉甫作颂，穆如清风。储庆炳灵，实生昭容。史曰明智，诗云肃雍。内职以理，柔芳有融。阅川宵奔，然膏晓灭。西陆移景，凉风杀节。虞殡流声，遣车成列。苕华不磨，兰菊无绝。  

○唐故锺氏太夫人太原县太君王氏墓铭  

夫人，太原祁人也。因官徙籍，遂居豫章。自缑岭肇基，晋阳锡壤，光灵繁祉，蔚为大宗。圭组簪缨，与世升降。圣历中否，我亦不彰。故祖考某，皆蕴道居贞，流谦毓德。夫人有金玉之质，桃李之姿。柔顺睦姻，以奉慈训。组纟川织，聿励家风。宗族里闾，莫不称美。先公司徒，缵戎嗣服，实临我邦。夫人诞昭四德之华，用光九女之选。门内之理，实皆听之。家人尚严，妇道贵顺。主馈以敬，均养以慈。契阔夷险，始终若一。邦君内则，皆取正焉。呜呼！昊天不庸，路寝即顺。夫人棘心蓬首，实由旧章。素尚空元，益所明习。常斋居晏处，讽诵真文。虽祁寒盛暑，未尝废也。又以恭俭孝悌，文学道义。训励子弟，皆成其名。保大年诏封太原县太君，从子贵也。二子，长曰怀建，由校书郎历东府掾，以群从百口家於豫章，於是辞禄公朝，归综司政，因除洪州都督府司马。次曰，以属词敦行，从事戚藩，累登台郎，为集贤殿学士。会中令齐王避亲让宠，受钺临川，朝廷慎选英僚，以光幕府，除抚州观察判官检校屯田郎中。既拜而夫人疾亟，交泰元年春二月十八日，卒於京师嘉瑞坊之官舍，享年七十有五。即以某年月日，归葬於洪州某县某里之原，礼也。呜呼！富寿戬谷，天所以善也。金石铭撰，世所以垂范也。二者无愧，可谓贤哉。铉早奉世亲，晚连姻好。景行懿德，敢用直书。其铭曰：  

缑山不倾，清淮不湮。故我王氏，实生令人。卫姬之智，孟母之仁。光裕祖祢，垂庆来云。西山之阳，章江之滨。灵仙攸宅，松贾相因。遐寿归全，以反吾真。  

○唐故太原府君夫人彭城刘氏墓铭  

夫人丽窈窕之容，蕴幽闲之德。孝敬肇于天性，明惠本于生知。光乎六姻，是谓贤女。初我大父殷考遇，皆立功兴运，蔚为将臣，婚姻之盛，冠彼当代。故夫人既笄，归於我府君。君讳承进，寿州节度使相国公之第三子也。二族斯睦，百两是将。妇礼之严，家道爰正。府君性疏直，喜宾客，理剧如简，不以世务婴心。行已取适，不以家财为重。钟鼎之族，化为箪瓢。夫人雅性冥符，怡然自足。慈和待物，恭俭饬躬。子孙以之而克家，仆御以之而服教。及罹蓬首之痛，誓全柏舟之节。柔芬方远，景命不融。春秋四十有九，戊午夏六月某日，终於京师滨江坊里第。子某等，俯就成制，号奉灵而。即以某年月日，葬於某乡府君之茔，礼也。铉幸参诸婿，获从外姻。载陈执绋之仪，仍奉怀铅之托。敢书懿范，以镂贞珉。其词曰：  

嗟淑女兮，仁慈肃雍。伊君子兮，亮简疏通。合二姓兮，五侯之宗。垂内则兮，素士之风。悲秋霜与冬霰，摧女萝与青松。念光尘之倏忽，独天长兮无穷。  

○唐故陇西李氏夫人墓铭  

夫人讳某，字某，其先太原人。故左司郎中赠太府卿讳潜之孙，今太弟洗马裔之第三女也。伯仲世父，皆践历台阁，抑扬声实。相纠以孝，相高以让。芝兰桃李，闺庭粲然。夫人袭圭组之英，发为秀色。锺姻睦之气，凝为淑性。柔而有则，爱而不骄。纟川组之工，翰墨之妙，禀自天性，能必过人。及长，归於李君。君名亻免，故楚州刺史讳承嗣之孙，今礼部尚书度之少子也。舅甥之亲，齐鲁之匹，好合之美，潘杨之风。夫人移天睦族，率由典礼。不恃旧以废职，不矜能以怠敬。门内之理，清芬穆然。呜呼！严霜春零，华朝坠。享年二十有五，某年月日，卒於京师某里之寓居。二族悲恸，六姻凄怆。仁而不寿，古则有之。以其年某月日，葬於江宁县某乡里之原，礼也。东海徐铉，以世亲之旧，实维私之敬。执绋永悼，列石为铭。铭曰：  

天之命兮不可知，生此贤女兮锺淑姿。嫔於盛族兮昭令仪，与之才兮不与之寿，永凋落兮芳时。俨黼た，道灵而，小江村兮长江湄。千秋万代兮草离离，空馀初月如蛾眉。  

○唐故文水县君王氏夫人墓铭  

夫人讳畹，字国香。其先太原人，今为庐江人也。祖潜，左司郎中赠太府卿。考坦，礼部郎中。皆以贞干纯懿，见称於时。夫人丽窈窕之容，秉明慧之性。幼失所恃，事继亲以孝闻。在家不违於姆师，移天不失於妇顺。初先姑之治家也，严而有惠，通而得礼。夫人观刑禀教，莫不率循。故三十馀年，门风家法，凛然如旧。性尚静退，不乐世喧。始愚之在要职也，夫人忧形於色。及其居贬所，反欣然忘贫。此其所以为异也。虽门族素盛，而世途多故。禄赐所入，给无遗。丰约同之，亲疏如一．至於浣濯之俭，组纟川之勤，蘩藻尽敬，儒元励操，环佩中节，始终不渝。少善秦声，长亦舍弃。每晨兴诵五千言而已。享年五十，戊辰岁八月一日，终於京师舜泽里之官舍。其年十月二十三日，归窆於西山洪崖乡鸾冈里从先姑大茔，礼也。有子曰夷直，女曰神华、林华，呜呼！愚常以体道委命为怀，而情之所锺，不知其恸。衔涕秉笔，庶不泯其声尘焉。铭曰：  

缑岭之灵，生此淑人。洪崖之滨，寄此新坟。生与道俱，没与仙邻。悠悠精爽，岂或为尘。呜呼！吾信积善之必尔，故摅恨於斯文。  

○故朝散大夫守礼部尚书柱国河内县开国男食邑三百户赐紫金鱼袋常公行状  

曾祖某，不仕。祖氵宏，州宣禄县令。考修，成都府户曹参军。京兆府万年县洪固乡曹贵里常梦锡，字孟图，年六十一岁。公宇量恢宏，识度宽广。质重有气，博学多闻。初举秀才，值世乱，不克随计。西州群後，羔雁交辟。累为秦陇诸郡判官。岐王茂贞据有扶风，传国二世，承制除公宝鸡县令兼监察御史。是时京洛屡变，幕府骤更。公审择木之所宜，乃瞻乌而来止。烈祖肇基王业，物色异人，得公甚喜，授大理司直。今上初秉机务，慎求宾从，公实预焉。允塞时望。既受禅，选殿中侍御史，改礼部员外郎，寓直中书，预闻机密。周慎详敏，冠於当时。烈祖深器之，擢拜给事中。封奏议，无所顾惮。由是始为当涂者所疾。今上嗣位，恩礼甚优。公以发号之初，四海瞻望。几微所慎，宜在斯时。尽规极言，如恐不及。於是大忤权贵，贬佐池州。明年徵为户部郎中，复拜给事中，仍充翰林学士，知贡举。天子以典司诏命，最宜亲密。乃别置宣正院於内庭，以先朝选授，公为称职。俾以内任，专掌是司。秋霜之操，岁寒不易。凡敢言之士，皆依赖焉。甲辰岁，谏臣皆贬，公亦罢院事。公深惟君臣之义，思全进退之礼。稍储伏腊，将卜优游。又除吏部侍郎，领御史台事。上复置文理院，为司聪之寄，以公为文理院学士承旨。公以椒兰不杂，绛灌方隆。从容中道，守正而已。明年以疾固辞，乃迁户部尚书，领商州剌史。上以公问望夙重，足以坐镇雅俗，强起令知省事，而病久不覆，公私废失，为宰相所劾，坐贬饶州。上以羸瘵忧之，诏留东都，以便医药。逾年小愈，徵为吏部侍郎翰林学士，改礼部尚书。戊午岁冬十一月，方与客谈，奄然而逝。主上念藩邸之旧，追亮直之诚，罢朝悲悼，赠送优渥。以嗣子方幼，诏中使监护其丧。惟公诚纯性刚，文高学富。词赋典丽，而执笔甚稀。名理精核，而吐论甚简。多识故事，洞明政体。自升元中至保大之初，便蕃密勿，有犯无隐。门绝私谒，出则诡辞。独见先觉，邈然靡及。政先古义，而时方尚权。论举大体，而人工捷给。彼众我寡，故不能克。主恩方重，莫果归田之心。世路未夷，竟郁济时之用。耻为狷介之行，以邀察之名。畜伎乐，饮醇酒，怡然自得，聊以卒岁。启手足之际，无呻占之声。古之达者，正当此耳。丕以名法之学，获选邱门。固非良史之才，曷记贤人之德。庶为实录，以俟易名。谨状。（此文与门生树丕作）  

○文献太子哀册文  

维显德六年太岁己未九月癸卯朔四日丙午，文献太子薨於东宫延春殿，以其年十有二月壬申朔十三日甲申，迁座於文园，礼也。象辂差阶，龙楼向曙。肃仗卫以将引，俨樽而不御。主上感深守器，念极宾天。痛玉符之靡召，悲银榜之空悬。诏下臣於信史，载盛德於瑶篇。其词曰：  

於昭我唐，诞受帝祉。旧邦维新，令问不已。亦有积庆，载生贤嗣。平王之孙，吾君之子。越在绮纨，芳若兰荪。绿车表庆，宝玉疏恩。东平锡壤，南昌启藩。老谘访，邱坟讨论。文以行礼，时然後言。敬爱表於天性，信厚由於自然。运属重熙，地惟明两。古尚达节，吾先德让。剖符分陕，居东作相。对燕礼缛，副戎业广。绩著保厘，道高寅亮。敬亭南屏，浙水东驰。是惟关辅，以卫京师。乃移节钺，建此藩维。择其令典，导以由仪。仁薰俗厚，化洽风随。国步中艰，文身怙乱。镇以高卧，制之长算。取彼鲸鲵，戮为京观。吴门载同，舆词协从。天之眷命，我岂矜功。乃正皇统，斯惟至公。爰抚军而监国，亦纳揆而登庸。业弥盛而学弥广，望益高而礼益恭。不言而信，有感则通。多垒以之而罢警，四门以之而除凶。反淳和於国俭，致符瑞於年丰。天亦难谌，胡宁不惠。枉矢流苍震之野，火耀奄前星之次。舍内竖之问安，进浮邱而把袂。九重增恸，万邦衔涕。冥茫少海之波，寂历氵存雷之肆。呜呼哀哉！感神飙之远至，叹芳岁之云徂。违太学之齿胄，启佳城而下居。建采章於绸练，俨备物於涂刍。经武帐之{山列}{山施}，据青龙之郁纡。呜呼哀哉！苦雾闭涂，穷阴杀节。重云之旭日如晦，大壑之层冰似雪。指京口而不临，背都门而永诀。万目愁而旆旌惨，群心感而笳箫咽。呜呼哀哉！瞻山之落木，听元圃之回风。台思子以何极，宫长男而遂空。集荆门之故吏，会商岭之悲翁。泪淋浪而洒袂，气怨结而盈胸。呜呼哀哉，历邃古以遐观。考令猷於三善，孰仁孝之昭著。复功名之丕显，惟笔史与颂，配长天而日远。宁骋丽於东田，岂较能於文选。呜呼哀哉！  

○齐王赠太弟哀册文（代乔侍郎）  

维年月日，天策上将军太师尚书令临川牧齐王薨於临川府之正寝。主上追先皇付托之意，表叔父逊让之风，乃下明诏，册赠太弟。即以其年十一月日，葬於江州某县某乡庐山之原，从理命也。绡幕夕陈，虞歌晓引。改兔园之宾馆，设龙楼之┕。阒灵仪以愈远，穷哀端而靡尽。怆永恨於宸襟，俾诞扬於令问。其词曰：  

皇天眷佑，锡唐良辅。时惟宗英，裔自文祖。孝悌敦悫，机神颖悟。昔在中兴，爰当就傅。申画宛水，锡兹茅土。德望日跻，邦家是毗。钩陈宿卫，宫攸司。於惟淮甸，实始皇基。导之以礼，董之以威。俗赋甘棠之颂，人歌乐职之诗。运属继明，业隆二圣。首辑瑞玉，来参大政。乃为左相，其班上台。乃封夏口，其赋千乘。赫矣元後，哉古风。不私其子，天下为公。并命叔仲，奋兹显庸。或践我旧藩，或陟尔青宫。辞不获命，处之益恭。晋郑之勋，推而更融。臧札之操，久而弥崇。若泰伯之让，异周公之东。京江汝水，旄节从容。皇统既正，灵符允答。国步清谧，群生欣洽。复大道於三台，永文昭於万叶。越我嗣君，尊尊亲亲。极以吕望之高位，崇以贞观之旧称。赐书不诏，赞拜不名。曰予小子，实系叔父。维藩维翰，宗社之故。永锡难老，日新王度。谓天盖高，命亦靡常。台阶陨宿，河月沈光。恸东堂之哀临，辍南国之舂相。与圣贤而共叹，独天地之何长。呜呼哀哉！知生若寄，临凶（阙）奢於蜃炭举士庶而均哀，颂声猷於无间。呜呼哀哉！归虎节於王府，靡鸾旌於雉门。闲西园之风月，惨缑岭之烟□。象辂回兮遵涂远，归帷整兮逝水奔。宾友散兮霰雪积，巾箱故兮经籍残。呜呼哀哉！身殁壤存，道悠运促。赠今日之典册，当年之宝玉。全大义以经国，激清风而被俗。昭遗烈於千龄，寄元堂於陵谷。呜呼哀哉！  

○光穆皇後谥册文  

维年月日，嗣国主臣某再拜稽首言：臣闻体厚德而毋万物，存乎尊位；腾耿光而蕃百世，系乎鸿名。继统广业，莫斯为重。顾惟小子，惧忝贻谋，对越祖宗，敢扬公议。伏惟大行圣尊後姜任显族，皇英茂德。作合元圣，长发祥符。秉妇礼於储闱，正嫔则於四海。孝心天赋，惠问川流。祚启重熙，尊归理内。率循阴教，钦若皇猷。顺承利坤元之贞，辅佐流周南之化。慈抚公族，仁怀六宫。清净广於真风，戒慎刑於外戚。用能永锡繁祉，宏济多难，保佑冲人，克荷丕绪。某仰ム慈训，方恢景福。灵台告，永乐长违。罔极之怀，触绪荒殒。恭惟尊名节惠之典，载考儒臣礼官之称。咸以为光大孝悌之懿，肃雍贤德之盛，昭映前烈，垂示无穷。列辟承式，弗敢失坠，谨奉玉册琮宝，上尊谥曰“光穆皇後”。伏惟威灵如在，鉴兹缛礼。延九庙之积庆，与二仪而长存。呜呼哀哉！谨言。  

○告天地文  

臣以寡昧，叨嗣庆基。对越上元，申养长乐。侧身恭己，靡敢荒宁。而圣尊後自夏秋已来，寝膳违豫，医药备竭，祷祠必至，数月於是，有加无瘳，忧劳之诚，不知所措。敢陈蠲洁，仰告威灵：伏惟精恳上通，元恩锡佑。哀臣乌乌之志，悯臣栾棘之心。使六气惟和，百祥荐降。冀於旦夕，速就康宁。臣内顾眇躬，弗明於道。方深慈训之益，欲报劬劳之恩。之怀，区区於是。隳沥肝胆，以俟鉴临。  

○祭世宗皇帝文  

稽古灵命，造图伊始。圣人既生，万物咸理。元功格而高谢，令问垂而不已。通玉帛於无外，执豆笾而萃止。盖百代之不易，言皇猷之至美。恭惟盛德，乃圣乃神。爰初缵服，旧邦维新。瞻顾函夏，实始经纶。三驱示礼，四载弥勤。济之以武，守之以文。降鉴回虑，全国庇民。既戢兵而禁暴，或服义以归仁。功成理定，返朴还淳。群贤在位，百度惟贞。方将致宣王之薄伐，焚老上之龙庭。还师衽席，检玉□亭。何况寿之无感，忽缀衣之在辰。呜呼哀哉！神轩邱，化流南国，率感义以孺慕，共衔哀而臆。日月以之匿曜，烟□为之改色。痛辑瑞之长违，恨攀髯而不得。呜呼哀哉！永惟下国，获嗣馀基。奉天光而不早，顺文告以何迟。仰霆电之震以警其失，赖阳春之泽以赦其迷。既宾礼之加厚，亦恩情之过私。大信有千龄之固，承欢无再稔之期。览讣书而恸绝，捧遗赐以涟ㄝ。呜呼哀哉！集同轨於七月，遏八音於四海。乔山之冠剑长掩，灞之川源不改。敢荐忠信，敬陈脯醢。庶有感而必通，愿降神而如在。  

○祭文献太子文  

粤惟上天，降鉴我李。文昭武穆，神孙孝子。赫矣谟训，昭哉图史。以济时屯，以永千祀。恭惟盛烈，仰属尊灵。惟精惟一，克长克君。有信厚之风，以睦公族。有孝敬之德，以奉天经。避宠崇让，以正流俗。主留分陕，以树风声。惠下之政，为民慈父。平戎之际，为国长城。耸多士之耳目，焕万古之丹青。储闱既正，鸿猷允塞。虽主器而纳揆，更承颜而养德。四海无波，百官成式。光昭兴运，允答灵心。宗礻方之所托者重，苍生之所望者深。何国步之已泰，忽神仪之永沈。阳光为之而昼晦，万籁为之而哀吟。惟恩信之所洽，孰忧伤之可任。某等迹备三千，义深凡百。或选自朝廷，或仰由推择。或方列於宫府，或常陪於宾席。分曹著位，有先後之差。辱顾推诚，无高卑之隔。徒岁月以滋深，愧涓尘之靡益。今也徒御分散，轩墀阒寂。摧伤於望苑之前，恸绝於华池之侧。实邦家之不幸，岂臣吏之空惜。呜呼哀哉！寝园斯启，远日将从。俨象辂以帷白，建鸾旗而红。听寂历以无睹，视杳冥而遂空。抚躬吊影，涕两号风。敢寓诚於笾豆，庶写恨於心胸。愿宾天之下降，鉴永慕之无穷。呜呼哀哉！尚飨！  

○与中书官员祭江学士文  

维年月日，广平游简言陇西李贻业清海张纬东海徐铉，谨以清酌庶羞之奠，敬祭於故翰林学士江公君章之灵：眇眇元造，茫茫万有。若明若晦，为夭为寿。颜子不幸，仲宣无後。岂同概之能量，实令名之不朽。惟公之生，俊德高名。一日千里，三顷五城。乃邦之彦，乃时之英。蔼然台阁，存此风声。惟公之没，音容倏忽。二子继夭，高堂结。有女垂髫，摧心裂骨。门馆秋风，阶庭夜月。哀从中来，云谁能遏。简言固陋，夙奉光尘。庙朝之旧，岂无他人。西垣并入，禁署相因。二十年中，心同道亲。曾无间巢，靡或缁磷。贻业不才，依仁仰德。晚获同舍，因成近戚。形忘累遣，情深分密。杯酒痛饮，光阴一掷。岂料欢游，遽分今昔。纬在三川，论交早年。才力工拙，词场後先。与之声价，借以腾骞。徒欣践迹，敢曰差肩。他乡胥会，旧分依然。倍成感叹，转奉周旋。铉实後生，幸为同族。联事之好，友于之睦。以道相许，以义相勖。官路，天涯遣逐。千里关山，他乡心曲。自帝里连归，周行并复。税驾未安，舍我何速。呜呼君章，魂游何方。非巫阳之可招，非祖洲之可望。平时笑语，旧日颠狂。何梦觉之不识，何悲欢之不常。惟四友之分义，成终天之感伤。虽山公之无托，岂延陵之可忘。有肴在御，有酒盈觞。死生之会，终於此堂。愿公如在，来为我尝。长号有恸，迸泪无行。薄奠云毕，哀情未央。呜呼哀哉！尚飨！  

○祭韩侍郎文  

维开宝三年太岁庚午九月己亥朔七日乙巳，东海徐铉，谨以清酌庶羞之奠，昭祭於故中书侍郎赠相国昌黎韩公之灵：天佑下民，必生贤人。数有治乱，道或亨屯。君子处之，全名保真。穷不易节，达不私身。呜呼明公，与道为邻。其本也忠，其动也仁。折而不挠，屈而能伸。懋此成绩，扬於王庭。名闻天下，道合明君。宜若张公，上应台星。宜如卫武，享兹百龄。如何不淑，与世同尘。城郢遗忠，感深紫宸。黔娄之衾，赐从御府。季子之印，佩入泉扃。知与不知，孰无悲辛。呜呼哀哉！某惟不佞，早奉光容。倾盖之交，缱绻相从。公之知我，如我知公。何义不协，何言不同。宁惧触鳞之忤，岂防羸角之凶。先号後笑，无初有终。霰雪既消，阳光乃融。海郡山城，几怜煦沫。南宫西掖，近见抟风。岂主恩之可报，幸吾道之非穷。今也岁月遒迈，悲欢一空。平生气宇，夙昔心胸。极视听而无所，与造化而冥蒙。露泫门柳，霜凋井桐。物感於外，悲来自中。生刍表德，絮酒申恭。愿贞魂之降鉴，庶丹恳以斯通。  

○祭王郎中文  

维年月日，朝议郎行秘书省秘书郎直门下徐铉，谨以庶羞之奠，昭告於故郎中丈人之灵：惟公立身行己之规，理职奉公之节，闻於士友，著在官司。今以衔悲，岂容繁述，伏思顷岁，独奉深知。获承子妻之道，追序通家之旧。邕和二族，出入十年。情不间於初终，义实敦於骨肉。去岁天恩举善，右掖登贤。幸以王事仅同，省垣不隔。陪侍靡违於旦夕，兴居常在於见闻。虽无光益之期，且慰因依之望。岂谓悲欢迭代，光景须臾。才周旬岁之间，奄构终天之痛。追攀靡及，哀慕何穷。呜呼哀哉！昨闻讣之初，方当卧病。不得亲临易箦，躬奉遗言。徒掩泪於漳滨，但痛心於夜壑。呜呼哀哉！家存馀庆，念属帝心。有後之期，自符公议。不孤之任，岂在他人。呜呼哀哉！故国方遥，良时未卜。王畿寓殡，远日将临。雾昏而丹悠扬，日落而む帷萧索。凉风助惨，行路同悲。瞻望灵筵，酸辛无地。敬陈薄奠，少道深怀。仿佛明灵，一赐临降。尚飨！  

○祭刘司空文  

惟灵气禀冲和，志推廉洁。白璧蕴孚尹之美，朱弦含清越之音。操行纯深，性克全於天爵。襟怀宏远，誉早播於人龙。顷自奋迹清朝，策名近侍。既保後凋之节，终谐贞退之心。道因损而益光，名以谦而更著。优游自得，忠孝归全。求之古人，我复何愧。某等幸承事旧，况预姻连。眷分过私，襟期莫逆。历岁时而弥固，经夷险而不回。挹淡水以无厌，仰高山而何极。今则佳城将启，远日有期。光容有隔於重泉，聊申於薄奠。仰惟贞魄，俯鉴丹诚。尚飨！  

## ●卷八百八十八  

☆徐锴  

锴，字楚金，与兄铉齐名。事南唐嗣王，为秘书郎，授右拾遗集贤殿直学士。忤权要，以秘书郎分司东都，复召为虞部员外郎。後主立，迁屯田郎知制诰集贤殿学士。及贬制度，改拜右内史舍人兼兵吏部选事。开宝七年卒，年五十五，赠礼部侍郎，谥曰文。  

○奉和送邓王二十六弟牧宣城诗序  

敦御岁，蓐收宰时。邓王受诏，镇於宣城之地。离宴既毕，推毂将行。时也宵露未，凉月几望，苑柳残暑，宫槐半晴。沧波起乎掖池，零雨被於秋草。皇上以敦睦之至，听政之馀，逍遥大庭，顾望川陆。理化风物，咏谢安高兴之诗。登山临水，嗟骚人送归之景。暂轫征轴，宴於西清。盖所以申棣萼之至恩，徵文章之盛会也。丝簧辍奏，惟掷地之锵然。组绣不陈，见丽天之焕若。将使宗英临务，知理俗之以文。朝宰承恩，识太平之多暇。然则明明作则，敦叙之德无疆。济济维藩，夹辅之功何已。有诏在席，进叙及诗。下臣不敏，职当奉诏。谨赋诗如左。  

○曲台奏议集序  

三代之文既远，两汉之风不振。怀芬敷者联袂，韵音响者比肩。子虚文丽用寡，而末世学者，以为称首。两京文过其心，後之才士，企而望之。嗟夫！为文而造情，污准而粉颡。若夫有斐君子，含章可正，和顺积中，而英华发外。周旋俯仰，金石之度彰。ゼ简下笔，鸾凤之文奋。必有其质，乃为之文。其积习欤，何其寡也。有能一日用其本者，文远乎哉！我欲仁，斯仁至矣。颍川陈表用，今为晋安人也。遍读七经，尢明三礼。蟠极造化之说，升降损益之文。徙之不烦於辎车，蓄之殚盈於腹笥。发为词令，文之本欤？昔之自远而至者，陆机以词章言，谯秀以隐论显。况以礼律者动足之蹊径，干局者为政之权衡。自入朝为太常博士八年，动而不阿，静以有守。议之所及，书辞无颇。礼者所疑，援经以对。酌於古而无悖，施於今而易行。君虽急贤，位未充量。道有悠久，岂终否哉！观其条奏简墨之文，探索比详之说，证古者不讦，救时者不谀。简而周，约而举。信守官之善作，伸道之名言。知余直笔，访余为序。保大丙辰岁六月一日，於集贤序之。屯田郎中知制诰徐锴述。  

○陈氏书堂记  

古之学者，家有垫，党有庠，术有序，国有学。此系乎人者也。圣王之处士也就闲燕，孟母之训子也择邻居。元豹隐南山而成文章，成连适东海而移情性。此系乎地者也。然则稽合同异，别是与非者，地不如人。陶钧气质，渐润心灵者，人不若地。学者察此，可以有意於居矣。  

浔阳庐山之阳，有陈氏书楼。其先盖陈宜都王叔明之後曰兼，为秘书少监。生京，给事中，以从子褒为嗣，至盐官令。生，至高安县丞。其孙避难於泉州之仙游，生伯宣，著史记，今行於世。昔马总尝左迁泉州，与之友善。总移南康，伯宣因来居庐山，遂占籍於德安之太平乡常乐里。合族同处，迨今千人。室无私财，厨无异爨。长幼男女，以属会食。日出从事，不畜仆夫隶马。大顺中，崇为江州长史。乾宁中，崇弟勋为蒲圻令。次弟玫，本县令。能嗣其业，如是百年。勋从子衮，本州曹掾。我唐烈祖中兴之际，诏复除而表揭之，旌其义也。衮以为族既庶矣，居既睦矣，当礼乐以固之，诗书以文之。遂於居之左二十里曰东佳，因胜据奇，是卜是筑，为书楼堂庑数十间，聚书数千卷。田二十顷，以为游学之资。子弟之秀者，弱冠以上，皆就学焉。自龙纪以降，崇之子蜕、从子渤、族子乘登进士第，近有蔚文尢出焉，曰逊曰范，皆随计矣。四方游学者，自是宦成而名立，盖有之。於戏！文如麻菽，求焉斯至。道如江海，酌焉满腹。学如不久，仁远乎哉？  

昔北海有邴郑之风，离骚有江山之助者，皆古也。门生前进士章谷，尝所肄业，笔而见告，思为之碣。会陈氏之令子曰恭，自南昌掾入仕至都下，因来告别，援翰以授之。时太岁己巳十一月九日记。  

○先圣庙记  

昔夫子禀天地之灵，膺期运之数，体山岳之成形，合尧禹之宏度，跨三五以杰出，邈千载而高步，岂惟民哉，泰山之於邱垤，凤凰之於飞鸟也。然而日月有薄蚀之运，生民有沦胥之期。老聃已逝，蹈流沙而不返。文王既没，顾天下而谁宗。是以则天以化民，屈已以济物。使夫子志在於为君也，则当假道百里，因基一成，受禄以有民，逆取而顺守，然後革命创物，锡土苴茅，布子姓於九州，班正朔於四裔，因王法以行礼，假号令以济人。然而不屑意者，以为尧汤既远，武有惭德。乐则有司失其传，礼则孟孙病其仪。风俗崩弛，皇纲解散。是以周流天下，遑遑列国，一车二竖（疑），访苌宏而观周庙。四科十哲，昭日月而播微言。假陪臣以尊周公，修春秋而正王室。匡辅元精，陶冶情性。因国风而正乐，顺人情而定礼。万物既治，我无位焉。此则夫子所受老子之元言，老子所以释负而去之之义也。至夫载贽诸境，濡足当时，止而救季孙，斩侏儒而存鲁国。故令君臣悬解，井树不刊，而地靡立锥，权轻飞羽。谕醯鸡於道室，譬丧狗於东门。野饣匍弗糁，门徒菜色。坐席不暖，炊突不黔。其利物也甚丰，其为已也至约。是以子贡有言：“夫子贤於尧舜远矣。”岂不谓然乎？夫近道教者道亦近之，远道者道亦远之。是以七国冰解，嬴秦灰灭。所以夫子欲见於卫妃，诸生发愤於陈涉。有由然矣。汉高甚武，心涵帝度，为旧君而袒哭，望鲁国而辍攻。受天明命，将半周室。其遗言祠祀也。则自阙里而遍寰区，出壁中而宝东序。盖帝王之崛起，大数之中兴焉。夫子非求祀於人，而人皆祀之。非书於人，而人争售之。自非大庇生民，其孰能至於此？  

圣历中否，群雄大驰。衣冠礼乐，不绝如线。圣皇绿祚，文思累洽。扫大学之煨烬，编羽陵之蠹简。济济焉，煌煌焉。民德归厚矣，犹虑隈隅未润，蓬艾未光。慎彼观风，敬兹有土。保大壬子岁，以枢密院副使兼尚书吏部郎中李君徵古有帏幄之效，克定之谋，俾守於袁。下车视事，解甲息兵。巡省农功，周行庐室。以为导化有本，振叶由枝。而孔庙颓替，诵堂风雨。顾礼器而恧，振儒衣而凄泫。於是考图牒，徵碑版，盖天宝中太守房公始立庙於州城北门之外五十步，乾元中太守郑公审始移之，会昌中又迁於州东，大中中复於房公之卜，不常厥所，於今四迁。乃永奠陔次，大兴力役。粪墙俱墁，非宰我之难亏。坏屋可炊，知颜生之不惑。回廊月照，接武云征。洞户静深，重檐奄霭。徵两楹而正坐，俨四科而列侍。如尝不寝，似谷无言。植以美材，纟卒以藻泳。灵衣兮披披，华蕊兮。黍稷令芳，笾豆普淖。解危冠於季路，见绘事於卜商。足以目击而道存，不言而心喻矣。昔鲁恭坏宅於旧国，庐陵伐木於孔门。金石为鸣，父老叹息。然则夫子之道，得其人而後行。文翁之风，感於心而自化。是以袁江之上，袁山之阿，朝为崆峒，夕成洙泗，用此道也。  

若夫敷孔业而无祠宇，是犹弃筌蹄而待貌，叩寂寞而求音。盛趋翔而无至心，是犹依犭爰狙为周公，假诗礼而发冢也。是以李君炳筠用之灵，锡锺陵之秀，行出乡里，名闻京师。题桥以起途，怀绶而返国。昔之去国而衣锦者，苏秦无守土之实，终军无表里之名，君之兼总。其稽古之谓，故分符之际，敕改君筠州万载县所居高侯乡高城里曰“怀旧乡孕秀里”。君又以私财百万，代其乡输税，增闾里之气，为儒者之华。功成不居，无待刊纪。而庠序之作，所以耸善惩恶。托予叙述吾师也，故为之记。至其遏寇虐，浚沟湟，则有底绩之司，书勋之府焉。唐保大癸丑岁正月二十日庙成之日也。  

○义兴周将军庙记  

君字子隐，义兴阳羡人。晋鄱阳太守鲂之子。少而斥弛，任侠自处，不护细行，乡人以为暴焉。尝感父老之言，以南山之虎，长桥之蛟，并己为三害。於是入山杀兽，既而搏蛟，浮沈三日，竟断之而出。初，里人以为君之没也，室家相庆。既出，始知人患己之深也。乃入吴，寻二陆而师之。学成义立，以忠烈自处，期年而州府交辟。嗟夫！观过知仁，则向之所为，非巨恶矣。吴末为无难督，及王浑平吴，置酒高会，调吴人曰：“请君亡国之馀，得无戚乎？”君曰：“汉室分崩，三方鼎足。魏灭於前，吴亡於後。亡国之戚，岂独一人。”浑有惭色，荆楚之烈，气凌太原。兵灭之馀，折而不挠。及为广平太守，积纪滞讼，决之一朝。君之果也，於从政乎何有？以母疾罢归，为楚内史，徵拜散骑常侍。君曰：“古人辞大不辞小。”乃先之楚，化行俗易，然後从徵。及居近侍，多所规讽。迁御史中丞，纠劾不避宠戚。梁王肜违法，君深文按之。齐万年反，权臣恶君之强直，以君讨之。移孝於忠，有死无二。贼策之曰：“周君才兼文武，若专断而来，不可当也。如受制於人，此成擒耳。”呜乎！盗有道焉，其知之矣。及六陌之役，梁王为帅，军人未食，肜促令进，而绝其後继。君自知必败，赋诗曰：“去去世事已，策马观西戎。藜藿甘粱黍，期之克令终。”言毕而战。自旦至暮，斩首万计。弦绝矢尽，而援不至。左右劝之退，君以为凿门而出，义不旋踵，遂殁焉。夫梁王以宗戚之贵，义兼家邦，非不知良材为国之所凭，盖利欲之诱深，而爱国之情浅也。而况悠悠群品，安足言哉。由是而言，君之所按，非深文也。  

夫奸臣之与直士，其不合有三。佞直不同，嗜好亦异，一也。邪正相形，才望相绝，虽欲企尚，不能效之，抚心内愧，遂成雠恶，二也。以小人之性，度君子之心，以为善人之进，必来排已，三也。有此三者，至於反兵。贤人既殒，遂及於国。夫剖巢破卵，凤凰不翔。杀损犊，圣人亦逝。将军既殁，此西晋之所以沦胥也。二子继德，此东晋之所以光启也。君既除害，乡里称之。又尝著《阳羡风土记》，则精灵所留，游盼有在矣。锴以癸亥奉诏为祠官，东祷山岳。历将军之庙貌，想先贤之高风。周旋徜徉，欲去不忍。惟君之见危授命，当官必理，虽百代之王者，愿以为臣焉。郡县既以时致祀，敢即其图像而为颂曰：  

深山大泽，实生龙蛇。左湖右渎，君子之家。烈烈周群君，国之爪牙。梁摧国圮，命也如何。越在童龀，所游非类。见善则迁，过而无遂。眈眈白额，择肉朱殷。矫矫长蛟，喷沫飞涎。摧斑碎掌，润草丹川。无文曷行，不学将落。裹足时彦，见机而作。学成德备，数我王庭。所居成政，所历传名。敏而应敌，正以持倾。亦既霜台，纠斯强御。自亲及疏，何吐何茹。翩彼权幸，假国之威。妒贤丑正，言遂其私。取彼贤人，委之豺虎。君实致身，曾无二虑。恭闻仙诰，惟忠是与。仰料将军，解形而去。辽东千岁，归鹤来翔。威加四海，魂魄还乡。矧兹藻，在渚之阳。斯文曷补，实德无疆。  

○茅山道门威仪邓先生碑  

原夫性与天道，夫子秘而不言，神之格恩，诗人谓之难度，况乎穷幽极奥，炼气陶形，而庸庸之徒，交臂於遗金，爽口於缘鹄，涂穷於缺，智极於转丸，奔驰莫逢，视听莫见，真人隐而下士笑者，又焉足怪乎？宏之在人，可得而言矣。故茅山道门威仪邓君启霞，字云叟，其先南阳人，今为丹阳金坛人也。开元时有邓天师者，道简上圣，屈乎下风，光国垂勋，隐景遁化。君即其後也。祖讳文，考讳章，皆不仕。君性理和敬，神识宏深。咸通元年，始诣茅山太平观柏尊师道泉为弟子。方羁，六年乃披度为道士。十二年诣龙虎山，十九代天师参授都功正一法。（乾符三年，诣本观三洞法师何先生元通进授中盟上清法。）何即桃源黄先生洞元之弟子也，与瞿仙童为同学之友焉。其源流隐显，著自前闻，固非末学所能谈悉。天四年，吴太祖旌别元异，始加简署。寻为本山道副，九年为山门威仪，再赐紫服。华阳洞天仙圣游集太平观，即太宗文皇帝为升真先生之所立也。虽神真所处，杳以静深。而外迹系时，与之崇替。中和之际，寇盗星驰。人力所为，翦焉将烬。世之後学，无所式瞻。君誓高日月，诚贯金石。周流劝谕，力与志并。人物感其精诚，神明助其寻度。荆棘陨，并为芝丹。鸱枭革音，复见鸾鹤。像设严毖，垣楹轮奂。其所经始，三百馀间。山楼所须，田畴帑庾，什器等率皆称是。  

夫紫荩兆於建业，茅山连於金陵。君之缵修，灵境光复。而有唐中兴之业，亦自此而基。神理幽通，不期而会者矣。义祖武皇帝作镇江表，特加礼异。至诚所启，罔有不从。是以力役复蠲，樵苏有禁。梁怀王藩屏氵制右，亲图写其像焉。君既拱此元珠，轻其尺璧。内以宏道，外以成人。贞素先生王君，理解清深，墙宇高嶷，未尝不摄齐捧袂，虚往实归，舒其愤悱。致於夷旷，偏得其道，以居京师。君於世学，多所精诣。体此敏博，冲而用之。既居其实而去其华，养其内而遗其外，故不复为称矣。夫流光迅驰，道俗同在。若并辔半岭，而升降则殊。及夫百龄有穷，万物将蜕，众自此沦厌，君自此跻升。真俗之间，由是而判。幽冥恍惚，昧者不知。春秋八十有五，太和四年岁在壬辰，解化於山门。君所传经，昭显於时，则故元博大师真素先生王君栖霞，惠和大师康君可久，茅山威仪王君敬真，麻姑山威仪王君体仁，表叹大德赐紫安君光美，左街焚修大德张混成，庐山道副重安寂，并被国宠，翊於道风。入室弟子故太平观都监陈修一、陈守一，今茅山都监主教门事表叹大德邓栖一、监观倪宏一等，并随其性习，间参道要。山门教宇，栖一有其劳。君遗世虽遥，贞石犹缺。真迹未勒，门人惧焉。锴之蒙浅，虽晚闻道，昔尝逮奉贞素伏申之敬，贞素之上清门人今右街章表大德刘君德光，为启霞之友，邓君栖一因而见托，故锴不为让焉。其铭曰：  

大道泛兮，物无不在。人代有敝，真风无改。於铄邓君，情遗所宰。惟道是求，惟道是采。脱落畎亩，超登云海。天作茅峰，人作畏。君始从师，逸而功倍。教法遥邈，君能复之。一匡轮迹，允洽昌期。君既往矣，谁能嗣之。弟子栖一，承兹道基。敬仰高风，刻石为碑。俾尔後学，高山仰之。  

☆乐史  

史，字子正，抚州宜黄人。仕南唐，官秘书郎。入宋，太平兴国五年复登进士，历水部员外郎，使两浙巡抚判西京留司御史台卒。  

○仙鹅池祈真观记  

崇仁县古巴陵之府，隋开皇中降为县。县之西北有祈真观者，山水回合，实列仙之攸馆。岁月电谢，碑石罹於兵火。置观之由，不吾知也。其所闻者，耳目相接。传云太和年中，住持道士杜仙兴，嚼玉蕤，嗽金髓，烧五色药，望三素云。本郡杜使君师仁闻其名，就观修黄斋。忽有仙鹅七只，下门外池中。因是名曰仙鹅池。逮仙兴羽化，仙磬响沈。玉宇琳房，鞠为茂草。至保大初，有道士刘道肱者，亦精严法之流耳，言慕幽迹，贲然来思。繇是斤斧云峰，放出杉松。曾不崇朝，化为灵宫。紫篁清节，一皆新之。噫！能拂凄凉之地，重为朝礼之庭。若非修道之辈，孰至是哉。悲夫！自太和中至乾德初，约四百十岁，而仙鹅一去，池树毵毵。晴山似画，著水如蓝。非灵羽有不愿之心，盖人世无至诚之感。  

乾德元年岁终癸亥四月，彭城刘司直元载字简能，好奇之名士也。制锦是邑，询故事得仙鹅之实。翌日焚香，觊灵禽之来。愿言之抱，如影随形。是月十八日，有仙鹅二百馀只，萃於观之松篁。一鹅殊伟，若蜂蚁之有王。皆玉衿绛趾，丹觜零翎。不饮不啄，宿而後飞。二之年四月二十三日，三之年四月二十八日，有百馀只而至。於时五月初二，忽群飞於县邑，盘旋久之，如留恋焉。是岁刘君自南宫承制，经於旧邑，税驾祈真东之佛舍。明日，有仙鹅五十只於池南。自兹一去，又隔三年。迨开宝三载，岁在庚午四月十九日，有仙鹅三十只现於池北。於当月二十五日，又百馀只过於郊郭。时扶风马司空宪弦歌此邑。马君湘潭玉叶，好事之君子也。亦尝命驾祈真，祈祷真迹，果一月中仙禽两现。余家於邑中，熟谙本末。已曾为简能撰仙鹅记，甚得详悉。今请告南归，道肱又以观记见请。不可不重道仙鹅之来去矣。昔杜师住之日仙鹅少，今刘师住之日仙鹅多。由此而论，刘之道缘，优於往也。又念巴水之地，名迹实繁。自观之东抵县，县有景□观，则萧子云侍郎书牌额之所。观东北接五峰山，山前有百鸟汤。观之北近高富山，山前有过至孝墓。予惜其少於传记，恐隙驷不留，将来之人，不得知矣。今染翰之次，得以丛而附焉。甚愧不文，直书其事云耳。  

○唐景□观碑  

景□观者，皇唐景□年中所建也，在崇仁县西北隅。巴山翠其槛，巴水漱其门。山水周遮，松萝堆。士君子赏为神仙之胜迹，斯言不诬矣。予家於观之北，童稚时闻耆老传云，往时观碑额故，将新之，因中元节，众道士推能书者，明日染翰。是日晚，有一道士，形容羸，衣褐荒，栖栖焉，人皆不物色，自言攻篆隶，请书之。众口冁然而阻截。迨夜参半，其道士於堂中张灯火，动笔砚，大书门扉上“景□观”三字。有未睡者潜观焉。迟明，观其笔力遒健，光彩射人目。於时令佐至，叹讶者数四。虽觉异人，发问未暇，请於新碑更书之，而辞不能也。斋罢告行，行至三门，令佐暨诸道士随而且留。自言曰：“吾是萧子云。”众拜之，举首不见。於是坼其门扉，缘饰为碑。至危太傅全讽为川将，时人移於黄田寨上失之。得非神仙之物，容易而难留。子云者，梁黄门侍郎，於玉笥山得仙矣。  

先有大钟一，牌额离後，一夕风雨亡。异时捕鱼人见在观南溪潭中。取之不获。今有小钟一存，上题开元二十七年铸。又有香炉一，上题许真君名号，传云真君化身来舍。岁月将永，事不可寻。今虽已亡，又不可不存其梗概。观之屋宇，自黄巢攘臂之际，已赴灰烬。今堂殿楼台，尚残基址。因知昔时缔构，壮丽不无。洎後虽曾完葺，具体而微。一片衡茅，四时风雨。王孙之草，几犯於阶庭。金母之桃，半归於樵采。显德年中，彭城刘司直元载，慕道之高士也。宰是邑，惜其名迹，无人尸之，乃召请道士蒋道元者住持。道元门传金，力学玉书。不以艰难破其心，不以荒凉役其意，一味焚修，俟其振发。予昨自班行南归故园，每行乐於观之溪岸，道元以观中元无碑记，便以斯文见请。且曰：“恐神仙之踪迹，不闻於後人矣。”予闻斯言，意甚嘉赏。况居近仙馆，素欲挥翰。今既会宿心，得以直书其事。乃为铭曰：  

巴山四瞰，巴水东流。景□观者，在巴水头。景□年立，仙境最尢。有萧子□，本梁公侯。把琉璃碗，上凤麟洲。凤麟为驾，驾言出游。观额将故，道士云修。遇我萧侯，书踪夜留。组绣光动，龙蛇势浮。鸟啼花落，岁月悠悠。仟人银钩，罹乱谁收。空馀古观，松萝一邱。松风浏浏，松雨飕飕。古钟尚存，仙炉亦休。道士好事，恐堕其由。请我挥翰，金石千秋。  

## ●卷八百八十九  

☆王宗佶  

宗佶本姓甘氏，洪州人，蜀先主王建养子。以军功累迁武信军节度使。天复初充扈驾指挥使，进太师，封晋国公。後为枢密使唐道袭所构，先主命扑杀之。  

○上蜀高祖表  

臣官预大臣，亲则长子，国家之事，休戚是同。今储贰未定，必生厉阶。陛下若以宗懿才堪继承，宜早行册礼。以臣为元帅，兼总六军，倘以时方艰难，宗懿冲幼，臣安敢持谦，不当重事。陛下既正位南面，军旅之事，宜委之臣下。臣请开元帅府，铸六军印，征戍徵发，臣悉专行。太子视膳於晨昏，微臣握兵於环卫，万世基业，惟陛下裁之。  

☆王宗俦  

宗俦，蜀先主王建养子，累授天雄军节度使兼侍中。乾德三年擢山南节度使，充西北面都招讨行营安抚使。以後主王衍荒淫，忧愤卒。  

○李延召投状乞免役事佛判  

虽居兵籍，心在佛门。修心於行伍之间，达理於幻泡之外。归心而依佛化，截足以事空王。壮哉貔貅，何太猛利。大愿难阻，真诚可嘉。准状付本军除落名氏，仍差虞候监截一足讫，送真元寺收管，洒扫焚修。  

☆冯涓  

涓，字信之，婺州东阳人。登大中四年宏辞科进士，起家京兆府参军。昭宗时官祠部郎中，擢眉州剌史。蜀主分藩西川，表为节度判官。历官至御史大夫卒。  

○为蜀王建草斩陈敬田令孜表  

开匣出虎，孔宣父不责他人。当路斩蛇，孙叔敖非因利己。专杀不行於阃外，先机恐失於彀中。臣辄行阃制处斩讫。  

○谏伐李茂贞疏  

臣闻兴师者，残兵力，虚府库，弊群畜，损弓甲，衰农桑，动德义，兴诈伪，故损国害人，莫先於用兵也。方今梁王朱全忠霸盛，强据两京，料其先取河东。河东梁之敌国也，势不两立。傥一处为雄，率天下之众，一举西来，纵诸葛重生，五丁复出，无以泥封大散，石锁剑门。今秦庭实蜀之巨屏也，去其屏，窥见庭馆焉。莫若与秦王和亲，稍稍以麻布茗草给之，不伤於大义，济之以小利。蜀但训兵秣马，因敌料强，足可以保天禄於三川，固子孙於万叶。潜令公主探其机密，窥彼室家，俟便攻之，一举而获可也。  

○谏用兵疏  

古之用兵，非以逞威暴而肆杀戮，盖以安民为先，丰财为本。汤武无忿怒之师，高光有鱼水之士。故能应天顺人，吊民伐罪。今自土德云衰，朱梁逞虐，雍都洛邑，尽是荆榛。江南山东，各有割据。斗力则人各有力，用兵则人各有兵。陛下欲以一方之强，举万全之策，臣恐陛下之忧，不在於秦雍，而在於肘腋之下也。  

☆韦庄  

庄，字端己，见素之後。乾宁中登进士第，为判官，擢左补阙。蜀主为西川节度副使，昭宗命庄宣谕两川，遂留蜀掌书记。寻擢起居舍人，为安抚副使。蜀主开国，进左散骑常侍，判中书门下事，累官至门下侍郎吏部尚书同平章事。武成三年卒，谥文靖。  

○乞追赐李贺皇甫松等进士及第奏  

词人才子，时有遗贤。不沾一命於圣明，没作千年之恨骨。据臣所知，则有李贺、皇甫松、李群玉、陆龟蒙、赵光远、温庭筠、刘德仁、陆逵、傅锡、平曾、贾岛、刘稚、罗邺、方干，俱无显遇，皆有奇才。丽句清词，遍在词人之口。衔冤抱恨，竟为冥路之尘。伏望追赐进士及第，各赠补阙拾遗。见存惟罗隐一人，亦乞特赐科名，录升三级，便以特敕，显示优恩。俾使已升冤人，皆沾圣泽。後来学者，更励文风。  

○为蜀高祖答王宗绾书  

吾蒙主上恩有年矣，衣襟之上，宸翰如新。墨诏之中，泪痕犹在。犬马尚能报主，而况人之臣子乎？自去年三月东还，连贡二十表，而绝无一使之报。天地阻隔，叫呼何及。闻上至谷水，臣僚及宫僚千馀人，皆为汴州所害。至洛果遭弑逆。自闻此诏，五内糜溃。方枕戈待旦，思为主上报仇。今使来，不知以何宣告。  

○又元集序  

谢元晖文集盈编，止诵“澄江”之句。曹子建诗名冠古，惟吟“清夜”之篇。是知美稼千箱，两歧綦少。繁弦九变，大殊稀。入华林而珠树非多，阅众籁而紫箫惟一。所以撷芳林下，拾翠岩边。沙之汰之，始辨辟寒之宝。载雕载琢，方成瑚琏之珍。故知颔下采珠，难求十斛。管中窥豹，但取一斑。自国朝大手名人，以至今之作者，或百篇之内，时一章。或全集之中，微徵数首。但掇其清词丽句，录在西斋，莫穷其巨派洪澜，任归东海。总其记得者才子一百五十人，诵得者名诗三百首。长乐暇日，陋巷穷时，聊撼膝以书绅，匪攒心而就简。盖诗中鼓吹，名下笙簧。击凫氏之钟，霜清日观。淬雷公之剑，影动星津。云间分合璧之光，海上运摩天之翅。夺造化而雷云喷涌，役鬼神而风雨奔驰。但思其食马留肝，徒□染指。岂虑其烹鱼去，乙或至伤鳞。自惭乎鼹腹易盈，非嗜其熊蹯躅美。然则律者既采，繁者是除。何知黑白之鹅，强识淄渑之水。左太冲十年三赋，未必无瑕。刘穆之一日百函，焉能尽丽。是知班、张、屈、宋，亦有芜辞。沈、谢、应、刘，犹多累句。虽遗妍可惜，而备载斯难。亦由执斧伐山，止求嘉木。挈瓶赴海，但汲甘泉。等同於风月烟花，各是其栌梨橘柚。昔姚合所撰《极元集》一卷，传於当代，已尽精微。今更采其元者，勒成《又元集》三卷，记方流而目眩，阅丽水而神疲。鱼兔虽存，筌蹄是弃。所以金盘饮露，惟采沆瀣之精。花界食珍，但享醍醐之味。非独资於短见，亦可贻於後昆。采实去华，俟诸来者。光化三年七月二日，前左补阙韦庄述。  

☆韦蔼  

蔼，前蜀韦庄弟。  

○浣花集叙  

余家之兄庄，自庚子乱离前，凡著歌诗文章数十通。属兵火迭兴，简编俱坠。惟馀口诵者，所存无几。尔後流离漂泛，寓目缘情。子期怀旧之辞，王粲伤时之制，或离群轸虑，或反袂兴悲。四愁九愁之文，一咏一觞之作，迄於癸亥岁，又缀仅千馀首。庚申夏，自中谏（阙四字）辛酉春，应聘为西蜀奏记。明年，浣花溪寻得杜工部旧址，虽芜没已久，而柱砥犹存。因命芟夷，结茅为一室。盖欲思其人而完其庐，非敢广其基构耳。蔼便因闲日，录兄之藁草。中或默记於吟咏者，次为五卷，目之曰《浣花集》，亦杜陵所居之义也。馀今之所制，则俟为别录，用继於右。时癸亥年六月九日蔼集。  

☆吴崇  

崇，前蜀乾德时人。  

○重修开元天宝观记  

原夫混茫无象，生元气以发扬。太极成形，建两仪而交感。是故一升一降，既惨既舒。深知要妙之门，默起自然之理。万化皆归於橐，八风寻运於玑。虽开阖紫宸，实分官於九府。而主张玉籍，俱命职於群真。洎周朝则教演五千，流唐室则宗分前後。所以法天取则，帝王崇至静之源。秉一成功，冠褐慕至和之境。得之者寿，失之者亡。羲轩冀表於前芳，茅许将传於故事。上则云宫月殿，荧煌高锁於三清。下则琼室珠房，重叠旁分於五岳。权福罪则皆同影响，叩希夷则莫睹枢机。然後九有延祈，故崇宫庙。三元礼醮，遍列坛场。苟邦国以长兴，谅焚修而不泯。  

其谓乎开元观者，城东异境，物外灵踪。实乾坤秀丽之乡，乃云鹤盘旋之地。当吴大帝龙骧碧汉，鹊起金陵。奉元元而旦夕未皇，执躁静而祷祈不倦。访鼎湖之旧迹，寻河上之元风。傥尚虚无，必开虔奉。至宝鼎四载，乃方立为崇真之观。初标堂宇，继设住持。绵星纪以逾深，存香灯而不阙。值隋皇革命，神器移天。方当在宥之初，遽布维新之政。开皇十一年，又换元额为崇仟之观。遇大唐高祖皇帝应天徇物，卷众临戎。定山河为一统之宗，使区宇绝三分之势。明明表德，荡荡垂风。及元宗皇帝躬乘大宝，克显丕图，复会仟师，同访桂花宫里。潜逢圣祖，还游羊角烟中。万年以表於殊风，四海仍新於大号。开元二十六年又奉更改，则今之名额也。崇基宛若，真像豁如。以次薰修，递相严敬。有道士彭法宣等，各怀道德，继备精虔。表方隅归向之场，显尘世祈求之旨。及乎咸通已後，玉关据虎，金革犯秦。经兵火以延焚，因毁残而废坠。  

暨皇唐复霸，帝业中兴。刺史张公承杰，心悬妙理，志慕真筌。洞鉴精虔，深委功绩。至保大九年，相次舍置三清尊殿功德宝坛等。志坚有感，德迈皆通。是表良因，用成其事。由是散求郢匠，广布楚材。梁栋云铺，棼鳞次。殿堂才毕，巍巍笼绀雾细霞。廊庑方开，赫赫布祥光瑞色。真容圣像，俨若化来。玉女仙童，忽如降下。黼黻而皆成异境，清虚而尽似仙乡。芬芳之琪树祥花，缭绕之松阴桂影。疑十洲之风月，移在人间。眺万洞之烟霞，宛如象外，矧以以前临大道，红尘不惹於元关。後跨长江，渌浪同含於妙性。八海之羽人频至，五山之词客如归。岂让丹邱，何殊阆苑。将期立绩，冀亻孱厥功。上可以裨赞皇图，下可以休祯庶类。而崇智乏精通，才非敏速。忝承来命，请纪殊猷。立言惭褒贬之文，握笔绝色丝之字。冀迁陵谷，用表贞珉。长为不朽之名，永作无穷之誉。时乾德二年太岁甲子十月十五日记。  

☆周德权  

德权，许州人。事蜀主，为眉州刺史，累迁太保中书令。永平元年卒，赠太师。  

○上蜀高祖劝进表  

案谶文：“李西王逢吉昌，土德兑兴丹莫当。”李者，唐亡也。西王者，王氏兴於西方也。逢吉昌者，逢字如殿下之名也，土德，坤维也。兑兴亦西方也。丹莫当者，丹朱也，言朱梁不敢与殿下抗也。愿稽合天命，仰膺宝，使天地有主，人神有依。  

☆李道安  

道安，蜀乾德时人。  

○上灾异疏  

仓廪者国之本，粮食者人之命。固其本则邦宁，重其命则人富。今粒食中皆生蜂虿，切疑在位贪鄙，夺民农时，戕害人命。故天生灾异，以为警告。又虫皆曳米而行，恐边鄙不宁，干戈忽起，馈挽相继，人不堪命。伏愿少精圣虑，与大臣恐惧修省，以消灾异。  

☆林罕  

罕，字仲缄，西江人。事蜀後主，除温江主簿，迁太子洗马。  

○林氏字源编小说序  

罕长兴二年岁在戊子，时年三十有五，疾病逾时，闲坐思书之点画，莫知所以。乃搜阅今古篆隶，始见源由。旋观近代以来，篆隶多失。始则茫乎不知，终则惜其错误。欲求端正，将示同人。病间有事，其志不遂。至明德二年乙未复病，迄於丁酉冬不瘳，病中无事，得遂前志。与大理少卿赵崇祚讨论，成一家之书。  

昔孔安国《尚书序》云：“古者伏羲氏之王天下也，始画八卦，造书契，以代结绳之政，由是文籍生焉。”贾耽镇滑州时，作《偏傍字源序》云：“降及夏殷周，通谓之古文。”至宣王太史史籀，著大篆十五篇，与古文小异。七国分裂，篆与古文，随其所尚。始皇兼并海内，丞相李斯遂收拾遗逸，作苍颉七章。中车府令赵高作爰历七章，太史胡母敬作博学七章，并约籀文。篆体转工，世即谓之小篆。属秦政滋烦，人趋简易，故军正程邈变古文大小篆作隶书。然书之所兴，莫定何代。隶之所起，始自秦时。篆者取虫篆之形，隶者便徒隶之用。汉初有书师，以隶合小篆为五十五章，教於乡里。平帝元始中，徵通书会京师者百有馀人，方立小学之科。扬雄采掇其可用者，作训纂八十九章。至东汉班固，加十三章，共一百二章二千一百二十字。虽群书并载，而目录不分。惟太尉祭酒许慎，取其形类，作偏傍条例十五卷，名之曰《说文》，颇有遗漏。吕忱又作《字林》五卷，以补其阙。洎三国之後，历晋魏陈隋，书甚行，篆书殆将泯灭。至唐将作少监李阳冰，就许氏《说文》复加刊正，作三十卷，今之所行者是也。其时复於说文篆字下，便以隶书照之，名曰《字统》。开元中，以隶体不定，复於隶书字统下录篆文，作四十卷，名曰《开元文字》。自此隶体始定矣。兼改古文尚书及无平不陂字，即其类也。先已有《九经音义》及《切韵玉篇》行焉。大历中，司业张参作《五经文字》三卷，凡一百六十部。其《序略》云：“以类相从，务以易了，不必旧诀。自非经典文义之所在，虽切於时，略不集录，以明为经不为字也。”开成中，唐元度以《五经文字》有所不载，复作《新加九经字样》一卷，凡七十六部。其《序略》云：“有偏傍上下本所无者，纂为杂辨部以统之。”然九经所有之字，即加训切。况是隶书，莫知篆意。其字注解，或云说文者，即前来两说文也。或云石经者，即蔡邕於国学所立石经也。或云隶省者，即隶减也。唐产石经，乃蔡邕之故事也。  

周礼，保氏掌养国子以道，教之六书，谓象形、指事、会意、谐声、转注、假借。六者造字之本也。篆虽一体，而隶变数般。篆隶即兴，讹舛相错。非究於篆，无由晓隶。六书者，非止著一意而属一字，一字之内，有占六书二、三、四者，大都造字皆包含六意。字有正者倒者，横而在上中下者，竖而在左右中者，向者背者，并者重者，顺者逆者，左者右者，俯者仰者，横坼而里别字者，竖开而夹别字者，有一字成者，有全二字三字四字五字合成者，有省二字三字四字合成者。隶书有不抛篆者，有全违篆者，有减篆者，有添篆者，有篆隶同文者。在篆体则可辨，变隶体则多有义异而文同，篆亦有之。今悉解之於後文，此不同例。俗有《隶书赋》者，假托许慎为名，颇乖经史。据《颜氏家训》云：“斯实陶先生弟子杜道士所为，大误时俗。吾家子孙，不得收写。”又有《古今隶书端字决疑赋》，更不经於隶书赋。当今之世，不可学之。又有文下作子为学，更旁作生为苏，凡数十百字，谓之野书。唐有敕文，明加禁断。今往往见之，亦不可辄学。颜真卿撰《干禄字书》一卷，每一字作三般，即注云：“上正中通下俗。”既合标题，合有褒贬。全无与夺，亦无取焉。其道书、鬼书、天篆、章草、八分、飞白、破体、行书，无益於字，此亦不录。篆隶有笔力遒健，字势妍丽，斯乃意巧之人。临文改易，或参差之，长短之，屈曲之，拗捩之，务於奇怪，以媚一时。後习之人，性有利钝，致与元篆隶不同。盖病由此起。今之学者，但能明知八法，洞晓六书，道理既全，体格自贵，亦何必踵欧虞褚柳之惑乱哉！  

罕今所篆者，则取李阳冰《重定说文》。所隶者，则取《开元文字》。虽知鲁钝，不失源流。所贵讲说皆有依凭，点画自无差误。杜征南注《左氏春秋》，以经杂传，谓之“集解”。何都尉《论语序》云：“今集诸家之善，亦谓之集解。”罕以隶书解於篆字之下，故效之亦曰集解。今以说文浩大，备载群言，卷轴烦多，卒难寻究，翻致懵乱，莫知指归。是以翦截浮辞，撮其机要，於偏傍五百四十一字，各随字训释。或有字关起字者，省而难辨者，须见篆方晓隶者，虽在注中，亦先篆後隶，各随所部，载而明之。其馀形声易会，不关造字者，则略而不论。其篆文下及注中易字，便以隶书为音。如稍难者，则纽以四声。四声不足，乃加切韵。使学者简而易从，涣然冰释。於《说文》中已十得其八九矣。名之曰《林氏字源编小说》。古人穷困湮厄而述作兴，罕也卧疾数年，饱食终日，思有开悟，贻厥将来，非欲独藏私家，实冀遍之天下。乃手书刻石，期以不朽。一免传写之误，二免翰墨之劳。或有索之，易为脱本。审篆隶无纤毫之失，质人神无愧耻之心。古今所疑，坦然明白。如其漏略，以俟君子。  

○十在文（代顾在询作）  

兴土木於禁中，选骁雄於手下。爰持斧钺，出镇藩篱。饰宫殿於遐方，命銮舆而远幸。为衅之端，为祸之原。有王承休在，摧挫英雄，吹扬佞媚，全无才智，缪处腹心。断性命於戏玩之间，戮仇雠於极机之下。有功劳而皆弃，非贿赂而不行。有宋光嗣在，受先皇之坟托，为大国之栋梁。既不输忠，又不知退。恣一门之奢侈，任数力之骄矜。徒为贪饕之人，实非社稷之器。有王宗弼在，妄陟□霄，殊非謇谔。兴乱本则逞章程之妙，恣奸谋则事颊舌之能。心口倾危，尚居左右。有韩昭在，性怀惨毒，心恣贪残。焚军营，恢拓私第。不顾喧腾於众口，惟思自任於忿怀。有欧阳晃在，酷毒害民，市井聚货。叨为郡守，实负天恩。疮痍已遍於阳安，蒙蔽半由於内密。有田鲁俦在，为君王之元舅，受保傅之尊官。但务奢华，不思辅弼。第宅迥同於上苑，金珠求满於贪心。有徐延琼在，出为留守，入掌枢机。无谔谔以佐君，但唯唯而徇旨。有景润澄在，搜求女色，取悦宸襟。常叨不次之恩，每冒无厌之宠。敷对惟夸於便捷，佐时不识於经纶。素非忠勤，实为忝窃。有严凝月在，唱亡国之音，炫趋时之侈。每为巫觋，以玩圣明。致君为桀纣之昏，使上乏唐虞之化。有臣在，陛下任臣如此，何忧社稷不安。  

☆许寂  

寂，字闲闲，栖四明山，昭宗徵赴阙，召对内殿。寻请还山，寓居江陵。唐末除谏官不起，赵匡凝奔蜀，寂偕行。蜀主王建待以师礼，位至蜀相。同光末平蜀，从王衍降，授工部尚书致仕。清泰三年卒，年八十馀。  

○上蜀主求贤书  

历代之君，乘时启运，莫不博访髦士，详求硕画。以武定祸乱，以文致康羲。故轩皇命六相，虞舜举八元，伯禹拜昌言，成汤师一德。周有多士，文王以宁。此历代之大经，求贤之极挚也。今百辟之中，有谋可以策国，勇可以荡寇，或博究治体，或精知化源，未擢颖於明廷，尚含光於庶位者，伏望恢明圣之略，开户牖之图，亲赐顾问，以观其能。置之列位，尽其献纳。俾官无败政，人无滞才。  

○谢信物书  

右件鞍辔马腰带甲胄枪剑麝脐琥珀玳瑁金棱碗越瓷器并诸色药物等，皆大梁皇帝降使赐贶。雕鞍撼玉，坚甲烁金。十围希世之珍，六辔绝尘之用。枪森蛇擀，剑耀龙锋。金棱含宝碗之光，秘色抱青恣之响。上药非蜀都所纪，名香从外国称奇。远有珍华，并由惠好。顾酬谢而增愧，仰渥泽以难胜。捧阅品名，实惭受。  

○蜀答聘书  

大蜀皇帝谨致书於大梁皇帝阁下：窃念早岁与皇帝共逢昌运，同事前朝。俱荣倚注之恩，并受安危之寄。岂期王室如毁，大事莫追。横流泛滥於八方，衰衅凌夷於九庙。此际与皇帝同分茅土，共统邦家。扶危者力既不宣，握兵者计无所出。某忝列同盟之分，幸居平蜀之功。所宜治兵甲以固封疆，聚征赋以修进贡。望星使而经年不至，指云乡而就日无期。  

远闻皇帝应天顺人，开基立极。拯生灵於涂炭，示恩信於豚鱼。东南之王气咸归，河洛之殊祥毕至。四门尽辟，百度惟贞。竟无意於兴邦，止施仁而济物。以此内量分限，不在经纶。七十州自可指挥，八千里半因开拓。遂至万民叶议，八国来朝。爰徵史册之文，亦有变通之说。且东汉乱离之後，三国齐兴。西周微弱之时，六雄竞起。俱非恃强逼禅，皆以行道济时。雍容於揖让之前，轻重於英雄之内。况西蜀开山立国，烧栈为谋。称雄虽处於一隅，避狄曾安於二帝。鼎峙之规模尚在，山呼之气象犹存。永言梁蜀之欢，合认弟兄之国。今蒙皇帝远寻旧好，专降嘉音。坦无间谍之嫌，再叙始终之约。款虑则春冰共泮，开通则东海可归。光荣遽被於子孙，畅遂咸於草野。今则尽焦劳而励己，用勤俭以师贤。常瞻偃草之风，以继用天之道。又蒙厚加赐贶，别降珍奇。十骥联镳，六龙并驾。称德曾参於万乘，呈才皆过於千金。载观恋主之心，益励怀恩之志。宝带辍异方之贡，名香加远国之珍。奇锋利过於雪霜，雅器价齐於金玉。入用多惭於未识，捧持方喜於初观。望思而一日三秋，仰德而跬步千里。自此荣遵天路，继遣星槎。缄章不候於飞鸢，裂帛岂劳於系雁。忻荣慰嘉，并集此时。敬以专使卢卿等回，备陈所志。幸望开览。谨曰。  

## ●卷八百九十  

☆郑艺  

艺，仕蜀後主，为翰林学士。  

○武德军节度使徐延琼德政碑  

臣尝读唐书，窃睹太宗每以为将致治平，必先仁义，得贤则理，失人则危。可鉴格言，足徵邃古。岂不以化驯易服，威束难齐哉？然农战交修，德刑共举。半乱也，共政必隳。将弊也，其风必佻。将图九合之威，亦赖五臣之佐。苟虞害众，莫若任贤。视今可以知昔矣。高祖皇帝以汴贼弑君，唐朝绝嗣。左袒罕闻其归汉，同声皆仿於吠尧。上下相蒙，酣为醉国。寰区之内，亿兆无依。竞陈推戴之诚，愿正君臣之位。难违众欲，遂启丕图。戡祸乱而俟中兴，协会盟而归大国。为蜀之帝，报唐之恩。明孝皇帝受命之六年，天清地宁，珠连璧合，肇修人纪，於变时雍。至若皇坟帝典之精，河图洛书之奥，步骤於羲轩之际，损益於文献之间。不然，何其尽美尽善之如是也。遂使蛮夷向化，吴越输珍。麟凤效祥，草木呈瑞。矧复英贤间出，俊罗生，上犹以为未也。方且思圣父勤求，登用才哲，循名责实，较德论功，沮劝有谋，黜陟不滥。凿乾缔构，允归睿作之功。寿国陶熔，必有挺生之佐。式扶昌运，对越上元。由是中外文武，将相公卿，洎庶尹庶史，各率厥职，奉若天旨。越正月，武德军将校吏民缁黄耆艾等列状诣护军使，请以节度使徐延琼德政上闻，愿勒碑纪，且以借留为请。上忧勤庶政，以百姓为心。凝旒称叹者久之，谓翰林学士艺曰：“朕司牧元元，将开寿域，使国内郡县，治行皆如梓潼，朕何忧哉！夫吏久於官，古之道也。况众欲之乎？朕既俞其请矣，卿为我摭其懿实，播无穷之闻，以塞民望。”微臣奉诏恐惧，叙曰：“臣闻龙飞九五，山川效云将之灵。鹏击三千，风水运波臣之化。虽复同心同德，雅资十乱之功。乃圣乃神，永赖八元之佐。内则皋夔协赞，外则方召专征。神谋且贞，师律具有。兼膺注意，宜属宏材。此我皇帝之御宇也。丕显帝图，顾兹天力。四神践雪，五老飞星。投纶负鼎之贤，争伸宏业。委辂请缨之士，竞奋深机。蕙帐空而明月常孤，蒲轮至而清风自激。猗欤！虽居宣武之间，未若我朝得人为盛也。其或家连戚里，身陟斋坛。益扬谦损之风，靡见骄矜之色。功超贾邓，政迈黄韩。有若武德军节度使徐公，斯可谓一时之英也。”  

公名延琼，字敬明，东海剡人，即国之元舅也。世绪标奇，门风袭焕。镇为峰鼎，用作雄。父子则贵比金张，兄弟则政同鲁卫。腾八龙之声价，齐一凤之羽仪。阮竹皆芳，田荆并茂。金相玉印，各炫晨葩。虎节狮坛，共观昼锦。徒思遍举，抑亦倦谭。公王父唐京兆武功县令追赠尚书左仆射太师高平王，政绩频彰，勋华早振。自激封侯之志，夙垂济世之名。并西晋殊功，劳连邸第。南朝雅望，地显官婚。贻谋各著於承家，致用皆光其佐命。朱轮华冕，岂独推恩。甲令门风，实先种德。是贤奕叶，孰与提衡。历佐昌朝，宜锺异气。公中邱会秀，大爽炳灵。幼挺英姿，夙彰雅操。禀说礼敦诗之教，蕴经文纬武之才。欲绍家声，遂参戎右。敌国相吞之候，决在毫厘。阴符必胜之机，制於掌握。雕戈宝鼎，门崇八命之荣。玉帐金坛，神授六韬之妙。故能名高大国，业嗣良弓。轻镇北之无文，恨征南之不武。圯桥灵叟，谓谋略之可传。汶水神翁，知功名而必立。自继膺睿眷，两践涣符。四封无刁斗之音，千里有襦之咏。政成剖竹，拥重执金。掌领孤儿，每警巡於昼夜。扈随大驾，远镇定於边陲。才复六飞，将分双节。上以妻阝城奥壤，潼水名区。粤自艰难，久罹疮。狱市无寄，杼轴皆空。群盗猖狂，幸寇恂之去日。遗黎憔悴，望郭汲之来时。不有改张，何其俾。爰求贤帅，式整雄藩，乃授公武德军节度使。公揽辔遄征，下车毕理。弹压豪骜，封殖疲癃。究本寻源，提纲振领。害於人者，虽大必去。利於人者，虽小必行。尝谓人曰：“法者政之要也，不可不峻其堤防。礼者教之本也，不可不谨其律度。食者民之命也，不可不勤其稼穑。兵者战之器也，不可不肃其号令。率是四者，尽其一心，上可以翼卫朝廷，下可以仪刑藩翰。吾得之矣，尔其观焉。  

公以管内数多亡命，姑务偷生，久聚萑苻，常为虺蜴。狡穴皆依於穷谷，妖巢各恃於幽林。化之不悛，来而复叛。郡邑虞其蹂躏，路歧苦於襄攵。公密运良筹，周旋峭格。尽投私罟，皆挟祸胎。益其戎兵，诫其强吏。商旅无滞，贡奉罔艰。王尊申京兆之威，龚遂去潢池之患。劳徕罕倦，荡析咸归。动有常规，赏无横费。上勤时贡，下赡军须。月未及其授衣，士已忻於挟纩。赈其匮乏，释彼愁颜。幸夜犬不惊，宵鱼自放。哀矜庶狱，慎恤惟刑。赭衣尽伏其神明，丹笔立分其情伪。绝加等之聚敛，革无名之征徭。平衡不谬於锱铢，嘉量罔欺於圭撮。公又仰稽前古，俯瞰遗踪。思枣祗辟地之谋，味韩浩屯田之计。膏腴靡弃，黍麦频丰。梦果应於牧人，利可资於寡妇。贡赋加倍，献奉相望。又岁别进军食，因沃润之乡，置牢盆之务。商徒繁会，官帑委输。检吏通民，机能制用。矫时阜俗，俭以率先。贯天钱而已应星文，认宝气而已有雄剑。（阙）来奏课连最闻，薤本可留，足表富人之术。芋区难并，咸知济物之方。公以鸣社嘉辰，绕枢令节，祈圣寿有庄严之恳，祝宗祧於降诞之期，自舍俸金於惠义寺构华严大阁。向者公府未完，军卫莫称。於是载修轮奂，别创规模。庭架虹梁，门罗虎戟。层楼燕贺，偏增鼓吹之雄。广厦飞，益动旌旗之色。路当冲要，地控都畿。使车昼夜以交驰，候馆往来而宿饷。每倾公帑，用饮宾筵。休声洽闻，灵贶昭感。紫芝三秀，黄犊并生。天唯发祥，地不爱宝。迥掩得禾之异，果符登麦之文。歌德咏仁，言将不足。含和吐气，乐固难名。大矣哉！公之问俗观风，阜财述职，焉可得而称也？爵赏既行，中外同喜。遂册拜中书令赵国公，加食一千户，通前五千户。  

公岳降标奇，星精禀异。温如圭璧，郁若椒兰。智合韬钤，言无钩距。运筹决胜，荀攸可比於良平。仗钺祓威，谢艾足同於方召。研几昭礼，植操资忠。允武允文，多材多艺。军中讲学，马上注书。挥刀则立睹飞泉，盘肖则惟闻折树。而又贵不自满，谦而益光。飨士投胶，延宾比饭。帐下之犀渠贝胄，咸感吮痈。楼中之螓首蛾眉，宁矜笑辟。闺门密行，簪组美谭。里巷相观，风□动色。宸衷夙注，宠诏已行。致阖境之允谐，固本朝之是卫。况家丰懿戚，治陟殊尢。心旅连营，蓄雷霆於北落。股肱眚镇，寄柱石於东川。克副分忧，合膺异渥。宜其珉丽德莹，检图功懋。绩著拥旄，化行偃草。比屋而乞留侯霸，叫阍而愿借耿纯。讵可使螭首翠碑，未披文而相质。麟台彩笔，不写照以传神。臣志慕阳秋，工非润色。仰遵睿旨，敢述殊勋。曾无少女之词，豫怯中郎之鉴。所冀陵迁谷变，尚窥沈水之文。地久天长，永睹生金之字。谨为铭曰：  

金行启运，鼎业凿乾。麟御瑞纪，凤舞昌年。层润浩注，国祚遐延。光凝宝匣，福霭祥编。上哲继文，皇图增焕。得一践羲，登三轹汉。懿纲牢笼，大虚真观。宗社还资，微明接旦。太虚寥寥，中有元精。丽物为瑞，丽人为英。英英徐公，为而生。脂膏不染，狱市无惊。智胜兵强，化行民附。屡立奇功，继膺宠数。帝念徐公，聿齐其务。乃眷梓潼，并有饶赋。公至若何，时雨滂沱。枯苗濯颖，涸辙腾波。摧奸禁暴，元刂弊止讹。襁负而至，动植兴歌。八政何先，以食为天。卧鼓勤农，免胄服田。耒耜接肘，台笠摩肩。闾阎风靡，稼穑云连。众害既去，纤恶皆除。颁宣化育，慎恤刑书。徽缠自朽，囹圄常虚。轻徭薄敛，政协蒲卢。老安少怀，远至迩肃。风雨时若，家给人足。户溢版籍，赋登公牍。储峙孔多，贡输相属。神明之正，谁为之师。公之俱美，福禄攸宜。位隆凤诏，恩注龙墀。梓人颂德，天子嘉之。爰命荒墟，奉扬馨烈。扬子神疲，江生思绝。涪水东注，铜山西揭。带砺无期，永旌贤哲。  

☆王锴  

锴，字祥，天复时奉使西川，因留蜀，官翰林学士，迁御史中丞。武成二年除中书侍郎同平章事。後唐庄宗灭蜀，入洛阳，官刺史。  

○王衍降表  

臣先人受钺坤维，作藩唐室，一开土宇，垂四十年。属梁孽挺灾，皇纲解纽，不能助逆，遂至从权。勉徇舆情，止王三蜀。固非获已，未有所归。逮臣纂绍，罔敢怠遑。自保土疆，以安生聚。陛下嗣唐虞之业，兴汤武之师。廓定中区，奄征不讠惠。梯航毕集，文轨大同。臣方议改图，便期纳款。遽闻致讨，实抱惊危。今则委千里封疆，尽为王土。冀万家臣妾，皆沐皇恩。舆榇有归，负荆俟罪。望回日月之照，特宽斧钺之诛。容伫德音，以安反侧。傥坟茔而获祀，实存没以知归。臣无任望恩虔祷之至。  

○上蜀主奏记  

伏以羲皇演卦，神农造书，啕唐克让，是昌礼乐。有虞哲，乃正璇玑。禹汤文武，功济天下，故能卜世延远，垂裕无穷。逮乎六国，诸侯力征，秦灭坟典，以愚黔首，遂使圣人糟粕，扫地都尽。汉承秦弊，下武尊文。萧何入关，唯收图籍。文帝修学校，举贤良，海内晏然，兴崇礼义。景帝躬履节俭，选博士诸儒，以备顾问。麟书凤纪，填溢於未央。玉版金绳，充物於秘府。班固曰：“周称成康，汉称文景。”宜哉！武宣之世，乃崇礼官。开金马石渠之署，以议典礼。乐置协律之官，以分雅郑。公卿大夫，间作於世。或纾下情以通讽谕，或宣上德以尽忠孝。孝成之世，奏御者千有馀篇。献纳论思之盛，古罕比。世祖承丧乱之馀，龙骧宛叶，去暴诛乱，拯溺救焚。宽以用人，明以率下。兵革既息，寰海宁。乃起立太学，招致鸿硕。群臣每有奏议，必命史官撰集，以传後世。数引公卿，讲论经义，夜分乃寐，不以为劳。孝明师事桓荣，躬亲文墨。朝诵夜讲，明达过人。孝章崇尚文儒，有太宗之遗风。尝於白虎殿会集群儒，推演乾坤，考合阴阳，上申圣人，下述品物。参於传记，内别六经。若披浮□而睹白日，设华灯而入暗室。诏元武司马班固纂集其事，名曰“白虎通”。魏武博览群书，特好兵法。钞略书史，名曰“节要”。又注《孙子》十三篇，尢好篇咏，动为典则。文帝八岁能属文，博览古今，贯穿经史。及居帝位，益尚谦和。坐不废书，手不释卷。晋宣博学洽闻，服膺儒教。当曹氏中微，总摄百揆。万岁之暇，未尝废卷。景文之间，咸重儒术。宋高祖豁达大度，涉猎典坟。讨伐之中，亦重文墨。文帝博涉经史，尢善隶书。每诫诸子，率以廉俭。南齐高帝深沈大量，清俭宽厚。嗜学好文，曾无喜愠。常曰：“学然後知不足，余恨无老成人，得与周孔比德。”兼善草隶，有飞动之势。梁武该博多闻，有文武之略。在位冬月，秉火执笔，手为皴裂。诸子悉有文艺，聚书讨阅，昼夜忘疲。元帝好《易》，韦编三绝。东阁聚书十四万卷，象牌玉轴，辉映廊庑。陈武倜傥，雄杰过人。穷究兵书，耽玩史籍。文帝留意经典，举动端雅。後魏道武立台省，兴儒学，五经各置博士，讲问如市，塾序成林。北齐有文林学馆，周武帝保定中书盈万卷，平齐所得，才至五千卷，置麟趾殿学士，以掌著述。隋平陈之後，牛宏分遣搜访异书，经史渐备，凡三万馀卷。炀帝於东都观文殿东西厢贮书，写正副各五十分为三品，除秘书所掌，而禁中之书在焉。  

唐高祖统一区宇，划革暴隋。六合宅心，四海归德。躬行仁义，以息乱阶。太宗神睿圣文，天资英武。尝在藩邸，命博学之士房元龄、杜如晦等一十八人为秦府僚佐，大较儒术，广聚经史。及居帝位，随才擢用，於是宏文馆皆置学士。元宗开元五年，於乾元殿置修书使，召学士张说等燕於集仙殿东廊下，写四部书以充内库，丽正殿置修书使。又召学士张说等燕於集仙殿，改名集贤，其修书使为集贤殿学士。自是图籍不独秘书省，宏文崇文馆皆有之。集贤所写，则御书也。分为四部，一曰甲为经，二曰乙为史，三曰丙为子，四曰丁为集。两京各一本，共二万五千九百六十卷。经库书白牙轴黄带红牙签，史库书青牙轴缥带青牙签，子库书紫檀轴紫带碧牙签，集库书绿牙轴朱带白牙签，以为分别，以大学士专掌之。  

历代以来，咸有祖述，废置沿革，或有差异。今但略举帝王故事及秘书之职，幸冀垂览焉。  

☆刘纂  

纂，桐庐人，一云长沙人。唐左拾遗蜕子，仕蜀，历任礼部尚书。国亡，复事孟氏。  

○请禁醉妆  

下之从上，如风偃草。以仁义理法化之，则为谨愿之行。以骄奢淫佚化之，则为狂薄之俗。今一国之人，皆效醉妆。臣恐邦基颓然，如人之醉，而不可支持也。  

☆蒲禹卿  

禹卿，成都人。蜀乾德四年对策，擢右补阙。出为秦州节度判官。国亡，从後主入洛阳。後主被诛，题诗驿门逃去，不知所终。  

○谏蜀後主东巡表  

臣禹卿顿首死罪：臣闻尧有敢谏之鼓，舜有诽谤之木，汤有司过之士，周有戒慎之召。盖古者明君，克全帝道。欲知己罪，要纳谠言。将引咎而责躬，庶理人而修德。陛下自承祧秉，正位当天，爱闻逆耳之忠言，每许犯颜而直谏。且先皇帝许昌振迹，阆苑兴师，历艰辛於草昧之时，受危险於虎争之际。胼胝戈甲，寝寐风霜。申武力而助中原，立战功而平多垒。亡躯致命，事主勤王，方得成家，至於开国。今日鸿基霸盛，大业推崇。地及雍岐，界连荆楚。信通吴越，威定蛮陬。郡府颇多，关河甚广。人物秀丽，土产繁华。当四海辐裂之秋，成万代龙兴之业。陛下生当富贵，坐得乾坤。但好欢娱，不思机变。臣欲望陛下以名教而自节，以礼乐而自防。修道德之规，受师傅之训。知社稷之不易，想稼穑之最难。惜高祖之基模，似太宗之临御。贤贤易色，孜孜为心。无稽之言勿听，弗询之谋勿用。听五音而受谏，以三镜而照怀。少止宿於诸处林亭，多历览於前王书史。别修上德，用卜远图。莫遣色荒，无令酒惑。常亲政事，勿恣闲游。  

臣窃闻陛下欲出成都，看於边垒。且天雄地远，路恶难行。险栈欹云，危峰插汉。稍雨则吹摧阁道，微泥则阻滑山程。岂可鸣銮，唯堪叱驭。又复秦州敌境咫尺，塞邑荒凉。人杂羌戎，地多疫瘴。别无风华异境，不可选胜寻幽。陇水声清，边笳韵咽。营中只带甲之士，城上宿枕戈之人。看烽於孤峰，朝朝疑虑。睹望旗於绝岭，日日堤防。是多山足云之乡，即易动难安之境。麦积崖无可瞻恋，米谷峡何足闻知。纵过嗟山，须通怨水。秦穆圉马之地，隗嚣僭位之邦。其次一人出行，百司参从。千群雾拥，万众星驰。当路州县凋残，所在馆驿隘小。止宿尚犹不易，供需固是极难。纵若宫中指挥，自破属省钱物，未免因依扰践，触处凌持。以此细论，不合轻动。其类苍龙出海，□行雨施。岂合浪静风恬，必见伤苗损物。所以銮舆须止，天步难移。况顷年大驾，只到山南，犹不下关，进发兵士。此时直至天水，未审制置如何。当初打破梁原城池，卤掠义宁户口，截腕者非一，斩首者倍多。匪惟生彼人心，而亦损兹圣德。今去洛京不远，复闻大驾重来。彼则预有计谋，此则便须征讨。况凤州久为仇敌，必贮奸谋。切虑妄指妖词，致生衅隙。又陛下与唐国方申欢好，信币交驰。但虑闻道圣驾亲行，别怀疑忌其事。专差使命，请陛下境土会盟，未审圣躬去与不去。若去，则须似秦赵争强，彼此难屈。若不去，则便同鲁卫不睦，战伐滋兴。酌彼未萌，料其先见，愿陛下思忖。  

臣伏闻自古皇帝，省方巡狩，吊民伐罪，展义观风，然後便归九重，别安万姓。陛下累会游历，未闻一件教条。止於践履山川，驱驰人马。阆苑则舟船几溺，青城则嫔采将沈。自取惊忧，为何切事。及还京辇，并不说於军民。迫郁众情，莫彰帝德。忆昔先皇帝在日，未有无故巡游。陛下纂承已来，乐意频离宫阙。此时依前整跸，又拟远别宸居。昔秦王之銮驾不回，炀帝之龙舟不返。陛下圣逾秦帝，明胜隋皇，且无北筑之虞，焉有东游之弊。陛下宽仁大度，广孝深慈，知稼穑之艰难，识古人之成败，自防得失，不纵襟怀。岂忍致却宗祧，（阙二字）道断使民以何托，令慈母以何辜？若不虑於危亡，实恐乖於仁孝。况玉京金阙，宝殿珠楼，内苑上林，瑶池琼圃，香风满槛，瑞露盈盘。钧天之乐奏九韶，回雪之舞呈八佾。簇神仙於紫禁，耀珠翠於皇宫。如论万乘之君，便是三清之境。人间胜致，天下所无。时或追游，足观奇趣。何必顾於远塞，看彼荒山。不惜圣躬，有何裨益！方今中原有人，大事未了。但当国生灵受敝，盗贼横行。纵边庭无烽火之虞，而内地有腹心之患。陛下千年膺运，一国称尊。文德武功，经天纬地。孝逾於舜，仁甚於汤。百行皆全，万几不挠。聪明博达，识度变通。深负规模，独怀英鉴。方居大宝，正是少年。既承社稷之基，复抱山河之险。何不视远听察，居安虑危。辟四门以求贤，总万几而行事。咸修一德，端坐九重。使恩威并行，赏罚必当。平分两路，遍疗疮痍。庶表里宽奢，保子孙昌盛。布临人之惠化，盖救物之元功。选拣雄师，思量大计。振彼鸱张之势，壮兹虎视之威。秣马训兵，丰粮利器。彼若稍有微衅，此则直下平吞。正取时机，大行王道。自然有百灵垂，四海归仁。众心成城，天下治理。今则蜀都强盛，诸国不如。贤士满朝，圣人当极。臣愿百姓乐於贞观，万乘明於太宗。采药石之言，听刍荛之说。爱增社稷，医疗君民。同武王谔谔而昌，鄙商纣唯唯而灭。无饰非拒谏之事，有面折廷诤之人。固我春朝，保我皇化。陛下莫见居人稠叠，谓言京辇繁华。盖是外郡凌残，住止不得。所以竞来凑集，暂且偷安。今诸州虐理既多，百姓失业欲尽。荒田不少，盗贼成群。伏乞陛下稍布腹心，即当闻见。蜀国从来创业，多乏永谋。或德不及於两朝，或祚不延於七代。刘禅俄降於邓艾，李势遽归於桓温。皆谓不取直言，不恤政事，不行王道，不念生民，以至国亡，人心何保。山河之隘，不足为凭。陛下至圣至明，如尧似舜，岂後主而相匹？岂子仁而比伦！有宽慈至孝之名，有远见长明之策，不信倡媚，不耽荒淫。出入而所在防微，动静而无非经久。必致万年之业，终为四海之君。愿陛下且驻銮舆，莫离京国。候中原无事，八表来王，天下人心，咸归我主。若群流赴海，众蚁慕膻。有道自彰，无思不服。匪惟要看天水，直可便坐长安。是微臣之至恳，举国之深愿也。  

臣闻昔者天子有争臣七人，虽无道不失其天下。是以辄倾丹恳，仰谏圣明。不藉官荣，不谋名誉，情非讪上，理切爱君。虽无折槛之能，但有触鳞之罪。不避诛殛，爰叩天庭。臣死如万类之中，去一蝼蚁。陛下或全无忖度，须向边陲。遗圣母以忧心，令庶寮以怀虑。全迷得失，自取疲劳。倘有不虞，悔将何及。臣愿陛下稍开谏路，微纳臣言。勿违圣後之情，且允国人之望。俯存大计，莫去边陲。干犯冕旒，无任忧惕。冒死待罪激切屏营之至，谨奉表直谏以闻。臣某诚惶诚恐顿首顿首死罪死罪。谨言。  

○应制科策  

今朝廷所行者，皆一朝一夕之事。公卿所陈者，非乃子乃孙之谋。暂偷目前之安，不为身後之虑。衣朱紫者皆盗跖之辈，在郡县者皆狼虎之人。奸佞满朝，贪淫如市。以斯求治，是谓倒行。  

## ●卷八百九十一  

☆徐光溥  

光溥，蜀人。仕後蜀为观察判官，进翰林学士。後主时兼兵部侍郎，广政十一年改中书侍郎兼礼部尚书同平章事。寻罢相卒。  

○上後蜀高祖请行墨制疏  

我蜀被山带江，足食足兵，实天下之强国也。我公本仁祖义，允武允文，乃天下之贤主也。以我公之贤，拓土开封，取威定霸，固得其宜矣。而况内则有红莲上客，参帷幄之谋。外则仗细柳将军，专斧钺之任。率土之内，足可保磐石之固，泰山之安。顾惟冗贱，何补高明。但念智者百虑，必有一失。愚者百虑，必有一得。狂夫之言，圣人择之。樵童之歌，哲王听焉。窃以惟赏与刑，国之利器。惩恶劝善，君之要权。不可偏行，尢须具举。历观往典，备考前规，或王命而不通，或公室以多难。列国率闻於专制，诸侯或可以从权。苟有利於生灵，又何辞於通变。昔来歙邓禹，擅命於征伐之间。蜀主岐王，承制於隔绝之问。事俱非己，实欲安人。昨邻近诸藩，间谍上国，有虎视狼贪之意，阻君臣鱼水之欢。添益兵师，动摇生聚。况我公恒修贡职，不亏楚子之茅。遽构谗邪，竟掷曾参之杼。以至两川歃血，合从连横。列校齐心，奉辞伐罪。今则旋平穴，渐拓鸿基。立功者悉望升荣，向化者皆思叙进。方属路途有阻，恩信未通。二星不见於□霄，三蜀久愆於雨雪。将期劝善，切在报功。酬庸合议於策勋，列爵宜遵於故事。自今以後，若且行墨制，以布鸿恩。式副群情，无亏大体。先宜晓谕，後可施行。所冀设爵待功，免授逾时之赏，允协称霸之宜。  

☆贾鹗  

鹗，青社人。仕後蜀为御史，明德元年为彭州ヘ，权刺史事。  

○判彭州人请归醋头僧状  

出家长头，未除烦恼。为衣挂像，岂敬慈尊。向禅室以邪淫，发妖言而惑众。妄裁历数，上侮朝廷。谩述灾殃，下迷聋俗。况今有漏，未证无生。将修功德以为名，积聚私财而作贾。但以正人息事，君子含宏。未议剪除，致兹猖炽。所嗟鄙俚，竞言妖称。列状诣衙，欲希迎请。须行严令，以绝风情。所由入界把捉，候到决脊。  

☆欧阳彬  

彬，字齐美，衡州衡山人。仕蜀为翰林学士。王氏亡，复仕後蜀。广政初累官尚书左丞，出为宁江军节度使。十三年卒。  

○哀帝降表  

臣闻沧海澄波，纳百谷朝宗之水。皇风扇物，来万邦向化之人。盖由负罪不诛，衔冤获免。郑伯沐焚棺之惠，许男荷解缚之仁。得不顶戴穹，仰祈渥泽。恭惟皇帝陛下承乾启运，握镜开图。发机而上应天心，恤物而下从民欲。断十八祚崇隆之德，高步泰阶。应一千年挺特之风，广施王道。混车书於天下，走声教於域中。而臣僻在遐方，远居蜀部。承先父经营之业，为巴人主者之司。但荒聋瞽之迷，罔顾危亡之患。玉帛既乖於正朔，包茅是阙於荐羞。殊不知唐德惟新，元功再造。致王师之远辱，劳雄武以遐临。太阳出而冰雪自消，睿泽敷而黔黎尽泰。而臣自知罪衅，不敢逭逃。命戎士以倒戈，挈壶浆而塞路。遂即舁棺麾下，束手马前。向丹阙以驰魂，掩黄沙而听命。岂谓魏王布惠，真宰垂仁。入臣境无犯纤毫，问臣罪不加一二。推陛下好生之旨，阐尧天宥恶之文。释残生於扑蛾之灯，全必死於戏鱼之鼎。使肌骨重生於圣日，ㄡ枯再沐於天波。然则尽节输诚，安足以赎臣之罪。涂肝碎胆，不足以报君之恩。幸得捧日倾心，归明向化。积惧而锋芒聚背，推忠而丹赤贯心。今则已远龟城，将趋凤阙。虽亡家国，喜归有道之朝。纵别乡园，幸在太平之化。臣以正月二日与母亲并姨舅兄弟骨肉等发离当道，奔赴京师。攀望圣慈，无任瞻天仰德惶惧战越死罪之至。  

☆田淳  

淳，成都人，後蜀广政中官龙游令。  

○谏用兵疏  

伏见三年以来，民颇怨嗟。谓陛下求贤失道，为政不平。重纂组，夺女工，贵雕锼，损农事。法令不信，赏罚无诚。纳谏之心，微自满假。驭朽之念，渐乖始卒。载舟覆舟，不可不惧。而况北有大敌，方藉支御。若失人心，其何以济。臣又见频发士卒，远戍边庭。人心动摇，莫测其故。家构异议，如临汤火。人且忧骇，将何抚宁。若夫举众兴师，须明利害。况关大事，岂可容易。心若金鼓一鸣，前锋稍接。一败一成，疾如反掌。愿陛下先事而计，无贻後患。今之动静，颇涉因循。臣不知所发之兵，为防边乎？为赴敌乎？若云防边，不当骤有徵。若云赴敌，则须先决便宜。师出无名，三军必怨。三军既怨，何以成功。以我朝之甲兵，拟柴氏之士马。以我朝之将领，比柴氏之师帅。以我朝之帑藏，比柴氏之廪。至於法律刑名，声明文物，彼长此大，差等不同。须用权奇，以谋拒捍。若二国交斗，恐未十全。况我天府之邦，用武之地，一夫守隘，万旅无前。假使柴师能於野战，攻城夺垒，利在平川。傥入隘途，如无手足。愿陛下以短兵自固，扼塞要冲。分布腹心，把断细径。精加号令，老彼敌师。纵柴氏亲来，未敢便谋深入。以日继月，以月继年。敌势自羸，我师弥锐。不折一戟，不失一卒，而柴氏自疲。信所谓彼竭我盈，以逸待困。此为上计，符合天机。  

○谏蜀後主疏  

今甲子欲交，阴阳变动。天运人事，合有改更。如采厚敛之末议，必乱经国之大伦。此犯天意者一也。太乙所行，将离分野。初来为福，末去为谴。转灾作福，是宜早图。若更倍赋加租，则将有不测之祸。此犯天意者二也。四海财货，尽属至尊。散在民间，积为资产。或有科索，谁敢抵拒。陛下何不舍其小畜，以成大有乎？此损君道者一也。夫百姓，六军之主也。百姓足，则军莫不足。百姓不足，军孰与足？务夺百姓，专赡六军，此其损君道者二也。  

☆韦  

仕後蜀，累迁监察御史户部尚书。  

○才调集序  

余少博群言，常取得志。虽秋萤之照不远，而雕虫之见自佳。古人云：“自听之谓聪，内视之谓明也。”又安可受诮於愚卤，取讥於书厨者哉！暇日因阅李杜集、元白诗，其间天海混茫，风流挺特，遂采摭奥妙，拜诸贤达章句，不可备录，各有编次。或闲窗展卷，或月榭行吟，韵高而桂魄争光，词丽而春色斗美。但贵自乐所好，岂敢垂诸後昆。今纂诸家诗歌，共一千首，每一百首成卷，分之为十，目曰《才调集》。庶几来者，不谓多言。他代有人，无嗤薄鉴云尔。  

☆欧阳炯  

炯，蜀人。仕後蜀，历官武德军判官翰林学士中书舍人。  

○花间集序  

镂玉雕琼，拟化工而回巧。裁花剪叶，夺春艳以争鲜。是以唱云谣则金母词清，挹霞醴则穆王心醉。名高白雪，声声而自合鸾歌。响遏青□，字字而偏谐凤律。杨柳大堤之句，乐府相传。芙蓉曲渚之篇，豪家自制。莫不争高门下，三千玳瑁之簪。竞富樽前，数十珊瑚之树。则有绮筵公子，绣幌佳人，递叶叶之花笺，文抽丽锦。举纤纤之玉指，拍按香檀。不无清绝之辞，用助娇娆之态。自南朝之宫体，扇北里之倡风，何止言之不文，所谓秀而不实。有唐已降，率土之滨，家家之香径春风，宁寻越艳。处处之红楼夜月，自锁常娥。在明皇朝则有李太白应制《清平乐》词四首，近代温飞卿复有《金筌集》。迩来作者，无愧前人。今卫尉少卿赵崇祚，以拾翠洲边，自得羽毛之异。织绡泉底，独殊机杼之功。广会众宾，时延佳论。因集近来诗客曲子词五百首，分为十卷，以炯粗预知音，辱请命题，仍为序引。乃命曰《花间集》。将使西园英哲，用资羽盖之欢。南国婵娟，休唱莲舟之引。  

☆张武  

武，石照人。仕蜀，累迁峡路应援诏讨使。入後蜀，加秩侍中，统飞棹诸营，为峡路行营招收讨伐使。卒年八十馀岁。  

○灵石碑  

夫祯祥应见，事著前闻。期至圣之效徵，为有年之先兆。备传故实，预保时康。武唐大顺己酉岁，以伐叛勤王之忠。忝专城剖竹之寄，时兹石出焉。去夏复领鱼符，再莅巴蜀。值岷涪澄彻，瑞应重睹。内循薄德，宁契殊祥。但荷天休，遂刻贞石。  

☆彭晓  

晓，字秀川，永康人。後蜀广政初授朝散郎，守尚书祠部员外郎。善修炼养生之道，别号真一子。  

○周易参同契分章通真义叙  

按《神仙传》：“真人魏伯阳者，会稽上虞人也。世袭簪裾，惟公不仕。修真潜默，养志虚无。博赡文词，通诸纬候。恬淡守素，唯道是从。每视轩裳，如糠比焉。不知师授谁氏，得古文《龙虎经》，尽获妙旨，乃约《周易》撰《参同契》三篇。又云未尽纤微，复作补塞遗脱一篇。继演丹经之元奥，所述多以寓言借事，隐显异文，密示青州徐从事，徐乃隐名而注之。至後汉孝桓帝时，公复传授与同郡淳于叔通，遂行于世。”  

公撰《参同契》者，谓修丹与天地造化同途，故托易象而论之。莫不假借君臣，以彰内外。叙其离坎，直指汞铅。列以乾坤，奠量鼎器。明之父母，系以始终。合以夫妇，拘基佼媾。譬诸男女，显以滋生。析其阴阳，导之反复。示之晦朔，通以降胜。配以卦爻，形於变化。随之斗柄，取以周星。分为晨昏，昭诸刻漏。故以乾坤为鼎器，以阴阳为堤防。以水火为化机，以五行为辅助。以真铅为药祖，以元精为丹基。以离坎为夫妻，以天地为父母。互施八卦，驱役四时。分三百八十四爻循行火候，运五星二十八宿环列鼎中。乃得水虎潜形，寄庚辛而西转。火龙伏体，逐甲乙以东旋。《易》曰：“圣人有以见天下之赜，而拟诸其形容，象其物宜。”公因取象焉。非天下之至通，其孰能与於此哉？乃见銮开混沌，擘裂鸿蒙。径指天地之灵根，将为药祖。明视阴阳之圣母，用作丹基。泄一气变化之元，漏大冶生成之本。非天下之至达，其孰能与於此哉？其或定刻漏，分晷时，簇阴阳，走神鬼。蹙三千六百之正气，回七十二候之要津。运六十四卦之阴符，天关在掌。鼓二十四气之阳火，地轴由心。天地不能匿造化之机，阴阳不能藏亭育之本。致使神变无方，化生纯粹。非天下之至明，其孰能与於此哉？契云：“混沌金鼎，白黑相符。”龙马降精，牝牡袭气。如霜马齿，如玉犬牙。水银与姹女同名，朱汞共婴儿合体。明分药质，细露丹形。尽周已化之潜功，大显未萌之关兆。非天下之至神，其孰能与於此哉！其有假借爻象，寓此事端，不敢漏泄天机，未忍秘藏元理，是以铺舒不已，缕再三，欲罢不能，遂成篇轴。盖欲指陈要道，汲引将来，痛彼有生之身，竟作全阴之鬼。非天下之至仁，其孰能与於此哉！复有通德三光，游精八极。服金砂而化形质，饵火汞以炼精魂。故得体变纯阳，神生真宅。落三尸而超三界，朝上清而登上仙。非天下之至真，其孰能与於此哉！  

晓所分真契为章义者，盖以假借为宗，上下无准。文泛而道正，事显而言微。後世议之，各取所见。或则分字而义，或则合句而笺。不无畎浍殊流，因有妍媸互起。末学寻究，难便洞明。既首尾之议论不同，在取舍而是非无的。今乃分章定句，所贵道理相黏，合义正文。乃冀药门附就，故以四篇，统分三卷，为九十章，以应阳九之数。名曰“分章通真义”，复以朱书正文，黑书旁义，而显然可览也。上卷分四十章，中卷分三十八章，下卷分十二章。内有歌鼎器一篇，谓其词理勾连，字句零碎，分章不得，故独存焉，以应水一之数，喻丹道阴阳之数备矣。复自依约真契，撰明镜图诀一篇，附於下卷之末，将以重启真契之户牖也。晓因师传授，岁久留心，不敢隐蔽元文，是用课成真义，庶希万一，贻及後人也。昌利化飞鹤山真一子彭晓叙。  

○参同契通真义後序  

“参同契”者，参，杂也，同，通也，契，合也，谓与诸丹经理通而契合也。凡修金液还丹，先寻天地混元之根，次究阴阳分擘之象。明水火相克，复为夫妻。认金水相生，反为父子。故有男兼女体，则铅内产砂。女混男形，则砂中生汞。日者阳也，日中有乌，阳含阴也。月者阴也，月中有兔，阴含阳也。此天地显垂真象，令达者则之，可谓真阴阳也。复有阴阳反复之道，水火相须之理，造化生成之径，既知其径，须原其根。根者则天地混元之根也。既得其根，须取其象。象者则阴阳分擘之象也。既得其象，须循动静。既循动静，须知其数。既知其数，须依刻漏。既依刻漏，须明进退。既明进退，须分龙虎，既分龙虎。则南北之界定矣，金木之形全矣，大道之丹成矣。复有内外法象内外水火，有坛灶焉，有鼎室胞胎焉，有爻象焉，有水火之候焉，有抽添之则焉。有扌寿驾之模范，有离合之形体。此皆头头俱备，阙一不可。志士又须彻声色，去嗜欲，弃名利，投灵山，绝常交，结仙友，隐密曹溪，画夜无怠，方可期望。或不如是，则虚劳勤尔。故阴真君曰：“莫辞得失，一志而修，还丹可冀也。”时孟蜀广政十年岁次丁未九月初八日，昌利化飞鹤山真一子彭晓叙。  

☆李昊  

昊，字穹佐，自言唐相绅之後。少随父籍关中，昭宗时以乱流寓新平。蜀武信军节度使刘知俊署为从事，後主时历翰林学士。蜀亡入後唐，授检校兵部郎中，奉诏偕赵季良至蜀，後蜀主辟为观察推官，迁掌书记。及开国，擢礼部侍郎翰林学士。後主立，领汉州刺史，累拜门下侍郎兼户部尚书同平章事，封赵国公，加司空，领武信军节度使。国亡入宋，拜工部尚书。卒年七十五，赠右仆射。  

○代後蜀主孟昶降表  

臣生自并门，长於蜀土，幸以先臣之基构，得从幼岁以纂承。只知四序之推移，不识三灵之改卜。伏自皇帝陛下大明出震，圣德居尊，声教被於遐荒，庆泽流於中夏。当凝旒正殿，亏以小事大之仪。及告类圜丘，广执贽奉琛之礼。盖蜀地居遐僻，路阻阙庭。已惭先见之明，因有後时之责。今则皇威电赫，圣略风驰。干戈所指而无前，鼙鼓绕临而自溃。山河郡县，半入於提封。将卒仓储，尽归於图籍。但念臣中外骨肉二百馀人，高堂有亲，七十非远，弱龄侍奉，只在庭闱，日承训抚之恩，粗勤孝养之道，实愿克终甘旨，保此衰年。其次得子孙之团圆，守血食之祭祀。伏乞皇帝陛下容之如地，荩之如天。特轸仁慈，以宽危辱。臣复辄徵故事，上黩严聪。窃念刘禅有安乐之封，叔宝有长城之号，皆因归款，盖获全生。顾眇昧之馀魂，得保家而为幸。庶使先臣寝庙，不为樵采之场。老母庭除，尚有问安之所。见今保全府库，巡遏军城，不使毁伤，将期临照。臣昶谨率文武见任官望阙上表归命。  

○上皇太子称呼疏  

按《汉书》：“诸侯王上疏称陛下。”应劭释云：“陛者升堂之陛。王者必有执兵陈於陛阶之侧，群臣与至尊言，不敢指斥，故呼在陛下者而告之，因卑以达尊之意。若今呼殿下、阁下、侍者、足下、执事之类是也。”臣等以为凡上笺皇太子，合连殿下呼之。若等候起居，合称皇太子万福。其前导者亦呼皇太子来，不宜呼殿下来。详殿下、陛下之称，显是指陛殿之下他人也。今若言殿下来，即是他人来。请百官起居称皇太子万福，前导者呼皇太子来。  

○为孟知祥答唐明宗奏状  

伏以故东川节度使董璋，与臣为邻，从初不睦，常厚诬於表疏，每深间於朝廷，欲窃兵权，来并土宇。及审圣听不惑，物论难从，臣合此时奋激骁雄，诛殛奸宄。寻属陛下翠华外驻，黄屋未安，舍亦何伤，克之不武。用是益劳宵旰，因议寝停。虽隐忍以累年，且参商而终日。其後故臣安重晦，特承君宠，恣弄国权。窥剑外之有萌，示寰中之无畏。（阙一字）料圣君之意，必推亡以固存。其如幸臣之言，恐怒众而难犯。臣与董璋，爱以暂合，和而不同。虽玉帛之交驰，岂心貌之相类。诚知蕴蓄，且务包容。傥敢飞，必当扫殄。其董璋至今年四月二十八日，暴兴兵甲，五月一日，骤入汉州。臣其日先差昭武军节度兵马留後兼左厢步军都指挥使赵廷隐，总领三万人骑，发次新都，臣自统领衙内亲军二万人骑继之，俱列营於弥牟镇北。至三日诘旦，结其大阵，俟剿元凶。其董璋至午时，敢领妖徒，来当锋锐。臣则亲驱戈甲，赵廷隐手奋鼓旗，一击而鱼溃鸟离，四合而豕分蛇断。斩首一万馀级，执俘八千馀人，生擒贼中都指挥使元贵衙内副都指挥使董光演，及以下指挥使都头八十馀员，夺下甲马五百馀匹，收获衣甲器械十万馀事。其馀逆漏之徒，寻令搜捉并尽。其董璋只与亲男衙内都指挥使董光嗣并从骑二人，罄马而奔，弃甲而遁。抚只轮而掩泣，视乱辙以咸哀。乌江之死所不遥，赤壁之惭颜更厚。臣幸以疾雷之势，破其急电之机。臣便统领大军，压背追袭。其董璋至四日已时，走入东川。至午时，有前陵州刺史王晖，知窠巢之已倾，验城池之不守，枭斩董璋父子首级，相次迎献军门。径进师徒，收下城垒。平定一方之众，止於四日之间。莫不遐仗皇威，戡除邻秽。臣方以自违君命，未达臣诚。捷音虽审其风驰，奏疏未遑於羽插。岂谓皇帝陛下才聆动静，遽轸忧劳。遄降使臣，特颁明诏。谕董璋之奸罪，勉微臣以削平。仍敕军前，俾施掎角。并得暗合方略，显应神机。更无唇齿之虞，永荷股肱之寄。  

○创筑羊马城记  

粤若蚕丛启国，鱼凫羽化於湔山，望帝开基，鳖灵复生於岷水。然则疏凿巫峡，管钥成都，而犹树木栅於西州，跨土田於南越。其後兼并梁汉，睥睨巴ク。猎骑奔驰，会秦王於褒谷。石牛来去，辟蜀路於剑门。空惊化玉之微，宁获粪金之利。爰自朔分秦历，声接华风，化有雄豪，迭为侯伯。运当奇特，子阳乘虎踞之机。时遇非常，元德负龙蟠之势。若乃张仪之经营版筑，役满九年。杨秀之壮观崇墉，功加一篑。洎我唐临御，圣德昭融，武威雷骇於百王，文德日辉於四海。惟兹益部，扼彼邛关。蒙王肆猾夏之心，坦绰苞乱华之志。时或窥吾卧鼓，觇我韬戎。弯弧学射之山，饮马沈犀之水。玉帛子女，漂流凿齿之乡。珠翠绮罗，散失雕题之域。累朝是忘逸乐，深轸殷忧。梦卜良臣，控弹臣屏。南康王以儒术柔服，教习诗书。燕国公以将略威怀，淬磨斧钺，息波澜於锦水，创制度於罗城。逾百雉之恒规，补一隅之阙事。有备无患，庇蜀人以金墉。避狄蒙尘，安僖皇之玉辇。云蛮稽颡，遣使来朝。航滇河以献珍，越沈黎而纳款。当庙社阽危之际，銮舆出狩之秋，坐制南荒，终无北寇，乃燕公之力也。  

往以元穹告变，天禄中微。夷门方转其斗魁，王氏遂分其鼎足。而庄宗继绝，皇祚中兴。灵旗西指於巴庸，蜀主东朝於伊洛。先帝以初复地土，方怀远人，须仗权谋，乃卷勋戚。於是诏飞丹凤，召何晏於拜门。节立苍龙，封杜於井络。即我太尉侍中平原公分茅金阙，受瑞彤廷。帐移竹马之邦，轮辗木牛之路。星驰十乘，雾廓三川。宣皇风於上事之初，慰人望於下车之日。且以城邑自经克复，势尚搔摇。公来如太华之安，帝寄得磐石之固。益民多福，而遇贤侯。公旷度涵空，英风旷古。袭门胄则重侯累将，保勋荣则带河砺山。会族而象简盈床，奕叶而貂冠满座。其为盛也，无得名焉。顷者以龙战元黄，虎争区夏，杀气昼昏於日月，阵云宵蔽於星辰。天柱倾欹，海波动荡。鼓鼙未息，干戈日寻。公是时斡运璇枢，端持瑶镜。赞神谋於不测，断人事以无疑。献替经纶，折冲樽俎。决胜庙堂之上，制敌掌握之间。借箸为筹，举无遗算。内则翊戴天子，外则承宁诸侯。言正色庄，有犯无隐。成少康祀夏之德，弼光武兴炎之功。再造巨唐，削平新室。历数允集，神器知归。皆由公协和元勋，光辅洪业。是知取威定霸，崇文教以兴隆，安上治民，修理容而镇静，足以神交旦，士抚平参。力致大同，宜亨广运。以之首扬红旆，式遏锦川。古有遗机，待乎作者。  

公临镇之始年，中兴之四载也。岁在丙戌春正月十有一日，杖钺而至。无何期月，逆帅康延孝，自普安窃兵叛乱，矫诏窥觎，犯我鹿头营於雒县，势将率众，必寇近郊。公白：“清野待敌，於民何罪？坚壁而守，谓我无谋。”况城虽大而弗严，隍已平而可涉。众情忧忄匈，公意晏如。飞羽檄以会兵，伐林木而立栅。森然戟，密尔横箫。环以深沟，屹如断岸。五日之内，四面寻周。民一其心，士百其勇。於是精选将领，分部熊电。电激妖巢，火熏狡窟。一鼓而元凶气丧，载攻而同恶疲颓。擒邓艾於中，斩庞涓於树下。长蛇碎首，封豕析骸。献捷功於王廷，扫逋秽於侯甸。一除芽蘖，大定疆陲。公於是提振纪纲，恢宏典法。六条已正，七德兼修。言出令行，家至日见。未几，先皇厌世，今上纂图。圣政惟新，睿思求旧。不改山河之寄，永系社稷之臣。一年而加珥貂，再岁而升掌武。将军幕下，刻虎豹之爪牙。丞相府中，排鸿鹄之腹背。犹且爵盈而不饮，肴乾而不食。诊疗生灵，讨论狱讼。固以忠为令德，孝出因心。力奉国家，勤修职贡。琛赆萦纡於剑栈，包茅旁午於玉京。史不绝书，府无虚月。阅其庭实，标出群芳。推晋文尊奖之诚，诏齐桓纠合之业。天子得以居南面之贵，销西顾之忧。万里长城，岌然存矣。  

公一旦谓诸将吏曰：“夫华阳旧国，宇内奥区。地称陆海之珍，民有沃野之利。郛郭则楼台叠映，珠碧鲜辉。江山则襟带牵连，物华秀丽，闾阎棋布。ㄩ陌骈罗，不戒严陴，是轻武备耳。乱臣贼子，何尝不窥。南诏西羌，会闻入寇，将沮豺狼之意，须营羊马之城。吾已揣之，众宜协力。”封章上奏，揆日量工。分界绳基，辨方画址。百城酋壮，呼之响答以云来。十万貔貅，令之风行以雾集。杵声雷震，版级云排。王猛鬻畚於城隅，傅说飞锹於岩下。公间日巡抚，役者忘疲。周给米盐，均颁牢酒。如效五丁之力，才逾三旬而成。克就厥功，不愆於素。远而望也，象众山之迤逦。俯而瞰也，若峭壁之斗悬。掘大壕以连延，增长堤而固护。鸷鸟搏兮可越，武夫勇兮莫干。摩垒者谅之摧心，守陴者由之示暇。旧城峥嵘而後竦，新城{山}で以前蹲。势而言之，若泰岳之与梁甫。亚而称矣，若夫子之与颜回。重门开而洞深，危楼亘而翼展。至若八月之江澄寒碧，七星之桥架晴虹，伟乎津梁，成兹壮丽。公以罗城虽设，智有所亏。重筑大敌镇於四角。岑挂兔，突兀栖鸟。俨楼橹於寥，悬刀斗於天表。其东南也，直分象耳，迥眺蛾眉。□霞敛吴楚之天，烟水送黔夔之棹。其西南也，旁连玉垒，平视金堤。宵瞻火井之光，晓望雪峰之彩。其东北也，树遥云顶，气郁金堂。雨收而叠嶂屏新，霭薄而重峦昼暗。其西北也，襟袖广汉，肘腋天彭。鱼龙跃万岁之池，鸾鹤舞阳平之化。其或碧鸡啼晓，金马嘶风，拥旄戟以登临，睹山川之形胜。有以见公心同轩镜，窜鬼神，手秉汉钧，锱铢造化，能於昭代，树此丰功。鄙金瓯为漏卮，小铁瓮为凡器。其兴也已当农隙，其罢也不害农时。帝旨咨嗟，王纶奖录。诏书：“敕知祥。省所奏，重修葺当府城池，已取十二月一日兴功。事具悉，卿宠分玉节，荣镇锦城。守富贵以无疆，慕功名於不朽。特峻金汤之固，以威蛮貊之邦。况属年丰，复当农隙。既暂劳而永逸，尢豫备於不虞。益见庙谋，允符朝寄。省阅陈奏，嘉叹殊深。”  

公犹归善於君，让功於下。诸军马步军都指挥使光禄大夫检校太保守彭州刺史上柱国李仁罕左厢马步军都指挥使金紫光禄大夫检校司空守汉州刺史上柱国赵廷隐、右厢马步军都指挥使金紫光禄大夫检校司空守简州刺史上柱国张知业等，家传义烈，世袭丕勋，拓弓而霹雳声乾，挥剑而鱼丽阵破。曹景宗鼻头火出，薛延陀髭尾烟生。英毅无俦，智谋咸博。左都押衙金紫光禄大夫检校司空守蜀州刺史上柱国潘在迎等，或鼎钟盛族，或书剑名门，佩执弭以从戎，凭轼搴帷而佐理。至於华皓，不坠忠劳。是能领袖雄藩，表仪会府。而皆躬临卒列，统摄庶工。无扬干之乱行，绝赵罗之辞役。明兴晦息，日就月将。巨绩告终，群才叶赞。自天成二年丁亥岁十二月一日起工版筑，至三年正月八日毕手，公再飞章上奏。诏曰：“敕知祥。省所奏，修治城壕毕功，事具悉。百堵皆兴，四旬而毕。亘罗城而云矗，引锦水以环流。外御蛮夷，中权帷幄。公家之事，相业可观。备览奏陈，殊深嘉奖。”於以表纶褒扬之宠，知朝廷倚注之恩。其新城周围凡四十二里，竦一丈七尺。基阔二丈二尺，其上阔一丈七尺。别筑陴四尺，凿壕一重。其深浅阔狭，随其地势，自卸版日构覆城白露舍四千九百五十七间，内门楼九所，计五十四间。至三月二十五日停运斧斤，其版筑采造军民，共役三百九十八万工。其执事糇粮，及役罢赏赍，斗支秤给，缗贯囊装，其数凡费一百二十万。其诸将大校，出良驹於皂栈，解重带於腰围，选其纤柔，释其好玩，曾无顾爱，一以颁酬。其县大夫及寮佐已下，或赏之器帛，或给以缗钱，咸有等差，无不均普。公却奢从俭，节事省财，马如羊而不入私门，金如粟而不藏私橐。悉肆公家之利，尽充王事之资。图有谓之功，非无度之费也。  

公诚欲为而不载，朴而无文。众意未然，墙进固请。四民喧阗於衙阃，万口号沸於阶墀。父老曰：“公侯政洽神明，慈如父母。前年定延孝之乱，今岁防蛮之虞。尽力城隍，务安井邑。遂使我等保家庇族，养老宁冲。如是者功德在民，忧勤报国，安可不叙述休烈，雕篆贞珉，岂不美欤？何容辞也！”公谓诸宾佐曰：“抑闻乘人之约，义士犹或不为。贪天之功，智者宜然不取。所修边备，式耀国威。将欲罄臣节於一时，彰帝猷於万古。殊非己力，难遏人情。谁当游夏之才，请纪见闻之事。”昊相门牢落，堂构萧条。翁归文武之材，明时待问。荀息忠贞之志，暗室不欺。寐酣而白凤昂藏，染翰而墨龙夭矫。嗟乎！邓禹秉钧之岁，虽庆承家。陆机赴洛之年，不堪观国。空馀壮节，退卜良知。驱车幸返於故园，提笔谬登於华馆。金台玉帐，敢差俊彦之肩。绿水红莲，获继鸾之踵。酷惭薄技，莫赞雄猷。杜征南以矜大平吴，沈碑汉水。窦车骑以章明出塞，勒碣燕山。犹能炳着简书，发功业。宁偕巨制，永固坤维。尚乏黄绢之辞，孰拂白之玷。受恩禀命，纪事表年。巍巍乎不骞不崩，何患於为陵为谷。  

☆幸寅逊  

寅逊，夔州云安监人。仕後蜀後主，起家茂州录事，累迁翰林学士，加工部侍郎，判吏部三铨事，领简州刺史。国亡入宋，授右庶子。开宝五年为镇国军行军司马，罢职。年九十馀卒。  

○谏孟昶击球驰骋疏  

臣闻诸召公曰：“玩人丧德，玩物丧志。不作无益害有益，功乃成。不贵异物贱用物，民乃足。”又曰：“不宝远物，则远人格。所宝惟贤，则迩人安。”夫心犹火也，纵则自焚。故文王命周公、召公、太公、毕公辅相太子发，太子嗜鲍鱼，太公不进。曰：“鲍鱼不登於俎豆，岂可以非礼养太子哉！”由此观之，饮食必遵礼，况起居玩好乎？高祖皇帝节衣俭食，惠养黎元，化家为国，传之陛下。陛下宜亲贤俊，去壬佞，视前代书传，究历世兴废。选端良之士，置於左右，访时政得失，天下利病。奈何博戏击鞠，妨怠政事，奔车跃马，轻宗庙社稷？昔陶侃藩臣，犹投ヅ蒲於江，况万乘之主乎？前蜀王氏，覆车不远矣。臣又闻食君之禄，怀君之忧。臣虽为外官，每闻陛下赏一功诛一罪，未尝不振衣踊跃，以为再睹有唐贞观之风也。今复闻陛下或采戏打球，虽宫禁无事，止於释闷，亦可一两月时为之。臣虎积习生常，不唯劳倦圣体，复且妨於庶务。诸司申覆，因之淹滞。其次奔蹄失驭，奄有惊蹶，陛下虽自轻，奈宗庙社稷何？  

## ●卷八百九十二  

☆梁嵩  

嵩，浔州平南人。南汉白龙元年举进士第一，官翰林学士。  

○代母作倚门望子赋  

苍苍茫茫道远，倚倚望望情伤。念伤子之久别，投慈心於远方。渺渺何之，动幽怀於眷恋。滔滔不返，向上国以观光。当其截投师，操心托迹，遥望皇都，俯登紫陌。啮臂於卫国门前，题柱於升仙桥侧。担簦日久，希寸禄以资荣。负米程遥，仗何人而请益。征轮蓬断，别骑尘飞。睇眸眷眷，凝思依依。欲历而既升□路，遥怜而独倚柴扉。汨没难明，我则每晨昏而怅望。宗支有托，汝盍计蚤晚以言归。常旷望於烟霄，每凄凉於蓬荜。杳杳兮故路，寂寂兮旧室。几行雁阵空来，万里尺书难述。水声山色，遽惊怀古之人。别恨离情，愁对秋风之夕。眷恋徘徊，忧心靡开。抑郁之情恒自切，湮沦之事有谁哀。念一苇於津涯，诚难去矣。听孤鸿於碧落，得不悲哉。想彼淹留，伤乎离索。踌躇兮不止，优游兮何托。盈庭之萱草徒荣，满目之芦花自落。杨朱陌上，萧条而恨泪潸潸。汉武台边，宛转而残霞漠漠。恨山海之高深，念行役以难寻。忆昔伯俞之志，宁无泣杖之心。对月而常怜独坐，闻蛩而每忆寒吟。勤兹怀土之思，惟凭蜀魄。触尔还乡之计，暗托秋砧。嗟夫！峨峨中立，殷殷士子。献书之疏复何如，干禄之心几时止。遣我日日望红尘，未见此心终未已。  

☆锺允章  

允章，其先邕州人，徙家番禺，一曰宣化人。南汉先主时举进士，累迁中书舍人。三主时拜工部郎中知制诰。後主立，擢尚书左丞参知政事，宦官许彦真诬以谋反，族诛。  

○碧落洞天云华御室记  

大汉享国之三十有三祀，龙集己酉季冬，萤开十四叶，上以万几有暇，四海无波，时属祁寒，节当冬狩。九卿扈驾，百司随銮。（阙）巡英州，舍於阆石。翌日，排仙仗，整翠华，羽卫星罗，旗幢云布。岳灵警跸，风伯清尘。上衣龙章绛袍，曳凤文翠绶，佩流黄镂金之剑，御飞灵凌崖之舆，幸兹盘龙石室者也。伏惟陛下圣惟天纵，功格帝尧。味道探元，奉真元之化。端拱垂衮，返淳朴之风。百度惟贞，九围承式。因访清虚之景，爰追汗漫之游。斯山之胜概也，得非元化兴机，巨灵运智。丹台室，真为上帝之居。乳窦芝房，宛是长生之境。白犬吠而壶天昼永，幽禽语而洞壑云深。神草含华，元泉泻瑞。於是拂石床而设御，停玉辇以凝旒。遂感龟鹤呈祥，河宗效器。  

俄顷，有一道流，衣短褐，敛容而至，自称野人，本无姓名。云“昔时葛先生於此石室炼丹砂，药成息焰，蹑云而举，令野人且伏火延神，秘丹於灵府。拜云後五百载，当有真人降此。子宜以还丹呈献。昨略算之，起重光单阏之岁，迄屠维作噩之年，将四百九十祀。果令金德主来，幸验其君之言明矣，野人因匍匐而来”。上喜闻所陈，问仙者“灵丹何在”？野人曰：“咫尺耳。”遂扪萝於峭壁中，取出一小石函。函上有金书古篆，题“九蜕之丹”四字。内有神丹七粒，大如黍粟，光彩射人。仙者开函取丹，躬自持献。野人遽旋踵隐入石缝间，罔知厥止。时有近臣奏曰：“圣上德契元微，感兹灵异。尚以兆民系念，四海为心。虽获还丹，未宜轻服。”上然所奏，遂屏左右，乃召从臣吴怀恩，捧丹随御於石室深邃处，凿石秘之，众莫知矣。择日亟命道众，设坛场，陈斋醮，以申告谢灵贶。繇是龙颜开豁，圆盖舒晴。缓抚瑶琴，弄流泉之激越。亲洒宸翰，奋睿思之纵横。奏九成之箫韶，烟霞缥缈。感百兽之率舞，洞府喧阗。群後子来，皆朝於禹会。众仙萃至，竞祝於尧龄。微臣荣列紫垣，获随銮辂。纪仙灵秘奥之事，愧乏好辞。颂圣朝焕赫之功，惭无丽藻。拜承纶旨，伏积兢惶。时乾和七载记。  

☆陈守中  

守中，南汉大宝七年官西御院使集贤殿学士承旨，大中大夫行左谏议大夫知太仆寺事。  

○大汉韶州云门山大觉禅寺大慈□匡圣宏明大师碑铭（并序）  

原夫真空无相，劫火销而性相何来。妙法有缘，元气剖而因缘何起。造化莫能为关键，元黄不可为种根。乩乎十号之尊，出彼三之劫，增莫知而减宁睹。讵究始终，望不见而名无言，孰明去住。不有中有，不空中空。匪动匪摇，常寂常乐。拘留孙之过去，释种圆明。毗婆尸之下生，元符合契。繇是修行道著，相好业成。爰授记於定光，乃度人於摩竭。自是一音演说，二谛宏宣。开八万法门，化三千世界。大乘六而小乘九，慧业难基。欲界四而色界三，昏波易染。所以兴行六度，接引四生。求真者竞洗六尘，修果者咸超十地。尽使昏衢之内，俱萌舍筏之心。大荫人天，俾居净土。其後衣缠白<叠毛>，屣脱金沙。示无住之身，现有终之理。於是迦叶结集，阿难证真。递付心珠，住持法藏。象教远流於千齑，觉花遍满於十方。马鸣兴护法之功，龙树显降魔之力。师师相受，法法相承。大化无穷，不可思议。而自我祖承运，明帝御乾，符圣梦以西来，图粹容而东化。金言玉偈，摩腾行首译之文。鹿苑鸡林，佛朔遂身游之化。迨於魏晋，迄至隋唐，达理者甚多，得道者非少。其如历帝历代，有废有兴，未若当今圣明钦崇教相者也。  

伏惟睿圣文武隆德高明宏道大光孝皇帝陛下德参覆载，道合照临。叶九五之龙飞，应一千之凤历。承帝喾有尧之庆，鸿业勃兴。体下武继文之基，圣功崛起。每念八纷扰，九土艰虞。耀干戈弧矢以宣威，救生灵涂炭。用声明文物而阐教，致寰宇雍熙。栉沐忘劳，凿大禹之所未凿。造化不测，开巨灵之所未开。庆云呈而甘露垂，嘉谷生而芝草出。其於儒也，则石渠金马，刊定古今。八索九邱，洞穷渊奥。其於道也，则探元抱朴，得太上之妙门。宝灵符，授虚皇之秘诀。於几暇既崇於儒道，注宸衷复重於佛僧。是妙奉三宝於虚（阙一字）福万民於寰宇。绀宫金刹，在处增修。白足黄头，联辰受供。而乃频彰瑞感，显应昌期。矧以韶石奥区，曹溪胜地。昔西来智药三藏，驻锡於曹溪。曰“一百七十年後，当有无上法宝，肉身菩萨，於此兴化，学道者如林。”故号曹溪曰“宝林”也。二十八祖之心印达摩东传，三十三代之法衣祖师南授。  

洎六祖大师登正果之後，所谓学者如林，天下高僧，无不臻凑者矣。大慈□匡圣宏明大师者，则别颖一枝也。大师澄真不浑，定性自然。驰记之高名，蹑迦维之密行。慧灯呈耀，智剑发硎。六根净而五服清，不染不著。四果证而三明朗，自悟自修。启禅门而定水氵宏澄，搜律藏而戒珠莹澈。水上之莲花千叶，清净芬芳。空中之桂魄一轮，孤高皎洁。机无细而不应，道有请而必行。故得百福庄严，万行圆满。尽诸有漏，达彼无为。大师讳文偃，姓张氏，吴越苏州嘉兴人也。生而聪敏，幼足神风。不杂时流，自高释性。才逾岁，便慕出家。乃受业於嘉兴空王寺律师志澄下为上足，披经译偈，一览无遗，勤苦而成，依年具尸罗於常州戒坛。初习小乘，次通中道。因闻睦州道踪禅师关钥高险，往而谒之。来去数月，忽一日，禅师发问曰：“频频来作什麽？”对曰：“学人已事不明。”禅师以手推出云：“秦时度轹钻。”师因是发明，微而有理。经数载，策杖入闽，造於雪峰会下。三礼之後，雪峰和尚颇形器重之色。是时千人学业，四众咸归。肃穆之中，凡圣莫测。师朝昏参问，寒燠屡迁。昂鹤态於群流，闭禅扉於方寸。因有僧问雪峰曰：“如何是触目不见道，运足焉知路？”雪峰曰：“牛。”其僧不明，举问师，此意如何，师曰：“两斤麻，一匹布。”僧又不明，复问何义。师曰：“更奉三尺竹。”僧後问於雪峰，峰曰：“噫！我常疑个布衲。”其後颇有言句，繁而不书。乃於众中密有传授，因是出会，游访诸山。後雪峰迁化，学徒问曰：“和尚佛法付谁？”峰曰：“遇松偃处住。”学徒莫测。偃者则师之法号也，遗诫至今。雪峰不立导，未届於曹溪。  

旋谒灵树故知圣大师（如敏长老），以识心相见，静本略同，俦侣接延，仅逾八载。丁丑，知圣忽一日召师及学徒语曰：“吾若灭後，必遇无上人为吾茶毗。”及戊寅岁，知圣大师顺寂。恰遇高祖天皇大帝驾幸韶阳，至於灵树，敕为焚，果契前言也。师是时奉诏对扬，便令说法，授以章服。次年，又赐於本州为军民开堂。师据知圣筵，说雪峰法。牧守何希范礼足曰：“弟子请益。”师曰：“目前无异草。”是日问禅者接踵，其对答备传於世。师尔後倦於延接，志在幽清，奏乞移庵，帝命愈允。癸未，领众开云门山，构创梵宫。数齑而毕，莫不因高就远，审地为基。层轩邃宇而涌成，花界金绳而化出。晓霞低覆，绛帷微衬於雕楹。夕露散垂，珠网轻笼於碧月。を匝尽奇峰秀岭，逶迤皆泼黛堆蓝。泉幽而声激珠玑，松（阙一字）而势空碧。由是装严宝相，合杂香厨。抠衣者岁溢千人，拥锡者云来四表。庵罗卫之林畔，景象无殊。耆崛之山中，规模匪异。院主师传表奏造院毕功，敕赐额曰“光泰禅院”。至戊戌岁，高祖天皇大帝诏师入阙，朝对有容。因宣问曰：“作麽生是本来心。”师曰：“举起分明。”帝知师洞韫元机，益加钦敬。其日欲授师左右街大僧录，邈孙再三而免。翌日，赐师号曰“匡真大师”。延驻浃旬，赐内帑银绢香药，遣回本院。厥後常注宸衷，频加赐赍。寻伏遇中宗文武光圣明孝皇帝缵承鸿业，广布皇风。廓静九围，常敬三宝。复降诏旨，命师入於内殿，供养月馀，仍赐六铢衣钱绢香药等，却旋武水，并显赐塔院额曰“瑞云之院”“宝光之塔”。  

师禅河浩淼，闻必惊人。有问禅才，则云“正好辨”，有问道者，则云“透出一字”，有问祖师意者，则云“日里看山”。凡所接对言机，大约如此。了义元远，法藏幽微。化席一兴，岁华三纪。师於生灭处，在色空中。来若凤仪，作僧中之异瑞。去同蝉蜕，为天外之浮□。於屠维作噩之岁，四月十日，寝膳微爽，动止无妨，忽谓诸学徒曰：“来去是常，吾当行（阙二字）命侍者奉汤。”师付汤碗於侍者曰：“第一是吾著便，第二是汝著便。”亟令修表，告别君王。乃自札遗诫曰：“吾灭後，不得学攵俗着孝衣哭泣。备丧车之礼，则违我（阙三字）也。”付法於白云山实性大师志庠。其日子时，瞑目怡颜，叠足而化。  

呜乎！化缘有尽，示相无生。端然不坏之身，寂尔归真之性。惠海虽乾於此界，法山复化於何方。风□惨澹以低垂，众鸟悲鸣而不散。学徒感极，瞻雁塔以衔哀。门客恋深，拜禅龛而雪涕。以当月二十有五日，诸山尊宿，四界道俗，送师入塔。寿龄八十六，僧腊六十六。香飘数里，（阙二字）一隅。护法龙神，出虚空而闪烁。受戒阴骘，现仿佛之形容。其後诸国侯王，普天僧众，闻师圆寂，竞致斋羞。而後一十七年，我皇帝陛下应天顺人，垂衣御极，顺三灵而启圣，绍四叶之耿光。大振尧风，中兴佛法。至大宝六年岁次癸亥八月，有雄武军节度推官阮绍庄，忽於梦中见大师在佛殿之上，天色明朗，以拂子招绍庄报云：“吾在塔多时，汝可言於李特达（秀华宫使特进李托也），托他奏闻，为吾开塔”。绍庄应对之次，惊觉历然。是时李托奉敕在韶州，於诸山门寺院修建道场。因是得述斯梦，修斋事毕，回京奏闻。圣上谓近臣曰：“此师道果圆满，坐化多年，今若托梦奏来，必有显现。宜降敕命，指韶州都监军府事梁延鄂，同本府官吏，往云门山开塔。如无所坏，则奏闻迎取入京。”梁延鄂於是准敕致斋，然後用功开凿。菩萨相依稀旋睹，莲花香馥郁先闻。须臾，宝塔豁开，法身如故。眼半合而珠光欲转，口微启而珂雪密排。髭复生，手足犹软。放神光於方丈，晃耀移时。兴瑞雾於周回，氤氲永日。即道即俗，观者数千。  

灵异既彰，寻乃具表闻奏。敕旨宜令李托部署人船，往云门修斋迎请。天吴息浪，风伯清尘。直济中流，俄达上国。敕旨於居崃步驻泊。翌日，左右两街，诸寺僧众，东西教坊，四部伶伦，迎引灵龛，入於大内。螺钹铿於玉阙，幡花罗列於天衢。圣上别注敬诚，赐升秘殿。大陈供养，叠启斋筵。排内帑之瑰珍，馔天厨之藻。列砌之骊珠斛满，盈盘之虹玉花明。浮紫气於皇城，（阙一字）灵光於清禁。圣上亲临宝替，重换法衣。谓侍臣曰：“朕闻金刚不坏之身，此之谓也。”於是许群僚士庶，四海蕃商，俱入内庭，各得瞻礼。瑶林畔千灯接昼，宝山前百戏联宵。施（阙三字）不可殚纪。以十月十六日乃下制曰：“定水澄源，火莲发艳。夙悟无生之理，永留不朽之名。万象都捐，但秘西乾之印。一真不动，惟馀南祖之灯。韶州云门山证真禅寺匡真大师，早契宗乘，洞超真觉。虽双林示灭，十七年靡易金躯。只履遗踪，数万年应回葱岭。朕显膺历数，缵嗣丕图。洎三朝而并切皈依，乃一心而不忘回向。仰我师而独登果（阙一字）在冲人而良（阙一字）叹嘉。宜行封赏之文，用示褒崇之典。可赠大慈□匡圣宏明大师，证真禅寺宜升为大觉禅寺。”重臣将命，乳奠坤仪。太常行礼於天墀，纶诰宣恩於□陛。固可冥垂慈贶，密运神通。资圣寿於延长，保皇基於广大。师在内一月馀日，圣泽优渥。七宝装龛，六铢裁服。颁赐所厚，古今难伦。当月二十九日，宣下李托部署，却回山门。有参学小师双峰山长老广悟大师赐紫竟钦温门山感悟大师契本云门山上足小师应悟大师常宝等，同部署真身到阙，亦在内庭受供，恩渥异常。其诸上足门人常厚等四十馀人，各是章衣师号，散在诸方。或性达禅机，或名高长者。在京小师悟明大师都监内诸寺赐紫常一等六十馀人，或典谋法教，或领袖沙门。臣才异披沙，学同铸水。虔膺凤旨，纪实性以难周。愧匪雄词，勒贞珉於不朽。乃为铭曰：  

於穆大雄，教敷百亿，亭育二仪，提携八极。不灭不生，无声无色，卓尔神功，昭然慧力。（其一）  

化无不周，道无不备，法既流兮，教既布矣。爰未灭乐，归乎妙理，宝性真宗，枝分风靡。（其二）  

祖祖传心，灯灯散烛，诠谛腾镳，圣贤交躅。种种津梁，门门杼轴，正觉广焉，寻之不足。（其三）  

厥有宝林，重芳一叶，布无上乘，登无上楫。法炬，尼珠炜煜，拯溺迷津，救焚尘劫。（其四）  

南北学徒，抠衣朝夕，无醉不醒，无昏不释。示其生焉，来彰慧绩，示有灭焉，归圆真寂。（其五）  

湛然不动，塔韫宝光，玉（阙一字）弥赫，金相弥庄。时乎未来，多则晦藏，时乎至矣，我则昭彰。（其六）  

爰於明朝，现兹法质，如拨障云，重舒朗日。瑞应皇（阙）福隆帝室，圣览祯祥，恩颁洋溢。（其七）  

三翼沿溯，千里请迎，迎来丹阙，设在三清。金银罗列，琼璧堆盈，俄生紫气，潜覆皇城。（其八）  

日陈供席，夜奏笙歌，施亿宝贝，舍万绮罗。神倾エ卜，天降曼ヌ，前佛後佛，显应斯多。（其九）  

明明圣君，仁仁慈主，圣比和风，慈同甘雨。祚与天长，教将地固，勒之贞珉，永芳千古。（其十）  

## ●卷八百九十三  

☆李铎  

铎事楚武穆王马殷为从事，起家都统判官。及建国，改为司徒。衡阳王马希声用藩镇之仪，仍为判官。文昭王希范立天策府学士，铎与其选。  

○密雨如散丝赋（以微密相续集布如丝为韵）  

散万物者，莫润乎雨。钧百货者，莫细乎丝。雨将应时，既盈空而沃若。丝将比密，爰委质以棼之。原夫清毕启阴，夕阳向暮。散轻霞以成绮，矗元云而似布。於是郊野，霏微草树。蔽重霄之霭霭，犹委绪风。映远岫之，乍迷雾。仿佛将久，轻盈匪疏。蒙蔑浣纱之际，浸淫濯锦之馀。织妇停梭，似曳乃轻之绪。舟人罢钓，疑牵或跃之鱼。由是扬素彩，降碧虚。忘机别天庭之彼，拂鬓惊韶之皤如。徒观其散影有经，分行无匹。始斜足以色丽，俄交反而势密。轻沾素服，怀墨子之悲时。遥隔布泉，误诗人之怨日。皎皎容洁，绵绵体微。绝而复寻，等蛛网而共挂。垂之如坠，连雪絮以轻飞。仰之盈目，纷如可瞩。彼时泽之长悬，若天经之恒续。秦台蚁术，岂惟珠曲乃穿。湘浦燕飞，不独鸟方惊触。有以洒炎炎之苦，有以慰蚩蚩之俗。且晴晦之异，图牒之祥。则有云如缯以遥列，星曳练而可望。布沾霈而莫能与比，齐绵密而曷足其相。彼龙见而方雩，与决□而齐给。或流电而未止，或破块而并集。曾未若汗漫於率土之滨，表王言之泽及。  

○秋露赋  

天何言哉，万化斯该。岁云秋矣，伤心不已。起凉风於四面，飞断云於千里。尔乃高天气爽，寒日光清。下翠楼以回瞩，见白露之晨生。向珠网以添净，依玉阶而助明。如霜未结，似雨还轻。点庭芜而叶重，滋园菊而花荣。歌湛则周诗入兴，凝甘则汉载留名。故色贵含秋，光宜泛晓。既腾文於地上，复垂容於笔杪。烟澹彩而的的，月笼华而。岂若华山之际，童子受於囊中。金茎之端，仙掌承於云表。况乎胥台发色，轩邱降祥。红兰受而弥洁，绿葵含而转芳。初益巨海，终太阳。既随时以隐见，还任物以行藏。尔其无林不沾，无草不幂。薤上流彩，林中湛液。思蝉饮而晓润，旅鹤警其宵滴。词人赋矣，已凝冷以凄清。君子履之，又伤心而怵惕。感斯露而揣称，愧才殚而莫析者也。  

☆拓跋恒  

恒本姓元，避楚景庄王偏讳改姓拓跋。武穆王时以学士兼仆射，衡阳王罢建国之制，降称节度判官。文昭王开天策府，置十八学士，恒首与其列。  

○谏楚文昭王书  

殿下长深宫之中，藉已成之业，身不知稼穑之劳，耳不闻鼓鼙之音。驰骋遨游，雕墙玉食。府库尽矣，而浮费益甚。百姓困矣，而厚敛不息。今淮南为仇雠之国，番禺怀吞噬之志。荆渚日图窥伺，溪洞待我姑息。谚曰：“足寒伤心，民怨伤国。”愿罢输米之令，诛周陟以谢郡县。去不急之务，减兴作之役。无令一旦祸败，为四方所笑。  

☆丁思觐  

思觐为楚文昭王牙将，累官天策副都军使。谏文昭王不听，扼喉而死。  

○谏楚文昭王书  

先王起卒伍以攻战，而得此州。倚朝廷以制邻敌，传国三世。有地数千里，养兵十万。今天子蒙尘，朝廷无主，真霸者立功之时。诚能悉国之兵，出荆襄以趣京师，倡义於天下，桓文之业也。奈何耗国用而穷土木，为儿女之乐乎？  

○上马希范书  

今四海分裂，中原之地，才十数州。而大王克绍先业，为诸侯之长。未闻折一马棰为天子计，愚臣所以为耻也。惟大王思之。  

☆李宏皋  

宏皋事楚武穆王，由营道令累迁都统，掌书记。文昭王开天策府，与十八学士之列。王薨，宏皋定议立废王为嗣，恭孝王争立，执宏皋脔杀之。  

○复溪州铜柱记  

粤以天福五年岁在庚子夏五月，楚王召天策府学士李宏皋谓曰：“我列祖昭灵王，汉建武十八年，平徵侧於龙编，树铜柱於象浦。其铭曰：‘金人汗出，铁马蹄坚。子孙相连，九九百年。’是知吾祖宗之庆绪绵远，则九九百年之运昌於南夏者乎？今五溪初宁，群帅内附。古者天子铭德，诸侯计功，大夫称伐，必有刊勒，垂诸简编。将立标题，式昭恩信。敢继前烈，为吾纪焉。”宏皋承教濡毫，载叙厥事。  

盖闻接境，盘瓠遗风。因六子以分居，入五溪而聚族。上古以之要服，中古渐尔羁縻。洎师号精天，相名央氏。汉则宋均置吏，称静溪山。唐则杨思兴师，遂开辰锦。迩来豪右，时恣陆梁。去就在心，否臧由己。溪州彭士（一作士然），世传郡印，家总州兵。布惠立威，识恩知劝。故能历三四代，长千万夫。非德教之所加，岂简书而可畏。亦无辜於大国，亦不虐於小民。多自生知，因而善处。无何，忽承间隙，俄至动摇。我王每示含宏，常加姑息。渐为边患，深入郊圻。剽掠耕桑，侵暴辰沣。疆吏告逼，郡人失宁。非萌作孽之心，偶昧戢兵之法。焉知纵火，果至自焚。时晋天子肇创丕基，倚注雄德。以文皇帝之徽号，继武穆王之令谟。册命我王，开天策府。天人降止，备物在庭。方振声明，又当昭泰。眷言僻陋，可俟绥怀。而边鄙上言，各请效命。王乃以静江军都指挥使刘，率诸部将，付以偏师，钲鼓之声，震动谷。彼乃弃州保，结砦凭高。唯有鸟飞，谓无人到。而刘虔遵庙算，密运神机。跨壑披崖，临危下瞰。梯冲既合，水泉无汲引之门。樵采莫通，粮糗乏转输之路。因甘衿甲，岂暇投戈。彭师杲为父输诚，束身纳款。我王愍其通变，爰降招携。崇侯感德而归周，孟获畏威而事蜀。王曰：“古者叛而伐之，服而柔之。不夺其财，不贪共土。前王典故，後代蓍龟。吾伐叛怀柔，敢无师古。夺财贪地，实所不为。”乃依前奏授彭士溪州刺史，就加检校太保。诸子将吏，咸复职员。锡赍有差，俾安其土。仍颁廪粟，大赈贫民。乃迁州城，下於平岸。溪之将佐，衔恩向化。请立柱以誓焉。  

於戏！王者之师，贵谋贱战。兵不染锷，士无告劳。肃清五溪，震百越。底平疆理，保邦家。尔宜无扰耕桑，无焚庐舍。无害樵牧，无阻川涂。勿矜激濑飞湍，勿恃悬崖绝壁。荷君亲之厚施，我不徵求。感天地之至仁，尔怀宁抚。苟违诫誓，是昧神。卫於子孙，庇尔族类。铁碑可立，敢忘贤哲之踪。铜柱堪铭，愿奉祖宗之德。宏皋仰遵王命，谨作颂焉。其词曰：  

昭灵铸柱垂英烈，手执干戈征百越。我王铸柱庇黔黎，指画风雷开五溪。五溪这险不足恃，我旅事登若平地。五溪之众不足凭，我师轻蹑如春冰。溪人畏威仍感惠，纳质归朝求立誓。誓山川兮告鬼神，保子孙兮千万春。  

☆彭士  

士，天福中溪州刺史。  

○溪州誓文  

右：据状，溪州静边都，自古已来无违背。天福四年九月，蒙王庭发军，收讨不顺之人。当都头将本营诸团百姓军人，及祖父本分田场土产，归明王化。当州大乡三亭两县，苦无税课。归顺之後，请祗旧额供输，不许管界围保军人百姓，乱入诸军四界劫掠。并盗逃去户人，凡是王庭差纲，收买溪货，并都幕采伐土产，不许辄有庇占。其五姓主首州县职掌有罪，本州申上科惩。如别无罪名，请不降官军攻讨。若有违誓约，甘请准前差发大军诛伐。一心归顺王化，永事明庭。上对三十三天，下将宣祗为证者。  

☆朱遵度  

遵度，青州人。初依楚文昭王马希范，後徙居金陵，高尚不仕。  

○栖贤寺碑  

夫太华维嵩，作镇周秦之地。峨嵋剑阁，僻临邛蜀之区。曷若峻极於天，庐山列五岳之次。欲光於世，栖贤居四绝之右。其或秀生贤哲，气噫风雷。控五岭而压三秀，汇岷江而潴蠡泽。泉飞黄石，千寻之表剑倚天。云吐炉峰，一炷之檀烟上汉。石梁与尘寰不接，紫霄信日月可亲。怀山襄陵，文命导百川而届此。千乘万骑，汉皇驭六飞以躬临。既如此，庐山不得不称其岳也。若乃五乳峰左，叠石涧西。屏展层峦，状五老飞星之所。门临三峡，听大禹凿龙之声。香积具而谷震文比，毳侣宾而风传金锡。龙潭当户，甘泽与法雨齐飞。禅客临轩，师子共象王接武。又如此，则栖贤不得不名其绝也。按张僧鉴《浔阳记》云：“姬周初，匡俗先生屡逃徵聘，结庐此山。”真人羽化於紫烟，弟子指山为庐岫。又按张密《九江新旧录》云：“栖贤寺本在州南二十三里，齐永明七年，谘谇张希之造。隋末始废，洎唐宝历初，给事中李渤，以庐宫是栖隐之所。遂舍旧宅，以建精蓝。奏置废寺额，仍请先归宗智常禅师以居焉。”檀越处仁信之域，睹空王而发心。菩萨启圆顿之门，驭五乘而接物。绍无窗台之能事，皆唐代之伟人。当其海众□臻，法幢峰立。如声召响，目击道存。应物随缘，薪尽火灭。法须有主，代不乏贤。谢山和尚闻法鼓销声，虑慧日长没。出彼林下，来此山中。而後照觉禅师再光祖席，佛岩大士继阐宗风。今筠长老去来不住，彼我两亡。解龙济之髻珠，得清凉之心印。源本清而任挠，镜鉴物而忘疲。莲社叹三草将枯，密云不雨。黄屋念释门无主，百堵谁兴。眷彼名山，在乎宸断。应明诏者，其惟师欤？繇是虔奉纶言，遂成素志。遽辞丹阙，深入白云。师乃乘般若舟，游一真性海。愍狂子病，灌一味醍醐。接引大心众生，俱入华藏世界。处群华而不自异，即烦恼以为菩提。宾至如初，栋桡毕葺。龙集辛酉，天子省方。千官扈从，万乘启行。大明升冲，六合皆照。东风扇律，四海维新。龙舟才舣於星湾，天步俄登於云岫。心存亿兆，岂思石椁之坚牢。志在寰瀛，不问瑶池之远近。瞰双崖而壁立，听惊湍而雷吼。桥横虹断，危若飞动。乃顾谓筠公曰：“吾爱天下生灵，视如已也。岂可使出尘之士，来往而履险乎？”勿惮暂劳，须求永逸。目顾颐使，规模立成。仍宣御库钱二十万，以充其费焉。既而云罕未移，勾陈尚驻。览布金之胜概，揖漱玉之清湍。茶烟袅而乳窦飘香。禅悦味而虚室生白。实释门之盛事，为信史之美谭。玉辂言旋，缁徒蒇事。众人役役，因善价而沽诸。伐木丁丁，俄梓材而如积。屹若神化，皆从圣谋。朱栏修且直，大厦壮而丽。马师皇过此，免更乘龙。邓隐峰经行，不劳飞锡。其新桥依旧以三峡为名，又於桥之北建驻銮亭，寺之後改观音岩为宴圣岩，皆先皇驻跸之所也。召伯听讼，国风歌其勿翦。叔子去荆，岘山存乎堕泪。况明明哲後，垂二十载，覆焘於民者哉？遵度大袖褒衣，以登晋用。闻先归宗之出世，恨不同时。慕李给事之为人，各逢明主。而又於筠长老有林泉之旧，因御命如潇湘之游，云欲立贞珉，将直书其实。以文见托，不敢多辞。其词曰：  

庐山天柱，五老峰前。地如灵隐，寺号栖贤。山中何有，百物生焉。寺中何有，俊哲居焉。江湖会同，天文星纪。控越连巴，东南之美。鼓震雷动，触石□起。何必崇朝，滂沲万里。芙蓉积翠，帝子三宫。九峰峨峨，秀出云中。龙潭水黑，锦谷霞红。吉甫生周，不独惟嵩。十八名贤，首称慧远。江州使君，书读万卷。禅师知常，竹林（一作木）之院。一言道合，法无关键。指兹旧院，建彼园。上栋下宇，宝幢胜幡。师子一吼，孰敢兴言。以心印心，如篪如熏。那含如来，圆寂觉路。世界无边，非佛不度。迦叶慈悲，愍众生误。了真妄源，绝生死怖。谢山钦因，依绍能仁。心如太虚，本绝埃尘。龙济实相，传之於筠。清凉法海，秋月一轮。圣主知贤，诏居兹寺。入七叶岩，当法王位。为述正言，与悟息意。四执无着，是不思议。龙集作噩，时维小康。翠华顺动，眷被山光。造舟为梁，八鸾锵锵。云湿宝，谷散天香。三峡嵌空，双崖如束。直下百尺，飞流喷玉。桥危飞动，路险巴蜀。念彼游人，履兹深谷。将易旧制，俄成久图。既壮且丽，皆遵睿谟。莫测天心，苍生是虞。欲使万物，安如覆盂。亭思驻跸，岩纪圣游。南方後，碧嶂难留。唐祚千叶，唐年万秋。惟山与寺，配天齐休。  

☆钱昱  

昱，字就之，吴越忠献王长子。累迁彰武军节度使。宋师讨江南，为东面水陆行营应援使。从忠懿王朝宋，历授郢州团练使。咸平二年卒，年五十七，赠太师，封富水侯。  

○忠懿王庙碑文  

若夫非常之人，必有非常之事者，众所闻矣。其或功及於国，道济於民，生居土茅，没飨庙食者，求诸前史，罕有其伦。是以黄石立祠，皆因遗迹。沔阳致祭，实表旧功。故圣人之制也，法施於民则祀之，以劳定国则祀之。苟无所称，实曰诬祭。惟忠懿王，岂诬祭欤？公名审知，字详卿，姓王氏，本琅琊人。秦将翦三十四代孙，高祖煜，唐贞元中为光州定城宰，有善政以及民，因迁家於是郡，遂世为固始人矣。曾祖友，赠光禄卿。王父蕴玉，赠秘书少监。父恁，累赠至太尉光州刺史。十围巨木，始从厚地以盘根。九曲洪河，本自仙源而析派。若匪降神之气，岂生命世之才。公即太尉季子也。形质魁秀，机辨明敏。负英雄之气者，必相交友。学韬钤之略者，咸询智谋。悬知五典之书，暗合万人之敌。远近服其义勇，邻里推其孝弟。常有善相者诣公之门，视其昆弟三人曰：“富寿皆一体也，而季当位极人臣。”自是公窃负之。寻遇陟岵兴悲，在原轸念，恭事孟仲，严若父焉。  

乾符末，鲸网全疏，凫毛屡落。摩牙吮血，中原正苦於伤残。脱耒裂裳，四海尽疲於征战。公蓄慷慨之气，负纵横之才。每或抚髀，暗惊弯弧。自誓曰：“大丈夫不能安民济物，岂劳虚生乎？”於是以俟时待价之（阙一字）抱拯溺救焚之志。豪侠相许，寝食不忘。虽大鹏未飞，已具垂天之势。而神马一跃，终同追电之踪。属王绪者，凭巢寇之戈矛，盗霍邱之土宇，遽言得志，遂启无厌。但思於弱吐强吞，岂顾其幸灾乐祸。因乃大掠部属，旁（阙三字）复收士民，以广队伍。於是公之昆季咸与焉。及秦宗权窃弄五兵，遍侵四境。绪内乏婴城之计，外无善邻之助。遂率众以作窜，欲避地而偷安。玉石俱焚，孰能分别。豺狼当路，无匪纵横。幸豫章懦怯之中，偶番禺残害之後。凡经藩翰，靡或支吾。自潮阳抵漳浦，百姓畏其涂炭，五马避其锋刃。岂知兵忌不戢，人慎无恒。狃蒲骚者，终至败亡。妨草窃者，焉能长久。动蓄自疑之志，转乖同义之心。适当军众不宾，遂为部下所害。公素敦诚信，累涉艰危。既负出群之材，仍谙武事之术。且兵不可以无主，将不可以失人。众遂推公而立之。公居下惟谦，事长必顺。虽舆情之有属，在公论以不忘。乃曰：“予早事二兄，常若严训。岂有弟为大将，兄居其下者乎？”遂奏长兄潮以帅其众，仍获清源为所理之地。公由是恶道途之多梗，愤贡赋之不通。实欲致理一方，克平群盗。外惟征缮，中则经营。运筹之胜负豫知，揽辔之澄清可待。大顺冬（阙四字）廉察遽亡。兵马使范晖，夺符印以自尊，奉题缄而不逊。恣行诛戮，罔事绥怀。人既类於倒悬，时合当於逆取。公比缘观衅，以因得徵词，遂举勤王之师，以伸吊民之义。躬事戈甲，身临矢石。一年而围（阙四字）年而坚壁遂陷。范晖扁舟欲遁，疏网难逃，遂为海人枭首以献。公既歼元恶，乃布优恩。凡曰胁从，悉命宥过。用仁信以御下，行慈惠以恤民。会未浃旬，已闻致理。百姓爱之如父母，三军畏之如神明。又能成功不居，让德无愧。遂迎长兄潮，迁理是郡。复靖仲兄わ，迭居旧邦。武肃王表率诸侯，荡平大憝。吴越尽归於赐履，江淮咸奉於专征。以其能务忠勤，远求荐擢，遂奏授本道廉察。及泉州符印借命焉，寻朝廷以寰海挺灾，久劳我武。东南靖乱，获庇吾民。俾提旄钺之权，（阙二字）襦之惠，遂升本州为威武军，授湖节度观察处置等使。仍以公为节度副使，奖勋绩也。  

洎元昆殂谢，众庶归依。公乃躬受遗言，式俟朝命。明年春，帝恩远降，人欲是从。初授公检校刑部尚书威武军节度兵马副大使，将委什连之任，攸居贰职之劳。一之日训习骁雄，二之日苏息疲瘵。用心数月，善政闻天。於是进端揆之资，正元戎之位。斋坛高筑，军幕大开。分州司屏翰之权，握从（阙一字）鼓鼙之任。未几，显居使相，（阙一字）锡户封。方隆推毂之寄，尢藉秉钧之力。当多难未弭，聊同指臂之相须。及具瞻有归，实赖股肱之别用。式资补衮，俾重褰帷。天复元年，载正乾纲，重光帝座。言念七闽之地，（阙一字）符八柱之功。特颁渥恩，用越伦等。赐武库戟十二枝，列於私门，非恒例也。自是日锺百禄，岁逢九迁。公致君愈勤，述职无怠。万里输贡，川陆不系其赊。一心尊戴，风雨不改其志。昭皇累嘉忠节，别锡异数。欲酬懋德，岂限彝章。天元年夏四月，封琅琊郡王，食实封一百户。寻属龙蛇起陆，戎马生郊。人心不厌於有唐，天命已归於新室。公知微不爽，居暗罔欺。梁祖之即位也，才倾作解之恩，继举畴敷之典。三公互拜，万户连封。吕尚帝师之尊，官荣既极。子仪中令之贵，考限惟同。寻复进封闽王，加福州大都督长史。迨庄宗之建王业也，神京克复，县咸宁。欲敦柔远之心，先下念功之诏。遂增井赋，仍改功臣。式覃北阙之恩，用系南门之寄。公方推拱极，既效安边，惟治民素属於忧勤，而得疾遽从於绵笃。百龄无效，五福先全，以同光三年十二月十二日，薨於正寝，享年六十有四。朝廷素钦尽节，俄览遗文。既增老之悲，岂悭锡终之典。册赠尚书令，谥曰“忠懿”，礼也。  

公生当离乱之运，出值艰难之秋。割据一方，蓄养百姓。得深沟高垒之固，有披坚执锐之众。瞻水陆之产，通南北之商。铸铜於蜀山，积粟於洛口者，不足言其富也。连临淄之袂，投淝河之者，不足言其庶也。至若外涵大度，内用小心。慎刑既及於精详，举事悉从於简略。犯则不赦，令比秋霜之严。恩本无私，惠如冬日之暖。民惟道化，吏以法绳。此可以称善为政矣。言必皆中，行罔自欺。非正词不入於聪，非公事不宣於口。居常无声色之乐，平生以礼义自守。念十家之产者，躬行节俭。怀五子之歌者，心诫荒唐。每当烁石之威，未常操扇。才属鸡鸣之後，早见严装。以德报恩，远逾万里。至诚感物，动契百神。此可以称善立身矣。兴崇儒道，好尚文艺。建学校以训诲，设厨馔以供给。於是兵革之後，庠序皆亡，独振古风，郁更旧俗。岂须齐鲁之变，自成洙泗之乡。此得以称善教化矣。怀尊贤之志，宏爱客之道。四方名士，万里咸来。至有蓬瀛谪仙，鸳鸯旧侣，或因官而忘返者，或假途而借去者，尽赴筑金之礼，皆归簪瑁之行。其馀草泽罗，鱼车待遇者，固不可胜纪。此得以称善招纳矣。尊天事地，奉道飨神，无非克诚，足以监德。然而素钦释典，大廓法门。众善皆臻，何德不报。无漏上智，刍散布於诸方。有作良因，伽蓝遍满於乐国。炼即山之坚固，铸丈六金身。熔丽水之光辉，写五千秘藏。事非为己，愿乃庇民。此得以称善求福矣。功惟理乱，志在尽忠。安不忘危，常为持险之诫。小当事大，罔违与国之道。以至覆盂数郡，高枕三边。虽昆彭致霸之俦，未能继踵。在佗燮自尊之患，固不同风。此得以称善守位矣。且天惟德，民本怀仁。公飨富贵者三十年，传册封者四五世。遗爱铭於人口，忠节出於国史。臣子之盛，不亦大乎？迨兹陵谷变迁，箕裘废坠。寂寞阙以时之荐，凄凉同乏祀之悲。士农工商，慕旧政以如在。潢藻，望遗庙以不存。丙午岁，我师恤邻，阖境向化。遇今大元帅吴越国王位锺压纽，运偶负图。当保大定功之初，行兴灭继绝之义。既克宁於民庶，思咸悦於鬼神。每念闽川所归，本由王氏而盛。虽子孙异代，已同薰烬之香。而春秋二时，宜陈笾豆之礼。遂命以公旧弟，为忠懿王庙，仍参常祀之数。霸主爰修於废祭，藩侯遂立於丛祠。行马戟枝，尚存故物。豚肩尊酒，蚤荐惟馨。塑山庭月角之容，立偕老于飞之像。庭庑未同於工绩，槐檀旋改於光阴。旧径难寻，已绝罗含之兰菊。重门长闭，但多仲蔚之蓬蒿。既乖兴废之仪，殊阙致诚之所。大宋开宝七年秋九月，大元帅吴越国王以时和岁丰，家给人足，俾答福谦之佑，遂申咸秩之典。凡曰祠庙毁废，竞出钱帛修完。乃命衙直将，躬授人工，旁搜材植，补遗基而皆备，易旧物以咸新。曾未逾时，已云告毕。奢俭得以中度，规制得以合礼。朱轩粉壁，随晚霁以生光。修竹乔松，向寒霜而叶色。挺曹笔则阴兵欲动，闻郢工则神马欠嘶。步从悉周，精灵如在。矧以故乡将吏，开幕宾僚。当其草昧干戈，屡经劳苦。洎自拊立台构，尽飨崇高。乃塑都押衙建州刺史孟威等二十六人，以配享焉。斯庙也，前瞰清流，右连净刹。一路自无於尘杂，四邻皆属於幽奇。晓雾才开，先露列窗之岫。疏钟虽近，不惊绕树之禽。公昔也常游宴於斯，今也复祠祭於此。始易宅而为庙，矧将废而能兴。苟非阴德不衰，令名未朽，又岂能身殁之後，有如此之盛乎？昱叨居是藩，获毕斯事。仰嘉猷之未远，听遗爱以长新。爰属短裁，庶存实录。燕然叙事，虽有谢於孟坚。岘首感人，亦未多於叔子。乃为铭曰：  

极天曰岳，惟岳有神。蓄是灵气，生为异人。干霄利剑，瑞世祥麟。爰当季运，实庇民。唐德将衰，群雄欲出。阴雾垂地，秋气蔽日。豺豕猖獗，萑蒲纵逸。苟非伟才，焉济王室。权为巨盗，绪亦朋奸。欲乱中夏，首屠光山。谁为英杰，同罹险艰。终则窜迹，能无厚颜。爰率部民，同徂万里。绪为众恶，公得众美。因戮凶人，遂奉君子。立功著名，自此而始。漳浦既宁，清源复平。遂以政事，授於难兄。孝实至性，谦惟直诚。静可揖让，乱则经营。愤彼闽川，拊兹裨将。苛虐渐笃，政刑俱丧。锐旅大驱，凯歌连唱。克定一方，式谐众望。始参贰职，已播殊勋。屏翰之美，朝廷备闻。迨居重镇，继事明君。尽忠竭节，松茂兰薰。偃仰大藩，荫庥五郡。虽曰功庸，亦由时运。二柄齐举，七德兼训。令子令孙，当年振奋。真王重望，上相清规。陵谷虽变，馨香不衰。俯缘甲第，遂立严祠。年祀屡易，笾豆或亏。霸主推恩，良时有待。旧庙克新，遗踪不改。奂尔金碧，俨然神彩。灵贶芳名，千秋如在。  

## ●卷八百九十四  

☆罗隐（一）  

隐，字昭谏，馀杭人，屡举不第。光启三年，吴越王钱Α表奏为钱塘令，迁著作郎，辟掌书记，天三年充判官。梁开平二年授给事中，迁发运使。是年卒，年八十馀。  

○秋虫赋  

秋虫，蜘蛛也。致身纲罗间，实腹亦网罗间。愚感其理有得丧，因以言赋之曰：  

物之小兮，迎网而毙。物之大兮，兼网而逝。网也者，绳其小而不绳其大。吾不知尔身之危兮，腹之馁兮。吁！  

○後雪赋  

邹生阅相如之词，呀然解颐曰：“善则善矣，犹有所遗。”梁王属酒盈卮：“惟王少思，苟有独见，吾当考之。”生曰：“若夫莹净之姿，轻明之质，风雅交证，方圆间出。臣万分之中，无相如之言。所见者藩溷枪吹，腐败掀空。雪不敛片，飘飘在中。污秽所宗，马牛所避。下下高高，雪为之积。至若涨盐池之水，屹铜山之巅，触类而生，不可殚言。臣所以恶其不择地而下，然後浼洁白之性焉。”梁王咏叹斯久，撤去樽酒。相如竦然，再拜稽首：“若臣所为，适彰孤陋。敬服斯文，请事良友。”  

○屏赋  

惟屏者何？俾蕃侯家，作道堙厄，为庭齿牙。尔质既然，尔功奚取，迫若蒙蔽，屹非裨补。主也勿觌，宾也如仇。宾主墙面，职尔之由。吴任太宰，国始无人。楚委靳尚，斥逐忠臣。何反道而背德，与枉理而全身。尔之所凭，亦孔之丑。列我们阃，生我妍不。既内外俱丧，须是非相纠。屏尚如此，人兮何知！在共门兮恶直道，处其位兮无所施。阮何情而泣路，墨何事而悲丝。麟兮何叹，凤兮何为。吾所以凄惋者在斯。  

○市赋  

齐侯幸晏子所止，引目长视曰：“彼也何哉？如蜂如蚁，万货丛集，百工填委，纷纷汨汨，胡可胜纪。”婴曰：“臣以敝庐在此，闻於此，见於此，其名为市。若乃羲轩以前，臣不得言。义轩以後，臣知其故。先己後人，惟贿与赂。非信义之所约束，非法令之所禁锢。市之边，无近无远。市之聚，无早无晚。货盈则盈，货散则散。贤愚并货，善恶相混。物或戾时，虽是亦非。工如善事，虽贱必贵。参杂胡越，奔走孩稚。扶策而来，挈提而至。剞厥形状，亏墁口鼻。童顶而跣，肩而帔。兼之以耆艾，继之以谐戏。谁有帐籍，讵假文字。蜀桑万亩，吴蚕万机。及此而耗，ム何所之。东海鱼盐，南海宝贝，及此而耗，其谁主宰。君勿谓乎市无技，歌咽舞腰，贱则委地，贵则凌霄。君勿谓乎市无门，可南可北，阴阳迭用。人之消息，市之众，不可以言，或有神仙。市之杂，不可以测，或容交界贼。舍之则君子不得已之玩好，挠之则小人不得已之衣食。”公曰：“始先生以踊屦之讥，革寡人之非。今先生以交易进退，寡人之蒙昧。彼主之者魁帅，张之者驵侩。吾知之矣。谨以从政，庶无尢悔。”  

○迷楼赋  

岁在甲申，余不幸於春官兮，凭羸车以东驱。（阙）魏阙之三千兮，得随家之故都。乔木拱立以不语兮，ム今昔之自离。慨馀基之未平兮，曰迷楼而在斯。迷楼者何？炀帝所制。炀袭文後，天下无事。谓春物繁好，不足以开吾视。谓春风懒慢，不足以欣吾志。斯志既炽，斯楼乃峙。榱桷沈檀，栋梁杞梓。将使乎旁不通乎日月，外不见乎天地。然後朝奏於此，寝食於此。君王欲左右有粉黛，君王欲左右有郑卫。君王欲间乎百姓，曰百姓有相。君王欲问乎四方，曰四方有将。於是相秉君恩，将侮君权。百姓庶位，万户千门。且不知隋炀帝迷於楼乎？迷於人乎？若迷於楼，则楼本土木，亦无亲属，纵有所迷。何爽君德？吾意隋炀帝非迷於楼，而人迷炀帝於此。故曰迷楼，然後见生灵意。  

○代武肃王钱Α谢赐钱券表  

臣Α言：伏承恩旨，赐臣金书铁券一道。恕臣九死子孙三死者，出於睿眷，形此纶言。录臣以丝之劳，赐臣以山河之誓。镌金作字，指日成文。震动神祗，飞扬肝胆。伏念臣爰从筮仕，逮及秉麾。每自揣量，是何叨忝。行如履薄，动若持盈。惟忧福过祸生，敢冀慎初获末。岂期此志，上感宸聪，忧臣以处极多虞，虑臣以防闲不至，遂开圣虑，永保私门。勖以功名，申诸带砺。虽君亲属念，皆云必恕必容，而臣子为心，岂敢伤慈伤爱。谨当日谨一日，戒子戒孙，不敢因此而累恩，不敢乘此而贾祸。圣主万岁，愚臣一心。臣Α诚惶诚恐稽首顿首。  

○请追癸巳日诏疏  

岁贡贱臣隐，既以文不得意，且抱犬马之疾於长安。夏五月，京畿旱，癸己日闻诏大京兆，用器水炉香蒲萧绛幡辈，致於坊市外门，将以用旧法而召甘雨也。臣踊起病榻间，以为明天子忧人，虽舜禹不如是之勤，幸甚幸甚。臣又闻水旱与天地同出，苟时或然，不可以仓卒除去。今秦地旱已逾月矣，而陛下祷祠亦已频矣。天之高，地之厚，五岳之绵亘，四渎之宏远，陛下命百执事启祈外，何常不以心祝之？虽茎槁苗乾，而百姓不怨嗟者，其感陛下之诚深也。今以蒲萧辈为请者，岂陛下谓其能灵於岳渎者乎？夫岳渎视陛下之公辅，列陛下之土田，苟陛下忧，则岳渎亦宜忧矣。受祭据封者尚未能为陛下出力，彼蒲萧辈复何足以动天。臣为陛下不取也。臣又闻天之有雨泽，犹陛下之有渥恩。雨泽可以委曲千之，则陛下渥恩亦可以委曲干之矣。臣闻天子有左右史，将所以记事记言，然後付太史氏。臣必恐其得以容易编牍，今冒死请追癸巳日诏。苟若陛下法十六圣之教训，虽五种栖野，而百姓不暇掇，岂蒲萧辈之所及乎哉？昔殷汤之代，民不以旱为灾，仁圣之君在上也。今旱未及殷代，而陛下忧已过矣。臣谨因旱以质万姓，俾其知陛下心。  

○与某博士状  

二月中，陈州一正字访及，具审博士摄理和适。近日贤主司空政事才用，洋溢谭口，断割明快。与有分，守道者自然安矣，况博士乎？先太傅所作所立，果有馀庆。殊不知天道去人，如此其近。忭贺。老叟十年来，欲棹一船子，从□溪馆前往东市，竟无因缘。此又何如哉！近见陈正字否？叶大德、丁三傅知闻否？老叟腰脚不支，坐想胜游，目及千里。朱十五、李三史作何面孔？高积薪何如？因相见皆与话瞻泳也。谨状。  

○投知书  

某去年秋，尝所以为文两通上献，其贵贱之相远，崖谷之相悬，且不啻千里，故罪戮之与悯嗟，不可得而知也。由是卑拆惭蹙，若不自容者，以至於今。然窃念理世之具，在乎文质。质去则文必随之，苟未去，则明天子未有不爱才，贤左右未有不汲善者。故汉武因一鹰犬吏而子虚用，孝元以洞箫赋使六宫婢子讽之。当时卿大夫，虽死不敢轻吾辈。是以霍光贵也，萧望之责其不下士。公孙述叛也，马援怒其陛戟相见。一为权臣，一为狂虏，犹且不能下一书生。而千百年後，风侈敝敛，居位者以先後礼绝，竞进者以毁誉相高，故吐一气出一词，必与人为行止，况更责霍光怒公孙述者乎？何昔人心与今人不相符也如是。若某者，正在此机窖中。不惟性灵不通转，抑亦进退间多不合时态。故开卷则悒悒自负，出门则不知所之。斯亦天地间不可人也。而执事者提健笔，为国家朱绿，朝夕论思外，得相如者几人，得王褒者几人，得之而用之者又几人。夫昔之招贤养士，不惟吊穷悴而伤冻馁，亦将询稼穑而问安危。呜呼！良时不易得，大道不易行。某所以迟迟者为执事惜。苟燕台始隗，汉殿荐雄，则斯人也，不在诸生下。  

○答贺兰友书  

前者吾子不以仆之暗钝，猥垂教示，大相开发。若非许与深至，谁肯如是。甚善甚善，然其所道者，正中仆尝所自病者也。仆少而羁窘，自出山二十年，所向摧沮，未尝有一得幸於人。故同进者忌仆之名，同志者忌仆之道。无有不如吾子之所诲也。然仆之所学者，不徒以竞科级於今之人，盖将以窥昔贤之行止，望作者之堂奥，期以方寸广圣人之道。可则垂於後代，不可则庶几致身於无愧之地。宁复虞时人之罪仆者，与夫礼貌之於人，去就流俗不可以不时。其进於秉笔立言，扶植教化，当使前无所避，後无所逊。岂以吾道沈浮於流俗者乎？仲尼之於春秋，惧之者乱臣贼子耳。未闻有不乱不贼者，疑仲尼於笔削之间。况仆求试京师，随波而上，逐队而下，亦有年矣。家在江表，岁一宁觐。旨甘所资，桂玉之困，何尝不以事力干人。苟利其出处，则亻黾亻免从事，亦人之常情也。在不枉其道而已矣。道苟不枉，以之流离可乎？冠衣不能移人之迹，顾所履何如耳。言不忠，行不信，谓之君子可乎？言忠而行信，谓之小人可乎？吾子视朴，复苟合於不信不忠者乎？非仆之不可苟合，道义之人皆不合也。而受性介僻，不能方圆。既不与人合，而又视之如仇雠。以是仆遂有狭而不容之说。吾子果复发言及此，是不以众人见待也。而今而後，敢不安其所自然。一科一级多难也有如是哉。彼山也水也，性之所适也。而眷眷不去者，以圣明之代，文物之盛，又安可以前所忌者移仆初心，苟不得已，仆亦自有所处。大凡内无所疾，外无所愧，则在乎命也天也。焉在仆与时人乎？惟吾子勿惮相规之数也。  

○上招讨宋将军书  

朝廷以简陵九年，彭虺肆螫，而东南一臂，为之枯耗。其後吴卒以狼山叛，则东西浙之筋力殆矣。自尔天子不忍重困百姓，由是官朱实，爵诸葛爽，秩安文┙，皆自盗而升朝序也。所以不幸者，江南水，锺陵火，沿淮饥，汴滑以东螟。故无赖辈一食之不饱，一衣之不覆，则磨寸铁，梃白棒，以望朝廷姑息。而王仙芝尚君长等，凌突我庐寿，Ь剥我梁宋。天子以虮虱痛痒，不足搔爬。因处分十二州，取将军为节度。非方镇之无帅，非朝廷之乏人，盖以将军跳出陇右，不二十馀年，三拥节旄，谓将军必能知恩用命耳。今闻群盗已拔睢阳二城，大梁亦版筑自固。彼之望将军，其犹沸之待沃，压之待起也。而将军朱轮大旆，优游东道。不知朝廷以八十三州奉将军侍卫者乎？抑将俾将军旦夕翦此草寇也？昔韩之医良而性啬，故为人治，未尝剔去根源，所以延其疾而养其财也。後有商於韩者，以疽见医。医且欲大其疽而沽其直，因以药稔之，而疽溃商毙。商之家诉於韩，韩侯尸其族而籍其有无。且二贼啮寿春，陷颍上，刷亳社，掠合肥，经营於梁宋。其为老者杀，少者伤，驱人之妇女，辇人之财货，将军固知之矣。自将军受命，迄今三月，关东之惨毒不解，杀伤驱辇之不已，乃将军为之，非君长仙芝之所为也。文皇帝时卫公靖，大帝时郑仁泰、薛仁贵，或戢敛不谨，或伺候辎重，当时宪司，悉绳以法。今将军勋业不若卫公靖之多也，出师非郑薛之敌也，而横拥仕伍，鞭挞饣鬼运。以愚度之，将军之行，酷於君长仙芝之行也。甚为将军忧。前者天子虑将军以爱子为念，复授禁秩。俾在军前，则朝廷宠待将军倚望将军也，俱不浅矣。苟将军戮力以除暴，推诚以报国，今其时也。无使蹑韩之医。  

○投前夏口韦尚书启  

某启。某今月二日，辄以近文一通，上凭阍侍。辞违既久，僭越是虞。勒蹇步以戴恩，舍医门而奚适。伏念随计渚宫之日，求闻汉浦之年。王俭望高，芙蓉比幕。陈琳笔健，玳瑁为簪。因矜窥豹之能，遂窃登龙之誉。习池侍燕，岘岭从游。许之以向者为文，颇胜张诩。戒之以偶然成事，恐似李滂。其後岁月煎熬，轮蹄顽秃。仅逾十上，幸免一鸣。角羸而只有困时，矢尽而未知降处。间者尚书理兵夏，栽柳武昌。文聘江山，粗资吟玩。费栏槛，聊奉登临。某比时当驻征挠，仰趋画戟。方知叩洪钟而待教，指坠履以明恩。而疾恙所牵，依投不暇。伏枕而初惭数蹇，扬帆而竟叹途穷。今则颍水政成，旋为故事。中台位阙，已副急徵。风□将骋於康衢，神鬼肯论於宣室。辄预提勃帚，先立邱墙。虽哲匠抡材，固须良木。而洪钟许叩，敢独兼金。谨启。  

○投礼部郑员外启  

某启。某前月十八日，辄以所为恶文，上千严重。寻婴疾劣，遂旷门墙。伏以皎镜无私，虽容屡照，医门多病，应倦施功。忍随翔鸟之姿，更望不龟之术。某沧州舍钓，紫陌迷尘。徒欲信书，不能知命。道薄而鱼腮易曝，计疏而凫胫难加。所以宁戚叩歌，不惟长夜。魏舒对策，近至中年。丹霄无独上之期，双鬓有相轻之色。而员外芝田养秀，桂苑ゼ华。口里雌黄，旋成典故。座中薤白，早避风流。敢因诱善之初，仰冀嘘枯之便。傥一掬华阴之土，聊拭藓文。则数升泾水之泥，永依清济。谨启。  

○投永宁李相公启  

某启。某於今月三十日，获遂起居。伏以黄闼尊崇，虽容展敬，白衣卑贱，不敢兴言。今则辄於陨获之间，聊举证明之事。晋代则司空试剑，汉朝则丞相问牛。彼或以顽滞幽姿，或以疲驽下乘，犹能动摇至化，感达深仁。而况生禀五常，早知恩义，迹居十等，不至舆台。伏思癸卯年中，维扬城畔，谢傅裂土疆之日，羊公分节制之时。珠履毒簪，朝盈望府。鸡香豸角，暮出行台。转输则万井鱼盐。统御则九州侯伯。当时务重难之际，是筹谋闲暇之初。南国佳辰，长闻赋咏。东山胜赏，屡见篇题。为教化之笙镛，作经纶之彩绘。所以汉阳计吏，得诣军门。厌次狂生，叨蒙客礼。悯之以转蓬之质，安之以负米之心。进趋获奉於麾幢，俸入仍资於甘旨。其後何武捧诏，平阳辄装。参佐廨中，方虞浪迹。新城埭下，忽受温言。嗟其未了之身，勉以难迁之性。且怜色目，犹可发扬。某是以不揣狂愚，重萌躁妄。出则祝赵衰之日，永冀流暄。入则祷傅说之星，惟希借耀。今者风雨得生成之候，炉锺升鼓铸之司。郭令军前，潜抽妓乐。崔宁城外，暗毁池台。登庸之时序未遥，反旆之基已兆。若某者，族惟单绪，艺即中流。旋以佩服殊私，缄藏厚旨。假昆虫而禀信，指簪履以输怀。窃以浪逼龙津，风催律管。鱼皆五色，禽必九苞。扬锦彩羽之姿，俟启蛰吹葭之便。独某行迷要路，坐守穷株。九品班资，略非亲旧。六街车马，莫接声尘。扪心而一寸寒灰，泣泪面恨行清血。良时易失，司马迁犹是再三。知己难逢，越石父於焉感激。相公傥或俯回衡柄，曲赐褒称，虽朽蠹不雕，则推常理，而孤寒无命，系洪钧。谨启。  

○投湖南王大夫启  

某启。某闻元亮苦贫，姑求彭泽。戴禺多病，遂乞海虞。苟物役之是牵，亦人情而斯见。某族惟单贱，品在下中。三箧亡书，幸无遗漏。一枝仙桂，尝欲觊觎。十年恸哭於秦庭，八举摧风於宋野。近者以调甘轸虑，负米撄心。毛义前贤，尚犹捧檄。鲰生何者，焉可守株。勒气马以徐回，解藩羊而适愿。前使常侍，遽怜此志。遂以奏官，藉俸入於衡阳，专表章於使府。虽元瑜书记，不足愈风。而处士衣裘，未尝换雪。斯亦冤鸟尚思於衔石，愚公犹锐於移山。寻遇大夫辍梦轩宫，吹暄楚峤。手中扇在，河必袁宏。天上才高，宁惟公辅。间者龙门掌贡，马帐搜遗。泉客号兆，只忧宝尽。地灵惆怅，不觉山空。而某适限徐兵，远留吴会。不得少将鳞鬣，侧望风雷。指函谷以驰诚，遥知气紫。上苏台而送目，空羡河清。今者辄奉危心，来干画戟。大夫或俯回赵印，下煦韩灰。更於茶药之中，重假勾留之便。所冀犹縻禄食，远救朝昏。迹稍免於屡空，心尚期於妄动。百生可卜，式占郭泰之龟。一字为褒，全系宣尼之笔。谨启。  

○谢崔舍人启  

某启。某镂冰伎短，缘木计疏。去年舍人俯念穷迷，猥垂慰荐。竟以梁危易折，气俗难医。负麈尾之高谭，困龙津之骇浪。虽怀感激，长抱忧惭。今月八日见某官，伏知德水回波，重沾涸鲋。灵丹减粒，已救伤蛇。当莺刷羽之秋，是海燕窥梁之日。岂谓舍人未容祈祷，遽赐保明。树立孤株，栽培弱蔓。跪听而泪沾胸臆，仰承而背负邱山。而况俗渐轻讹，时交势利。或朝游夕处，或贵族华宗，至於取事之时，与能之际，犹须必成桃李，方许扶持。若某者，迹未及萧阶（一作斋）陈榻之严，目未睹巢阁栖梧之瑞。门寒於光逸，命薄於黔娄。纵饶委曲所私，其奈纤毫无取。必舍人知其杀青废业，二纪於兹。垂白倚门，一生禺望。乃施阴德，以慰归心。言念徘徊，不知所处。谨启。  

○投湖南于常侍启  

某启。某闻淮王炼迹於真仙，含灵尽去。邹衍移暄於寒谷，众卉皆芳。岂羽毛可从於霓旌，岂凋尽关於葭律，盖以至道无遗於一物，殊私必及於群生。某尝佩斯言，请陈丹恳。间者豹藏不稳，鱼跃无成。浼山公启事之书，累王衍雌黄之口。扪天莫及，地兴惭。向浮世以伤怀，拊劳生而自喟。光阴不驻，齿渐高。当家贫亲老之时，是失路亡羊之日。泪将欲尽，口不敢开。直以非汉代之簪裾，困晋朝之流品。物汇虽逃於刍狗，孤寒竟陷於虫沙。所以仰蟾桂之高高，恐无仙骨。睹鱼之敛敛，忽有痴心。窃希常侍从来许与之言，作此改张之计。俾其七郡，与奏一官。致之於髯参短簿之间，责之以驽马铅刀之用。所冀内资骨肉，外罄筋骸。但系受恩，何须及第。必若终怜薄技，尚悯前途。则科号三篇，判称六部，早尝留意，颇亦逼人。将今晨祷祝之词，为异日觊觎之路。情虽可恕，僭亦堪诛。对胶柱以轸怀，愿漆身而在此。谨启。  

○谢大理薛卿启  

某启。某闻宋济之困名场，空馀坦率。唐衢之升军宴，但益号兆。斯人以当年不偶於良知，晚岁遂成其永恨。况某早将此事，以戒前车。至愿蹉跎，年光老大。向秦庭而屡泣，抱楚足以频伤。中间辄以所著谗书，上干阍吏。近见某官，伏知阁下爰哀弱植，俯降深仁。回日月於壶中，展方书於肘後。欲使徐甲之尸必起，蔡经之骨重生。仰嘉音而背若负山，承厚旨而身如有翼。既容托迹，窃敢兴言。某动不知机，进惟招毁。忌王隐之名者虞豫，暴苏秦之过者张仪。群居不出一言，彼则谓某矜才傲物。痛饮不逾三爵，彼则谓某恃酒凌人。何争名竞利之场，有蠹节食苗之类。苟非令君侧耳於车上，中郎注目於亭间，则随赵轭以长鸣，与吴椽而共朽者也。谨启。  

○投秘监韦尚书启  

某启。某月日，以所著《谗书》一通，寓於阍吏。退量僭越，伏积忧惶。某闻樊子昭之处屠沽，发光辉於许邵。郭林宗之游巩洛，振声价於符融。其後物态乖讹，风流委败。下有自媒之诮，上无相汲之由。某由是反袂兴怀，扪心注恨。又安得不属耳於舆人之论，倾怀於长者之谭。而尚书以盛名镇乎当时，以盛德传乎奕世。不趑趄於茸，不浮泛於奸回。动则致圣主而活苍生，以为己任。静则导冲襟而养和气，以守家声。恭惟大朝，属在吾道。若某者，燎薪就学，掷攻文。一则以神气低凡，不足动王侯之瞻视。一则以家门寒贱，不足辱卿相之搜扬。十年索米於京都，六举随波而上下。永言浮世，堪比多岐。所以览嵇叔夜之书，则伏膺户外。读张季膺之传，则大嚼窗间。长恐一旦月桂情衰，江思起，不得揖兖国山庭之相，不得窥汉朝王佐之才。是以重拂尘衣，聊希藻鉴。傥尚书以孺子可教，则随洛下之书生。傥尚书以斯人若狂，则访江东之钓叟。灵蓍神蔡，惟祷所从。谨启。  

○上太常房博士启  

某启。某前月二十五日，以所著《谗书》一通上献，近见某官某乙，伏承博士曲垂题品，俯及孤危。某闻孙阳以一顾之恩，骐骥不为驽马。宣父以一言之重，夷齐不作钺夫。苟吾道之未亡，谅斯人而何远。某也薪就学，阅市成功。偶不自量，因思妄动。舍五湖之高蹈，事九陌之穷游。（一作途）为良工不度之才，为要路不容之物。所以嵇康奏乐，忿魑魅以争光。刘子营生，奈鬼神之相笑。那言不幸，一至於斯。恭惟咸通之初，大中之末，故荆南余正字，以博士为轩镜庖刀。今渭北徐端公，以博士为灵蓍神蔡。但言薄技，合在殊私。其後某则困踬於龙津，博士则徊翔於侣。虽心祈目祷，不忘斯须。而天上人间，凭谁讯问。宁知此日，属在明思（一作恩）。岂一旅人之遭遇有时，而二作者之语言斯中。永为负荷，适足忧惭。况复风讹俗败之初，辙乱旗奔之际，讲学则卫刀削树，论文则嬴火烧人。家家无相保之心，处处有自媒之口。而博士独持大旆，高坐危城。招既散之师徒，复已亡之土地。顾兹隆替，尢属尊严。某也虽赋命以多奇，或因人而成事。愿将所贽，以贺明时。谨启。  

○投盐铁裴郎中启  

某启。某闻大道五千，所制者莫先於躁。浮生七十，所伤者莫甚於情。某所以反袂兴嗟（一作怀），支颐浩叹。顾两端而若是，持万绪以奚归。爰念龆年，即偕时辈。胸中马骏，握内蛇灵。入公孙龙之关，不惟逞辨。叱东方朔之御，且欲献书。其後落单门，蹉跎薄命。路穷鬼谒，天夺人谋。营生则饱少於饥，求试则落多於上。东经海峤，受下馆於诸侯。西出剑门，泣危途於丞相。光景但销於杯酌，货财不入於橐装。传书而黄耳增劳，久客而黑貂兼敝。间者郎中丹青演润，咳唾城音，荐光逸之材，以地寒为累。举仲宣之赋，以体弱见遗。既兴奔北之怀，因指在东之念。江夏则铺名池口，毗陵则堰号铜墩。皆有主张，以生盐米。郎中倘或言泉晚浃，未忘淘洒之功。谭柄时回，别借齿牙之助（一作便）。俾得内资柔滑，外救困穷。然後驱淮阴入赵之师，更谋背水。整秦将渡河之卒，重议焚舟。目祷心祈，言狂意迫。其馀罪戾，不敢逭逃。谨启。  

○投蕲州裴员外启  

某启。某月六日，辄以所著《谗书》一通，贡於客次。遂归逆旅，载轸危途。必恐员外以其姓氏单寒，精神钝滞，汨在众人之下，遗於繁务之中。某怀璧经穿，壮年见志。仲舒养勇，何啻三年。安世补亡，宁惟一箧。其後因从计吏，遂混时人。愤龙尾以不焦，念鱼腮之屡曝。嵇康骨俗，徒矜养性之能。李广数奇，岂是用兵之罪。事往难问，天高不言。去年牵迫旨甘，留连江徼。虽伤弓之鸟，诚则恶弦。食堇之虫，未能忘苦。所以远辞蜗舍，来谒龙门。黍谷棠阴，方偕志愿。荷衣蕙带，不奈风霜。负所业以长嗟，向良工而有喟。昔也松苗各性，已知难进之由。今则火木相生，未测自焚之理。谨启。  

○投同州杨尚书启  

某启。某闻足历屠门，尚能大嚼。力疲吴坂，亦解长鸣。而况睹棠阴教化之原，入黍谷暄和之景。苟不能自提由瑟，直犯孔墙，则其人生为无益之徒，死作无知之鬼。某谯乡贱族，钓濑遗氓。钜下二卿，素非朋执。於陵一叟，或与交游。偶然蒙郭泰之言，尔厉苏秦之志。遂得麦漂风雨，门长蒿莱。旋慕题桥，因吟入洛。三秋旅寓，身居计吏之先。万里徒行，家匪大夫之後。孰谓九街浪阔，双阙云浮。姜维之胆有破时，李阳之拳无下处。由是潜伤鲋辙，暗泣牛衣。贾谊长缨，虽犹自运。张仪健舌，亦拟何为。前窥而四海清平，内顾而一身流落。辄复徘徊郑驿，睥睨泰医。敢言画虎之勤，但有伤蛇之望。谨启。  

○河中辞令狐相公启  

某启。某闻歌者不系声音，惟思中节。言者不期枝叶，所贵达情。苟抑扬之理或差，则流（一作荒）诞之辞亦弃。而况委病鹊门之下（一作外），窥光龙烛之前。上方於赵壹遭逢，下比於陆机荣显。虽倜傥不侔於二子，而辉华敢让於伊人。今则住逾负岳之蚊，去切恋轩之马，辄复重将越调，更唱燕台。以为京兆王章，三冬有泪。淮阴韩信，一饭无门。惟忧委骨穷尘，敢望横戈要路，加以轻蹄逸轨，犹祈公子王孙。同窥万顷波澜，各有一时颜色。而某短神难舞，危条易风。祷祠则天或未从，号泣则人皆不吊。由是饰装增欷，览策兴嗟。指戟以凝神，望炉锤之借便。虽琳琅杞梓，尽归梁栋之间。而藻荇蘩，亦恋池亭之内。殷函轸念，刘纸悬缄。无言誓天，有死铭德。谨启。  

## ●卷八百九十五  

☆罗隐（二）  

○投郑尚书启  

某启。某前月某日，辄以所为《谗书》一通，贡於客次。尚书俯怜羁旅，遽赐沾濡。既受厚恩，则宜前去。然而疆境有牵於感慨，风烟或轸於追思。所以公子亭边，重嘘懦气。侯嬴关畔，再转危肠。何昔时有殉义之人，而今日无死恩之士。辄复更弹冯铗，上指膺门。某也江左孤根，关中滞气。强学早亡其皮骨，趋时久困於风尘。福星不照於命宫，旅火但焚其生计。徘徊末路，惆怅危途。览八行之诏书，空仰圣人在上。咏五言之章句，未知游子何之。兴言而风至销魂，反袂而自然流涕。尚书蕴稷契皋夔之事业，负卿轲迁固之文章。入则藻镜冰壶，品量人物。出则油幢瑞节，控御山河。固已藏雷於伺蛰之时，待梦於驱羊之际。苟有一物未登其所，一夫不遂其怀，亦宜上下聪明，旁徨悯恻。傥或王衍之雌黄借润，仲尼之日月回光，则其人也，三千里之别离，免为虚滞。十五年之勤苦，永有所归。发自门阑，百生知感。谨启。  

○谢刑部萧郎中启  

某启。某伏以内揣荒芜，早乖投献。近者某官曲传尊旨，伏蒙郎中赐及卷纸，令写近诗。捧对优荣，莫知所处。某利非楚铁，钝甚燕锥。落危根，低摧壮节。藏豹之功夫不至，屠龙之事业愈疏。爰自南国辞耕，东堂奉贡。剑迷船畔，胶在柱间。靡旗而何啻再奔，绕树而岂惟三匝。所以骚人避热，不忘吹齑。元客求闻，长忧盖酱。姑息於舆台之类，殷勤於阍侍之徒。而犹往往拒关，时时毁椟。岂谓郎中俯敦吾道，欲堰颓波。不惮客朝，先从隗始。寓剡藤而下授，指巴句以旁徵。荣异当年，事殊近俗。而况风流渐泯，翰墨难言。别路万般，中堂千里，虽欲坏虞卿之ハ，讵肯动心。哭羊陟之门，何尝留意。复安有对纷华而辍玩，叩寂寞以搜遗。因使斯文，亦归清鉴。揣厚旨而时犹可待，荷殊私而力欲不任。宁惟元晏吟时，空增纸价。兼冀武卿窥後，免逐灰寒。谨启。  

○谢屯田金郎中启  

某启。某揣摩不至，蹇剥无图。爰自画虎贻讥，掇蜩逞伛。轲於风尘之际，流离於灰之间。虽沥胆隳肝，竟将谁诉。而煎皮熬，终不自医。已甘与物浮沈，随波上下。今月某日见某官，伏知郎中玉壶委鉴，金口开谭。讴云於道士梁间，校籍於真官笔下。欲使馀杭美酒，必醉蔡经。昆峤仙桃，先沾曼倩。承吉兆而心神骇越，对嘉音而涕泗纵横。某散拙非才，牵缠失计。通衢十二，惟敝黑貂。故里三千，但劳黄耳。欲索身而莫可，将问路而愈迷。若非郎中暖律旁吹，和风外扇。擢之於枯ぼ之侧，致之於芳英之中。则蝶舞莺啼，空绒永恨。春来秋去，便过此生。谨启。  

○辞宣武郑尚书启  

某启。某闻郑司农之东去绛纱，感深吾道。谢记室之西辞朱邸，恋切所知。虽定名之分则殊，而怀德之心不异。其有栖羸乐厩，养病医门。海燕辞巢，即摧萍影。林乌绕树，忽轸蓬心。又安得下弃席於诗人，感崩波於行客。某也风尘下物，天地中材。光逸门寒，无因自进。扬雄口吃，徒欲解嘲。属者尚书置驿恩宽，敦风志大。孔文举之干元礼，既忝登门。徐孺子之谒陈蕃，俄蒙下榻。淹延馆宇，荏苒春秋。稻粱有异於他人，觞豆时陪於上客。那言此际，遽怆离声。背重德於邱山，揖红尘於道路。缅怀今日，杳不胜情。加以贡部伤心，名场落羽。兽因斗困，羊以多亡。前瞻既倦於吹齑，内顾徒悲於求剑。昔也来惭赋雪，谬称梁苑之游。今则去类乞师，已抱秦庭之哭。倚征轮而怅望，指断鞭以夷犹。尚书傥或仙客壶中，旁均日月。山公启里，别借篇题。无令一叶先秋，遂对满堂垂泣。舍此丹须九转，桃指千年。天也何如，时乎不再。谨启。  

○谢湖南于常侍启  

某启。某今月十九日，已至界首。回望旌，涕泣不任。某庄栎粗疏，庾膏昏钝。不能量力，尝欲干名。随贡部以凄惶，将邻十上。看时人之颜色，岂止一朝。进则刺灭许都，退则歌终汉垒。地虽至广，人莫相容。凭执爨以无由，假邻光而不得。常侍独於此际，降以深仁。奏仇览之官资，近陈遵之尺牍。福由无妄，荣亦何酬。近者以江表岁饥，吴中力困。旨甘既阙，晨夕萦怀。常侍不顾人言，将逾事例。给使府留州之物，代衡阳计岁之资。俾以东归，救其栖旅。蔡泽北游之日，瓶甑不存。陆生南返之年，橐装皆满。聊将自炫，粗可讳穷。但以感切违梁，情深去鲁。辞画戟而心犹似醉，上孤舟而泪始如流。盖以非故旧之由缘，无强近之慰荐。只因奖善，便与致身。如某之孤贱者则多，似某之遭逢者则少。以兹自誓，安可暂忘。今则尚有回期，犹宽旅思。石尢风定，桥口浪衰。展片席以高飞，指重湖而直过。地名北渚，长牵楚客之心。水到东吴，敢忘湘江（一作波）之色。谨启。  

○谢江都郑长官启  

长官镂笔才清，探骊价重。因循世态，放荡宦游。剧谭以鸡肋况时，偶对以马曹当职。而自黄尘北望，翠辇南巡。张掾投（一作抽）簪，虽离齐邸。陶公染翰，本恸晋朝。於半郊半郭之中，有一咏之觞之趣。为谋甚逸，所得何多。芳草远山，才供掇拾。晴阳媚景，别受指。登临则光禄寒山，悲叹则雍邱明月。凭何径隧，达此津涯。某海曲迷声，寿陵忘步。蛇虚画足，鹄不中心。将风霜委地之姿，值兵革滔天之日。正平剌灭，屡窘舆台。叔夜灯残，频逢鬼魅。梁苑之旧游永已，邺都之作者寂然。岂谓长官独好斯文，仍流散地。牙弦久绝，秦缶增惭。那言吾道陵迟，犹见骚人风骨。牵牛不暇，希骥莫从。辄敢效彼蝇头，腾於鱼网。保持所切，已高黄绢之名。传写可知，旋长乌丝之价。谨启。  

○陆生东游序  

余穷弃长安中二三年，时时於游骋间面人，未尝决胸臆事真。自谓是非颠倒，不复得见其人。一年遇生於靖安里中，相其吐气出词，落落有正人风骨。余既急於近已，而生亦以节概见多。自是出处游息，不复狎他人矣。虽患难厄穷，毁誉进退得丧，未尝不同之。有时因事慷慨，发涕泣相感，以为读书不逢韩吏部，作人不识阳先生，信吾徒之弊也宜矣。後一年，俱以所为道请於有司，既不能以偷妄相梯，又不能挟附相进，果於数百人中，不得吏部侍郎意。由是知余者吊余以色，不知者余以声。愧负彷徨，扑浣无所。既三月，生以故东出邹鲁间，虽下第之绪，与将别之绪相煎，然邹鲁圣人之乡，亦足以暖生之憔悴。夫圣人羁旅七十国也，以君臣父子道未昭塞天地间，独栖栖耳。是圣人患乎教不立，而不患乎名不彰。设使其早率一城、啸一旅，则周之一诸侯材具，复安有今日功业乎？生圣人徒也，不当以圣人道为利家染後，狭其所归。且为余整衣冠拜朝堂下，酌其车服礼乐之数，升降揖逊之仪，思量侯伯卿士中，复有夫子罪人否？还日以言极之。去矣！青门晓开，无一器酒以浇恨。明天子在上，不敢哭以致怀。勉之哉！行与不行也，在生道耳。第与不第也，其如生何。  

○谗书序  

《谗书》者何？江东罗生所著之书也。生少时自道有言语，及来京师七年，寒饥相接，殆不以似寻常人。丁亥年春正月，取其所为书诋之曰：“他人用是以为荣，而予用是以为辱。他人用是以富贵，而予用是以困穷。苟如是，予之旧乃自谗耳。”目曰《谗书》。卷轴无多少，编次无前後，有可以谗者则谗之，亦多言之一派也。而今而後，有诮予以哗自矜者，则对曰：“不能学扬子云寂寞以诳人。”  

○谗书重序  

隐次《谗书》之明年，以所试不如人，有司用公道落去。其夏调膳於江东，不随岁贡。又一年，朝廷以彭门就辟，刀机犹湿，诏吾辈不宜求试。然文章之兴，不为举场也明矣。盖君子有其位，则执大柄以定是非。无其位，则著私书而疏善恶。斯所以警当世而诫将来也。自扬孟以下，何尝以名为？而又念文皇帝致理之初，法制悠久，必不以虮虱痒痛，遂偃斯文。今年谏官有言，果动天听。所以不废谗书也，不亦宜乎？  

○陈先生集後序  

颍川陈先生讳黯字希孺，曩者与予声迹相接於京师，各获誉於进取。咸通庚寅岁，胶其道於蒲津秋试之场，自後俱为小宗伯所困不一。至甲申春，告予以婚嫁之牵制，东归青门操执之。後余亦东游。逮大梁时，故杭州卢员外浔在幕，赍其文轴谓余曰：“陈群罢而东，岂其斯文之终窒乎？子东及之，为我归其文而激其来。”余至维扬，及归其文，遵其言，相欢月而後别。为我谢范阳公，龙门之役，不复顾矣。由是音尘杜绝。天复元年，四门博士江夏君通家相好。於吴越面余，论及场中曩之名士及希孺之表也，余不觉怆然怀旧。明年，黄君以其文章德业之以序以寄，俾予系述，遂得申斯言。呜呼！大唐设进士科三百年矣，得之者或非常之人，失之者或非常之人。若陈希孺之才美，则非常之人失之者矣。德行莫若敦於亲戚，文章莫若大於流传。今已备於江夏之笔矣。余不克再叙，止旧交道於是。噫！  

○湘南应用集序  

隐大中末即在贡籍中，命薄地卑，自己卯至於庚寅，一十二年看人变化。去年冬，河南公按察长沙郡，隐因请事笔砚，以资甘旨。明年，隐得衡阳县主簿。时硖州卢侍御自龙城至，右司张员外游曲江回，皆谓隐不宜佐属邑。於戏！隐自卜也审，江表一白丁耳。安有空将卷轴，与公相子弟争名。幸而知非，得以减过。冬十月，乞假归觐。阻风於洞庭青草间，因思湘南文书，十不一二。盖以失落於马上军前故也。今分为三卷，而举牒祠祭者亦与焉。某月二十四日序。  

○镇海军使院记  

惟天子建国，必维九牧。九牧既序，区分局署。两汉三公府有掾属，魏晋而降，则置行台。若魏以秦王仪镇中都（一作山），高齐以辛术监治东徐州事，皆行台之任也。其官属则令仆以至於尚书丞郎，唐制由行台而置采访使。殆今节制之始也。镇海军旧治京口，大丞相以钱塘之众，东戡汉宏，西歼逆朗。天子不欲易其土，故自符竹四命，然後移军於钱塘。生物以宜，租赋以便。斥去旧址，广以新规。廓开闳，拔起阶级。俾幢节之气色，貔武之出入，得以周旋焉。庚申年，加辟大厅之西南隅，以为宾从晏息之所。左界飞楼，右靡刂严城。地耸势峻，面约背敞。肥楹巨栋，间架相称。雕奂之下，朱紫苒苒。非若越之今而润之旧也。疆场之事，则议之於斯。聘好之礼，则接之於斯。生民之疾痛，则启之於斯。军旅之赏罚，则参之於斯。非徒以酒食骈罗，而语言嘲谑者也。其府属以下，或八都旧将，或从公於征，或禀之於朝廷，或拔之於乡里。故天子用清宫传道之选以佐之，辍教民论道之任以副之。其馀省秩卿曹，职领相次，自我朝藩服官属之盛无加也。噫！大丞相之勋德，既藏之天府，而攀鳞附翼者，非镌刻乐石，其可久乎？是年冬十月，始命观察判官罗隐为记。  

○东安镇新筑罗城记  

天下自懿考僖皇之後，纲领不振。庞勋王郢抵触於前，仙芝君长践踏於後。寻乃黄巢大掠於京城，所以齐寇攘臂一噪，四海瓦解。自尔枝牵蔓引，耳闻口吠。其或一垒之不谨，一版之不严，则刳剔之不暇。虽十室之邑，三户之乡，必壁堑以备之，篱落以抗之。况大藩之襟带，吾土之翳倚者乎？杭之别部，旧有八都之目。其始以破山偷旌八将之功所致也。而东安主领太师杜公，寻以擒逆贼薛朗於京口，破丁从实於毗陵。天子宠之，拜常州剌史。遂属其兵於子弟焉，抚於内者曰建思，御於外而弭寇摧凶者曰建徽，经度於季孟之闻者曰建威。洎太师解印而归，淮叛淝偷，连压封部。元帅大丞相彭城王始授君以板筑之要，濠堑之广袤，地里之横互，皆取则於丞相。一之日鸠其人民，相其阴易。惟帅有令，众克从之。二之日度其资费，卜其力用。经之营之，厥画惟禀。三之日命其将李可球、胡瑾等曰：“汝常从役於杭，必能识大丞相意。善匠事，勿令不如丞相指挥。曰侔汝工，曰温汝率，铎令等二十一将翼侔以进。曰受阝洎俨，汝督防遏备御二都之士卒，以介於侔之左右。曰勋汝司吾储廪，谨吾出入。城者若有坠，惟汝之咎。”起大顺辛亥年秋七月壬戌，讫於明年夏四月庚寅，蟠东矗西，离连坎接，隆者就之，洼者盈之，民不弛担，时不妨农。夏五月，太师犒群帅於城下，若杵若畚者皆与焉。不三四年，淮南节度杨氏行密以称盗豕突犭制冲，扰我疆境，而东安尢为其所忌。行密减安仁义之精锐，分田κ陶雅金威之敢勇，以攻东安城。楼橹翔空，矢石交迸。翊日，我军凭其城，毙贼将於城下者其数盈千，濠塞暂堙，自是群寇不复有图南之意。是知人非城则无以为捍，城非人则无以自固。不有城也，人何以安？不有将也，城何以坚？於时紫溪窜堡火口，建宁下守，静江无将，奔我而活者，四镇之生聚焉。噫！天下之无事也，吾乡则有河间凌准宗一、濮阳吴降下己、汝南袁不纳还朴以文学进。天下之有事也，吾乡则有太师建徽伯仲及诸将佐以武艺称。岂文武之柄，倚伏而然也？抑江山禀受，与时消息者乎？隐亦常以先师之道，干名贡府。进取未半，九鼎羹沸。文既不用，武非所习。今则老矣，高谢三军。太师以镌金勒石见徵，不敢坚逊。乾宁五年六月二十一日记。  

○杭州罗城记  

大凡藩篱之设者，所以规其内。沟洫之限者，所以虞其外。华夏之制，其揆一焉。故鲁之祝邱，齐之小谷，犹以多事不时而城，况在州郡之内乎？自大寇犯阙，天下兵革，而江左尢所繁并。余始以郡之子城，岁月滋久，基址老烂，狭而且卑。每至点阅士马，不足回转。遂与诸郡聚议，崇建雉堞，夹以南北，矗然而峙。帑藏得以牢固，军士得以帐幕。是所谓固吾圉。以是年上奏，天子嘉以出政，优诏奖饰，以为牧人之道。其尽此乎？俄而孙儒叛蔡，渡江侵我西鄙。以翦以逐，蹶于苑陵。劲弩之次。泛舟之助。我有力焉，後始念子城之谋，未足以为百姓计。东眄巨浸，辏闽粤之舟橹。北倚郭邑，通商旅之宝货。苟或侮劫之不意，攘偷之无状，则向者吾皇优诏，适足以自荣。由是复与十三都经纬罗郭，上上下下，如响而应。爰自秋七月丁巳，讫於冬十有一月某日。由北郭以分其势，左右而翌合於冷水源，绵亘若干里。其高若干丈，其厚得之半。民庶之负贩，童髦之缓急，燕越之车盖，及吾境者，俾无他虑。千百年後，知我者以此城，罪我者亦以此城。苟得之於人，而损之己者，吾无愧与。某年月日记。  

○ガ文终侯论  

沛後既得秦，萧何改秦之法，故（阙）三章之约焉。而何竟自污者，岂非欲刑其德於万代乎？不然，奚系之在人先也？且汉之功臣，何居第一。何不首行其法，则後之立功为相者，虽贪黩规弄，而法必不加。则乱臣贼子，於是幸矣。何之法，不救当时，而岂救後代乎？  

○婆留井铭  

於维此井，氵亭育坎灵。有莘有邰，实此储英。时有长虹，上贯青冥。是惟王气，宅相先徵。爰启霸主，奠绥苍氓。沛膏渐泽，配德东溟。  

○风雨对  

风雨雪霜，天地之所权也。山川薮泽，鬼神之所伏也。故风雨不时，则岁有饥馑。雪霜不时，则人有疾病。然後祷山川薮泽以致之，则风雨雪霜，果为鬼神所有也明矣。得非天之高，不可以自理，而寄之山川。地之厚，不可以自运，而凭之鬼神。苟祭祀不时则饥馑作，报应不至则疾病生。是鬼神用天地之权也，而风雨雪霜为牛羊之本矣。复何岁时为，复何人民为，是以大道不旁出，惧其弄也。大政不问下，惧其偷也。夫欲何言。  

○蒙叟遗志  

上帝既剖混沌氏，以支节为山岳，以肠胃为江河。一旦虑其掀然而兴，则下无生类矣。於是孕铜铁於山岳，滓鱼盐於江河。俾後人攻取之，且将以苦混沌之灵，而致其必不起也。呜呼！混沌氏则不起，而人力殚焉。  

○三帝所长  

尧之时，民朴不可语，故尧舍其子而教之。泽未周而尧落，舜嗣尧理，迹尧以化之。泽既周而南狩，丹与均果位於民间。是化存於外者也。夏後氏得帝位，而百姓已偷。遂教其子，是由内而及外者也。然化於外者，以土阶之卑，茅茨之浅，而声响相接焉。化於内者，有宫室焉，沟洫焉，而威则日严矣。是以土阶之际万民亲，宫室之後万民畏。  

○解武丁梦  

商之道削也，武丁嗣之，且惧祖宗所传，圮坏於我，祈於人则无以为质，祷於家则不知天之历数。厥有左右，民心不归，然後念胥靡之可升，且欲致於非常，而出於不测也。乃用假梦徵象，以活商命。呜呼！历数将去也，人心将解也，说复安能维之者哉？武丁以下民之畏天命也，故设权以复之。唯圣能神，何梦之有！  

○救夏商二帝  

夏之癸，商之辛，虽童子妇人，皆知其为理矣。然不知皆当其时则受其弊，居其後则赖其名。夫能极善恶之名，皆教化之一端也。善者俾人慕之，恶者俾人惧之。慕之者必俟其力有馀，惧之者虽寝食不忘之也。癸与辛，所谓死其身以穴过者也，极其名以横恶者也。故千载之後，百王有闻其名者，必缩项掩耳。闻尧舜者，必气跃心跳。慕之名与惧之名显然矣。而慕之者未必能及，惧之者庶几至焉。是故尧舜以仁圣法天，而桀纣以残暴为助。  

○题神羊图  

尧之庭有神羊，以触不正者。後人图形像，必使头角怪异，以表神圣物。噫！尧之羊，亦由今之羊也。但以上世淳朴未去，故虽人与兽，皆得相指令。及淳朴销坏，则羊有贪很性，人有割心。有贪很性，则崇轩大厦，不能驻其足矣。有割心，则虽邪与佞，不能举其角矣。是以尧之羊，亦犹今之羊也。贪很摇其正性，刀匕其初心，故不能触阿谀矣。  

○伊尹有言  

唐虞氏以传授得天下，而犹用和仲稷，以酝酿风俗。堙洪水，服四罪，然後垂衣裳而已，百姓饮食而已，亦时之未漓，非天独生唐虞之能理也。及商汤氏以鸣条誓，放桀於南巢。揖逊既异，浑朴亦坏。伊尹放太甲，立太甲，则臣下有权，始於是矣，而曰耻君之不及尧舜。呜呼！商汤氏之取，非唐虞氏之取也。商汤氏之时，非唐虞氏之时也。商汤氏之百姓，非唐虞氏之百姓也。商汤氏之臣，非唐虞氏之和仲稷也。伊尹不耻其身不及和仲稷，而耻君之不及尧舜，在致君之诚则极矣，而励已之事何如耳。惜哉！  

○叙二狂生  

祢正平、阮嗣宗生於汉晋间，其为当时礼法家惋者多矣。然二子岂天使为之哉？夫汉之衰也，君若客旅，臣若豹虎。晋之弊也，风流蕴藉，雍容闲暇。苟二子气下於物，则谓之非才。气高於人，则谓之陵我，是人难事也。张口掉舌，则谓之讪谤。俯首避事，则谓之诡随，是时难事也。夫如是，则汉之祚歼於外，晋之祚缩於中，故天必降变以应之。二子应天变者也，或号兆焉，或恸哭焉。斯甚於风雨雪霜已，故泣军门者谓皇皇而无主，叹广武者思沛上之英雄。  

○吴宫遗事  

越心未平，而夫差有忧色。一旦复筑台於姑苏之左，俾参政事者以听百姓之疾苦焉，以察四方之兵革焉。一之日视之以伍员，未三四级，且奏曰：“王之民饥矣，王之兵疲矣，王之国危矣。”夫差不悦，俾以代焉。毕九层而不奏，且倡曰：“四国畏王，百姓歌王，彼员者欺王。”员曰：“彼徒欲其身之亟高，固不暇为王之视也，亦不为百姓谋也。岂臣之欺乎？”王赐员死，而用事。明年，越入吴。  

○本农  

有覆於上者如天，载於下者如地，而百姓不之知。有恩信及一物，教化及一夫，民则归之。其犹旱岁与丰年也。丰年之民，不知甘雨柔风之力，不知生育长养之仁，而曰我耕作以时，仓廪以实。旱岁之民，则野枯苗缩，然後决川以灌之。是一川之仁，深於四时也明矣。所以郑国哭子产三月，而鲁人不敬仲尼。  

○丹商非不肖  

理天下者，必曰陶唐氏，必曰有虞氏。嗣天下者，必曰无若丹朱，无若商均。是唐虞为圣君，丹商为不肖矣。天下知丹商之不肖，而不知丹商之为不肖，不在於丹商也，不知陶虞用丹商於不肖也。夫陶虞之理，大无不周，幽无不照，远无不被。苟不能肖其子，而天下可以肖乎？自家而国者，又如是乎？盖陶虞欲推大器於公共，故先以不肖之名废之，然後俾家不自我而家，而子不自我而子。不在丹商之肖与不肖矣，不欲丹商之蒙不肖之名於後也。其肖也，我既废之矣，其不肖也，不凌逼於人。是陶虞之心，示後代以公共。仲尼不泄其旨者，将以正陶虞之教耳。而犹汤放桀，武王伐纣焉。  

## ●卷八百九十六  

☆罗隐（三）  

○英雄之言  

物之所以有韬晦者，防乎盗也。故人亦然。夫盗亦人也，冠履焉，衣服焉。其所以异者，退让之心，贞廉之节，不恒其性耳。视玉帛而取者，则曰牵於寒饥。视国家而取者，则曰救彼涂炭。牵於寒饥者，无得而言矣。救彼涂炭者，则宜以百姓心为心。而西刘则曰居宜如是，楚籍则曰可取而代。噫！彼必无退让之心，贞廉之节，盖以视其靡曼骄崇，然後生其谋耳。为英雄者犹若是，况常人乎？是以峻宇逸游，不为人之所窥者鲜矣。  

○圣人理乱  

周公之生也天下理，仲尼之生天下乱。周公圣人也，仲尼亦圣人也。岂圣人出，天下有济不济者乎？夫周公席文武之教，居叔父之尊，而天又以圣人之道属之，是位胜其道，天下不得不理也。仲尼之生也，源流梗绝，周室衰替，而天以圣人之道属於旅人，是位不胜其道，天下不得不乱也。位胜其道者，以之尊，以之显，以之跻康庄，以之致富寿。位不胜其道者，泣焉叹焉，围焉厄焉。天所以达周公於理也，故相之於前，穷仲尼於乱也，故庙之於後。  

○庄周氏弟子  

庄周氏以其术大於楚鲁之间，闻者皆乐以从之，而未有以尝之。一日，无将特举其族以学焉。及其门，而周戒之曰：“视物如伤者谓之仁，极时而行者谓之义，尊上爱下者谓之礼，识机知变者谓之智，风雨不渝者谓之信。苟去是五者，则吾之堂可跻，室可窥矣。”无将跪而受其教。一年二年而仁义丧，三年四年而礼智薄。五年六年而五常尽，七年其骨月虽土木之不如也。周曰：“吾术尽。”於是无将以化其族。其族聚而谋曰：“吾族儒也，鲁人以儒为宗。今周之教，舍五常以成其名，弃骨月而崇其术。苟吾复从之。殆绝人伦之法矣。”於是去无将而归鲁。鲁人闻者，亦得以寝其志。故周之著书摈斥儒学，而儒者亦不愿为其弟子焉。  

○杂说  

璧之与瓦砾，其为等差，不俟言而知之矣。然璧者，虽丝粟玷，人必见之，以其为有用之累也，为瓦砾者，虽阜积盈，人不疵其质者，知其不能伤无用之性也。是以有用者丝粟之过，得以为迹。无用者具体之恶，不以为非。亦犹镜之於水，水之於物也。氵宏然而可以照，镜之於物亦照也。二者以无情於外，故委照者不疑其丑好焉。不知水之性也柔而婉，镜之性也刚而健。柔而婉者有时而动，故委照者或摇荡可移。刚而健者非阙裂不能易其明，故委照者亦得保其质。  

○龙之灵  

龙之所以能灵者水也。涓然而取，霈然而神。天之於万物，必职於下以成功。而龙之职水也，不取於下，则无以健其用，不神於上，则无以灵其职。苟或涸一川然後润下，涸一泽然後齐物，不惟濡及首尾，利未及施，而鱼鳖已敝矣。故龙之取也寡。  

○子高之让  

有挈其大而举其高以授人者，彼则曰隘矣哉。挈而举者曰：“以吾所得之广大，曾不若彼人之心，又安可以施於彼乎？”於是退而悸栗，不敢以所得为有。伯成子高让禹者，非所以小黄屋之尊也。夫安九州之大，据兆人之上，身得意遂，动适在我，鲜有不以荒怠自放者。子高且欲狭禹之心，而谨其取也，故让之，厥後有卑宫菲食之政。  

○惟岳降神解  

幽乎理者神也，显乎用者人也。苟易其所，同为怪妖。非仲尼之所言也，三百篇亦删於仲尼，而岳降申甫不删者，岂仲尼之前则其事信，仲尼之後则其事妖？苟如是，则夔龙稷而下，有相其君、辅其主以致理者，皆神降也，人何有哉？是必以国之兴也听於人，亡也听於神。当申甫时，天下虽理，诗人知周道已亡，故婉其旨以垂文。仲尼不删者，欲以显诗人之旨。苟不尔，则子不语怪，出於圣人也，不出於圣人也？未可知。  

○疑凤台  

秦穆公女以吹箫降箫史於台上，後乘凤凰而去，名其地曰凤台。吁！神仟不可以伎致，凤鸟不可以意求。伎可致也，则黄帝不当有崆峒之学。意可求也，则仲尼不当有不至之叹。吾知其得志於逋逸间，而秦讳之不书。遂强凤以神，强台以名，然後绝其顾念之心。今江汉间复有史之迹，是愚夫愚妇淫其所以得矣。呜乎！上行下效，信而有证。故秦之道，竟施於妄矣。  

○说天鸡  

狙氏子不得父术，而得鸡之性焉。其畜养者，冠距不举，毛羽不彰，兀然若无饮啄意。洎见敌则他鸡之雄也，伺晨则他鸡之先也，故谓之天鸡。狙氏死，传其术於子焉。且反先人之道，非毛羽彩错觜距利者，不与其栖，无复向时伺晨之俦，见敌之勇。峨冠高步，饮啄而已。吁！道之坏也有是夫。  

○秦始皇意  

秦法之於典坟，其酷也甚矣。由天文术数者，则不与焉。而《易》复从而免。噫！术数者未易知，而秦是以全《易》者，其有旨哉？夫《易》，肇於羲皇，演於姬昌，申於素王。其为书则百家九流之先，其造作者则百王之祖。其理则上下天地，出没鬼神。有春秋焉，有诗书礼乐焉。开辟以来，举一物而言皆贯之。秦始皇通三圣之妙键，（阙）故假术以言，亦将欲（阙）圣人之旨乎？以是无道，而至灭亡者，岂天下欲秦见造化之心乎？呜乎！言之於三代已前，秦则可以理遣。言之於战国之後，秦则为我罪人。  

○妇人之仁  

汉祖得天下，而良平之功不少焉。吾观留侯破家以雠韩，曲逆束身以归汉，则有为之用，先见之明，又何以加焉！史迁则曰张良若女子，而陈平美好，是皆妇人之仁也。外柔而内狡气阴而志忍，非狡与忍，则无以成大名。无他，柔弱之理然也。呜乎！用其似妇人女子者犹若是，况真用妇人之言哉！不得不畏。  

○道不在人  

道所以达天下，亦所以穷天下，虽昆虫草木，皆被之矣。故天知道不能自作，然後授之以时。时也者机也，在天为四气，在地为五行，在人为宠辱忧惧通厄之数。故穷不可以去道，文王拘也，王於周。道不可以无时，仲尼毁也，垂其教。彼圣人者，岂违道而戾物乎？在乎时与不时耳。是以道为人困，而时夺天功。卫鹤得而乘轩，鲁麟失而伤足。  

○市傩  

傩之为名，著於时令矣。自宫禁至於下俚，皆得以逐灾邪而驱疫疠。故都会恶少年，则以是时鸟兽其形容，皮革其面目，丐乞於市肆间，乃有以金帛应之者。吁！是虽假鸟兽以为名，其固为人矣。复安有为人者则不得人之金帛，为鸟兽者则可以得人之金帛乎？岂以鸟兽无知，而假之则不愧也，以人则识廉耻，而取之则愧焉。呜乎！  

禄於道，任於位，权也。食於智，爵於用，职也。禄不在道，任不在立，虽圣人不能阐至明。智不得食，用不及爵，虽忠烈不能蹈汤火。先王所以张轩冕之位者，行其道耳。不以为贵，大舜不得位，则历山一耕夫耳。不闻一耕夫能翦四凶而进八元。吕望不得位，则棘津一穷叟耳。不闻一穷叟能取独夫而王周业。故勇可持虎，虎不至则不如怯。力能扛鼎，鼎不见则不知羸。噫！栖栖而死者何人，养浩然之气者谁氏？  

○荆巫  

荆楚人淫祀者旧矣。有巫颇闻於乡闾，其初为人祀也，筵席寻常，歌迎舞将，祈疾者健起，祈岁者丰穰。其後为人祀也，羊猪鲜肥，清酤满卮，祈疾得死，祈岁得饥。里人忿焉，而思之未得。适有言者曰：“吾昔游其家也，其家无甚累。故为人祀，诚心罄乎中，而福亦应乎外，其胙必散之。其後男女蕃息焉，衣食广大焉。故为人祀，诚不得罄於中，而神亦不歆乎外，其胙且入其家。是人非前圣而後愚，盖牵於心而不暇及人耳。”以一巫用心尚尔，况异於是者乎？  

○三闾大夫意  

原出自楚，而又仕怀王朝。虽放逐江湖间，未必有腹江鱼意。及发憔悴，述《离骚》，非所以顾望逗遛，抑由礼乐去楚，不得不悲吟叹息。夫礼乐不在朝廷，则在山野。苟有合乎道者，则楚之政未亡，楚之灵未去。原在朝有秉忠履直之过，是上无文书矣。在野有扬波ヱㄤ之难，是下无礼矣。朝无礼乐，则证诸野。野无礼乐，则楚之政不归，楚之灵不食。原忠臣也，楚存与存，楚亡与亡。於是乎死非所怨，时也。呜乎！  

○畏名  

了者与瞍者语於暗。其辟是非，正兴替，虽君臣父子之间，未尝以墙壁为虑。一童子进烛，则瞍者犹旧，而了者噤不得呻。岂其人心有异同，盖牵乎视瞻故也。是以退幽谷则思行道，入朝市则未有不畏人。吁！  

○三叔碑  

肉以视物者猛兽也，窃人之财者盗也。一夫奋则兽佚，一犬吠则盗奔。非其力之不任，恶夫机在後也。当周公摄政时，三叔流谤。故辟之囚之黜之，然後以相孺子。洎召公不悦，则引商之卿佐以告之（在《周书君篇》）。彼三叔者固不知公之志矣，而召公岂亦不知乎？苟不知，则三叔可杀，而召公不可杀乎？是周公之心可疑矣。向非三叔，则成王不得为天子，周公不得为圣人。愚美夫三叔之机在前也，故碑。  

○天机  

善而福，不善而灾，天之道也。用则行，不用则否，人之道也。天道之反，有水旱残贼之事。人道之反，有诡谲权诈之事。是八者谓之机也。机者，盖天道人道一变耳，非所以悠久也。苟天无机也，则当善而福，不善而灾，又安得饥夷齐而饱盗跖？苟人无机也，则当用则行，不用则否，又何必拜阳货而劫卫使？是圣人之变合於其天者，不得已而有也。故曰机。  

○辩害  

虎豹之为害也，则焚山不顾野人之菽粟。蛟蜃之为害也，则绝流不顾渔人之钓网。其所全者大，所去者小也。顺大道而行者，救天下者也。尽规矩而进者，全礼义者也。权济天下，而君臣立。上下正，然後礼义生焉。力不能济於用，而君臣上下之不正，虽抱空器，奚所施设。是以佐盟津之师，焚山绝流者也。扣马而谏，计菽粟而顾钓网者也。於戏！  

○齐叟事  

齐叟籍其业於沃衍之野，更子弟以主之。岁无水旱之害，无螟[A186]之患，而所入或有众寡焉。叟曰：“岂吾之不信也如是。彼邻妪者，始衣食於吾家。今虽外居，犹吾之家隶也。”俾督孟以伺候叟子之长者。及将获，农户辄挥田具击孟逐之。妪告孟以不直。叟扶孟，以仲代焉，农户不之罪。及仲之为也复然。妪亦以仲之不直告。叟复扌失仲而用季。将行，有言曰：“叟之农户未尝如是之悖。自妪督制後，孟与仲皆为击逐。今苟存妪，不唯基址之不留，而叟之子弟逐未艾也。”叟醒然而怒，逐妪而复孟仲之职，其秋如旧，则前之谋悖者果妪也，而农户何能。  

○槎客喻  

乘槎者既出君平之门，有问者曰：“彼河之流，彼天之高，宛宛转转，昏昏浩浩。有怪有灵，时颠时倒。而子浮泛其间，能不手足之骇，神魂之掉者乎？”对曰：“是槎也，吾三年熟其往来矣。所虑者吾寿命之不知也。不废槎之不安而不返人间也。及乘之，波浪激射，云日气候，黯然而昏，然而昼。乍拓而傍，乍荡而骤。或落如坑，或触如斗。茫洋乎不知槎之所从者不一也，吾心未尝为之动。心一动，则手足不能制矣。”不在洪流，则槁木之为患也。苟人能安其所处而不自乱，吾未见其有颠越之心也。  

○汉武山呼  

人之性，未有生而侈纵者。苟非其正，则人能坏之，事能坏之，物能坏之。虽贵贱则殊，及其坏一也。前後左右之谀佞者，人坏之也。穷游极观者，事坏之也。发於感悟者，物坏之也。是三者有一於是，则为国之大蠹。孝武承富庶之後，听左右之说。穷游观之靡，乃东封焉。盖所以祈其身而不祈其岁时也。由是万岁之声，发於感悟。然後逾辽越海，劳师弊俗，以至於百姓困穷者，东山万岁之声也。以一山之声犹若是，况千口万舌乎？是以东封之呼，不得以为祥，而为英主之不幸。  

○木偶人  

汉祖之围平城也，陈平以木女解之。其後徐之境以雕木为戏，丹ぬ之，衣服之，虽狞（阙）勇态，皆不易其身也。是以後人其言木偶者，必以徐为宗。尝过留，留即张良所封也。平与良皆位至丞相，是宜俱以所习渍於风俗。良以绝粒不反，今留无复绝粒者。而平之木偶，往往有之。其剞劂移人也如是。  

○越妇言  

买臣之贵也，不忍其去妻。筑室以居之，分衣食以活之，亦仁者之心也。一旦去妻言於买臣之近侍曰：“吾秉箕帚於翁子左右者有年矣。每念饥寒勤苦时节，见翁子之志，何尝不言通达後，以匡国致君为已任，以安民济物为心期。而吾不幸离翁子左右者亦有年矣。翁子果通达矣，天子疏爵以命之，衣锦以昼之，斯亦极矣。而向所言者，蔑然无闻。岂四方无事使之然耶？岂急於富贵未暇度者耶？以吾观之，矜於一妇人则可矣。其他未之见也，又安可食其食？”乃闭气而死。  

○悲二羽  

舞镜之禽，堕洲之翠，南方之所珍也，而工簪珥者以为容。虽犀象之远，金玉之贵，必以间之。及举宫而饰，倾都而市，金玉犀象之不暇给，而二羽之用曾不铢两焉。盖以羽之轻而金玉犀象之重，苟发其颜色则可，而较其进则不可也。所悲者，舞镜之时，堕洲之日尔。  

○善恶须人  

善不能自善，人善之然後为善。恶不能自恶，人恶之然後为恶。善恶之成，盖视其所适而已。用其正也则君子，用其不正也则小人。君子小人，宁有面貌哉？比干之生也，与人无异。费无极之生也，亦与人无异。比干之方为谏诤，无极之言为毁佞。彼所出者皆言也，比干之言，非不善也，以不用故，善不能自善。无极之言，非不恶也，以可入故，恶得而为恶。譬刚劲之於朽蠹也，刚劲者以不得地而屈折，朽蠹者幸蟠瘿而入焉。其不可任也如是。  

○秦之鹿  

世言秦鹿去而天下逐，是鹿为圣人器也信焉。夫周德东耗，秦以力取诸侯，虽百姓欲从，而秦未尝有意。故为秦者反天下之归，则五十年旷其数以逐人，而秦不得与其下，复焉谓逐其鹿。鹿不在圣人器，而逐之者逐秦耳。秦实鹿焉。六都倾溃，睥睨无已。奔劲足践我黔庶，利颖抵我诗书。彼非鹿而何？呜乎！去道与德也，兽焉不独秦。  

○梅先生碑  

汉成帝时，纲纽颓圯，先生以书谏天子者再三。夫火政虽去，而剑履间健者犹数百位，尚不能为国家出力以断佞臣头，复何南昌故吏愤愤於其下，得非南昌远地也？尉下僚也？苟触天子网，突幸臣牙，止於殛一狂人，噬一单族而已。彼公卿大夫，有生杀喜怒之任，有朋党蕃衍之大。至於出一言，作一事，必与妻子谋。苟不便其家，虽妾人婢子，亦撄挽相制，而况亲戚乎？况骨月乎？故虽有忧社稷心，亦噤而不吐也。呜乎！宠禄所以劝功，而位大者不语朝廷事。是知天下有道，则正人在上。天下无道，则正人在下。余读先生书，未尝不为汉朝公卿恨。今南游，复过先生里。吁！何为道之多也。遂碑以吊之。  

○二工人语  

吴之建报恩寺也，塑一神於门，土工与木工互不相可。木人欲虚其内，窗其外，开通七窍，以应胸藏，俾他日灵圣，用神吾工。土人以为不可。神尚洁也，通七窍，应胸藏，必有尘滓之物，点入其中，不若吾立块而瞪，不通关窍。设无灵，何减於吾？木人不可，遂偶建焉。立块者竟无所闻，通窍者至今为人祸福。  

○书马嵬驿  

天宝中，逆胡用事，銮舆西幸，贵妃死於马嵬驿。臣在草野间，得本朝书读，未尝不恨生不得批虏颡，以快天子意。今复百馀年後，右轼边陇，裘莽平远，发人宿愤。然明皇帝时，天下太平矣，卒有宠僭之咎，不足之恨者，何耶？夫水旱兵革，天之数也。必出圣人之代，以其上渎社稷，下困黎民，非圣人不足以当其数。故尧之水，汤之旱，而元宗兵革焉。  

○说石烈士  

石孝忠者，生长韩魏间，其为人猛悍多力。少年时偷鸡杀狗，殆不可胜计，州里甚苦之。後折节事李，为前驱，其信任与家人伍。元和中，蔡人不归，天子用裴丞相计，以丞相征蔡。若者、光颜者重允者，皆受丞相指挥。明年蔡平，天子快之，诏刑部韩侍郎撰平蔡碑，将所以大丞相功业於蔡州。孝忠一旦熟视其文，大恚怒。因作力推去其碑，仅倾多者再三，吏不能止。乃执诣节度使，悉以闻。时章武皇帝方以东北事倚诸将，闻是卒，心甚讶之。命具狱，将毙於碑下。孝忠度必死也，苟虚死，则无以明功。乃伪低畏若肖生按验。吏闵之，未知其为人也。孝忠伺吏隙，用枷尾拉一吏杀之。天子闻之怒，且使送阙下。及至也，亦未异其人。因召见曰：“汝推吾碑，杀吾吏，为何？”孝忠顿首曰：“臣一死未足以塞责，但得面天子颜，则赤族无恨矣。臣事李岁久，以贱故给事，无不闻见。平蔡之日，臣从在军前，且吴秀琳蔡之奸贼也，而降之。李，蔡之骁将也，而擒之。蔡之爪牙，脱落於是矣。及元济缚，虽丞相与二三辈，不能先知也。蔡平之後，刻石纪功，尽归乎丞相，而第具名与光颜、重允齿，固无所言矣。设不幸更有一淮西，其将略如者，复肯为陛下用乎？赏不当功，罚不当罪，非陛下所以劝人也。臣所以推去碑者，不惟明之绩，亦将为陛下正赏罚之源。臣不推碑，无以为吏擒。臣不杀吏，无以见陛下。臣死不容时矣，请就刑。”宪宗既得淮西本末，且多其义，遂赦之，因命曰烈士。复召翰林段学士撰淮西碑，一如孝忠语。後孝忠隶江陵军驱使。大中末，白丞相镇江陵，余求谒丞相府，有从事为余道孝忠事，遂次焉，将所以教为人下。  

○拾甲子年事  

太和中，张谷纳邯郸人李严女，备歌舞具。及长大，妍丽丰足，殆不似下贱物。又能传故都声，有时凉晓，哀转历历。见赵家之遗台老树，虽惊离吊往之怀，似不能多也。雅为谷所爱，因目曰新声。及刘从谏得父封，谷以穷游佐其事，新声亦从去。然性本便惠，虽谷之起居谋虑，皆豫有承迎，故颇闻中外消息。时从谏得志後，勾聚亡命，以窥胁朝廷，大为四方人怪讶。有实其事於谷者，谷不以介意。新声曰：“妾於公直巾屦间狎玩者耳，除歌酒外，不当以应顾命。然食人之食，忧人之忧，理之常也。况妾乎？前日天子授从谏节度使时，非从谏有战野之功，拔城之绩，盖以其先父挈齐还我，去就间未能夺其嗣耳。而公不幸为其属，则牵制之道，在此不在彼也。自刘氏奄有全赵，更改岁时，未尝闻以一缕一蹄为天子寿，而指使辈率无赖人也。且章武朝数镇颠覆，皆以雄才杰器，尚不能固天子恩，况从谏擢自儿女子手中，一旦袭荷家业，苟不以法而得，亦宜以不法而终。此倚伏之常数也。而又卒伍佻险，言语不祥，是不为齐鬼所酬而死於帐下者幸矣。孰谓公从其事，反不知其事者哉？如不能早折共肘臂，以作天子计，则宜脱族西去。大丈夫勿顾一饭恩，以骨肉腥健儿衣食。”言讫，悲涕流落。谷不决者三月，新声复进，以其业不用也，缢杀之。会昌中，从谏死，以其子露父意，族之，谷竟从逆。呜乎！谋及妇人者必亡，而新声之言，惜其不用。余前过太行时，有传吏能道当时事，因拾以编简。  

○刻严陵钓台  

岩岩而高者，严子之钓台也。寥寥而不归者，光武之故人也。故人之道何如，睨苍苔以言之，尊莫尊於天子，贱莫贱於布衣，龙飞蛇蛰兮风雨相遗，干戈载靡兮悠悠梦思。何富贵不易节，而穷达无所欺。故得脱邯郸之难，破犀象之师。造二百年之业，继三尺剑之基者，其唯有始有卒者乎？今之世，风俗偷薄，禄位相尚。朝为一旅人，暮为九品官。而亲戚骨月，已有差等矣。况故人乎？呜乎！往者不可见，来者未可期，已而已而。  

## ●卷八百九十七  

☆罗隐（四）  

○广陵妖乱志  

高骈末年，惑於神仙之说，吕用之、张守一、诸葛殷等，皆言能役使鬼神，变化黄白。骈酷信之，遂委以政事。用之等援引朋党，恣为不法。其後亦虑多言者有所泄漏，因谓骈曰：“高真上圣，要降非难。所患者，学道之人，真气稍亏，灵贶遂绝。”骈闻之，以为信然。乃谢绝人事，屏弃妾媵。宾客将吏，无复见者。有不得已之故，则遣人洗浴斋戒，诣紫极宫道士祓除不祥，谓之解秽，然後见之。拜起才终，已复引出。自此内外壅隔，纪纲日紊。用之等因大行威福，傍若无人。岁月既深，根蒂遂固。用之自谓溪真君，张守一是赤松子，诸葛殷称将军。有一萧胜者，谓之秦穆公驸马，皆云上仙遣来，为令公道侣。其鄙诞不经，率皆如此。江阳县前一地小庙，用之贫贱时，常与妻寓止巫舍。凡所动静，祷而後行。及得志，谓为冥助，遂修崇之。回廊曲室，妆楼寝殿，百有馀间。土木工饰，尽江南之选。每军旅大事，则以少牢祀之。用之、守一皆云神遇，骈凡有密请，即遣二人致意焉。  

中和元年，用之以神仙好楼居，请於公廨邸北跨河为迎仙楼。其斤斧之声，昼夜不绝。费数万缗，半岁方就。自成至败，竟不一游。扃俨然，以至灰烬。是冬又起延和阁於大厅之西，凡七间，高八丈，皆饰以珠玉，绮窗绣户，殆非人工。每旦焚名香，列异宝，以祈王母之降。及师铎乱，人有登之者，於藻井垂莲之上见二十八字云：“延和高阁上干□，小语犹疑太乙闻。烧尽降真无一事，开门迎得毕将军。”此近诗妖也。用之公然云与上仙来往，每对骈或叱咄风□，顾揖空中，谓见群仙来往过於外，骈随而拜之。用之指画纷纭，略无愧色。左右稍有异论，则死不旋踵矣。见者莫测其由，但搏膺不敢出口。用之忽云：“後土夫人灵仇遣使就某借兵马，并李筌所撰太白阴经。”骈遽下两县，萃百姓苇席数千领，画作甲马之状，遣用之於庙庭烧之。又以五彩笺写太白阴经十道，置於神座之侧。又於夫人帐中塑一绿衣年少，谓之韦郎。庙成，有人於西庑栋上题一长句诗曰：“四海千戈尚未宁，谩劳淮海写仪形。九天元女犹无信，後土夫人岂有灵。一带好云侵鬓绿，两行岩岫拂眉青。韦郎年少闲事，案上修看太白经。”好事者竞相传诵。  

是岁诏於广陵立骈生祠，并刻石颂。差州人采碑材於宣城。及至杨子县，用之一夜遣人密以健牯五十，牵至州南，凿垣架濠，移入城内。及明，栅缉如故。因令杨子县申府，“昨夜碑石不知所在”，遂悬购之。至晚云：“被神人移至街市。”骈大惊，乃於其傍立一大木柱，上以金书云：“不因人力，自然而至。”即令两都出兵仗鼓乐，迎入碧筠亭。至三桥拥闹之处，故埋石以碍之，伪云人牛拽不动。骈乃朱篆数字，贴於碑上，须臾去石乃行。观者互相谓曰：“碑动也。”识者恶之。明日，杨子有一村妪诣知府判官陈牒云：“夜来里胥借耕牛牵碑，误损其足。”远近闻之，莫不绝倒。比至失守，师铎之众竟自坏墉而进。常与丞相郑公不协，用之知之。忽曰：“适得上仙书，宰执之间有阴图令公者，使一侠士来，夜当至。”骈惊悸不已，问计於用之。用之曰：“张先生少年时尝学斯术於井深里聂夫人。近日不知更肯为之否。若有，但请此人当之，无不齑粉者。”骈立召守一语之。对曰：“老夫久不为此戏，手足生疏。然为令公，有何不可。”及期，衣妇人衣，匿於别室，守一寝於骈卧内。至夜分，掷一铜铁於阶砌之上，铿然有声，遂出皮囊中彘血，洒於庭户檐宇间，如格斗之状。明日，骈泣谢守一曰：“蒙仙公再生之恩，真枯骨重肉矣。”乃躬辇金玉及通天犀带，以酬其劳。  

又有萧胜者，亦用之党也。纳五百金赂於用之。用之曰：“尔何欲？”曰：“欲得知盐城监耳。”乃见骈，为求知盐城监。骈以当任者有绩，与夺之间，颇有难色。用之曰：“用胜为盐城者，不为胜也。昨得上仙书云‘有一宝剑在盐城井中，须一灵官取之’。以胜上仙左右人，欲遣去耳。”骈俯仰许之。胜至监数月，遂匣一铜匕首献於骈。用之稽首曰：“此北帝所佩者也，得之则百里之内，五兵不敢犯。”骈甚异之。遂饰以宝玉，常置座隅。时广陵久雨，用之谓骈曰：“此地当有火灾，郭邑之间，悉合灰烬。近日遣金山下毒龙以少雨濡之，自此虽无大段烧，亦不免小小惊动也。”於是用之每夜密遣人纵火。荒祠坏宇，无复存者。骈尝受道家秘法，用之、守一无增焉。因刻一青石如手版状，隐起龙蛇，近成文字，“玉皇授白云先生高骈”，潜使左右置安道院香几上。骈见之，不胜惊喜。用之曰：“玉皇以令公焚修功著，特有是命。计其鸾鹤不久当降，某等此际谪限已满，便应得陪幢节，同归真境也。他日瑶池席上，亦是人间一故事。”言毕欢笑不已。遂相与登延和阁，命酒肴极欢而罢。後於道院庭中刻木为鹤，大如小驷，羁辔中设机戾，人或逼之，奋然飞动。骈尝羽服跨之，仰视空阔，有飘然之思矣。自是严齐醮，炼金丹，费耗资财，动逾万计。日居月诸，竟无其验。  

吕用之，鄱阳安仁里细民也。性桀黠，略知文字。父璜，以货茗为业，来往於淮浙间。时四方无事，广陵为歌钟之地，富商大贾，通逾百数。璜明敏善酒律，多与群商游。用之年十二三，其父挈行，既惠悟，事诸贾皆得欢心。时或整履摇Ψ，匿家与奴婢等。居数岁，璜卒於家。乾符初，群盗攻剽州里，遂他适。用之既孤且贫，其舅徐鲁仁急之。岁馀，通於鲁仁室，为鲁仁所逐。因事九华山道士牛宏徽。宏徽自谓得道者也，用之降志师之，传其驱役考召之术。宏徽既死，用之复客於广陵。遂巾布褐，用符药以易衣食。岁馀，丞相刘公节制淮左，有蛊道置法者，逮捕甚急。用之惧，遂南渡。时高骈镇京口，召致方伎之士，求轻举不死之道。用之以其术通於客次，逾月不召。诣渤海亲人俞公楚，公楚奇之，过为儒服，目之曰江西吕巡官，因间荐於渤海。及召试，公楚与左右附会其术得验，寻署观察推官，仍为制其名，因字之曰无可，言无可无不可也。自是出入无禁，初专方药香火之事。明年，渤海移镇，用之固请戎服，遂署右职。用之素负贩，久客广陵，公私利病，无不详熟。鼎灶之暇，妄陈时政得失。渤海益奇之，渐加委仗。先是渤海旧将有梁缵、陈拱、冯绶、董仅，公楚归礼日以疏退，渤海至是孤立矣。用之乃树置私党，窥伺动息。有不可去者，则厚以金宝悦之。左右群小，皆市井人，见利忘义。上下相蒙，大逞妖妄。仙书神符，无日无之。更迭唱和，罔知愧耻。自是贿赂公行，条章日紊。烦刑重赋，率意而为。道路嗟怨，各怀乱计。用之惧有窃发之变，因请置巡察使，采听府城密事。渤海遂承制授御史大夫，充诸军都巡察使。於是召募府县先负罪停废胥吏阴狡凶狠者，得百许人，厚其官佣，以备指使。各有十馀丁，纵横闾巷间，谓之察子。至於士庶之家，呵妻怒子，密言隐语，莫不知之。自是道路以目，有异已者，纵谨静端默，亦不免其祸，破灭者数百家。将校之中，累足屏气焉。  

高骈嬖吏诸葛殷，妖人吕用之之党也。初自鄱阳将诣广陵，用之先谓骈曰：“玉皇以令公久为人臣，机务稍旷，获谴於时君，辄遣左右一尊神为令公道中羽翼，不久当降。令公善遇，欲其不去，亦可以人间优职縻之。”明日，殷果来。遂巾褐见骈於碧筠亭。妖形鬼态，辩诈蜂起。谓可以坐召神仙，立变寒暑。骈莫测也。俾神灵遇之，谓之诸葛将军也。每从容酒席间，听其鬼怪之说，则尽日忘倦。自是累迁盐铁剧职，聚财数十万缗。其凶邪阴狡，用之蔑如也。有大贾周师儒者，其居处花木楼榭之奇，为广陵甲第。殷欲之，而师儒拒焉。一日，殷谓骈曰：“府城之内，当有妖起。使其得志，非水旱兵戈之匹也。”骈曰：“为之奈何？”殷曰：“当就其下建斋坛，请灵官镇之。”殷即指师儒之第为处。骈命军候驱出其家。是日雨雪骤降，泥淖方盛，执事者鞭挞迫蹙，师儒携挈老幼，匐匍道路，观者莫不愕然。殷迁其族而家焉。殷足先患风疽，至是而甚，每一躁痒，命一青衣交手爬搔，血流方止。骈性严洁，甥侄辈皆不能侍坐。唯与殷款曲，未尝不废寝忘餐。或促膝密坐，同杯共器。遇其风疽忽发，即恣意搔扪，指爪之间，脓血沾染。骈与之饮，曾无难色。左右或以为言，骈曰：“神仙多以此试人，汝辈莫介意也。”骈前有一犬子，每闻殷腥秽之气，则来近之。骈怪其驯狎，殷笑曰：“某常在大罗宫玉皇前见之，别来数百年，犹复相识。”其虚诞率多如此。高虞常谓人曰：“争知不是吾灭族冤家也。”殷性躁虐，知扬州院来两月，官吏数百人，鞭背殆半。光启二年，伪朝授殷兼御史中丞加金紫。及城陷，窜至湾头，为逻者所擒。腰下获黄金数斤，通天犀带两条。既缚入城，百姓聚观，交唾其面。寻撮其鬓发，顷刻都尽。狱具，刑於下马桥南。杖至百馀，绞而未绝。会师铎母自子城归家，经过法所，遂扶起避之，复苏於桥下。执扑者寻以巨木踣之，驺殿过，决罚如初。始殷之遇也，骄暴之名，寻布於远近。其族人竞以谦损戒殷。殷曰：“男子患於不得遂志。既得之，当须富贵自处。人生宁有两遍死者？”至是果再行法。及弃尸道左，为仇人剜其目，断其舌。儿童辈以瓦砾投之，须臾成峰。  

吴尧卿者，家於广陵。初佣保於逆旅，善书记。因出入府庭，遂闻於缙绅。始为盐铁小吏，性敏辩，事之利病，皆心记口调，悦人耳目。故丞相李尉以其能，首任之。高骈因署尧卿知泗州院，兼判国监。寻奏为刺史，制命未行，会军变，复归广陵。顷之，知浙西院，数月而罢。又知扬州院兼榷籴使。伪朝授尧卿御史大夫。尧卿托附权势，不问贵贱，苟有歧路，纵厮养辈，必敛衽以金玉饵之。微似失势，虽素约为死交，则相对终日，不复与言。趋利背义如此，权贵无不以贿赂交结之。故不离淮泗，僭窃朱紫，尘污官省三数年间，盗用盐铁钱六十万缗。时王知两使务局，下尧卿狱，将穷其事，为诸葛殷所保持获全。及城陷，军人识是尧卿者，咸请之。毕师铎不许，夜令尧卿以他服而遁。至楚州遇变，为仇人所杀，弃尸衢中。其妻以纸絮苇棺敛之，未及就圹，好事者题其上云：“信物一角，附至阿鼻地狱。请去斜封，送上阎罗大王。”时人以为笑端。  

○吴公约神道碑  

黄巢之将叛也，天下骚动，杭之豪杰，举挺以卫乡里者八人，故立八都之号。其间王公节将，派有分者一十三都，君居其一焉。君讳公约，字处仁，杭之馀杭人。以胆略为郡邑推。应募西讨，投西佳镇遏使。其後从董太尉御巢，加御史中丞。奏置都额，改硖石为郡邑之所。於是推锋破锐，勋业愈盛。由冬卿改秋曹民部二尚书，为将三十年，家无长物。出则督励士卒，入则训（阙二字）弟。斯亦名将之高节也。乾宁四年夏六月二十有一日，启手足於硖石之第，享年五十八。以明年正月十五日，卜宅於钱塘之新亭乡桐扣山之原，礼也。君嗣子以隐乡里之旧，请铭其墓。而复以诗一章，文其美於道之隅曰：  

吴山苍苍，吴水泱泱。降生英灵，为公为王。以严师旅，以奠封疆。派有别者，我亦鹰扬。取直之功，捍巢之绩。虽从本军，实展良画。践历禁旅，光扬事迹。乃自西佳，迁於硖石。上君东代，诸将西征。贾以馀勇，资其锐兵。稽山雾廓，京口波清。再从貂冕，始拜冬卿。吴会纷纭，淮石奔竞。驱其冻馁，犯我疆境。躬励精卒，恭承上命。雪霁松贞，风中草劲。元戎承制，圣主酬劳。大起名重，司元望高。优游渥泽，出入官曹。所谓鸡省，全资豹韬。恭仰府城，载崇吾圉。惟力是助，厥功以举。云矗千堵，土攒万杵。率以资产，役以军旅。乃颁民宠，乃正华资。大国纲纪，雄藩羽仪。床间牛斗，杯里蛇疑。天胡可测，神亦难知。有仁於时，有功於物。一代殊勋，二品清秩。不谓不达，何获何失。瑞马神羊，金箱玉室。  

○钱氏大宗谱列传富春侯钱公列传  

公讳让，字德高。冲公子，即下邳乌程长林公七世孙，是为一代祖。公雅貌殊众，重瞳美髯，语含钟声，手垂逾膝。博学豪迈，豁达善谋。初从东郡都督，及汉察孝廉，除历阳、章安二县长。时吴郡薛府君固为执法所枉，徵诣廷尉。公因岁朝贺，大呼称固之冤。顺帝命虎贲羽林剑戟夹其两腋，左右弯弓向身，问所言枉状，而公直言其由，神色不变。天子即原固罪。公卿大夫，莫不叹息。太尉赵峻辟公为西掾，迁黄门选部侍郎。时九江猾寇周生范容作乱，荡覆淮泗徐扬。有诏以公忠诚亮直，必能盖节，拜广陵太守征东大将军持节都督江左六州诸军事。公沈谋内张，羽翼外舒。行阵才接，凶徒瓦解。斩贼帅徐凤、谢安等於阵，范容周生，相缚款首。於是桓帝旌其成功，封富春侯，食邑五千户，佩以金紫。嘉平元年三月十六日薨，春秋六十有三，谥曰哀公。夫人东海徐氏，生三子，曰承曰京曰晟。後娶夫人安定皇甫氏，生一子，曰。葬长兴县平望乡西北梓山。奉朝命绘公遗像於郡祠。  

○钱氏大宗谱列传高密侯钱公列传  

公讳京，字仲恭，富春侯第二子也。世居长兴，以富春侯荫仕汉本宫舍人太子洗马。出守高密郡，善政有声。转越骑都尉右将军。谥（阙）夫人顾氏，合葬长兴雉山。子五，曰徊、曰宝、曰毓、曰化、曰觉，析居於乌程、无锡、昆山、陆安、於潜吴兴等处，号洗马支下子孙。  

○钱氏大宗谱列传司马钱公列传  

公讳宝，字叔珍，高密侯第二子也。仕吴为前军司马，以勋升都尉，转枢密尉将军。娶夫人信安郑氏，生二子，曰礻典、曰睦。公与夫人合葬，附高密侯侧。  

○钱氏大宗谱列传侍郎钱公列传  

公讳睦，字士信，司马公第二子也。勤敏好学，思绍世风。初领本部五官掾，累迁黄门侍郎，改寻阳令。能抑强抚困，蔼为时称。加东郡太守。娶夫人会稽魏氏，生二子，曰秀、曰裔。公与夫人合葬，附高密侯侧。  

○钱氏大宗谱列传太常钱公列传  

公讳秀，字子宏，侍郎公之长子也。笃志学问，优於礼经。仕吴，以尚书郎议官历太常卿。娶夫人徐氏，生二子，曰广、曰恩。公与夫人合葬，附高密侯侧。  

○钱氏大宗谱列传永安钱侯列传  

侯讳广，字敬仲，太常公之长子也。性孝友，博通群书，志气高迈。西晋太安中察孝廉，累迁安远将军。平逆寇石冰等，太尉东海王越表其勋，授以军谘祭酒江州刺史持节征虏将军都督江东诸军事。时陈敏僭乱，割据江表，公与顾荣周等谋曰：“我等受恩朝廷，爵位至此，安得不以忠义自效？”即乃歃血而盟，结为昆弟，协心奋击，不逾月而贼平。赏典未至，薨於永嘉二年，年五十有四。後二年，赐以丹书，追赠永安侯，食邑二千户，谥曰庄。公娶夫人汝南周氏，生四子，曰维、曰弥、曰智绍、曰继。公与夫人合葬长城北二十五里湖陵山。  

○钱氏大宗谱列传预宁钱侯列传  

侯讳弥，字德盛。永安侯第二子也。颖悟过人，善属文。袭父荫仕晋，甫十八补主簿，累迁散骑常侍。而声誉四驰，调陈州剌史。下车之初，以法诛蠹民豪猾，而汲汲於抚字，民甚德之。转辅国大将军，敕授预宁侯。夫人魏氏，生四子，曰玮、曰基、曰纂、曰道济。侯与夫人合葬长城戍山之南。  

○钱氏大宗谱列传安远将军钱公列传  

公讳玮，字瑞英，预宁侯之长子。好学治书，旁贯庄老。仕晋，累官至左常侍太子黄门侍郎，出为徐州别驾。治理清恕，抚民如子，致以慈父称之。加安远将军。夫人吴郡陆氏，生五子，曰元孙、曰谘询、曰修道、曰兴德、曰兴道。公与夫人合葬附预宁侯墓侧。  

○钱氏大宗谱列传关内钱侯列传  

侯讳兴德，字文璨，安远公第四子。少而明敏，晓达时务。善书札古作，博通天文。仕晋为本郡功曹，迁扬州主簿员外散骑，转冠军府记室参军，赠关内侯。娶夫人乌程吴氏，生三子，曰安仁、曰伯仁、曰法全。侯与夫人合葬，附预宁侯墓北午酉山。  

○钱氏大宗谱列传临川钱王列传  

王讳伯仁，字德静，关内侯之次子也。温厚端方，酷孝嗜义。贤士大夫咸器重之。刘宋泰始中举孝廉，除王府兵曹参军员外散骑常侍。萧梁革命，公遂挂冠归隐。天监三年，诏举世家勋德之士，郡守刘浑表称：“钱氏为望族，自汉以来，公侯令使之贵，名联勋册，文献足徵。矧其先世富春侯让图像郡祠，民犹怀之。今伯仁年齿虽暮，而不怠进修，克副勋德之举。”由是累徵，辞不获已，授扬州刺史。娶夫人吴郡张氏，生五子，曰肃之、曰乐之、曰邕之、曰敬之、曰和之。一女曰宝媛，适同郡陈文赞，即景帝也。生子霸先，是谓陈高祖武皇帝，追赠为临川王。宝媛以永定元年十月薨，谥孝烈。追尊景皇後。王与夫人墓附高密侯墓西二里。  

○钱氏大宗谱列传全威将军给事钱公列传  

公讳肃之，字子恭，临川王长子。以父荫仕梁，历职常侍。天监十三年授员外散骑常侍全威将军，转给事中。十五年除邵陵王府文学。娶夫人故鄣王氏，继娶施氏，生一子曰道始。继娶万氏，生一子曰道震。公与夫人合葬大义村南十五里东侯山。  

○钱氏大宗谱列传开国伯钱公列传  

公讳道始，字元德，给事公长子也。自幼嗜学，经史百家，靡不究极其义，而气岸超出伦辈。天监中辟除王府法曹参军，历仕轻车将军江州刺史。在任明练治体，剖决如流。奸雄畏其威，窘乏被其泽。虽值荒忙之际，而属邑雍恬。当侯景逼台城时，公与西都太守陈霸先应援，从上江下败之於金陵。王僧辩欲窘霸先，斩其党杜龛。齐将徐嗣徽入寇，公据要出奇，绝其粮道，以破嗣徽。其累立奇勋如此。与霸先舅姑昆季也。霸先受禅，是为陈武帝。永定元年，上常谕公曰：“卿有佐命勋劳，藩威之良器。然以国戚，恩赉殊薄於众。今天下将定，安忍以繁剧之任浼卿。”遂授扬威将军，充本郡瑞嘉二陵令兼本部刺史，俾旋长兴保护陵寝。薨年六十二。武帝悲悼，罢朝三日，追赠建宁伯。又赠开国伯，食邑五百户，谥定公。娶夫人同郡王氏，合葬东侯山。生子六，曰纂、曰善明、曰望远、曰吉儿、曰智远、曰智昌，分为六枝，号曰湖头六宅。  

○钱氏大宗谱列传绥安侯钱公列传  

侯讳智昌，字子盛，开国伯第六子也。幼而聪慧，文武兼通。陈武帝跃龙之始，侯随父拒杜龛於大义栅一百馀日。城垒之地，即侯之宅也。奇谋果决，遂破杜龛。天嘉二年，奉朝命迁吏部尚书，授桂阳王府参计侍郎，转仁威将军，勋封如故。年四十有二，卒於京师，诏赠通直散骑常侍宣毅将军，封绥安侯，食邑五百户。诏归权葬大义村。大业二年，卜迁戍山旧茔。娶夫人吴郡张氏，生子二，曰、曰。侯与夫人合葬焉。  

○钱氏大宗谱列传开国子钱公列传  

公讳，字贵章，绥安侯之长子。公在髫龀间，暗诵六经，甫学为文，有惊人语。少失怙，哀毁过礼，事母以孝闻。陈至德中，诏徵甲门子弟，补本部主簿，移长沙王法曹参军。以功加右卫殿中将军，历晋安县开国子。既而叹曰：“道之不行，时耶命耶，鹪鹩鼹鼠，不过一枝与盈腹足耳。”遂隐林泉。隋大业中，海寇侵掠郡邑，公仗义率众守御，境赖以安。唐贞观十九年，疾终於私第，年七十有三。娶夫人武康姚氏，生三子，曰元、曰元裕、曰元师。公与夫人合葬，附先人绥安侯墓侧。  

○钱氏大宗谱列传扬威将军钱公列传  

公讳元，字文通。开国子之长子。性淳谨笃厚，甘澹泊，以清白自守。唐贞观五年，策试通经，补长兴县博士。七年，诏天下贡民氏族源流，公录家谱诣郡，与沈怀远等数家连保京师。唐永徽二年，陈硕真谋逆，朝廷诏邻道讨之。吴兴郡守李杭辟公议事，公遂请兵击寇，剿其馀党。郡守奏其功，拜高平太守扬威将军。以仪凤二年疾终，葬附祖绥安侯戍山墓侧。娶夫人高平徐氏，生二子，曰孝憬、曰孝本。  

○钱氏大宗谱列传富春公钱公列传  

公讳孝憬，字希贞，一字定方，扬威将军长子。幼聪慧，书通八体，射穿七札。玩典籍，工於诗歌。一觞一咏，为缙绅所重。年十六，以门荫授富春尉。公以奕世勋阀，族门鼎盛，当大唐创业之後，是天下进贤之时。公独忘情簪笏，雅志高尚。十辟三公府，再以五品徵。虽羔雁继来，简书交至，而公终怀止足，高尚不屈。放情岩谷，思全真璞。以为临安土厚水清，包含正气。石镜居前，光分数里。苕溪处後，波漾十寻。九州之庙貌俨然，二月之芳踪宛在。加以金镛之梵宇禅宫，秦王之车辙马迹。羲之献之之游处，主领犹存。郭生铨定之真风，乔松尚翠。李八百隐居之地，唐君房仙去之坛。公识达仙机，心通物表。仰察尽天文之变，俯观知地理之宜。乃相县之东南，茅山之下，躬迁祖宅。自此移家，俾子孙大震家声。百代之後，以我为宗，故号茅山祖。时浙帅钱塘郡守表公世德，堪佐圣朝，诏赴阙庭，将加大用，委州县长吏，备礼以迎。群心叶庆，共俟宠光。如何天违福善之祥，奄有坏梁之叹。忽萦疾恙，俄以寿终，年七十有二。附葬绥安侯祖茔戍山之原。娶夫人琅琊王氏，生七子，曰师宝、立义、立璀、立琬、师庆、师整、师道。  

○钱氏大宗谱列传师宝钱公列传  

公讳师宝，字道，孝憬公长子。童时通《孝经》《论语》。尝语亲曰：“用天之道，分地之利。谨身节用，以养父母。此圣人之至行也。吾日三省吾身，为人谋而不忠乎？与朋友交而不信乎？传不习乎？此孔门之高节也。惟此二者，吾庶几焉。”遂高谢徵辟，覃精载籍，极事亲之道，得乡党之誉。优哉游哉，聊以卒岁。年八十有五，无疾而终。娶吴郡张氏，葬临安县署村大钱墓。生二子，曰仁哲、仁。  

○钱氏大宗谱列传司仪钱公列传  

公讳仁，字德纯，师宝公次子。性格端秀，识量宏深。少禀清规，早怀干济。举孝廉高第，拜太子司仪郎，迁长城令。躬勤耕织，宾兴学校。疲瘵苏息，逋逃归附。家兴礼乐之风，民知谦让之节。任满阶临，耆老顾盼者千户。登车出境，童稚攀辕者数程。公之仁政感人者如斯。归老家庭，躬耕奉养。载丁艰疾，居丧合礼。清风雅望，今古垂芳。竟以寿终，年八十有一。娶本郡王氏，生三子，曰硕崇、硕琛、硕。葬临安县石镜乡钱宅墓次。  

○钱氏大宗谱列传检校司空钱公列传  

公讳硕，字文甫，司仪公第三子。生而俊秀，身长七尺。眉舒目明，好学书。识洞经史精於天文历数，兼通地理元奥。常登石镜高峰，视前後山水形势，叹曰：“峰峦拥抱，龙虎盘旋，气象深沈，必出豪杰。锺其运者，其我家子孙乎？”时海内晏如，江左丰阜。公以祖德高尚，忘其轩冕。韬光晦迹，坚隐邱园。玩水寻山，逍遥自适。於是江表知公之名，山林超俗之士，多求访而交游焉。然而稼穑以躬，京坻岁积，赡三族，给奉燕游，遍及乡党，人莫不感其德者。迨极齿暮，厥德弥芳。寿七十有九，终於正寝。娶夫人本郡陈氏，生三子，曰湛、曰、曰沛。公与夫人合葬临安县石镜乡钱宅墓侧。梁朝以元孙进封吴越爵，追赠尚书检校司空。夫人赠太安太夫人（谨按《钱氏大宗谱》尚有钱沛、钱宙、钱宽《列传》三首。考隐卒於梁开平二年，不应为乾化已後之文，必非隐作今皆删去）。  

○吊崖县令  

丁亥年夏（咸通八年），前晋阳崔县令死於通政里客舍，殍也。余虽不识其人，且念其官不卑也，死亦命也。而竟以饿者，是必不为贪吏，为贪吏则不然。因作词以吊曰：  

南风热兮云蒸乾，缅饥魂兮愁郁盘。莅晋阳兮俸薄，魂之廉兮无剽削。余辞以吊空，魂来亲兮无西东。魂无山兮山之鬼夷叔，彼之生兮未尝足。魂无野兮野之鬼陈仲，彼非其得兮一介不之共。魂邀留兮京师，上愉愉兮下怡怡。残败肉兮乞狗彘，舍此兮何之。量天地之广大兮，吾不得而知。鸡则走而鸢则飞，鸣蝉瘦而蝤蛴肥。何浊也则是，清也则非。茫昧既不可以问兮，盘礴不可得而推。吾怀以四顾兮，孰知夫天地之云为。  

## ●卷八百九十八  

☆谢鹗  

鹗，南康人，唐末举进士，事吴越武肃王。  

○佐正匡国功臣故节度左押衙亲卫第三都指挥使静海镇遏使银青光禄大夫检校尚书右仆射御史上柱国朱府君墓志铭  

府君讳行先，字蕴之，吴郡人也。曾祖凭，皇不仕。祖真，皇不仕。父敬端，皇不仕。妣陈留阮氏太夫人。扬名立身，光於祖宗者，惟府君耳。府君少亲戎律，长习武经。有摧锋破敌之坚，蕴戡难济时之策。猿臂燕颔，完备将才。始隶职於建宁都从高公彦，所在征讨，累有功绩。寻高太傅分符渚，府君亦随於治所，太傅用为心膂。或邻境有寇，总握兵柄，仗剑前驱，无不望风瓦解。减灶之谋，投醪之义，备尽其妙。以见闻於圣听，叠被宠嘉。荐历珥貂，累升八座，益为守所重。自渤海公厌世，高沣乱行，府君奋臂一呼，率众归国。时天下都元帅吴越国王，亲统全师，抚宁郡县，以有功者宜加爵赏，遂封协力勤王功臣。寻封佐正匡国功臣，加封右仆射，仍委之静海剧镇。府君之屯细柳也，Θ荆棘，版筑城垒，不日而就。不恃其宠，不劳於民。卒乘辑睦，镇县和同。商农工贾，不改其业。亲载耒耜，遍植桑麻。以备祗奉使臣，供承南北。十五年内外无间言，盖恩威并行，宽猛得所矣。以宝大元年夏四月得疾弗兴，至秋七月二十三日终於静海镇之官舍，享年七十有二。府君娶汝南周氏、陇西彭氏、清河张氏。三夫人皆肃雍和鸣，内外婉顺。主丧祭者，惟彭氏、张氏居其右焉。有子八人。长曰从训，耽昧云泉，不乐仕宦，侍膳於周氏之侧。次曰智铭，在方袍之下。次曰元晟，节度使正散将。为人温恭，尢尚儒雅。娶诸暨镇遏使楚牧韩章司徒爱女。次曰元杲，节度正散将银青光禄大夫检校太子宾客兼监察御史。状貌瑰伟，智略出众。识量宏博，不拘小节。亲族闻咸曰有父风。娶闻人氏。次曰元，节度（阙）将。犷悍好勇，直将军之器。娶郑氏。次曰元宝，娶章氏。次曰元胜、元ど，未娶。皆堂堂之躯，或亲弓马，或阅诗书，分掌家事，无不干济。女三人，长适颍川氏西都军将都知兵马使明川罗（阙）使陈师靖仆射之子某。先府君逝，次适清河氏建宁都虞候张全尚书之子某，次适上亭镇遏使翁锡尚书之孙节度讨击使上亭镇遏将元之子继贞。弟三人，行存、行勤、行忠。初府君之寝疾也，殿下遣中使三赐汤药。及启手足，命侍臣持祭奠，厚加赙赠。内外亲戚，莫不感泣。有以见君亲之道，始终两全矣。明州都侯太傅奠赠尢异焉。府君世墓在湖州乌程县，不克归葬。续致桑梓在开元府海盐县，以其年岁次甲申十一月乙未朔六日庚子，厝於本县德政乡通福里澉墅村之原，礼也。鹗与府君，幸同王事，备熟德美。洎有葬日，令子元晟、元杲泣血而拜，请予撰铭志，坚免不从，遂命笔聊纪年代。安敢饰词，乃摭实而为志。铭曰：  

挺生英特，邈尔奇形。素蕴豹略，能精武经。戈再举，氛廓清。从兹勇冠，大播家声。盛绩既彰，威名遂振。静守谦敬，动知逆顺。惟此侯王，赏其忠信。不有殊功，畴迁剧镇。匡吴志大，佐越功全。一人注意，百辟推贤。方务剖竹，宜分重权。孰谓梁木，俄题逝川。生作忠臣，没留遗策。眷彼令嗣，恭承帝泽。丹斯引，元宫已辟。万岁千秋，芳尘永隔。  

☆张瑗  

瑗事吴越武肃王钱Α，累官至司空，出镇华亭。  

○对观生束判  

〈庚补观生所学未就其师同算生例徵束。诉云：“盖伎术不可为例，必其抑纳。遣出几何？”师曰：“算之伎术。”生终不伏。〉  

执伎以事，严师为难。束既行，诲训无倦。惟庚业兹曲艺，就彼师资，隅际抠衣，已称弟子，席间函丈，须禀先生。妄有燕朋之词，而违成例之诉。以算非伎，斯为妄矣。在三如一，其若是乎？既亏北面之礼，须受西邻之责。  

☆皮光业  

光业字文通，世为襄阳竟陵人。父日休，唐末为苏州军事判官，遂家焉。吴越武肃王辟置幕府，累署浙西节度推官。天宝九年使梁，梁特赐光业进士及第，仍赐秘书郎，授右补阙内供奉使。还兼两浙观察使。文穆王袭位，命知东府事。天福二年国建，拜丞相。八年卒，年六十七，谥贞敬。  

○吴越国武肃王庙碑铭  

粤以唐长兴三载壬辰春季萤凋十三荚，天下兵马都元帅尚父守尚书令吴越国王弃捐宫馆。以是岁明宗皇帝降太常博士段容，定谥议曰“武肃”，诏尚书工部侍郎杨凝式撰神道碑文，宣翰林待诏张季恭至吴越，书於刊石。後二年岁在敦，天下兵马都元帅嗣吴越王建庙貌於始封之越国，礼与境内，乐之罔极，孝思也。盖闻神道设教，莫大於郊社严。明德惟馨，无逾於祖考孝享。是以百代相袭，六籍盛称。报劬劳则天保是徵，展钦若则王假是训。又况建除难靖乱之业，扬武烈之威名，振刚德义气之风，成肃恭之懿号。陈力四纪，光奉八朝。生为有土之君，薨立象朝之庙。是可睢盱召毕，龌龊桓文，声华永而日月，齐简册编而古今在。矧夫堂成王构，家继国祧，压璧宝以知来，出玉林而嗣位。高阳号里，无愧前贤。夏屋登山，常遵治命。爰自郑缁始袭，晋墨未除，不忍一日之离，遂立千年之祀。金熔阳迈，已成像於吴城。香刻旃檀，复附神於越国。  

恭惟先天下兵马都元帅吴越国武肃王，殷朝祖，仙萼分枝。唐代巢阝公，灵源真派。簪裾轩冕，礼乐诗书。叠庆连华，交光翊业。应劭七世，累爵重官。罗企一门，惟忠及孝。其降神也，虹飞蜀国，始见殊祥。鱼跃汾河，是生奇表。赤光耀室，黄气浮空。石龟陨下於官山，胡人来归於宝器（此二事安国县父老言也）。其英姿也，凤文龙藻，出精神。白琥苍，琢为标格。加之薛整峻，谢安风流。俯仰可观，进退有度。慕容德偃月日角，光彩烁人。李子坚匿犀龟文，威仪镇俗。其辞韵也，音容洒落，智辩铿句。元善抑扬，张畅详雅。至若讨论国计，谈画兵筹，接对使，抚御将下，所谓五河奔注，百谷崩腾。玉虹起而□雾销，金虎啸而风飙动。揣摩胜负，赫连勃口授怀惭。捭阖兴亡，苏季子舌端有愧。其气度也，志高建木，量等大瀛。含垢匿瑕，罔知边际。求贤接士，无怠寅昏。重仁义若邱山，视玉帛如咳唾。翘翘车乘，唯在得人。憧憧往来，皆锺和气。所以羔皮豹舄，鹤列犀渠。咸愿杀身，用酬大惠。变家为国，诚由万化生身。以德聚民，所谓八风从律。其英雄也，能知否泰，善俟□雷。动必有成，举无遗策。蛟龙得雨，莫测变通。雕鹗出林，可知意度。其间文武迭用，仁义宏敷。平阿（一作常平）之亡戟得矛（一作列戟持矛），并能取舍。元勰之搦蛇骑虎，不觉艰难。奄有具区，廓开霸业。设使庾翼复出，必不妄誉於桓温。阮籍重生，安敢轻言於广武。其文学也，家承儒范，世尚素风。侍绛纱帐於先生，授白纶巾於神女。才通梦寐，凤吐方来。志在典经，龙斗不顾。所以博览七纬，精究三元。尽得津涯，皆升堂奥。其於篇韵，尢著功夫。思风起而绣段飘，言泉淘而金沙见。其札翰也，花随腕下，星逐毫飞。霭若游云，细凝垂露。钩刀向背，未饶索肉芝筋。点画方圆，高掩崔肥赵瘦。就中濡染碑额，益见呈露锋芒。四方仰之神踪，一代称之墨宝。王逸少若见，甘避雁行。萧子云如逢，大惭蝉翼。  

其建大功也，唐季乾符之末。中和之初，海凫乍扬，天龟初伏。尘飞野马，四郊之垒渐多。雾暗腾蛇，五贼之机共构。其始者王仙芝结衅中土，首构祸阶。虽已诛夷，犹残支党。自此丛祠乌合，草泽蜂飞。轻薄者固自披攘，谨厚者亦为悍。江南则朱直叛乱於唐山，孙端寇孽於安吉。西侵宛水，东患苕。郡县则终日登陴，生民则长时伏莽。王时郊居葛圃，嘉遁茅山（即葛仙公种瓜之地，故曰葛圃，与茅山相接，在临安县城东二里）。方当枕石漱泉，尚是褒衣博带。睹兹多事，慨然究怀。顾谓朋友曰：“丈夫须当拨乱平奸，岂可怀安端坐。”是日乃奋兹戎服，挂彼儒冠，大散家财，广招勇士。申令才举，行伍肃然。手仗义旗，身当敌。一月之内，二寇殄平。靖千里之山川，救两郡之涂炭。是王之初功也。其次黄巢来从五岭，直下三衢。展枭翅则雹布星罗，张鲸牙则山连岳峙。所遭蹂践，并作尘灰。王乃独领偏师，横行险地。既逢大憝，遂设奇兵。敌望草木丛林，皆是戈矛旌帜（护敌人之言也）。我则左右翼阵，默化如神。当下追奔，尚贾馀勇。长蛇封豕，便出他疆。新市下江，保安数邑，是王之功也。其次彭城刘汉宏，据南镇之重地，守东越之名区。黄巢既犯两京，僖皇乃巡二蜀。汉宏不思奔问，便废贡输。恃险阻於氵制河（一作江潮），欲觊觎於江岸（一作浙岸），先於渔浦鼋石，翼张下营。萧山西陵，鳞次列砦。烽燧交应，鼙鼓相闻。时我诸军，实有难色。王乃潜趋间道，夜济长江。仰告昊天，乞昏朗月。当下寒云布野，杀气凝空。楚庙阴兵，旁随雾合。晋臣黑幔，暗与山连。我师忽震於雷霆，彼砦俄摧於魂梦。风号貔虎，争传破竹之声。阵卷龙蛇，竞集建瓴之势。贼将殷轮不暇，漂杵有馀。仅身免以奔归，乃塞门而自守。尔後大小百战，首尾四年。方清镜水之波，始有兰亭之地。吊其生聚，大布仁慈。诛彼渠魁，不须天讨，是王之功也。次则有薛朗，逐出周宝，自据朱方。南袭毗陵，西侵建邺。恣其剽掠，务在杀伤。将承中国之危，拟扼长江之险。王乃命二麾上将，期一月报功。指其山川，授以韬略。蹄毂并举，水陆兼行。曾不旬时，讨平窟穴。里南宫万於犀革，视以囚人。枭崔慧景於酋篮，彰其叛主。是王之功也。次则有徐约，比是六合镇使，遽忝三吴郡符。玉帛是求，徵敛无度。长时习战，齐民因被雕黥。比屋为军，鲁儒亦遭翦削。惟王闻其暴虐，奋激神威。发上谷之精兵，命下江之贤将，授以九天九地之诀，传以训辞训典之规。扼断咽喉，清其郊野。任约之龙果睡，王弥之豹徒飞。食窘朝饥，无由抚士。计穷宵遁，遂至溃围。松陵之烟水重清，香径之黎元再活。是王之功也。次则有孙儒，恃有数万兵甲，不守淮南，直欲别迁土疆，遂奔江左。人民为粮食，隳舍宇为薪苏。饿鹘饥鹰，飞扬京口。贪狼乳虎，践踏吴门。渐逼由拳，将窥水。王乃张天网於阻险，辟地於要冲。发水犀之骁雄，设燧象之奇计。青雀摩垒，赤兔致师。将持久以待之，俟势穷而必取。守陴皆哭，无食何为。鸣鼓而攻，脱身遂去。向使不施神略，不振王威，则翼翼生灵，皆成膏血。茫茫胜概，尽作姻煤。所谓劬劳为时，广大及物。是王之功也。次则有董庶人，始镇石镜，便牧杭州。因破汉宏，遂居越土。自形成象，从纤至洪，并是王之擐甲执兵，左提右挈，以至手持旄节，身爵王侯。既灭顶於彝伦，乃垂涎於神器。铜符金匮，祥瑞乱兴。玉玺珠袍，妖讹竞起。王以早同楚歃，夙共晋盟。书尚缄，血犹濡钅是。笺函旁午，诱劝交驰。谏既闭於属垣，祸遂成於覆族。是时两河倔强，三辅纷纭。万象虽拱於北辰，一人不遑於南顾。王请奉行天罚，所统便是国兵。不费上供资财，不役诸道将帅，果见桓元计窘，抽玉导以求生。王莽势穷，转铜威而厌胜。喉既扌舂於富父，骨复弃於会稽，潴其故宫，焚其法物，复我正朔，清我寰瀛。五石补而天镜明，六合完而地维正。是王之功也。王以平妖立霸时之业，戡难建盖世之功。律吕宫商，锵洋史籍。丹青金玉，焕烂国华。所以僖宗天子，仰我文昭，眷我武烈。龙光压叠，急使星驰。纶便蕃，大王风起。寻以耿纯试理，卢植兼才。披锦衣以耀家乡，握符而光松梓。  

洎於昭皇飞升，大宝礼遇元勋。龙悦召云，凫忻得藻。嘉功赏德，金凤之诏连飞。表异旌优，玉麟之符遂刻。移南徐之藩翰，就钱塘之江山。节竦灵犀，帐开神虎。三千珠甲，光烂星辰。十二牙旗，文生组绣。碧幢才建，黄阁又开。乃兼镇於越藩，遂对持於汉节。中天辰象，虽分牛斗之疆，夹岸烟岚，映出东西之宅。四县既食，万户累加。戟立门，赤油罗列。山河誓券，丹字荧煌。生祠之笾豆锵锵，衣锦之城隍黯黯。而又特逾汉制，封我吴王。茅分夏社之心，桐翦周王之手。昔也龙蛇起陆，蹈汤火以战争。此际山川出云，见君臣之际会。逮夫济阴王既传天宝，梁太祖遂应元苞。於王不易范张之故情，请结秦晋这嘉好。恨无殊礼，得展异恩。於是追吕望之高风，拟山甫之美躅。师尚父统摄三老，作帝股肱。尚书令总务万岁，为天喉舌。仍颁瑞节，复践高坛。建牙兼镇於扬州，分阃遥临於楚甸。寻命兵部姚尚书洎，躬持凤册，远泛鲸波，备周官之典仪，封越国之土宇。八鸾四马，耀镂锡以振钩膺。三节一王，秉桓而垂元玉。及龙德嗣君即位，礼称伯舅，尊曰父师。寅兹烈光，虔奉顾命。是时遣吏部李尚书燕，捧持纶诰，谕晓湖湘，授天下兵马都元帅。洞庭彭蠡，渐无不顺之臣。北狄西戎，将有後子之叹。昔韩信对汉高祖曰：“陛下能将将，臣能将兵。”是知元帅非人臣之职曹，盖帝王之兵柄。推於前代，隋炀帝自晋王淮南行台尚书令祗为行军元帅，无天下之号。国朝肃宗皇帝驻跸灵武，因命代宗皇帝自广平王而为之。德宗皇帝自鲁王而为之，梁太祖授九锡後而为之。斯天下元帅之故实也。其後龙德帝复命兵部崔侍郎协，赍持简册，浮泛风帆，扬往典於明庭，促及时而建国。奉召康公之命，得以专征。授唐叔虞之封，良由吉梦。未久金行运息，土德中兴。庄宗皇帝鹊起并汾，龙飞宋氵反。当宁不逾於旬朔，临轩宣谕於公卿。曰：“吴越国王五十年来，常作支天之柱。三千里外，每为捧日之云。今若将致小康，实在敬尊元老。”於是鸾台进拟，麟趾ゼ词。典瑞献功，琢白而册文粲烂。职金供命，熔紫磨而印篆盘珊。重封吴越国王，再授天下元帅。马迁十代史内，固是绝伦。柳万卷书中，必无往例。  

其建国也，大君有命，明试以功，自癸未而至壬辰，备战器而修王道。先是中朝名士，在野遗人，或负笈担簦，来投霸府。或折襦为，面诣军门。奋袖於嘉纳（一作务）堂中，曳履於灵钧台上。至此水镜裁鉴，金秤等量，并列庭臣，皆居省署。簪裾列侍，文物齐光。张伯仁陈宗庙之仪，郑子产献公侯之礼。岂谓难穷者大数，莫究者彼苍。俄脱屣於具区，遽彻县於正寝。金山雾掩，谁知帝召王乔。玉海波空，实痛神辞李广。况十三州疆埸，百万户黔黎，咸长养於恩膏，悉生成於化泽。泪洒而晴空散雨，愁凝而杲日沈云。鸟兽悲哀，草木惨怛。明宗皇帝宣太常而定谥法，召贰卿而撰诔文。鸾辂龙旗，赠礼优於邓禹。梓宫黄屋，异数等於霍光。得谓尽始尽终，极荣极贵。享九九之仙寿，近帝位於一爻。感万万之人心，歆神道於千祀。有後如此，又何觖焉！  

我天下兵马元帅吴越王，当燕族之多奇，承赵宗之後世。嵩衡泰华，秀气俱腾。淮济江河，荣光共结。是时允主，诞我国祥。绍经文纬武之基，袭积德累仁之业。开襟奋臆，伏雄杰於周瑜。誓众临戎，统人豪於张衮。风仪则悬星溢眦，紫电扬卢。霜雪凝肌，鱼龙入。仙应有分，贵不可知。宋弁声姿，尢闲进对。窦融词气，惟是卑恭。加以青□常在於言谈，畏日不离於顾盼。徐行缓步，褚彦回却是趋跄。散帻斜簪，王文宪殊非蕴藉。智略则鲍叔锥矢，应手而成。德业则顾和璋，遇机方露。远者大者，一刚一柔。静则心照镜而貌怀冰，舍和六气。动则火炎山而汤涌海，慑惧万人。机变则管葛才高，孙吴术妙。身文虎豹，隐见不常。义府戈矛，短长迭用。五隽才既为已任，六奇策固是无遗。诗书，经纶国计。项羽雷电，振动兵筹。徐睇而莫测金泉，旁窥而罔知珠岸。词藻则清霜皓月，络绎彩笺。芳草落花，飘扬镂管。纤成梦锦，散出神霞。英变屡奇，张融之言信矣。凌颜轹谢，元稹之论宜然。札翰则早受义方，曾传掣笔。鸾回鹊反，气势惊人。金错银钩，纵横入目。案牍无非笔阵，宫寺争耀宝牌。崔宏之本草无光，张育之折蒲失色。立功则我王初离太学，始统亲兵。郑世子方欲乎齐，汝阴王正思安汉。属邻国侵轶，命将曰李涛。仅二万兵，下百里砦。围逼安国，涎喙馀杭。我王虔奉训辞，遂升上将。清风授武，黄石传书。亲承韩奕之黄罴，躬伏封文之白虎。攻东南而备西北，事在机先。掩五垒而出三门，别驰神算。於是崩摧大阵，擒获万人。道路隘於俘囚，山川积於戈甲。馀敌作气既竭，方遁於潜。我则乘胜追奔，又平广德。未出一百里之境，复降五千（一作十）乘之戎。唱凯歌而喜气连郊，整班师而雄风掠地。寻即大统龙舰，远泛鳌溟。巡江阴而收东州（一作川），入海门而观北固。彼境遂陈舟楫，远出枝梧。我则陈二广於浪港沙前，设三覆於石牌湾内。零陵石灰风便，争投於蛟蜃窟中。沁水火伐油燃，尽葬於鲸鲵腹里。一战定霸，二纪无虞。寰海具瞻，将相迭耀。声光丕显，裴松为廊庙之人。功业升闻，段襄居骨鲠之任。  

爰自嗣承国构，缵奉王基。况当跪箭之初，又在寝苫之内。芝兰龙凤，三千馀口之家风。铁石虎貔，二十万人之军府。诚难抚御，岂易辑绥。我王以孝为模，用仁作范。无所不可，唯言是从。嘉惠宠灵，供承花萼。油云膏雨，润泽闺门。此外习武益兵，轻刑慎罚。德无胫而远届，名无翼而遐飞。果动天朝，继锺异宠。三年之内，两册连封。双龙之金节齐行，四马之宝车并骤。玉具冠剑，见王者之尊崇。织文旗常，睹国容之贵盛。我王因兹显赫，益动孝思。无以答先後之恩，无以报昊天之德。且曰：“武肃王有大功及天下，大名振寰中。庇生民而百万有馀，筑城垒近五十来处。岂可不建庙貌，不像真容，为星纪之福宫，作地户之神主？”爰命兴武中直都虞候姚敬思，於马臻湖畔，勾践城中，选形势之中区，得显敞高平之胜址。於是锹杵俱下，畚锸齐兴。隐隐雷声，轰轰岳振。不十旬而展役，匝千丈之阴基。大梓文楠，匪自泰山伐得。宏梁巨栋，非因漳水漂来。雕镌者王母元图，砌者赫连绣石。斤挥斧运，削出银葩。水錾砂磨，方成玉舄。符元武（一作玉）之嘉兆，应神蓍之吉辰。始乃架险梯虚，云构山屹。阴虬回抱，阳马奔趋。虎牙衔而开ㄆ连，龙脊袅而栾栌转。琼瑶耀壁，丹漆明檐。鸳鸯之瓦缝界成，芙蓉之砖文印出。即以丙申岁秋八月十有七日，我王备卤簿鼓吹，车辂常，北司侍臣，南班旧列，奉迎真像，而入祠宫。白檀雕出圣容，黄金缕成宝座。仪形酷类，神彩如生。凤目龙章，颜犹不改。垂旒被衮，人见兴悲。礼器则俎豆牺樽，轩悬则钟磬。後殿则衣雉服，文母贤妃，露幔珠屏。虾帘象榻，不异昔时秘寝，皆同曩日深宫。前则广厦交阴，芳亭对构。紫石伏狻貌之影，朱栏交菡萏之光。正启重门，并列神将。侍卫兵仗，戈戟森然。文武官班，簪裾肃列。直出甬道，千步有馀。河枕投醪，波通射的。莲芰绕於水阁，桐桂夹於星桥。左则回抱粉廊，连延绮栋。并图曹署，各列司存。乃至早世勋臣，无禄公子，皆塑仪像，并配荐羞。右则修庑飞甍，绿窗丹牖。阴兵神马，见雷电而没风□。明灶净厨，备粢盛而烹肥盾。景物则高杉矮桧，粉竹金松。夹砌名花，连阶瑞草。烟岚蓊蔚，便是阴宫。□雾朦胧，居然神府。我王昔以致君之业，累殄寇戎。今立显考之祠，用修孝敬。所以天朝继封王爵，以耀国章。黄金印印宇内徵呼，都元帅帅天下侯伯。卓绝殊勋洪业，所谓炙地薰天。设使书剡九万之笺，不能尽纪。勒华山五千之仞，亦恐难穷。光业也词不梦於王椽，才匪量於曹斗。拟奚斯之颂，或恐粗心。对豫章之碑，岂合措手。但以二纪幕客，十载庭臣。不求孙绰擅名，岂望杨修绝妙。所希编述，用答恩知。追感先王，恭为铭曰：  

崧高嶙峋，是生哲人。上天师子，出泽麒麟。尊殷祖，巢阝允唐臣。衣冠表里，文武经纶。广运将新，大盗斯起。雁象惊，凫毛乱委。紫盖蒙尘，黄巾多垒。既攵宪章，又裂文轨。武肃英王，提剑东方。龙行云雨，虎变文章。孛气沃酒，妖雪归汤。洗涤星纪，整顿天常。告功狼居，图形麟阁。桐联编，茅土续索。三道犀幢，八朝凤诺。丹券家门，锦衣城郭。元帅天下，国王具区。六瑞琢册，三品铸符。尚父四履，尚书万枢。危峨高寿，曦赫霸图。我王奉天，为时而出。传宝应金，继明照日。国士无双，风华第一。削树平戎，梦禾受秩。功既挺世，德又动天。袭封二册，嗣位三年。金印国宝，元帅兵权。忠无瑕，孝绝雕镌。未褫墨，乃建清庙。卧龙之城，会稽之峤。岚界回廊，粉明周。广殿霞开，重门岳峭。瑞玉礼器，香檀圣容。民之祀主，我之神宗。秉翟执，特磬编钟。燃萧燔率，置币输琮。於穆祠宫，焕焉阴府。五齐恒馨，六佾常舞。肴荐房，歌随路鼓。令子懿孙，光今显古。  

○吴越故忠义军匡国功臣越州都指挥使前授常州刺史特赠武康节度使银青光禄大夫检校尚书右仆射开府仪同三司上柱国海盐屠将军墓志铭  

将军姓屠氏，讳瑰智，字宝光，其先河东人，晋将军屠击之後也。大父某，避地於吴，家於澉川之青山，遂世为苏州海盐人。太夫人吴郡颜氏，梦抱璧有光，生将军，遂以瑰智名焉。将军生而姿貌伟杰，鹰扬虎视。少负勇略，更善属文。累举不第，历游名山。见疆宇幅裂，复还故乡。吴越国王初起乡兵拒黄巢，将军从之，时时以筹画进，遂与幕府谋议。董庶人昌僭号，将军首劝讨贼。昌诛，以功授指挥使。乾宁四年丁巳，同顾全武王弟镇自海道救嘉禾，生擒贼骁将杨胜顿金等二十馀人，计功将军得中上，遥领常州刺史职。明年春，再迁越州指挥使。光化元年十一月，衢州刺史陈岌叛，将军又同全武等讨平之。三年，调守湖州，授制於同郡高公彦。天复二年壬戌，武勇都指挥使徐绾许再思叛於府城，将及内城，刺史高公闻之，遣子渭与将军同赴难。渭曰：“今日不利。”彦曰：“赴急难何以吉辰为！”将军按剑曰：“违主之命不忠，畏缩不前无勇。死忠死勇，丈夫分也。”偕渭直抵灵隐山贼垒。贼势甚盛，合围数重。二人自朝战至於日晡，身创百处，奋力一呼，手缚贼魁数人，即马上刃之。矢尽援绝，为贼伏兵所害。王念将军徒步从戎，卒死国难，以衣冠归葬於开元府海盐县南三十六里澉川之青山德政乡归仁里开化村。今天宝五年，特赠忠义军匡国功臣武康节度使银青光禄大夫检校尚书右仆射开府仪同三司上柱国。将军生於唐宣宗大中五年卒未，死在於昭宗天复二年壬戌八月庚寅，享年五十有二。娶钱氏，子三。长龙骧，授澉川镇遏使，娶闻人氏。次子昱，节度使银青光禄大夫，娶都虞候镇遏使郑公良女。三曰晟，吴兴剌史高公掌书记判官，娶同里许氏。诸孙皆幼。公尝有咏志诗曰：“轻身都是义，徇主始为忠。”至是竟符其谶云。初未有志，至是龙骧属子为之，而复系以铭。铭曰：  

山河毓瑞，带砺锺英。徒步奋迹，赫声濯灵。么{麻骨}梗（阙）九首凭陵。磨牙王国，吮血苍生。公怒飙发，挞伐击膺。矢屠，以身殉君。功高盟府，猷壮干城。光启前烈，垂裕後昆。忠孝缵袭，勋土褒旌。连岗崇窆，舀绥义魂。桓赳世选，耀贞珉。  

☆程仁绍  

仁绍，吴越衣锦兴国军安国县西市看守宏圣王大邱陵客。  

○请蠲免夫役状  

衣锦兴国军安国县西市看守宏圣王大邱陵客程仁绍。右。仁绍户税系衣锦北乡，每年先次送纳并足，且仁绍翁祖，去乾宁二年，蒙太祖武肃王给帖，巡看大邱陵，并及四面山林。年前後并无阙失，户内所杂色差配夫役，从前蒙押太祖武肃王批命放免，并本军台命，其祖王批命见在。今县司不委从前看守官中宏圣王大邱陵衮同一例差点，不敢辞论。且仁绍户内盐税米等，先次送纳，不敢逋欠正限。其户内杂色差配夫役甲头等，伏乞元帅大王鸿恩特降批命，念以看守大邱陵年深，不同别事，故户日夜巡看，尚忧阙违，许容下县，准前蠲免。冒犯明庭，伏候王旨，下县指挥。十月日。安国县西市看守宏圣王大邱陵客程仁绍上状。  

## ●卷八百九十九  

☆邱光庭  

光庭，吴兴人。吴越时官国子博士。  

○海潮论（并序）  

夫元功美宰，神物混成，不可以智知，不可以情诘者。圣人皆置之度外，略而不论。而後之学者，独以不论海潮为阙事，多著文以穷之。今其遗文得见者三数家。《山海经》以“海鳅出入穴而为潮”，王充《论衡》以“水者，地之血脉，随气进退而为潮”，窦叔蒙《海涛志》以“月水之宗，月有亏盈，水随消长而为潮”。卢肇《海潮赋》以“日出入於海，冲击而为潮”。斯乃俱无据验，各以其意而为言也。然而潮之所生元矣。寻其源而不可究其极，睹其末而不可窥其端。苟或是非，无所勘会。唯其近理，则谓得之。今观诸家之说。咸尽乎善，不可备陈其短。辄以管见自立一家之言，名曰《海潮论》。其意以为水之性，能流湿润下，不能乍盈乍虚。静而思之，直以地有动息上下，致其海有潮汐耳。乃立渔翁隐者更相答，凡四十问，分为十篇，成一卷，冀其穷理尽性，多言或中者也。又以析理之书，不宜染尚文字，但以理明义白为善也。故今之所论，直言其归趣而已，所贵精微朗畅，览读无烦者焉。  

○论潮汐由来大略  

东海渔翁访於西山隐者曰：“余生於海上，若风雨□霞雷电霜雪之自（自者所从来之谓也），余皆略知宗旨矣。至於海潮之来，朝闻夕见，终莫晓其所由然也。遐观竹帛（古者未有纸、或书於竹简，或书缯帛，故呼经史为竹帛），博考古今，海经（夏禹治水之时记山川百物，其书名《山海经》也）论衡之文（後汉王充著书考论物理，其书名曰《论衡》），窦氏（浙东处士窦叔蒙著《海涛志》）卢侯之说（袁州刺史卢肇著《海潮赋》），虽多端指谕，咸於义未安。闻君子志学能文，精智辩物。愿为余明白而陈之。”西山隐者曰：“仆岩居林处，遥海远江，安能知涛潮之所起乎？且天地广大，谁能睹其根源！请为子远取诸经，近取诸物以考之。虽其至广至大，亦不能逃於理矣。今按《易》称‘水流湿’（《周易》乾卦之文），《书》称‘水润下’（《尚书洪范》之文），俱不言水能盈缩。斯则圣人之情可见矣。水既不能盈缩，则海之潮汐（音夕，潮之落也，今人呼为泽），不由於水，盖由於也。地之所处，於大海之中，随气出入而上下（音暇，後意同者皆仿此）。气出则地下，气入则地上。地下则沧海之水入於江河，地上则江河之水归於沧海。入於於江河之谓潮，归於沧海之谓汐。此潮汐之大略备矣。”问曰：“古今言潮汐者多矣，皆以海水盈缩而为之，未有言由地之上下者也。子之独见，深得其源。然其必非海水之盈缩，从何理以知之？”答曰：“视百川则知之矣。百川亦水也，不能盈缩（此破窦氏言”月为水之宗，水随月盈缩“者）。海岂独能盈缩乎？假令海异百川，独能盈缩，则海水既盈，地亦随盈而升，百川随地而上。彼此俱上，则无潮矣。海水既缩，则地亦随缩而降，百川亦随地而下。彼此俱下，则无汐矣。固以百川居地之上，地居海之上。地动而海静，动静相违，则潮汐生矣。以斯知非海水之盈缩也。”  

○论地浮於大海中  

渔翁问曰：“《中庸》云（《礼记》篇名也）：‘地之广厚，振河海而不泄（郑元注云：振，“收也。”）。’则是海居地上。子云地浮於海中，何也？”答曰：“作《记》之人（作《礼记》之人也），欲明积小致大，极言地之广厚，非实也（《中庸》云：“今夫地一撮土之多也，及其广厚，载华岳而不重，振河海而不泄。万物生焉。”为其意言积小致大，地从撮土之多，遂能收河海而不泄，此立教之文非穷理也）。按《洪范》五行，一曰水，水曰润下，润下作咸，指言海水。水之本位，位在北方。自北直南，以土及火（水在北，土居中，火在南也）。推而立之（从南推起而立之），则火上土中水下也。亦如人之五脏，心上脾中肾下也（心属火脾属土肾属水也）。故《志》曰（《志》者，古书之通称）：‘天以乘气而立，地以居水而浮。’由是而论，地居海之上，亦已明矣。”问曰：“地必居海之上，则是地浮而不沉。今将土块置之於水则沉，何也？”答曰：“地含气块，不含气故也。且子不见陶器乎（陶器、瓦器、盆瓮之属）？夫陶之於水也，全之则虽重必浮（含气故也），片之则虽轻必沉（片之者，打一小片置之於水，则必沉者，不含故也）。於质性同而浮沈异者，气之所存则浮，气之所去则沉。子曰土块之不浮，亦犹器片之沈矣。”问曰：“如子之言，地则浮矣。然则海中洲岛，其独立乎？其居於地乎？”答曰：“地形中耸而边下，海中洲岛，犹居地之垂处也。”问曰：“若如所论，则是天下一海而地浮於中。然经史有四海之文，何也？”答曰：“经史之文，据其所由而为言也。居之中而指四方，故言四海。其实一耳。”  

○论地有动息上下  

渔翁问曰：“吾闻地道安静，子曰随气出入而上下，何也？”答曰：“《周易》云：‘坤元亨，利牝马之贞。’《彖》曰：‘牝马地类，行地无疆。’然则乾象以龙，坤象以马。观其所象，地非不动之物。《河图括地象》云：‘地常动而不止（地周游於八之中，未尝暂息也）。’春东（东方木气时曰少阳，所以暄和），夏南（南方火气时曰太阳，所以暑热），秋西（西方金气时曰少阴，所以凄凉），冬北（北方水气时曰太阴，所以严凝）。冬至极上，夏至极下。其故何哉？由於气也。夫夏至之後，阴气渐长。阴气主闭藏，则衰於上而盛於下。气盛於下，则海溢而上（阳气归於海，下气多，故溢而上也）。故及冬至而地随海俱极上也（从夏至後阳气渐退，阴气渐长，地亦渐上，阴进故也。及至秋分地面与天不齐，故昼夜等也。秋分之後，及至冬至，地面上过天心，上之极也，所以昼短而夜长也）。冬至之後，阳气渐长。阳气主舒散，则衰於下而盛於上。气盛於上，则海敛而下（阳气散出於海，上气少故敛於下）。故及夏至而地随海俱极下也（冬至之後，阳气渐长，阴气渐退。地亦渐下，阴退故也。及於春分，地面与天不齐，故昼夜等也。春分後，及於夏至，地面下过天心，下之极也，所以昼长而夜短也）。此一年之内动息上下也。”问曰：“其一日之内，动息上下，可得闻乎？”答曰：“系辞云：‘夫坤，其静也翕（韩康伯注云：“翕，敛也。”止则翕，敛其气也）。’其动也辟（注云：“动则开，辟以生物也。”），翕者物之收敛，辟者气之散出。气收敛则地上，气散出则地下。何异人之呼吸欤？又《庄子》云：‘大块噫气（大块，地也），其名曰风。’彼言噫气，亦呼吸之类也。”问曰：“一昼一夜两潮汐，则是一昼一夜，两辟两翕。将何验之哉？”答曰：“验鱼兽之皮，则知之矣（鱼兽出海中，形如牛）。按《毛诗》虫鱼疏云：‘鱼兽之皮，乾之经年，每天阴及潮来，则毛皆起。若表晴及潮还，则毛伏如故。虽在数千里外，可以知海水潮。’然则潮之来去，与天之阴晴相类，气散出则天阴，气收敛则天晴。即知是气散出则潮来，气收敛则潮落。故知鱼兽之毛起伏者，非识天之险晴，及潮之来去，自应气之出入耳。毛起者气出也，气出则地下，地下则潮来。毛伏者气入也，气入则地上，地上则潮落。故鱼兽之毛，一昼一夜，两起两伏。足以验其气之两辟两翕矣。”问曰：“此翕辟之气，是何气也？”答曰：“地中之气也。故此气一出一入，则地独上独下，不由於水也。若一年之气，则是天之元气，其气周於水，故水随於气而地随於水也。”问曰：“地之广厚，不知几千万里也（今算术之家言地之里数，皆虚妄也。何者？地之四面垂入海中，不可知其涯际也）。言能随气动息，不亦诬乎？”答曰：“神无方，岂论巨细？且天大於地，逾数倍焉。尚能空中旋运也。况地比於天，殊为小者，岂不能随气动息哉？但人自不思之耳。吾子视日月之回，则信天之能旋。而视涛潮之至，不信地之能动（日月东行，天体西转。今日月西回者，天运之也。水性本静为潮汐者，地使之然。此理昭然，但人不思之耳），岂不冥哉？岂不昧哉（冥者无知之貌，昧者暗晦之辞）？”问曰：“若如所论，则地有动息上下矣。然则人不觉之，何也？”答曰：“不睹日月，则不觉天之旋。不睹涛潮，则不觉地之动。故《河图括地象》云：‘夫人居大舟之中，闭牖而坐，则不知舟之动也。’且人居大舟中，尚不知舟动，而况地之广大，曾不睹其边，何以知其上下哉？且子不闻南中之潮鸡乎（出《山海经》）？鸡鸣则潮至，鸡不睹潮之至而先鸣者，盖觉地之动也。是知物有所长，人或不及。”问曰：“地震人则觉之，何也？”答曰：“动安和而震战悚也。震甚则人觉，微亦不觉也。昔张衡作地震仪，以龙衔铜丸，地震则丸落（张衡，後汉人也。仪者，状貌之称也。其形如酒樽，外铸铜，为八龙，龙衔铜丸，各置一方。其机关在樽内，东方地震，则东龙丸落，他皆仿此也）。尝一丸落而不觉震，人皆以为无验。经数日而陇西奏地震，与丸落时同，人始服其工妙。然则震微人尚不觉，况辟翕上下微而和者乎？”问曰：“地震何为者也？”答曰：“亦气也。《周语》云：‘阳伏而不能出，阴迫而不能升，则有地震（此伯阳甫之辞也，伯阳甫，老子也）。’言阳气伏於下，而阴气迫於上。故阳气不能升出而地为之震，其言阳伏阴迫，皆迫伏於地中焉（推此而言，是知地中之气能使地之上下也）。”  

○论潮汐名义  

渔翁问曰：“若如所论，则是地自上下，水乃去来，而为之潮。何也？”答曰：“潮乾朝也（潮音朝廷之朝），潮本无名，强名之曰潮。至江汉之流，自归於海，而《夏书》谓之朝宗於海（《尚书禹贡》文也），其意言百川之赴海，如诸侯之朝天子也。古人见海来朝百川，亦名之曰潮。如天子出而见诸侯，亦谓之朝。故《明堂位》云（《明堂位》，《礼记》篇名）：“‘昔者周公朝诸侯於明堂之位。’意同於此矣（周公，周成王之叔父也，成王年幼周公摄行天子之事，而受诸侯之朝也）。”问曰：“谓之汐，何也？”答曰：“汐者水归於海，如臣夕见於君然（早见於君曰朝，晚见於君曰夕）。故《左传》曰：‘国家无事，则朝（音朝廷之朝也）而不夕（务闲也）’，《诗》云：‘邦君诸侯，莫肯朝夕（《小雅雨无正》篇）’，此其义也。”问曰：“谓之涛，何也？”答曰：“涛，大波也。凡风之驾水皆谓之涛，不得专於潮也（考其义理则窦氏卢侯谓潮为涛失之矣）。”  

○论潮有大小  

渔翁问曰：“潮来有大小，何也？”答曰：“二月八月，阴阳之气交，月朔月望，天地之气变。交变之时，其气必盛。气盛则出甚（如人行步则喘急），气出甚则地下甚（下，者暇。意同者仿此），地下甚则潮来大。其非交变之时，其气安静则出微，气微则地下微，地下微则潮来小。故二月八月，其潮遂大於诸月，月朔月望，其潮遂大於诸潮。”问曰：“大不正当朔望之日，常於朔望之後何也（朔大於初二、初三、初四，望大於十六、十七、十八）？”答曰：“凡物之动，先感而後应，先微而後盛，朔望之气虽至，而地动之势犹微，故潮来大常於朔望之後也。”问曰：“何知二月八月阴阳之气交者？”答曰：“阳气生於子（谓十一月也），出於卯（谓二月也），浮於午（浮者盛於地上谓五月也），入於酉（谓八月也）。阴气生於午，出於酉，浮於子，入於卯（子午卯酉皆谓月建也）。故曰卯酉者，阴阳出入之门户也（二月阳气出而阴气入，八月阴气出而阳气入）。是知二月八月，阴阳之气交也。”问曰：“何知月朔月望，天地之气变者？”答曰：“日，天伦也（俱阳物也）。月，地类也（俱阴物也）。朔，形交焉（日月周旋故曰形文）。望，光偶焉（月望光满，故曰光偶。光偶者，团圆盛大，与日相对）。光偶形交，其变如一（所以朔望之时天地之气皆有变动，朔望无异故曰如一也）。故阴阳书占正月之朔，知一岁之祥（祥者善恶之通变，今人占岁且□物风气，知一年之内水旱丰荒也）。又称五月、十一月望为天地牝之辰（牝者阴阳交接之名也）。彼其诸月，犹此一隅（言诸月之朔望皆於正月、十一月之朔，举此二月，则诸月可知。故曰犹此一隅，犹如也。隅，角也）。是知月朔望，天地之气变也。故《洪范》云：‘星有好风（箕星好风），星有好雨（《毕星好雨》诗云：“月离于毕，俾滂沱矣。”离，丽也，丽，著也）。’月之从星，则以风雨。然则月从其箕毕之星，天地尚为之风雨，岂其交接而气不变者乎？”  

○论潮候渐差  

渔翁问曰：“潮来或午或未，渐差何也？”答曰：“昼夜系日，翕辟随月。月临子午则地辟，故潮之来，月皆临子临午（夜潮月临子，昼潮月临午）。天体西转，日月东行。日迟而月速，每二十九日过半而月及日。日月同会，谓之月朔。故月朔之夜潮，日月俱临於子，昼潮日月俱临於午。自此之後，月速渐东，至午渐迟。故潮亦渐迟也（天体西转、日月东行，月速而日迟，从月朔之後，月去日渐远，初二初三日，至未而月方至午，故潮来在午後未时也。所谓昼夜系日翕辟随月者也）。又夜於海下而论，则天体东转，日月西行，月速渐西，至子渐迟，故潮来亦渐迟（月朔夜半潮来者，日月俱在子，至初二初三，月去日渐远，日已至丑而月方至子，故潮来在子後丑时也），是以昼潮入夜（一日午时，二日午後，三日未时，四日未後，五日申时，六日申后，七日酉时，八日酉後，此谓昼潮入夜也）。”问曰：“何谓月临子午，夜潮入昼（一日子时，二日子後，三日丑时，四日丑後，五日寅时，六日寅後，七日卯时，八日卯後，所谓夜潮入昼也），则地辟乎？”答曰：“《礼运》云（《礼记》篇名）：‘地秉阴窍於山川，播五行於四时（郑元云：窍，孔也。言地持阴气，出内於山川以舒五行於四时也），和而後月生也（言此气和乃月生也）。是以三五而盈，三五而阙。则是月为地类也。《易》说阳气生於子，阴气生於午（《易》说者《周易》之义也），故月临子午则地气生，地气生则辟而出也。“问曰：”说卦云（《周易》下系也）：‘离为日，坎为月。’则是月为水类。而《礼运》月为地类，与说卦不同，何也？”答曰：“地、水皆属於阴，俱主於月。故礼运说卦，互而言之，以相显也。且日为群阳之精，非独专於火也。月为群阴之精，非独专於水也。何以言之？按五行，天一生水於北，地二生火於南。是故火为雌，水为雄也。若以日专主火，月专主水，则亦日雌而月雄也。今按《礼》说云（《礼记》之义）：‘日为君象，月为臣象。’观其所象，正与水火相违。故知日非专火，月非专水也。《易》曰：‘乾，天也。’有君父之道焉（《周易》说卦云：“乾为天，为君，为父。”）。坤，地也，有妻臣之道焉（坤文云，地道也，妻道也，臣道也）。然则日象与乾同（日为君象），月象与坤同（月为臣象），故曰三五而盈，三五而阙。三五者，水一火二木三金四土五（此五行生数也），合其数为十五。满十五而盈（月望也），尽十五而阙（月晦也）。既与坤道同象，总五行之气，非地类而何（地亦总五行也）？与说卦参而求之，足表群阴之义。”问曰：“阳燧开而火出（阳燧者，五月丙午日午时，铸铜锡为之，其形如镜，举之照日以艾，得其火也），阴鉴举而水流（阴鉴者，用十一月壬子日子时铸铜锡为之，其形如蚌壳，举之照月，以物取之，得水者也）。则似月专於水矣。何以释之？”答曰：“所言不专於水，岂谓全无水也？但其兼主诸阴，水亦在其中矣。举阴鉴而得水，与掘地而得泉，何以异也？”问曰：“五行云：阳数奇，阴数偶。水一土五奇数，子云皆属於阴，何也？”答曰：“水成数六，土成数十，然则水之与土，属阳而终属於阴，阴极则阳阳极则阴之义。”  

○论浙潮  

渔翁问曰：“浙江之潮特大，何也？”答曰：“诸江淮河，发源皆远，其水多（按楚江出岷山，淮出桐柏山，河出昆仑山）。江水既多，则海水入少。水入既少，其潮皆小也。而浙江发源独近，其水少（浙江之源，近者三四百里，远者不过千里）。江水既少，则海水入多。水入既多，故其潮特大也。”问曰：“潮来有头，何也？”答曰：“地势广远，垂入海中（今人见海岸谓之海际，非也。殊不知地势渐低为海水所漫，其际不可见也）。地下则潮生（下音暇），潮生於地际自际涌，涌则蹙，蹙则奔，奔则有头，水之常势也。”渔翁问曰：“浙江之潮，或东或西，何也？”答曰：“夫水之性，攻其盈而流其虚。沙随其流百积其虚。积而不已，变虚为盈。盈则受攻，终而复始。所以或东或西也。”问曰：“何故浙江之水，独能攻其盈乎？”答曰：“大川皆然，非独浙江也。凡水之回折之处，涯岸皆迭盈迭虚，或三十五十年而一变，水势使之然也（今黄河及诸大川之岸皆有移易是也）。《易》曰‘地道变盈而流谦’，此之谓也。”  

○论气水相周日月行运  

渔翁问曰：“子言气盛於下，则海溢而上。气盛於上，则海敛而下。则是海之下有气，从何理以知之？”答曰：“《抱朴子》云（葛洪所著书名）：‘从地向上，四千里之外，其气刚劲，居物不落。’以此推之，则周天之气皆刚，非独地之上也。是知日月星辰，无物维持而不落者，乘刚气故也。内物既不能出，而外物亦不能入。则日月星辰，虽从海下而回，莫得与水相涉（此言乃见卢氏所言出入於海冲击而为潮之谬也）。若其海下无气，则日月星辰，并入於水。按星月无光，假日光而明。若日夜入於水，则星月无由明矣。故知日居元气之内，光常周遍於天。虽当夜半之时，天中亦不昏黑（日在上则光照下，在下则光照上，故虽通夜，光常遍於天，所以星月明也）。以斯知海之下，有气必矣。故人之气海，亦在水藏之下，其取象於天地焉（气海在脐下）。”问曰：“海之下既有气，海之边际则如何？”答曰：“亦气也（海之外，际无涯岸，皆刚气捍其水，所谓周天之气皆刚者也）。气之外有天，天周於气，气周於水，水周於地，内地而外天，天地相将，形如鸡卵（黄即地也，白即水也，膜即刚气，壳即天也）。”问曰：“《虞书》谓东方之地曰谷，西方之地曰昧谷（《尚书尧典》文也）。则似日之出入，皆从地穴中也。今子言日居元气之内，而与虞书不同，何也？”答曰：“易离卦彖云：‘日月丽乎天。’丽，著也。言日月之行，附着於天也，则所言日居元气之内，无乃是乎？而《虞书》所称谷者，皆在九州之域，此乃指其所见而为言也。凡平地以望日出日入，皆如近在山谷间，故以谷言之耳。”问曰：“《周易》《虞书》，俱为正典，安知《易》是而《书》非乎？”答曰：“视日月之行，则知之矣。按日月右旋而天左转，日月行迟而天转速。故日月随天皆西迈，非着天而何？故知《易》是也。”问曰：“前篇云日迟而月速，此云日月迟而天转速，何也？”答曰：“日行三百六十六日而一周天，月行不及三十日而一周天。天则一日一夜而转一周，是月行速於日，迟於天也。比日言之则月速，比天言之则月迟。与前篇非相矛盾也（矛盾者，相违背之辞。矛，枪也。盾，干杆也。今人谓之傍牌，事见《列子》）。”  

○论浑荩轩宣诸天得失  

渔翁问曰：“如子所谓，是用浑天为说也。盖天、轩天、宣夜之是否，可得闻乎？”答曰：“此三者之说皆非（自古说天地之形者，都有七家：一曰浑天，二曰宣夜，三曰盖天，四曰轩天，五曰穹天，六曰安天，七曰方天。诸说既繁，难以备举。今略举四者也）。盖天者，言天形如车盖也。轩天者，言天势南低北轩也。宣夜者，言天唯空碧无形质也。唯浑天言天地之形如鸡卵，北声而南下（南小北大，故终日旋运而不离其所）。故北极常不没，南极常不见。其转如车轴（以车轴喻鸡卵之转，非真如车轴也），日月星辰皆不回。故先儒皆以浑天为得也。”问曰：“何知浑天为得乎？”答曰：“按《周易》‘乾下坤上为泰。ⅱⅰ’，其彖曰：‘天地交而万物通也。’又‘震下坤上为复。ⅱⅲ’，其彖曰：‘复其见天地之心，阳气在下。’推此则见浑天之形也。昔张衡作浑天仪（仪者，状貌之称，铸铜为之雕镂，日月星辰於上），於密室之中，以仪浮於水上，滴水而转之，以视日月出月没，昏中晓中（正月之节昏昴中晓心中），於室内唱之，与室外观之，天不差晷刻。由是论，故知浑天为得也。”问曰：“何知盖轩之属非乎？”答曰：“彼盖轩者，皆言天转如磨盘，日月星俱北回。如人把火，夜行远则不见。故先儒咸以其说为非也。凡把火夜行，渐远渐小，然後不见。今日落之时尢大，故知非远不见也。又以破镜之状，辩其日落之时，益见北回之谬。何以言之？若日落之时，如竖破镜，即是日回於北。今日落之时，如横破镜，故知日入於下也。且月之生明，向日为始。若月从北明，即日回於北。今月从下起，得非日居其下乎（看月之初明，即日之所在）？是知盖轩之论，无所取裁。在易卦，坤下乾上为否。ⅰⅱ”问“宣夜之说，其理如何？”答曰：“亦非也。《易》曰：‘天行健（《周易》乾卦象辞）。’既称行健，则有形矣。《道经》云：‘天无以清，将恐裂（老子五千言之文也）。’又史书每称天开天裂（史书者，《史记》以下之通称。汉孝惠二年天开东北二十馀丈），天若无形，将何开裂？宣夜言天无形质，谬矣。”问曰：“天必有形，其形之外，可得闻乎？”答曰：“列子云：‘天地者，空中之一细物，有中之最巨者也。’然则天形之外，但空而无物。”渔翁问穷，作而喜曰：“问少得多，问潮闻汐，又闻天地之元理也，昭昭乎若夜之且晓，梦之醒矣。非奥学精识，其孰能臻此哉！”  

○新添毛诗序  

大中年中，毛诗博士沈朗进新添毛诗四篇云：《关雎》后妃之德，不可为三百篇之首。盖先儒编次不当尔。今别撰二篇为尧舜诗，取虞人之箴为禹诗，取《大雅》文王之篇为文王诗，请以此四诗置《关雎》之前，所以先帝王而後后妃，尊卑之义也。朝廷嘉之。夫沈朗论诗，一何狂谬。新添四诗，为风乎？为雅乎？为风也，则不宜歌帝王之道。为雅也，则不可置《关雎》之前。非唯首尾乖张，实亦自相矛盾。其为妄作，母乃甚乎？  

○诗序不作於毛公辨  

先儒言诗序并小序子夏所作，或曰毛苌所作，明曰非毛苌所作也。何以知之？按《郑风出其东门》序云：“民人思保其室家。”《经》曰：“缟衣綦巾，聊乐我员。”毛《传》曰：“愿其室家，得相乐也。”据此传意，与序不同，自是又一取义也。何者？以有女如云者，皆男女相弃，不能保其室家，即缟衣綦巾，是作诗者之妻也。既不能保其妻，乃思念之言，愿更得聊且与我为乐也。如此则与序合。今毛以缟衣綦巾为他人之女，愿为室家得与相乐，此与序意相违，故知序非毛作也。此类实繁，不可具举。或曰：“既非毛作，毛为传之时，何不解其序也？”答曰：“以序文明白，无烦解也。”  

☆毛胜  

胜，字公敌，晋陵人。仕吴越忠懿王为功德判官。  

○水族加恩簿  

令咨尔独步王江殊（江瑶之文名），鼎鼐仙姿，琼瑶绀体。天赋巨美，时称绝佳。宜以流碧郡为灵渊国，追号玉柱仙君。称海珍元年，令章邱大都督忠美侯沧浪头（章举），隐浪色奇，入瓯称最。杜口中郎将白中隐（车螫），负乃厚德，韬其雄姿。殊形中尉兼灵甘尹淡然子（蚶菜），体虽诡异，用实芳鲜。玉德公季遐（魁），纯洁内含，爽妙外济。沧浪头可灵渊国上相无比，白中隐可含珍大元由丰甘上柱国兼脆尹。淡然子可天味大将军远胜王，季遐可清绡内相颉羹郡王。令多黄尉权行尺一令南宠（截），截然居海，天付巨材，宜授黄城监远珍侯。复以尔专盘处士甲藏用（蝤蛑），素称截副，众许蟹师，宜授爽国公圆珍巨美功臣。复以尔甘黄州甲杖大使咸宜作解蕴中（蟹），足材腴妙，螯德充盈，宜授糟邱常侍兼美君。复以尔解微子（彭越）形质肖祖，风味专门，咀嚼谩陈，当置下列，宜授尔郎黄少相。令合州刺史仲扃（蛤蜊），重负双宅，闭藏不发，既命之为含津令，升之为悫诚君矣。粉身功大，偿之实难，宜授紫晖将军甘松左右丞监试甘圆内史。令灵蜕先生（文），外无排胁之皴，内无鲠喉之乱，宜授红铛祭酒清腴馆学士。令惟尔清臣（鲈），销酲引兴，鳞鬣之乡，宜授橙齑录事守招贤使使者，令珍曹必用郎中时充（鲥），铛材本美，妙位无高，宜授诸衙效死军使持节雅州诸军事。令惟尔白圭夫子（鲚），貌则清瞿，材极美俊，宜授骨鲠卿。令甘鼎（鼋），究详尔调鼎之材，咽舌潮津，宜封醉舌公。令甲拆翁（鳖）挟弹於中，巧也。负担於外，礼也。介胄自防，不问寒暑，智也。步武懦缓，不逾规绳，仁也。故前以擐甲尚书荣其迹，显其能，宜授金丸丞相九肋君。令长尾先生（鲎），惟吴越人以谓用先生治酱，华夏无敌，宜授典酱大夫仙衣使者。令元镇，（石首），区区枕石子孙，德甚富焉，且授新美舍人。令和羹长朱子房（石决明），酒方沈酣，臭薰一座，挑箸少进，神明顿还。至於七孔赋形，治目为最，宜授怀奇令史。令甘盘校尉（乌贼），吐墨自卫，白事有声，宜授巽墨将军。令元介卿（龟），尔卜灼之效，吉凶了然，所主大矣，宜授通幽博士。令惟尔借眼公（水母），受体不全，两相藉赖。宜授同体合用功臣左右卫驾海将军。令李藏珍（真珠），照乘走盘，厥价不赀，斑希（玳瑁）裁簪制器，不在金银珠玉之下。藏珍宜授圆辉隐士，斑希宜授点花使者。令房叔化（牡蛎），粉厕汤丸，裹护丹器，屈突通（梵响）振声远闻，可知佛乐。阮用光（砑光螺）运体施功，物皆滑莹。罗幼文（珂）类乎贝孙，点缀鞍勒，粲然可观，小有文采。叔化可豪山太守乐藏监固济，突通可曲沃郎梵响参军摄玉，塔金舍，用光可检校大辉光宜充掌书记，幼文可马衣丞。令惟尔田青（螺蛳），微藏浅味，无所取材，世或烹调，以为怪品。申洁（蛙）苍皮瘾疹，矮股跳梁。江伯夷（逐夷）宋帝酷好，鳔则别名。屯江小尉（江犭屯），渔工得隽，亦号甘肥。田青授具体郎，申洁宜授济馋都护行水乐令，伯夷宜授宋珍都尉南海詹事，屯江小尉宜授追风使试汤波太守。令以尔锦袍氏（鳜），骨疏肉紧，体具文章，宜授苏肠御史仙盘游奕使。以尔李本（鲤），三十六鳞，大烹允尚，宜授跨仙君子世美公。以尔鲜於羹（鲫），斫精妙，见称杜陵，宜授轻薄使银丝省餍德郎。以尔楚鲜（白鱼），隐釜沈糟，价倾淮甸，宜授倾淮别驾。以尔缩项仙人（鳊），鬼腹星鳞，道亨襄汉，宜授槎头刺史。以尔食宠侯（鲟鳇），支节斑驳，标致高爽，宜授添厨太监。以尔单长福（单），曲直靡常，鲜载具美，宜授泥蟠掾。以尔管统（葱管），省象菜伯，可备煎和，宜授长白侯同盘司箸局平章事。以尔备员居士（东崇），腥粗无状，见取俗人，宜授炼身公子。以尔唐少连（崇连），池塘下格，代匮充庖，宜授保福军节度使。令黄荐可（河屯），尔泽嫩可贵，然失於经治，败伤厥毒，故世以醇疵隐士为尔之目，特授三德尉兼春荣小供奉，令新餐氏（鳆），尔疗饥无术，清醉有材，莽新妖乱，临盘肆餐，物以人污，百代宁洗，尔之得氏，累有由矣，宜特补辅庖生。令盖顽，生乎泥沙，薄有可采，宜授表坚郎。  
