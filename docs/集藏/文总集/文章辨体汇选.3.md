---
title: 文章辨体汇选 3 钦定四库全书
index: true
icon: editor
order: 78
category:
  - 集藏
  - 文总集
tag:
  - 贺复征
  - 明
---

## 文章辨体彚选卷三百九十一

（明）贺复征 编  

○史论十  

夏论【`宋苏辙本卷同`】  

苏子曰圣人之于天下茍可以安民不求为异也尧舜传之贤而禹传之子后世以为禹无圣人而传之而后授之其子孙此以好异期圣人也昔者汤有伊尹武王有周公而周公又武王之弟也汤之太甲武之成王皆可以为天下而汤不以予其臣武王不以予其弟诚以为其子之才不至于乱天下者无事乎授之它人而以为异也而天下何独疑禹哉今夫人之爱其子是天下之通义也有得焉而以予其子孙人情之所皆然也圣人以是为不可易故因而听之使之父子相继而无相乱以至于尧尧举天下而授之舜舜得尧之天下而又授之禹举天下而授之人此圣人之所以大过人而天下后世之所不能也天下后世之所不能而圣人独为之岂以为异哉天下之人不能皆贤而有异人焉为异而震之则天下皆将喜其名而失其真故夫尧舜之传贤者是不得已而然也使尧之丹朱舜之商均仅可以守天下而尧肯传之舜舜肯传之禹以为异而疑天下哉然则禹之不以天下授益非以益为不足授也使天下复有禹予知禹之不以天下授之矣何者启足为天下故也启为天下而益为之佐是益不失为伊尹周公其功犹可以及天下也圣人之不喜异也如此鲁人之法赎人者受金于府子贡赎人而不受赏夫子叹曰嗟夫使鲁之不复赎人者赐也夫夫赎人而不以为功此君子之所以异于众人者而其币乃至于不赎是故圣人不喜夫异以其有时而穷也闵子终三年之丧见于夫子援琴而歌戚戚而不乐作而曰先王制礼弗敢过也子夏终三年之丧见于夫子取琴而鼓之其乐偘偘然作而曰先王制礼不敢不及也而夫子皆以为贤由此观之禹益之事传者之过也  

商论  

苏子曰商之有天下者三十世而周之世三十有七商之既衰而复兴者五王而周之既衰而复兴者宣王一人而巳葢商之多贤君宜若其世之过于周周之贤君不如商之多而其久于商者乃数百岁其故何也周公之治天下务以文章繁缛之礼和柔驯扰刚强之民故其道本于尊尊而亲亲贵老而慈幼使民之父子相爱兄弟相悦以无犯上难制之气行其至柔之道以揉天下之戾心而去其刚毅果敢之志故其享天下至久而诸侯内侵京师不振卒于废为至弱之国何者优柔和易可以为久而不可以为强也若夫商人之所以为天下者不可复见矣尝试求之诗书诗之寛缓而和柔书之委曲而繁重者皆周也而商人之诗骏发而严厉其书简洁而明肃以为商人之风俗葢在乎此矣夫惟天下有刚强不屈之俗也故其后世有以自振于衰微然至其败也一散而不可复止葢物之强者易以折而柔忍者可以久存柔者可以久存而常困于不胜强者易以折而其末也可以有所立此商之所以不长而周之所以不振也呜呼圣人之为天下亦有所就而巳不能使之无弊也使之能久而不能强能以自振而不能以及逺此二者存乎其后世之贤与不贤矣太公封于齐尊贤而上功周公曰后世必有篡弑之臣周公治鲁亲亲而尊尊太公曰后世濅衰矣夫尊贤上功则近于强亲亲尊尊则近于弱终之齐有田氏之祸而鲁人困于盟主之令葢商之政近于齐而周公之所以治周者其所以治鲁也故齐强而鲁弱鲁未亡而齐亡也  

秦始皇论  

苏子曰诸侯之兴自生民始矣至始皇灭六国而五帝三代之诸侯埽地无复遗者非秦能灭诸侯而势之隆污极于此矣昔禹会诸侯于涂山执玉帛者万国传商及周文武之间止千七百余国夫人之必争强弱之必相吞灭此势之必至者也彼非诸侯独能自存圣贤之君时出而齐之是以强者不敢肆弱者有以自立葢自禹五世而得少康自少康十二世而得汤自汤六世而得大戊自大戊十三世而得武丁自武丁八世而得周文武当是时虽有强暴诸侯不得以力加小弱然虞夏诸侯亡者已十八九矣自文武成康以来三十有三世独一宣王能纪纲诸夏幽平以后诸侯放恣春秋之际存者百七十余国而巳虽齐桓晋文迭兴以会盟征伐持之而道德不足其身所攻灭葢已多矣陵迟至于六国独有宋卫中山泗上诸侯在耳地大兵强皆务以诈力相倾虽使桓文复生号令将有所不行非有盛德之君不足以懐之矣是以至于荡灭无余而后止秦虽欲复立诸侯岂可得哉而议者乃追咎李斯不师古始使秦孤立无援二世而亡葢未之思欤夫商周之初虽封建功臣子弟而上古诸侯棊布天下植根深固是以新故相维势如犬牙数世之后皆为故国不可复动今秦已削平诸侯荡然无复立锥之地虽使并建子弟而君民不亲譬如措舟沧海之上大风一作漂卷而去与秦之郡县何异且独不见汉髙晋武之事乎割裂海内以封诸将诸子大者连城数十举无根之人寄之万民之上十数年之间随即散灭不获其用岂非惑于其名而未察其势也哉古之圣人立法以御天下必观其势势之所去不可强反今秦之郡县岂非势之自至也欤然秦得其势而不免于灭亡葢治天下在德不在势诚能因势以立法务德以扶势未有不安且治者也使秦既一天下与民休息寛徭赋省刑罚黜奢淫崇俭约选任忠良放逺法吏而以郡县治之虽与三代比隆可也  

齐论  

苏子曰三代之得天下其所以异于后世者惟不求而得之耳世之论伊尹太公多以阴谋竒计归之其说乃与汉陈平魏贾诩无异夫陈平贾诩之事张子房荀文若之所不为也而谓伊尹太公为之乎太公葢善用兵老而不衰与文王治岐而司马兵法出焉要之皆仁人岂以诡诈为文武倾人以自立者哉管仲相桓公霸诸侯一匡天下使人免左袵之祸孔子以仁许之然死不旋踵适庶争立桓公不得葬幸而不亡以管仲之智而不免于此葢物有以蔽之欤古者将治天下必先治家以为其道当自是往管仲为齐大夫塞门反坫身备三归而桓公内嬖如夫人者六人其行甚秽管仲以为不害霸不禁也夫古之圣人为君臣父子夫妇之礼皆有本末不徒设也故以旧坊为无用而毁之者必有水患以旧礼为无益而去之者必有乱患古之君子身修而家治安而行之不知其难而乱自去今管仲偷取一时之欲而侥幸于长久难哉桓公季年将立世子管仲知其将有适庶之祸遂与桓公属孝公于宋襄公夫使桓公妻妾适庶之分素明家事素定则太子一言立矣而它人何与哉盖管仲智有余而德不足于是穷矣  

燕论  

苏子曰燕召公之后然国于蛮貊之间礼乐微矣春秋之际未尝出与诸侯会盟至于战国亦以耕战自守安乐无事未尝被兵文公二十八年苏秦入燕始以纵横之事说之自是兵交中国无复宁歳六世而亡吴自太伯至寿梦十七世不通诸侯自巫臣入吴教吴乘车战射与晋楚力争七世而亡燕吴虽南北絶逺而兴亡之迹大略相似彼说客策士借人之国以自快于一时可矣而为国者因而徇之猖狂恣行以速灭亡何哉夫起于辟陋之中而奋于诸侯之上如商周先王以德服人则可不然皆祸也至太子丹不听鞠武而用田光欲以一匕首毙秦虽使荆轲能害秦王亦何救秦之灭燕而况不能哉此又苏秦之所不取也  

楚论  

苏子曰楚灵王因陈公子招之乱而灭陈追讨蔡侯般之弑君而灭蔡假大义以济私欲晋政已乱莫之能救沛然自以为得计矣不十月而有干溪之祸秦惠王使张仪说楚懐王欺而卖之如劫婴儿昭王又诱而执之咸阳加之以兵遂分楚之半此其恶甚于楚灵王然传子孙累世其祸乃应夫国于天地有与立矣一日为恶祸未即报也本弱者速毙根深者徐拔彼方以得为幸而不知天网之不失也是故楚虽已灭而楚之父老知秦之祸曰楚虽三戸亡秦必楚卒之灭秦者皆楚人也楚庄王讨陈夏征舒围郑及宋力皆足以取之弃而不有夫岂不欲畏天故也庄王既伯诸侯而楚遂以兴天命之不僣如此而可诬也哉  

管晏  

苏子曰管子以桓公伯然其家淫侈不能身蹈礼义晏子之为人勇于义笃于礼管子盖有愧焉然晏子事灵庄景公皆庸君功业不足道使晏子而得君如管仲之于桓公其所成就当与郑子产比耳至于纠合诸侯攘却夷狄未必能若管子也唐姚元崇宋璟皆中兴贤相然元崇好权利事武后立于羣枉之中未尝有一言犯之及事明皇帝时亦有所纵弛太庙栋毁巡游东都以为无害至于宋璟介洁特立于武后世排斥权幸身危者数矣其于明皇帝亦未尝有取容之言故世尝以元崇比管仲璟比晏子或庶几焉  

曹子臧吴季札  

苏子曰春秋之际世不知义而以权利为贵虽齐桓晋文皆以争国成名者也如子臧之于曹季子之于吴皆有可取之义弃而不顾而况于争乎予髙二子之义欲考其行事而子臧反国而致事事不复见季子事吴九十余年观其挂剑于墓不以死背其心塟子嬴慱不以恩累其志引兵避楚不以名害其德葢其所以养心者至矣虽禄之天下将有所不受而况于吴乎彼其所养者诚重之也  

范蠡  

苏子曰天下未尝无智者也而难于择君田丰陈宫其智皆足以制曹公而丰事袁绍宫事吕布绍布不用其言而君臣皆亡此固无足言者如陆逊之于孙权髙颎之于隋文言听计从致君于王伯矣而忮心一起二臣不得其死可不哀哉范蠡知勾践可与共患难则为之灭吴以致其功知其不可与同安乐则弃之浮江湖如去仇雠是以君臣免于恶名可不谓贤哉  

孟尝君  

苏子曰战国以诈力相侵伐二百余年兵出未尝有名秦昭王欺楚懐王而囚之要以割地诸侯熟视无敢以一言问秦者惟田文免相于秦几不得脱归而怨之乃借楚为名与韩魏伐秦兵至函谷秦人震恐割地以予韩魏仅乃得免自山东难秦未有若此其壮者也夫兵直为壮曲为老有名之兵谁能御之使田文能奋其威则是役也齐可以伯惜其听苏代之计临函谷而无攻以求楚东国而出师之名索然以尽东国既不可得而懐王卒死于秦由此观之秦惟不遇桓文是以横行而莫之制耳世岂有以大义而屈于不义者哉  

平原君  

苏子曰赵胜倾身下士以窃一时之声可耳至于为国计虑胜不知也赵欲距燕有亷颇赵奢不能用而割地与齐以借田单知单之贤而不知其不为赵用也及韩冯亭以上党嫁祸于赵赵豹明其不可而胜贪取之长平之祸成于胜一言此皆贵公子不知务之祸也乃欲使之相危国拒强秦难矣哉  

魏公子  

苏子曰魏公子始用侯嬴之计盗兵符杀晋鄙而夺其军击秦以全赵成桓文之功矣然兄弟自是相失十年不敢还魏几无以安其身殆哉其后秦兵攻魏无忌无还魏之心毛薛惎之翻然而归合诸侯破秦军使宗庙复安兄弟如故然后得明目以立于世葢无忌之名发于侯生而全于毛薛侯生之竒毛薛之正废一不可而正之所全者多矣  

鲁仲连  

苏子曰战国游谈之士非从即衡说行交合而宠禄附之故事不厌诡诈争走于利鲁仲连辩过秦仪气凌髠衍而从横之利不入于口因事放言切中机会排难解纷如决溃堤不终日而成功逃避爵赏脱屣而去战国以来一人而巳  

## 文章辨体彚选卷三百九十二

（明）贺复征 编  

○论一【`以下俱论史`】  

刘勰云论者伦也弥纶羣言而研精一理者也论之立名始于论语若六韬二论乃后人之追题耳其为体则辨正然否穷有数追无形钻坚求通钩深耴极乃百虑之筌蹄万事之权衡也至其条流实有四品一陈政二释经三辨史四铨文此论之大体也而萧统文选则分为三设论居首史论次之论又次之较诸勰说差为未尽惟设论则勰所未及而乃取答客难答宾戏解嘲三首以实之夫文有答有解巳各自为一体统不明言其体而槩谓之论岂不误哉愚谓析理亦与议说合契讽寓则与箴解同科设辞则与问对一致今兼二子之说例为八品一曰理论二曰政论三曰经论四曰史论【`有评议述赞二体`】五曰文论六曰讽论七曰寓论八曰设论其题或曰某论或曰论某则各随作者命之无异义也  

过秦论上【`汉贾谊`】  

秦孝公据殽函之固拥雍州之地君臣固守而窥周室有席卷天下包举宇内囊括四海之意并吞八荒之心当是时也商君佐之内立法度务耕织修守战之备外连衡而鬬诸侯于是秦人拱手而取西河之外孝公既没惠文武昭襄蒙故业因遗策南兼汉中西举巴蜀东割膏腴之地北收要害之郡诸侯恐惧会盟而谋弱秦不爱珍器重寳肥饶之地以致天下之士合从缔交相与为一当此之时齐有孟尝赵有平原楚有春申魏有信陵此四君者皆明智而忠信寛厚而爱人尊贤重士约从离衡兼韩魏燕赵齐楚宋卫中山之众于是六国之士有宁越徐尚苏秦杜赫之属为之谋齐明周最陈轸召滑楼缓翟景苏厉乐毅之徒通其意呉起孙膑带佗儿良王廖田忌廉颇赵奢之朋制其兵尝以十倍之地百万之军叩关而攻秦秦人开关延敌九国之师逡巡逃遁而不敢进秦无亡矢遗镞之费而天下诸侯巳困矣于是从散约解争割地而赂秦秦有余力而制其弊追亡逐北伏尸百万流血漂卤因利乘便宰割天下分裂河山强国请服弱国入朝延及孝文王庄襄王享国日浅国家无事及至始皇奋六世之余烈振长策而驭宇内吞二周而亡诸侯履至尊而制六合执敲朴以鞭笞天下威振四海南取百越之地以为桂林象郡百越之君俛首系颈委命下吏乃使蒙恬北筑长城而守藩篱却匈奴七百余里胡人不敢南下而牧马士不敢弯弓而报怨于是废先王之道焚百家之言以愚黔首堕名城杀豪俊收天下之兵聚之咸阳销锋鍉铸以为金人十二以弱天下之民然后践华为城因河为池据亿丈之城临不测之溪以为固良将劲弩守要害之处信臣精卒陈利兵而谁何天下巳定始皇之心自以为关中之固金城千里子孙帝王万世之业也始皇既没余威震于殊俗然而陈涉瓮牖绳枢之子甿隶之人迁徙之徒也材能不及中庸非有仲尼墨翟之贤陶朱倚顿之富蹑足行伍之间而倔起阡陌之中率罢散之卒将数百之众转而攻秦斩木为兵揭竿为旗天下云合响应赢粮而景从山东豪俊遂并起而亡秦族矣且夫天下非小弱也雍州之地殽函之固自若也陈涉之位非尊于齐楚燕赵韩魏宋卫中山之君锄耰棘矜非锬于钩戟长铩也适戍之众非抗于九国之师深谋逺虑行军用兵之道非及曩时之士也然而成败异变功业相反也试使山东之国与陈涉度长絜大比权量力则不可同年而语矣然秦以区区之地致万乘之权招八州而朝同列百有余年矣然后以六合为家崤函为宫一夫作难而七庙堕身死人手为天下笑者何也仁义不施而攻守之势异也  

过秦论中  

秦并海内兼诸侯南面称帝以养四海天下之士斐然乡风若是者何也曰近古之无王者久矣周室卑微五霸既殁令不行于天下是以诸侯力政强侵弱众暴寡兵革不休士民罢敝今秦南面而王天下是上有天子也既元元之民冀得安其性命莫不虚心而仰上当此之时守威定功安危之本在于此矣秦王怀贪鄙之心行自奋之智不信功臣不亲士民废王道立私权禁文书而酷刑法先诈力而后仁义以暴虐为天下始夫兼并者髙诈力安定者贵顺权此言取与守不同术也秦离战国而王天下其道不易其政不改是其所以取之也孤独而有之故其亡可立而待借使秦王计上世之事并殷周之迹以制御其政后虽有淫骄之主而未有倾危之患也故三王之建天下名号显美功业长久今秦二世立天下莫不引领而观其政夫寒者利裋褐而饥者甘糟糠天下之嗸嗸新主之资也此言劳民之易为仁也乡使二世有庸主之行而任忠贤臣主一心而忧海内之患缟素而正先帝之过裂地分民以封功臣建国立君以礼天下虚囹圄而免刑戮除去收帑污秽之罪使各反其乡里发仓廪散财币以振孤独穷困之士轻赋少事以佐百姓之急约法省刑以持其后使天下之人皆得自新更节修行各慎其身塞万民之望而以威徳与天下天下集矣即四海之内皆讙然各自安乐其处唯恐有变虽有狡猾之民无离上之心则不轨之臣无以饰其智而暴乱之奸止矣二世不行此术而重之以无道坏宗庙与民更始作阿房宫繁刑严诛吏治刻深赏罚不当赋敛无度天下多事吏弗能纪百姓困穷而上弗收恤然后奸伪并起而上下相遁蒙罪者众刑戮相望于道而天下苦之自君卿以下至于众庶人怀自危之心亲处穷苦之实咸不安其位故易动也是以陈涉不用汤武之贤不藉公侯之尊奋臂于大泽而天下响应者其民危也故先王见始终之变知存亡之机是以牧民之道务在安之而已天下虽有逆行之臣必无响应之助矣故曰安民可与行义而危民易与为非此之谓也贵为天子富有天下身不免于戮杀者正倾非也是二世之过也  

过秦论下  

秦并兼诸侯山东三十余郡缮津关据险塞修甲兵而守之然陈涉以戍卒散乱之众数百奋臂大呼不用弓戟之兵鉏■〈釒忧〉白挺望屋而食横行天下秦人阻险不守关梁不阖长戟不刺强弩不射楚师深入战于鸿门曽无藩篱之艰于是山东大扰诸侯并起豪俊相立秦使章邯将而东征章邯因以三军之众要市于外以谋其上羣臣之不信可见于此矣子婴立遂不悟藉使子婴有庸主之材仅得中佐山东虽乱秦之地可全而有宗庙之祀未当絶也秦地披山带河以为固四塞之国也自缪公以来至于秦王二十余君常为诸侯雄岂世世贤哉其势居然也且天下尝同心并力而攻秦矣当此之时贤智并列良将行其师贤相通其谋然困于险阻而不能进秦乃延入战而为之开关百万之徒逃北而遂坏岂勇力智慧不足哉形不利势不便也秦小邑并大城守险塞而军髙垒毋战闭关据阨荷戟而守之诸侯起于匹夫以利合非有素王之行也其交未亲其下未附名为亡秦其实利之也彼见秦阻之难犯也必退师安土息民以待其敝收弱扶罢以令大国之君不患不得志于海内贵为天子富有天下而身为禽者其救败非也秦王足巳不问遂过而不变二世受之因而不改暴虐以重祸子婴孤立无亲危弱无辅三主惑而终身不悟亡不亦宜乎当此时也世非无深虑知化之士也然所以不敢尽忠拂过者秦俗多忌讳之禁忠言未卒于口而身为戮没矣故使天下之士倾耳而聴重足而立拑口而不言是以三主失道忠臣不敢谏智士不敢谋天下已乱奸不上闻岂不哀哉先王知雍蔽之伤国也故置公卿大夫士以饰法设刑而天下治其强也禁暴诛乱而天下服其弱也五霸征而诸侯从其削也内守外附而社稷存故秦之盛也繁法严刑而天下振及其衰也百姓怨望而海内畔矣故周王序得其道而千余岁不絶秦本末并失故不长久由此观之安危之统相去逺矣野谚曰前事之不忘后事之师也是以君子为国观之上古验之当世叅以人事察盛衰之理审权势之宜去就有序变化有时故旷日长久而社稷安矣  

六代论【`魏曹冏`】  

昔夏殷周之歴世数十而秦二世而亡何则三代之君与天下共其民故天下同其忧秦王独制其民故倾危而莫救夫与人共其乐者人必忧其忧与人同其安者人必拯其危先王知独治之不能久也故与人共治之知独守之不能固也故与人共守之兼亲疎而两用参同异而并进是以轻重足以相镇亲疎足以相卫并兼路塞逆节不生及其衰也桓文率礼苞茅不贡齐师伐楚宋不城周晋戮其宰王纲弛而复张诸侯傲而复肃二霸之后寖以陵迟呉楚慿江负固方城虽心希九鼎而畏迫宗姬奸情散于胷怀逆谋消于唇吻斯岂非信重亲戚任用贤能枝叶硕茂本根赖之与自此之后转相攻伐呉并于越晋分为三鲁灭于楚郑兼于韩暨乎战国诸姬微矣唯燕卫独存然皆弱小西迫强秦南畏齐楚救于灭亡非遑相恤至于王赧降为庶人犹枝干相持得居虚位海内无主四十余年秦据势胜之地骋谲诈之术征伐关东蚕食九国至于始皇乃定天位旷日若彼用力若此岂非深根固蔕不拔之道乎易曰其亡其亡系于苞桑周徳其可谓当之矣秦观周之弊将以为小弱见夺于是废五等之爵立郡县之官弃礼乐之教任苛刻之政子弟无尺寸之封功臣无立锥之地内无宗子以自毗辅外无诸侯以为蕃卫仁心不加于亲戚惠泽不流于枝叶譬犹芟刈股肱独任胷腹浮舟江海捐弃楫棹观者为之寒心而始皇晏然自以为关中之固金城千里子孙帝王万世之业也岂不悖哉是时淳于越諌曰臣闻殷周之王封子弟功臣千有余岁今陛下君有海内而子弟为匹夫卒有田常六卿之臣而无辅弼何以相救事不师古而能长久者非所闻也始皇聴李斯偏说而绌其义至于身死之日无所寄付委天下之重于凡夫之手托废立之命于奸臣之口至于赵髙之徒诛锄宗室胡亥少习克薄之教长遵凶父之业不能改制易法宠任兄弟而乃师谟申商谘谋赵髙自幽深宫委政谗贼身残望夷求为黔首岂可得哉遂乃郡国离心众庶溃叛胜广唱之于前刘项毙之于后向使始皇纳淳于之策抑李斯之论割裂州国分王子弟封三代之后报功臣之劳士有常君民有定主枝叶相扶首尾为用虽使子孙有失道之行时人无汤武之贤奸谋未发而身已屠戮何区区之陈项而复得措其手足哉故汉祖奋三尺之剑驱乌集之众五年之中而成帝业自开辟以来其兴功立勲未有若汉祖之易者也夫伐深根者难为功摧枯朽者易为力理势然也汉鉴秦之失封植子弟及诸吕擅权图危刘氏而天下所以不倾动百姓所以不易心者徒以诸侯强大盘石胶固东牟朱虚授命于内齐代呉楚作卫于外故也向髙祖踵亡秦之法忽先王之制则天下巳传非刘氏有也然髙祖封建地过古制大者跨州兼域下者连城数十上下无别权侔京室故有呉楚七国之患贾谊曰诸侯强盛长乱起奸夫欲天下之治安莫若众建诸侯而少其力令海内之势若身之使臂臂之使指则下无背叛之心上无诛伐之事文帝不从至于孝景猥用鼌错之计削黜诸侯亲者怨恨疎者震恐呉楚唱谋五国从风兆发髙祖衅成文景由寛之过制急之不渐故也所谓末大必折尾大难掉尾同于体犹或不从况乎非体之尾其可掉哉武帝从主父之策下推恩之命自是之后齐分为七赵分为五淮南三割梁代五分遂以陵迟子孙微弱衣食租税不预政事或以酎金免削或以无后国除至于成帝王氏擅朝刘向諌曰臣闻公族者国之枝叶枝叶落则根本无所庇荫方今同姓疏逺母党专政排摈宗室孤弱公族非所以保守社稷安固国嗣也其言深切多所称引成帝虽悲伤叹息而不能用至乎哀平异姓秉权假周公之事而为田常之乱髙拱而窃天位一朝而臣四海汉宗室王侯解印释绶贡奉社稷犹惧不得为臣妾或乃为之符命颂莽恩徳岂不哀哉由斯言之非宗子独忠孝于惠文之间而叛逆于哀平之际也徒以权轻势弱不能有定尔赖光武皇帝挺不世之姿擒王莽于巳成绍汉嗣于既絶斯岂非宗子之力耶而曽不鉴秦之失策袭周之旧制踵亡国之法而侥幸无疆之期至于桓灵阉竖执衡朝无死难之臣外无同忧之国君孤立于上臣弄权于下本末不能相御身手不能相使由是天下鼎沸奸凶并争宗庙焚为灰烬宫室变为蓁薮居九州岛之地而身无所安处悲夫魏太祖武皇帝躬圣明之资兼神武之畧耻王纲之废絶愍汉室之倾覆龙飞谯沛凤翔兖豫扫除凶逆剪灭鲸鲵迎帝西京定都颍邑徳动天地义感人神汉氏奉天禅位大魏大魏之兴于今二十有四年矣观五代之存亡而不用其长策覩前车之倾覆而不改其辙迹子弟王空虚之地君有不使之民宗室窜于闾阎不闻邦国之政权均匹夫势齐凡庶内无深根不拔之固外无盘石宗盟之助非所以安社稷为万代之业也且今之州牧郡守古之方伯诸侯皆跨有千里之土兼军民之任或比国数人或兄弟并据而宗室子弟曽无一人间厕其间与相维持非所以强干弱枝备万一之虑也今之用贤或超为名都之主或为偏师之帅而宗室有文者必限小县之宰有武者必置于百人之上使夫廉髙之士毕志于衡轭之内才能之人耻与非类为伍非所以劝进贤能褒异宗族之礼也夫泉竭则流涸根朽则叶枯枝繁者荫根条落者本孤故语曰百足之虫至死不僵扶之者众也此言虽小可以譬大且墉基不可仓卒而成威名不可一朝而立皆为之有渐建之有素譬之种树久则深固其根本茂盛其枝叶若造次徙于山林之中植于宫阙之下虽壅之以黒壤暖之以春日犹不救于枯槁何暇繁育哉夫树犹亲戚土犹士民建置不久则轻下慢上平居犹惧其离畔危急将如之何是以圣王安而不逸以虑危也存而设备以惧亡也故风疾至而无摧拔之忧天下有变而无倾危之患矣  

辨亡论上【`晋陆机`】  

昔汉氏失御奸臣窃命祸基京畿毒徧宇内皇纲弛顿王室遂卑于是羣雄蜂骇义兵四合呉武烈皇帝慷慨下国电发荆南权畧纷纭忠勇霸世威棱则夷羿震荡兵交则丑虏授馘遂扫清宗祊蒸禋皇祖于时云兴之将带州焱起之师跨邑哮阚之声风驱熊罴之族雾合虽兵以义动同盟戮力然皆苞藏祸心阻兵怙乱或师无谋律丧威稔冦忠规武节未有如此其著者也武烈既没长沙桓王逸才命世弱冠秀发招揽遗老与之述业神兵东驱奋寡犯众攻无干城之将战无交锋之虏诛叛柔服而江外底定饬法修师则威徳翕赫宾礼名贤而张昭为之雄交御豪俊而周瑜为之杰彼二君子皆弘敏而多奇雅达而聪哲故同方者以类附等契者以气集江东盖多士矣将北伐诸华诛锄干纪旋皇舆于夷庚反帝座于紫闼挟天子以令诸侯清天步而归旧物戎车既次羣凶侧目大业未就中世而殒用集我大皇帝以奇踪袭于逸轨叡心因乎令图从政咨于故实播宪稽乎遗风而加之以笃敬申之以节俭畴谘俊茂好谋善断束帛旅于丘园旌命交于涂巷故豪彦寻声而响臻志士希光而景骛异人辐凑猛士如林于是张昭为师傅周瑜陆公鲁肃吕蒙之俦入为腹心出为股肱甘宁凌统程普贺齐朱桓朱然之徒奋其威韩当潘璋黄盖蒋钦周泰之属宣其力风雅则诸葛瑾张承步隲以名声光国政事则顾雍潘浚吕范吕岱以器任干职奇伟则虞翻陆绩张温张惇以讽义举政奉使则赵咨沈珩以敏达延誉术数则呉范赵达以禨祥协徳董袭陈武杀身以卫主骆统刘基强谏以补过谋无遗计举不失策故遂割据山川跨制荆呉而与天下争衡矣魏氏尝藉战胜之威率百万之师浮邓塞之舟下汉阴之众羽楫万计龙跃顺流鋭师千旅虎步原隰谟臣盈室武将连衡喟然有吞江浒之志一宇宙之气而周瑜驱我偏师黜之赤壁丧旗乱辙仅而获免收迹逺遁汉王亦慿帝王之号帅巴汉之人乘危骋变结垒千里志报关侯之败图收湘西之地而我陆公亦挫之西陵覆师败绩困而后济絶命永安续以濡须之冦临川摧鋭蓬笼之战孑轮不返由是二邦之将丧气挫锋势衂财匮而呉莞然坐乘其弊故魏人请好汉氏乞盟遂跻天号鼎峙而立西界雍益之郊北裂淮汉之涘东苞百越之地南括羣蛮之表于是讲八代之礼搜三王之乐告类上帝拱揖羣后武臣毅卒循江而守长戟劲铩望焱而奋庶尹尽规于上黎元展业于下化协殊裔风衍遐圻乃俾一介行人抚循外域巨象逸骏扰于外闲明珠玮寳耀于内府珍瑰重迹而至奇玩应响而赴轩輶骋于南荒冲輣息于朔野黎庶免干戈之患戎马无晨服之虞而帝业固矣大皇既没幼主莅朝奸回肆虐景皇聿兴虔3修遗宪政无大阙守文之良主也降及归命之初典刑未灭故老犹存大司马陆公以文武熙朝左丞相陆凯以謇谔尽规而施绩范慎以威重显丁奉黎斐以武毅称孟宗丁固之徒为公卿楼玄贺邵之属掌机事元首虽病朕肱犹良爰逮末叶羣公既丧然后黔首有瓦解之患皇家有土崩之衅歴命应化而微王师蹑运而发卒散于阵众奔于邑城池无藩篱之固山川无沟阜之势非有公输云梯之械智伯灌激之害楚子筑室之围燕人济西之队军未浃辰而社稷夷矣虽忠臣孤愤烈士死节将奚救哉夫曹刘之将非一世所选向时之师无曩日之众战守之道抑有前符险阻之利俄然未改而成败贸理古今诡趣何哉彼此之化殊授受之才异也  

辨亡论下  

昔三方之王也魏人据中夏汉氏有岷益呉制荆扬而奄交广曹氏虽功济诸华虐亦深矣其民怨矣刘公因险以饰智功已薄矣其俗陋矣夫呉桓王基之以武太祖成之以徳聪明叡达懿度弘逺矣其求贤如不及恤民如稚子接士尽盛徳之容亲仁罄丹府之爱拔吕蒙于戎行识潘浚于系虏推诚信士不恤人之我欺量能授器不患权之我偪执鞭鞠躬以重陆公之威悉委武卫以济周瑜之师卑宫菲食以丰功臣之赏披怀虚已以纳谟士之算故鲁肃一面而自托士燮蒙险而致命髙张公之徳而省游田之娯贤诸葛之言而割情欲之欢感陆公之规而除刑法之烦奇刘基之议而作三爵之誓屏气局蹐以伺子明之疾分滋损甘以育凌统之孤登坛慷慨归鲁子之功削投恶言信子瑜之节是以忠臣竞尽其谟志士咸得肆力洪规逺畧固不厌夫区区者也故百官茍合庶务未遑初都建业羣臣请备礼秩天子辞而不许曰天下其谓朕何宫室舆服盖慊如也爰及中叶天人之分既定百度之阙粗修虽醲化懿纲未齿乎上代抑其体国经民之具亦足以为政矣地方几万里带甲将百万其野沃其兵练其器利其财丰东负沧海西阻险塞长江制其区宇峻山带其封域国家之利未有弘巨于兹者矣借使中材守之以道善人御之有术敦率遗典勤民谨政循定策守常险则可以长世永年未有危亡之患也或曰呉蜀唇齿之国蜀灭则呉亡理则然矣夫蜀盖藩援之与国而非呉人之存亡也何则其郊境之接重山积险陆无长毂之径川阨流迅水有惊波之艰虽有鋭师百万启行不过千夫舳舻千里前驱不过百舰故刘氏之伐陆公喻之长蛇其势然也昔蜀之初亡朝臣异谋或欲积石以险其流或欲机械以御其变天子总羣谊而谘之大司马陆公公以四渎天地之所以节宣其气固无可遏之理而机械则彼我之所共彼若弃长技以就所屈即荆扬而争舟楫之用是天赞我也将谨守峡口以待禽耳逮步阐之乱慿寳城以延强冦重资币以诱羣蛮于时大邦之众云翔电发悬旍江介筑垒遵渚襟带要害以止呉人之西而巴汉舟师沿江东下陆公以偏师三万北据东坑深沟髙垒案甲养威反虏踠迹待戮而不敢北窥生路强冦败绩宵遁丧师大半分命鋭师五千西御水军东西同捷献俘万计信哉贤人之谋岂欺我哉自是烽燧罕警封域寡虞陆公没而潜谋兆呉衅深而六师骇夫太康之役众未盛乎曩日之师广州之乱祸有愈乎向时之难而邦家颠覆宗庙为墟呜呼人之云亡邦国殄瘁不其然乎易曰汤武革命顺乎天或曰乱不极则治不形言帝王之因天时也古人有言曰天时不如地利易曰王侯设险以守其国言为国之恃险也又曰地利不如人和在徳不在险言守险之由人也呉之兴也参而由焉孙卿所谓合其参者也及其亡也恃险而已又孙卿所谓舍其参者也夫四州之氓非无众也大江之南非乏俊也山川之险易守也劲利之器易用也先政之策易循也功不兴而祸遘者何哉所以用之者失也是故先王达经国之长规审存亡之至数谦巳以安百姓敦惠以致人和寛冲以诱俊乂之谋慈和以结士民之爱是以其安也则黎元与之同庆及其危也则兆庶与之共患安与众同庆则其危不可得也危与下共患则其难不足恤也夫然故能保其社稷而固其土宇麦秀无悲殷之思黍离无愍周之感矣  

晋应继汉论【`习凿齿`】  

或问魏武帝功盖中夏文帝受禅于汉而吾子谓汉终有晋岂实理乎且魏之见废晋道亦病晋之臣子宁可以同此言哉答曰此乃所以尊晋也但絶节赴曲非常耳所悲见殊心异虽奇莫察请为子言焉昔汉氏失御九州岛残隔三国乘间鼎峙数世干戈日寻流血百载虽各有偏平而其实乱也宣皇帝势逼当年力制魏氏蠖屈从时遂覊戎役晦明掩耀龙潜下位俛眉重足鞠躬屏息道有不容之难躬蹈履霜之险可谓危矣魏武既亡大难获免始南擒孟达东荡海隅西抑劲蜀旋抚诸夏摧呉人入侵之锋扫曹爽见忌之党植灵根以跨中岳树羣才以翼子弟命世之志既恢非常之业亦固景文继之灵武冠世克伐贰违以定厥庸席卷梁益奄征西极功格皇天勲侔古烈丰规显祚故以灼如也至于武皇遂并强呉混一宇宙乂清四海同轨二汉除三国之大害静汉末之交争开九域之蒙晦定千载之盛功者皆司马氏也而推魏继汉以晋承魏比义唐虞自托纯臣岂不惜哉今若以魏有代王之徳则其道不足有静乱之功则孙刘鼎立道不足则不可谓制当年当年不制于魏则魏未曾为天下之主王道不足于曹则曹未始为一日之王矣昔共工伯有九州岛秦政奄平区夏鞭挞华夷专总六合犹不见序于帝王沦没于战国何况暂制数州之人威行境内而巳便可推为一代者乎若以晋尝事魏惧伤皇徳拘惜禅名谓不可割则惑之甚者也何者隗嚣据陇公孙帝蜀蜀陇之人虽服其役取之大义于彼何有且呉楚僭号周室未亡子文延陵不见贬絶宣皇帝官魏逼于性命举非择木何亏徳美禅代之义不同尧舜挍实定名必彰于后人各有心事胡可掩定空虚之魏以屈于巳孰若仗义而以贬魏哉夫命世之人正情遇物假之际会必兼义勇宣皇祖考立功于汉世笃尔劳思报亦深魏武超越志在倾主徳不素积义险氷薄宣帝与之情将何重虽形屈当年意申百世降心全巳愤慨于下非道服北面有纯臣之节毕命曹氏忘济世之功者也夫成业者系于所为不系所藉立功者言其所济不言所起是故汉髙禀命于怀王刘氏乘毙于亡秦超二伪以逺嗣不论近而计功考五徳于帝典不疑道于力政季无承楚之号汉有继周之业取之既美而巳徳亦重故也凡天下事有可借喻于古以晓于今定之徃昔而足为来证者当阳秋之时呉楚二国皆僭号之王也若使楚庄推鄢郢以尊有徳阖闾举三江以奉命世命世之君有徳之主或藉之以应天或抚之而光宅彼必自系于周室不推呉楚以为代明矣况积勲累功静乱宁众数之所录众之所与不资于燕哙之授不赖于因藉之力长辔庙堂呉蜀两毙运奇二纪而平定天下服魏武之所不能臣荡累叶之所不能除者哉自汉末鼎沸五六十年呉魏犯顺而强蜀人仗正而弱三家不能相一万姓旷而无主夫有定天下之大功为天下之所推孰如见推于闇人受尊于微弱配天而为帝方驾于三代岂比俛首于曹氏侧足于不正即情而恒实取之而无惭何与诡事而托伪开乱于将来者乎是故故旧之恩可封魏后三恪之数不宜见列以晋承汉功实显然正名当事情体亦厌又何为虚尊不正之魏而亏我道于大通哉昔周人咏祖宗之徳追述翦商之功仲尼明大孝之道髙称配天之义然后稷勤于所职聿来未以翦商异于司马氏仕乎曹族三宗之寓于魏世矣且夫魏自君之道不正则三祖臣魏之义未尽义未尽故假途以运髙畧道不正故君臣之节有殊然则弘道不以辅魏而无逆取之嫌髙拱不劳汗马而有静乱之功者盖勲足以王四海义足以登天位虽我徳惭于有周而彼道异于殷商故也今子不疑共工之不得列于帝王不嫌汉之系周而不系秦何至于一魏犹疑滞而不化哉夫欲尊其君而不知推之于尧舜之道欲重其国而反厝之于不胜之地岂君子之髙义若犹未悟请于是正矣  

## 文章辨体彚选卷三百九十三

（明）贺复征 编  

○论二  

三国论【`唐李德裕`】  

魏蜀呉三分天下而亡有先后非形势有轻重积累有厚薄察其政柄所归则亡之先后可知也蜀政在于黄皓皓隶人也内不能修武侯之旧典外不能制姜维之黩武纪纲日坏君子不服所以先亡也魏自明帝之后政归仲达齐王巳降唯守空宫亡之淹速系于师昭之志将移神器之重须服天下之心未立大功亦不敢取所以蜀灭而魏亡也孙皓虽骄奢极欲残虐用刑而自专生杀之柄不牵帷墙之制运尽天亡而后夷灭由是而知人君不可一日失其柄也如神龙之脱深泉震雷之无烟气威灵既露人得制之蒋济覩魏文帝与夏侯尚诏曰作福作威为亡国之言所谓柄者威福是也岂可假于臣下哉后代覩三国之事可不戒惧哉  

汉昭论【`李徳裕`】  

人君之徳莫大于至明明以照奸则百邪不能蔽矣汉昭帝是也年十四而知燕王书诈后有谮霍光者上辄怒曰敢有谮毁者坐之周成王有惭徳矣髙祖文景俱不如也成王闻管蔡流言覩召公不说遂使周公狼跋而东■〈氏鸟〉鸮之诗作矣汉髙闻陈平去魏背楚欲舍腹心臣汉文惑季布使酒难近罢归股肱郡疑贾生擅权纷乱欲疎贤士景帝信谗诛鼌错兵解遂戮三公所谓执狐疑之心来谗贼之口使昭帝得伊吕之佐则成康不足侔矣惜哉霍光不学亡术未称其徳然轻徭薄赋与人休息匈奴和亲百姓充实议盐铁而罢榷酤任忠臣之效也纔弱冠而殂功徳未尽良可痛矣  

太甲论【`陈越石`】  

殷甲不惠于天下其臣放之后能改过亦为臣之所立或曰社稷之臣必当如是浅于国者之为论也至若成汤之教全殷之统立臣之节岂如是邪君上之不肖与贤智岂臣下之有不知耶择其嗣当求贤而立之不知其非贤以为不明因而放之令其自新如日蚀不吐河清难俟中原之鹿将轶时乘之龙待驾于臣之业何如哉况乎体非金石而冒雾露如怀失国之诟以损其身则弑君之谤消无日矣陈子曰臣之忠不幸而忠者也君之立有幸而立者也知殷之君臣皆幸而成者噫浞浞接踵羿羿比肩君可放乎哉其后新取于西魏成于东司马氏之有天下其始也未尝不伊不周其终也未尝不羿不浞皆取伊周以为嚆矢也孟子曰无伊尹之志则篡也有旨哉  

嬴秦论【`刘蜕`】  

无有天下而不知秦之焚书也无世而不谓不用圣人之道所以亡也呜呼秦亡自亡也安能焚书为秦亡耶天下不用秦如圣人之道故秦不得其道而用也当其时天下一家而尊巳外无非心之人故深法禁人之恶也则不当去法以禁人之善是则果习天下之离心而背巳也岂秦区区之心欤盖天必以秦之强暴非大败无以叛其四海之心故先絶其事君敬长之术而后从天下以亡其天下焉夫天与秦则书存不与秦则书焚而秦终无自焚之心也且圣人宫先自藏其书是秦未始有焚书之心圣人之家先有其心矣故曰秦亡其自亡矣且圣人之道与天地合其久与鬼神合其微则不得毁置之在秦也然矣陶唐氏之水前有圣人之化后有圣人之勤而后民知事君敬长之术自秦之火前圣已逺后圣不作而其术不数世亦巳成矣岂非天之欲有絶而先絶其术欲有立而先立欤今或怨秦之火不全其道也不知秦火息矣  

## 文章辨体彚选卷三百九十四

（明）贺复征 编  

○论三  

正统论【`宋欧阳修`】  

凡为正统之论者皆欲相承而不絶至其断而不属则猥以假人而续之是以其论曲而不通也夫居天下之正合天下于一斯正统矣尧舜夏商周秦汉唐是也始虽不得其正卒能合天下于一夫一天下而居上则是天下之君矣斯谓之正统可矣晋隋是也天下大乱其上无君僭窃并兴正统无属当是之时奋然而起并争乎天下有功者强有徳者王威泽皆被于生民号令皆加乎当世幸而以大并小以强兼弱遂合天下于一则大且强者谓之正统犹有说焉不幸而两立不能相并考其迹则皆正较其义则均焉则正统者将安予夺乎东晋后魏是也其或终始不得其正又不能合天下于一则可谓之正统乎魏及五代是也然则有不幸而丁其时则正统有时而絶也故正统之序上自尧舜歴夏商周秦汉而絶晋得之而又絶隋唐得之而又絶自尧舜以来三絶而复续惟有絶而有续然后是非公予夺当而正统明然诸儒之论至于秦及东晋后魏五代之际其说多不同其恶秦而黜之以为闰者谁乎是汉人之私论溺于非圣曲学之说者也其说有三不过曰灭弃礼乐用法严苛与其兴也不当五徳之运而巳五徳之说可置而勿论其二者特始皇帝之事尔然未原秦之本末也昔者尧传于舜舜传于禹夏之衰也汤代之王商之衰也周代之王周之衰也秦代之王其兴也或以徳或以功大抵皆乘其敝而代之初夏世衰而桀为昏暴汤救其乱而起稍治诸侯而诛之其书曰汤征自葛是也其后卒以攻桀而灭夏及商世衰而纣为昏暴周之文武救其乱而起亦治诸侯而诛之其诗所谓崇密是也其后卒攻纣而灭商推秦之兴其功徳固有优劣而其迹岂有异乎秦之纪曰其先大业出于颛顼之苖裔至孙伯翳佐禹治水有功唐虞之间赐姓嬴氏及非子为周养马有功秦仲始命为大夫而襄公与立平王遂受岐丰之赐当是之时周衰固巳久矣乱始于穆王而继以幽厉之祸平王东迁遂同列国而齐晋大侯鲁卫同姓擅相攻伐共起而弱周非独秦之暴也秦于是时既平犬夷因取周所赐岐丰之地而缪公以来始东侵晋地至于河尽灭诸戎拓国千里其后关东诸侯强僭者日益多周之国地日益蹙至无复天子之制特其号在尔秦昭襄王五十二年周之君臣稽首自归于秦至其后世遂灭诸侯而一天下此其本末之迹也其徳虽不足而其功力尚不优于魏晋乎始秦之兴务以力胜至于始皇遂悖弃先王之典礼又自推水徳益任法而少恩其制度文为皆非古而自是此其所以见黜也夫始皇之不徳不过如桀纣桀纣不废夏商之统则始皇未可废秦也其私东晋之论者曰周迁而东天下遂不能一然仲尼作春秋区区于尊周而黜呉楚者岂非以其正统之所在乎晋迁而东与周无异而今黜之何哉曰是有说焉较其徳与迹而然耳周之始兴其来也逺当其盛也规方千里为大小之国众建诸侯以维王室定其名分使传子孙而守之以为万世之计及厉王之乱周室无君者十四年而天下诸侯不敢侥幸而窥周于此然后见周徳之深而文武周公之作真圣人之业也况平王之迁国势虽蹙然周徳之在人者未厌而法制之临人者未移平王以子继父自西而东不出王畿之内则正统之在周也推其徳与迹可以不疑夫晋之为晋与乎周之为周也异矣其徳法之维天下者非有万世之计圣人之业也直以其受魏之禅而合天下于一推较其迹可以曰正而统耳自惠帝之乱至于愍怀之间晋如线尔惟嗣君继世推其迹曰正焉可也建兴之亡晋于是而絶矣夫周之东也以周而东晋之南也岂复以晋而南乎自愍帝死贼庭琅琊起江表位非嗣君正非继世徒以晋之臣子有不忘晋之心发于忠义而功不就可为伤也若因而遂窃正统之号其可得乎春秋之法君弑而贼不讨则以为无臣子也使晋之臣子遭乎圣人适当春秋之诛况欲干天下之统哉若乃国巳灭矣以宗室子自立于一方卒不能复天下于一则晋之琅琊与夫后汉之刘备五代汉之刘崇何异备与崇未尝为正统则东晋可知焉耳其私后魏之论者曰魏之兴也其来甚逺自昭成建国改元承天下衰弊得奋其力并争乎中国七世至于孝文而去夷即华易姓建都遂定天下之乱然后修礼乐兴制度而文之考其渐积之基其道徳虽不及于三代而其为功何异王者之兴今特以其不能并晋宋之一方以小不备而黜其大功不得承百王之统者何哉曰质诸圣人而不疑也今为魏说者不过曰功多而国强耳此圣人有所不与也春秋之旹齐桓晋文可谓有功矣呉楚之僭迭强于诸侯矣圣人于春秋所尊者周也然则功与强圣人有所不取也论者又曰秦起夷狄以能灭周而一天下遂进之魏亦夷狄以不能灭晋宋而见黜是则因其成败而毁誉之岂至公之笃论乎曰是不然也各于其党而巳周秦之所以兴者其说固巳详之矣当魏之兴也刘渊以匈奴慕容以鲜卑符生以氐弋仲以羌赫连秃发石勒季龙之徒皆四夷之雄者也其力不足者弱有余者强其最强者苻坚当坚之时自晋而外天下莫不为秦休兵革兴学校庶几刑政之方不幸未几而败乱其又强者曰魏自江而北天下皆为魏矣幸而传数世而后乱以是而言魏者纔优于苻坚而已岂能干正统乎五代之得国者皆贼乱之君也而独伪梁而黜之者因恶梁者之私论也唐自僖昭以来不能制命于四海而方镇之兵作巳而小者并于大弱者服于强其尤强者朱氏以梁李氏以晋共起而窥唐而梁先得之李氏因之借名讨贼以与梁争中国而卒得之其势不得不以梁为伪也而继其后者遂因之使梁独被此名也夫梁固不得为正统而唐晋汉周何以得之今皆黜之而论者犹以汉为疑以为契丹灭晋天下无君而汉起太原徐驱而入汴与梁唐晋周其迹异矣而今乃一槩可乎曰较其心迹小异而大同尔且刘知逺晋之大臣也方晋有契丹之乱也竭其力以救难力所不胜而不能存晋出于无可奈何则可以少异乎四国矣汉独不然自契丹与晋战者三年矣汉独髙拱而视之如齐人之视越人也卒幸其败亡而取之及契丹之北也以中国委之许王从益而去从益之势虽不能存晋然使忠于晋者得而奉之可以冀于有为也汉乃杀之而后入以是而较其心迹其异于四国者几何矧皆未尝合天下于一也其于正统絶之何疑  

【`原注云按正统之说修为首倡故作原正统论明正统论各一篇正统论上下二篇秦魏东晋后魏梁论五篇魏梁解或问各一篇正统辨二篇独此篇间架宏整辨论周详足以包诸篇之指故特取之然其论不能无可议也盖秦自庄襄以来虽号强大而周室尚存今以续周进之不已速乎晋自东迁之后虽云衰弱而正朔相承今反絶之夺之不巳遽乎甚者谓刘备未尝为正统则其意仅贤于帝魏之谬而终不知其为正统也又岂得为正论乎故为之说曰天下有有统有无统而有统之际或为正统或为霸统或为僭统或为余统然后可以尽正统之说`】  

纵囚论【`欧阳修`】  

信义行于君子而刑戮施于小人刑入于死者乃罪大恶极此又小人之尤甚者也宁以义死不茍幸生而视死如归此又君子之尤难者也方唐太宗之六年录大辟囚三百余人纵使还家约其自归以就死是以君子之难能期小人之尤者以必能也其囚及期而卒自归无后者是君子之所难而小人之所易也此岂近于人情哉或曰罪大恶极诚小人矣及施恩徳以临之可使变而为君子盖恩徳入人之深而移人之速有如是者矣曰太宗之为此所以求此名也然安知夫纵之去也不意其必来以冀免所以纵之乎又安知夫被纵而去也不意其自归而必获免所以复来乎夫意其必来而纵之是上贼下之情也意其必免而复来是下贼上之心也吾见上下交相贼以成此名也乌有所谓施恩徳与夫知信义者哉不然太宗施徳于天下于兹六年矣不能使小人不为极恶大罪而一日之恩能使视死如归而存信义此又不通之论也然则何为而可曰纵而来归杀之无赦而又纵之而又来则可知为恩徳之致尔然此必无之事也若夫纵而来归而赦之可偶一为之尔若屡为之则杀人者皆不死是可为天下之常法乎不可为常者其圣人之法乎是以尧舜三王之治必本于人情不立异以为髙不逆情以干誉  

喾妃论【`苏洵`】  

史记载帝喾元妃曰姜嫄次妃曰简狄简狄行浴见燕堕其卵取呑之因生契为商始祖姜嫄出野见巨人迹忻然践之因生稷为周始祖其祖商周信矣其妃之所以生者神奇妖滥不亦甚乎商周有天下七八百年是其享天之禄以能久其社稷而其祖宗何如此之不祥也使圣人而有异于众庶也吾以为天地必将储阴阳之和积元气之英以生之又焉用此二不祥之物哉燕堕卵于前取而吞之简狄其丧心乎巨人之迹隐然在地走而避之且不暇忻然践之何姜嫄之不自爱也又谓行浴出野而遇之是以简狄姜嫄为淫佚无法度之甚者帝喾之妃稷契之母不如是也虽然史迁之意必以诗有天命鳦鸟降而生商厥初生民时惟姜嫄生民如何克禋克祀以弗无子履帝武敏歆攸介攸止载震载夙载生载育时维后稷而言之吁此又迁求诗之过也毛公之传诗也以鳦鸟降为祀郊禖之侯履帝武为从髙辛之行及郑之笺而后有吞践之事当毛之时未始有迁史也迁之说出于疑诗而郑之说又出于信迁矣故天下皆曰圣人非人人不可及也甚矣迁之以不祥诬圣人也夏之衰二龙戏于庭藏其漦至周而发之化为鼋以生褒姒以灭周使简狄而吞卵姜嫄而践迹则其生子当如褒姒以妖惑天下奈何其有稷契也或曰然则稷何以弃曰稷之生也无菑无害或者姜嫄疑而弃之乎郑庄公寤生惊姜氏姜氏恶之事固有然者也吾非恶夫异也恶夫迁之以不祥诬圣人也弃之而牛羊避迁之而飞鸟覆吾岂恶之哉楚子文之生也虎乳之吾固不恶夫异也  

六国论【`苏洵`】  

六国破灭非兵不利战不善弊在赂秦赂秦而力亏破灭之道也或曰六国互丧率赂秦耶曰不赂者以赂者丧盖失强援不能独完故曰弊在赂秦也秦以攻取之外小则获邑大则得城较秦之所得与战胜而得者其实百倍诸侯之所亡与战败而亡者其实亦百倍则秦之所大欲诸侯所大患固不在战矣思厥先祖父暴霜露斩荆棘以有尺寸之地子孙视之不甚惜举以予人如弃草芥今日割五城明日割十城然后得一夕安寝起视四境而秦兵又至矣然则诸侯之地有限暴秦之欲无厌奉之弥繁侵之愈急故不战而强弱胜负巳判矣至于颠覆理固宜然古人云以地事秦犹抱薪救火薪不尽火不灭此言得之齐人未尝赂秦终继五国迁灭何哉与嬴而不助五国也五国既丧齐亦不免矣燕赵之君始有逺畧能守其土义不赂秦是故燕虽小国而后亡斯用兵之效也至丹以荆卿为计始速祸焉赵尝五战于秦二败而三胜后秦击赵者再李牧连却之洎牧以谗诛邯郸为郡惜其用武而不终也且燕赵处秦革灭殆尽之际可谓智力孤危战败而亡诚不得巳向使三国各爱其地齐人勿附于秦刺客不行良将犹在则胜负之数存亡之理当与秦相较或未易量呜呼以赂秦之地封天下之谋臣以事秦之心礼天下之奇才并力西向则吾恐秦人食之不得下咽也悲夫有如此之势而为秦人积威之所刼日削日割以趋于亡为国者无使为积威之所刼哉夫六国与秦皆诸侯其势弱于秦而犹有可以不赂而胜之之势茍以天下之天下而从六国破亡之故事是又在六国下矣  

髙帝论【`苏洵`】  

汉髙帝挟数用术以制一时之利害不如陈平揣摩天下之势举指揺目以刼制项羽不如张良微此二人则天下不归汉而髙帝乃木强之人而止耳然天下已定后世子孙之计陈平张良知之所不及则髙帝常先为之规画处置以中后世之所为晓然如目见其事而为之者盖髙帝之知明于大而暗于小至于此而后见也帝尝语吕后曰周勃厚重少文然安刘氏必勃也可令为太尉方是时刘氏既安矣勃又将谁安邪故吾之意曰髙帝之以太尉属勃也知有吕氏之祸也虽然其不去吕氏何也势不可也昔者武王没成王幼而三监叛帝意百岁后将相大臣及诸侯王有武庚禄父者而无有以制之也独计以为家有主母而豪奴悍婢不敢与弱子抗吕后佐帝定天下为诸侯大臣素所畏服独此可以镇压其邪心以待嗣子之壮故不去吕后者为惠帝计也吕后既不可去故削其党以损其权使虽有变而天下不揺是故以樊哙之功一旦遂欲斩之而无疑呜呼彼岂独于哙不仁耶且哙与帝偕起拔城陷阵功不为少矣方亚父嗾项庄时微哙诮让羽则汉之为汉未可知也一旦人有恶哙欲灭戚氏者时哙出伐燕立命平勃即斩之夫哙之罪未形也恶之者诚伪未必也且髙帝之不以一女子斩天下之功臣亦明矣彼其娶于吕氏吕氏之族若产禄辈皆庸才不足恤独哙豪健诸将所不能制后世之患无大于此者矣夫髙帝之视吕后也犹医者之视堇也使其毒可以治病而无至于杀人而巳矣樊哙死则吕后之毒将不至于杀人髙帝以为是足以死而无忧矣彼平勃者遗其忧者也哙之死于惠帝之六年也天也使其尚在则吕禄不可绐太尉不得入北军矣或谓哙于帝最亲使之尚在未必与产禄叛夫韩信黥布卢绾皆南面称孤而绾又最为亲幸然及髙帝之未崩也皆相继以逆诛谁谓百岁之后椎埋屠狗之人见其亲戚得为帝王而不忻然从之邪吾故曰彼平勃者遗其忧者也  

项籍【`苏洵`】  

吾尝论项籍有取天下之才而无取天下之虑曹操有取天下之虑而无取天下之量刘备有取天下之量而无取天下之才故三人终其身无成焉且夫不有所弃不可以得天下之势不有所急不可以尽天下之利是故地有所不取城有所不攻胜有所不就败有所不避其来不喜其去不怒肆天下之所为而徐制其后乃克有济呜呼项籍有百战百胜之才而死于垓下无惑也吾于其战巨鹿也见其虑之不长量之不大未尝不怪其死于垓下之晩也方籍之渡河沛公始整兵向关籍于此时若急引军趋秦及其锋而用之可以据咸阳制天下不知出此而区区与秦将争一旦之命既全巨鹿而犹徘徊河南新安间至函谷则沛公入咸阳数月矣夫秦人既巳安沛公而雠籍则其势不得强而臣故籍虽迁沛公汉中而卒都彭城使沛公得还定三秦则天下之势在汉不在楚楚虽百战百胜尚何益哉故曰兆垓下之死者巨鹿之战也或曰虽然籍必能入秦乎曰项梁死章邯谓楚不足虑故移兵伐赵有轻楚心而良将劲兵尽于巨鹿籍诚能以必死之士击其轻敌寡弱之师入之易耳且亡秦之守关与沛公之守善否可知也沛公之攻关与籍之攻善否又可知也以秦之守而沛公攻入之沛公之守而籍攻入之然则亡秦之守籍不能入哉或曰秦可入矣如救赵何曰虎方捕鹿罴据其穴搏其子虎安得不置鹿而返返则碎于罴明矣军志所谓攻其必救也使籍入关王离涉间必释赵自救籍据关逆击其前赵与诸侯救者十余壁蹑其后覆之必矣是籍一举解赵之围而收功于秦也战国时魏伐赵齐捄之田忌引兵疾走大梁因存赵而破魏彼宋义号知兵殊不达此屯安阳不进而曰待秦敝吾恐秦未敝而沛公先据关矣籍与义俱失焉是故古之取天下者常先图所守诸葛孔明弃荆州而就西蜀吾知其无能为也且彼未尝见大险也彼以为荆门者可以不亡也吾尝观蜀之险其守不可出其出不可继兢兢而自完犹且不给而何足以制中原哉若夫秦汉之故都沃土千里洪河太山真可以控天下又乌事夫不可以措足如剑门者而后曰险哉今夫富人必居四通五达之都使其财布出于天下然后可以收天下之利有小丈夫者得一金椟而藏诸家拒户而守之呜呼是求不失也非求富也大盗至刼而取之又焉知其果不失也  

## 文章辨体彚选卷三百九十五

（明）贺复征 编  

○论四  

武王论【`宋苏轼`】  

武王克殷以殷遗民封纣子武庚禄父使其弟管叔鲜蔡叔度相禄父治殷武王崩禄父以管蔡作乱成王命周公诛之而立微子于宋  

苏子曰武王非圣人也昔者孔子盖罪汤武顾自以为殷之子孙而周人也故不敢然数致意焉曰大哉巍巍乎尧也舜禹吾无间然其不足于汤武也亦明矣曰武尽美矣未尽善也又曰三分天下有其二以服事殷周之徳其可谓至徳也巳矣伯夷叔齐之于武王也盖谓之弑君至耻之不食其粟而孔子予之其罪武王也甚矣此孔子之家法也世之君子茍自孔氏必守此法国之存亡民之生死将于是乎在其孰敢不严而孟轲始乱之曰吾闻武王诛独夫纣未闻弑君也自是学者以汤武为圣人之正若当然者皆孔氏之罪人也使当时有良史如董狐者南巢之事必以叛书牧野之事必以弑书而汤武仁人也必将为法受恶周公作无逸曰殷王中宗及髙宗及祖甲及我周文王兹四人迪哲上不及汤下不及武王亦以是哉文王之时诸侯不求而自至是以受命称王行天子之事周之王不王不计纣之存亡也使文王在必不伐纣纣不见伐而以考终或死于乱殷人立君以事周命为二王后以祀殷君臣之道岂不两全也哉武王观兵于孟津而归纣若不改过则殷人改立君武王之待殷亦若是而巳矣天下无王有圣人者出而天下归之圣人所不得辞也而以兵取之而放之而杀之可乎汉末大乱豪杰并起荀文若圣人之徒也以为非曹操莫与定海内故起而佐之所以与操谋者皆王者之事也文若岂教操反者哉以仁义救天下天下既平神器自至将不得巳而受之不至不取也此文王之道文若之心也及操谋九锡则文若死之故吾尝以文若为圣人之徒者以其才似张子房而道似伯夷也杀其父封其子其子非人也则可使其子而果人也则必死之楚人将杀令尹子南子南之子弃疾为王驭士王泣而告之既而杀子南其徒曰行乎曰吾与杀吾父行将焉入然则臣王乎曰弃父事雠吾弗忍也遂缢而死武王亲以黄钺斩纣使武庚受封而不叛岂复人也哉故武庚之必叛不待智者而后知也武王之封武庚盖亦不得巳焉耳殷有天下六百年贤圣之君六七作纣虽无道其故家遗俗未尽灭也三分天下有其二殷不伐周而周伐之诛其君夷其社稷诸侯必有不悦者故封武庚以慰之此岂武王之意哉故曰武王非圣人也  

始皇论一【`苏轼`】  

秦始皇时赵髙有罪蒙毅按之当死始皇赦而用之长子扶苏好直諌上怒使北监蒙恬兵于上郡始皇东游会稽并海走琅邪少子胡亥李斯蒙毅赵髙从道病使蒙毅还祷山川未及而上崩李斯赵髙矫诏立胡亥杀扶苏蒙恬蒙毅卒以亡秦  

苏子曰始皇制天下轻重之势使内外相形以禁奸备乱者可谓密矣蒙恬将三十万人威振北方扶苏监其军而蒙毅侍帷幄为谋臣虽有大奸贼敢睥睨其间哉不幸道病祷祀山川尚有人也而遣蒙毅故髙斯得成其谋始皇之遣毅毅见始皇病太子未立而去左右皆不可以言智虽然天之亡人国其祸败必出于智所不及圣人为天下不恃智以防乱恃吾无致乱之道耳始皇致乱之道在用赵髙夫阉尹之祸如毒药猛兽未有不裂肝碎首者也自书契以来惟东汉吕强后唐张承业二人号称善良岂可望一二于千万以徼必亡之祸哉然世主皆甘心而不悔如汉桓灵唐肃代犹不足深怪始皇汉宣皆英主亦湛于赵髙恭显之祸彼自以为聪明人杰也奴仆熏腐之余何能为及其亡国乱朝乃与庸主不异吾故表而出之以戒后世人主如始皇汉宣者或曰李斯佐始皇定天下不可谓不智扶苏亲始皇子秦人戴之久矣陈胜假其名犹足以乱天下而蒙恬持重兵在外使二人不即受诛而复请之则斯髙无遗类矣以斯之智而不虑此何哉苏子曰呜呼秦之失道有自来矣岂独始皇之罪自商鞅变法以殊死为轻典以参夷为常法人臣狼顾胁息以得死为幸何暇复请方其法之行也求无不索禁无不止鞅自以为轶尧舜而驾汤武矣及其出亡而无所舍然后知为法之弊夫岂独鞅悔之秦亦悔之矣荆轲之变持兵者熟视始皇环柱而走莫之救者以秦法重故也李斯之立胡亥不复忌二人者知威令之素行而臣子不敢复请也二人之不敢复请亦知始皇之鸷悍而不可回也岂料其伪也哉周公曰平易近民民必归之孔子曰有一言而可以终身行之其恕矣乎夫以忠恕为心而以平易为政则上易知而下易达虽有卖国之奸无所投其隙仓卒之变无自发焉然其令行禁止盖有不及商鞅者矣而圣人终不以彼易此商鞅立信于徙木立威于弃灰刑其亲戚师傅无恻容积威信之极以及始皇秦人视其君如雷电鬼神不可测也古者公族有罪三宥然后制刑今至使人矫杀其太子而不忌太子亦不敢请则威信之过也故夫以法毒天下者未有不反中其身及其子孙者也汉武与始皇皆果于杀者也故其子如扶苏之仁则宁死而不请如戾太子之悍则宁反而不诉知诉之而不察也戾太子岂欲反者哉计出于无聊也故为二君之子者有死与反而已李斯之智盖足以知扶苏之必不反也吾又表而出之以戒后世人主之果于杀者  

秦论二【`苏轼`】  

秦初并天下丞相绾等言燕齐荆地逺不置王无以镇之请立诸子始皇下其议羣臣皆以为便廷尉斯曰周文武所封子弟同姓甚众然后属疏逺相攻击如仇雠诸侯更相诛伐天子弗能禁止今海内赖陛下神灵一统皆为郡县诸子功臣以公赋税重赏赐之甚足易制天下无异意则安宁之术也置诸侯不便始皇曰天下共苦战鬬不休以有侯王赖宗庙之灵天下初定又复立国是树兵也而求其宁息岂不难哉廷尉议是分天下为三十六郡郡置守尉监  

苏子曰圣人不能为时亦不失时时非圣人之所能为也能不失时而巳三代之兴诸侯无罪不可夺削因而君之虽欲罢侯置守可得乎此所谓不能为时者也周衰诸侯相并齐晋秦楚皆千余里其势足以建侯树屏至于七国皆称王行天子之事然终不封诸侯不立强家世卿者以鲁三桓晋六卿齐田氏为戒也久矣世之畏诸侯之祸也非独李斯始皇知之始皇既并天下分■〈君邑〉邑置守宰理固当然如冬裘夏葛时之所宜非人之私智独见也所谓不失时者而学士大夫多非之汉髙帝欲立六国后张子房以为不可世未有非之者李斯之论与子房何异世特以成败为是非耳髙帝闻子房之言吐哺骂郦生知诸侯之不可复明矣然卒王韩彭英卢岂独髙帝子房亦与焉故栁宗元曰封建非圣人意也势也昔之论封建者曹元首陆机刘颂及唐太宗时魏征李百药颜师古其后有刘秩杜佑栁宗元宗元之论出而诸子之论废矣虽圣人复起不能易也故吾取其说而附益之曰凡有血气必争争必以利利莫大于封建封建者争之端而乱之始也自书契以来臣弑其君子弑其父父子兄弟相贼杀有不出于袭封而争位者乎自三代圣人以礼乐教化天下至刑措不用然终不能巳篡弑之祸至汉以来君臣父子相贼虐者皆诸侯王子孙其余卿大夫不世袭者盖未尝有也近世无复封建则此祸几絶仁人君子忍复开之欤故吾以为李斯始皇之言栁宗元之论当为万世法也  

汉光武论【`苏辙`】  

髙帝举天下后世之重属之大臣大臣亦尽其心力以报之故吕氏之乱平勃得寘力焉诛产禄立文帝若反复手之易当是时大臣权任之盛风流相接至申屠嘉犹召辱邓通议斩鼌错而文景不以为忤则髙帝之用人其重如此景武之后此风衰矣大臣用舍仅如仆隶武帝之老也将立少主知非大臣不可乃委任霍光霍光之权在诸臣右故能翊昭建宣天下莫敢异议至于宣帝虽明察有余而性本忌克非张安世之谨畏陈万年之顺从鲜有能容者恶杨恽盖寛饶害赵广汉韩延寿悍然无恻怛之意髙才之士侧足而履其朝陵迟至于元成朝无重臣养成王氏之祸故莽以斗筲之才济之以欺罔而士无一人敢指其非者光武之兴虽文武之略足以鼓舞一世而不知用人之长以济其所不足幸而子孙皆贤权在人主故其害不见及和帝幼少窦后擅朝窦宪兄弟恣横杀都乡侯畅于朝事发请击匈奴以自赎及其成功又欲立北单于以树恩固位袁安任隗皆以三公守义力争而不能胜幸而宪以逆谋败盖光武不任大臣之积其弊乃见于此其后汉日以衰及其诛阎显立顺帝功出于宦官黜河清王杀李固事成于外戚大臣皆无所与及其末流梁冀之害重天下不能容复假宦官以去之宦官之害极天下不能堪至召外兵以除之外兵既入而东汉之祚尽矣盖光武不任大臣之祸势极于此夫人君不能皆贤君有不能而属之大臣朝廷之正也事出于正则其成多其败少歴观古今大臣任事而祸至于不测者必有故也今畏忌大臣而使他人得乘其隙不在外戚必在宦官外戚宦官更相屠灭至以外兵继之呜呼殆哉  

三国论【`苏辙`】  

天下皆怯而独勇则勇者胜皆闇而独智则智者胜勇而遇勇则勇者不足恃也智而遇智则智者不足用也夫惟智勇之不足以定天下是以天下之难蠭起而难平盖尝闻之古者英雄之君其遇智勇也以不智不勇而后真知大勇乃可得而见也悲夫世之英雄其处于世亦有幸不幸耶汉髙祖唐太宗是以智勇独过天下而得之者也曹公孙刘是以智勇相遇而失之者也以知攻知以勇击勇此譬如两虎相捽齿牙气力无以相胜其势足以相扰而不足以相毙当此之时惜乎无有以汉髙帝之事制之者也昔者项藉乘百战百胜之威而执诸侯之柄咄嗟叱咤奋其暴怒西向以逆髙祖其势飘忽震荡如风雨之至天下之人以为遂无汉矣然髙帝以其不知不勇之身横塞其冲徘徊而不得进其顽钝椎鲁足以为笑于天下而卒能摧折项氏而待其死此其故何也夫人之勇力用而不巳则必有所耗竭而其智虑久而无成则亦必有所倦怠而不举彼欲用其所长以制我于一时而我闭门而拒之使之失其所求逡巡求去而不能去而项藉固已惫矣今夫曹公孙权刘备此三人者皆知以其才相取而未知以不才取人也世之言者曰孙不如曹而刘不如孙刘备惟知短而勇不足故有所不若于二人者而不知因其所不足以求胜则亦巳惑矣盖刘备之才近似于髙祖而不知所以用之之术昔髙祖之所以自用其才者其道有三焉耳先据势胜之地以示天下之形广收信越出奇之将以自辅其所不逮有果鋭刚猛之气而不用以深折项籍猖狂之势此三事者三国之君其才皆无有能行之者独有一刘备近之而未至其中犹有翘然自喜之心欲为椎鲁而不能纯欲为果鋭而不能达二者交战于中而未有所定是故所为而不成所欲而不遂弃天下而入巴蜀则非地也用诸葛孔明治平之才而当纷纭征伐之冲则非将也不忍忿忿之心犯其所短而自将以攻人则是其气不足尚也嗟夫方其奔走于二袁之间困于吕布而狼狈于荆州百败而其志不折不可谓无髙祖之风矣而终不知所以自用之方夫古之英雄惟汉髙帝为不可及也夫  

蜀论【`苏辙`】  

匹夫匹妇天下之所易也武夫任侠天下之所畏也天下之人知夫至刚之不可屈而不知夫至柔之不可犯也是以天下之乱常至于渐深而莫之能止盖其所畏者愈骄而不可制而其所易者不得志而思以为乱也秦晋之勇蜀汉之怯怯者重犯禁而勇者轻为奸天下之所知也当战国之时秦晋之兵弯弓而带剑驰骋上下咄嗟叱咤蜀汉之士所不能当也然而天下既安秦晋之间豪民杀人以报仇雠椎埋发冡以快其意而终不敢为大变也蜀人畏吏奉法俯首聴命而其匹夫小人意有所不适辄起而为乱其故何也观其平居无事盗入其室惧伤而不敢校此非有好乱难制之气也然其弊常至于大乱而不可救则亦优柔不决之俗有以启之耳今夫秦晋之民倜傥而无所顾负力而傲其吏吏有不善而不能以有容也叫号纷呶奔走告诉以争毫厘曲直之际而其甚者至有怀刃以贼其长吏以极其忿怒之节如是而巳矣故夫秦晋之俗有一朝不测之怒而无终身戚戚不报之怨也若夫蜀人辱之而不能竞犯之而不能报循循而无言忍诟而不骤发也至于其心有所不可复忍然后聚而为羣盗散而为大乱以发其愤憾不泄之气故虽秦晋之勇而其为乱也怨近而祸浅蜀人之怯而其为变也怨深而祸大此其勇怯之势必至于此而无足怪也是以天下之民惟无怨于其心怨而得偿以快其怒则其为毒也犹可以少解惟其郁郁而无所泄则其为志也逺而其毒深故必有大乱以发其怒而后息古者君子之治天下强者有所不惮而弱者有所不侮盖为是也书曰无虐惸独而畏髙明诗曰不侮鳏寡不畏强御此言天下之匹夫匹妇其力不足以与敌而其智不足以与辩胜之不足以为武而徒使之怨以为乱故也嗟夫安得斯人者而与之论天下哉  

晋论【`苏辙`】  

御天下有道体之以安动之以劳使之安居而能勤逸处而能忧其君子周旋揖让不失其节而能耕田射御以自致其力平居习为勉强而去其惰傲厉精而日坚劳苦而日强冠冕佩玉之人而不惮执天下之大劳夫是以天下之事举皆无足为者而天下之匹夫亦无以求胜其上何者天下之乱盖常起于上之所惮而不敢为天下之小人知其上之有所惮而不敢为则有以乘其间而致其上之所难夫其上之所难者岂非死伤战鬬之患匹夫之所轻而士大夫之所不忍以其身试之者耶彼以死伤战斗之患邀我而我不能应则无怪乎天下之至于乱也故夫君子之于天下不见其所畏求使其所畏之不见是故事有所不辞而劳苦有所不惮昔者晋室之败非天下之无君子也其君子皆有好善之心髙谈揖让泊然冲虚而无慷慨感激之操大言无当不适于用而畏兵革之事天下之英雄知其所忌而窃乘之是以颠沛陨越而不能以自存且夫刘聪石勒王敦祖约此其奸诈雄武亦一世之豪也譬如山林之人生于草木之间大风烈日之所咻而雪霜饥馑之所劳苦其筋力骨节之所尝试者亦巳至矣而使王衍王之伦清谈而当其冲此譬如千金之家居于髙堂之上食肉饮酒不习寒暑之劳而欲以之捍御山林之勇夫而求其成功此固奸雄之所乐攻而无难者也是以虽有贤人君子之才而无益于世虽有尽忠致命之意而不救于患难此其病起于自处太髙而不习天下之辱事故富而不能劳贵而不能治盖古之君子其治天下为其甚劳而不失其髙食其甚美而不弃其粝使匹夫小人不知所以用其勇而其上不失为君子至于后世为其甚劳而不知以自复而为秦之强食其甚美而无以自实而为晋之败夫甚劳者固非所以为安而甚美者亦非所以自固此其所以丧天下之故也哉  

梁武帝论【`苏辙`】  

史称孔子既见老子退谓弟子曰鸟吾知其能飞鱼吾知其能游兽吾知其能走走者可以为网游者可以为纶飞者可以为缯至于龙吾不能知其乘云气而上天吾今日见老子其犹龙耶老子体道而不婴于物孔子至以龙比之然卒不与共斯世也舍礼乐政刑而欲行道于世孔子固知其难哉东汉以来佛法始入中国其道与老子相出入汉世士大夫不能明也魏晋以后畧知之矣好之笃者则欲施之于世疾之深者则欲絶之于世二者皆非也老佛之道与吾道同而欲絶之老佛之教与吾教异而欲行之皆失之矣秦姚兴区区一隅招延缁素译经谈妙至者凡数千人而姚氏之亡曽不旋踵梁武继之江南佛事前世所未尝见至舍身为奴隶郊庙之祭不荐毛血父子皆陷于侯景而国随以亡议者观秦梁之败则以佛法为不足赖矣后魏太武深信崔浩浩不信佛法劝帝斥去僧徒毁经坏寺既灭佛法而浩亦以非罪赤族唐武宗欲求长生徇道士之私夷佛灭僧不期年而以弑崩议者观魏唐之祸则以佛法为不可忤矣二者皆见其一偏耳老佛之道非一人之私说也自有天地而有是道矣古之君子以之治气养心其髙不可婴其洁不可溷天地神人皆将望而敬之老子曰天得一以清地得一以宁神得一以灵谷得一以盈万物得一以生侯王得一以为天下贞道之于物无所不在而尚可非乎虽然蔑君臣废父子而以行道于世其弊必有不可胜言者  

隋论【`苏辙`】  

人之于物聴其自附而信其自去则人重而物轻人重而物轻则物之附人也坚物之所以去人分裂四出而不可禁者物重而人轻也古之圣人其取天下非其驱而来之也其守天下非其刼而留之也使天下自附不得巳而为之长吾不役天下之利而天下自至夫是以去就之权在君而不在民是之谓人重而物轻且夫吾之于人巳求而得之则不若使之求我而后从之巳守而固之则不若使之不忍去我而后与之故夫智者或可与取天下矣而不可与守天下守天下则必有大度者也何者非有大度之人则常恐天下之去我而以术留天下以术留天下而天下始去之矣昔者三代之君享国长逺后世莫能及然而亡国之暴未有如秦隋之速二世而亡者也夫秦隋之亡其弊果安在哉自周失其政诸侯用事而秦独得山西之地不过千里韩魏厌其冲楚胁其肩燕赵伺其北而齐掉其东秦人披甲持兵七世而不得解寸攘尺取至始皇然后合而为一秦见其取天下若此其难也而以为不急持之则后世且复割裂以为敌国是以销名城杀豪杰铸锋镝以絶天下之望其所以备虑而固守之者甚密如此然而海内愁苦无聊莫有不忍去之意是以陈胜项籍因民之不服长呼起兵而山泽皆应由此观之岂非其重失天下而防之大过之弊欤今夫隋文之世其亦见天下之久不定而重失其定也盖自东晋以来刘聪石勒慕容垂苻坚姚兴赫连之徒纷纷而起者不可胜数至于元氏并吞灭取畧巳尽矣而东方未服元氏自分而为周齐周并齐而授之隋隋文取梁灭陈而后天下为一彼亦见天下之久不定也是以既得天下之众而恐其失之享天下之乐而惧其不久立于万民之上而常有积防不安之心以为举世之人皆有曩者英雄割据之怀制为严法峻令以杜天下之变谋臣旧将以诛灭畧尽而独死于杨素之手以及于大故终于炀帝之际天下大乱涂地而莫之救由此观之则夫隋之所以亡者无以异于秦也悲夫古之圣人修徳以来天下天下之所为去就者莫不在我故其视失天下甚轻是故其心舒缓而其为政也寛寛者生于无忧而惨急者生于无聊耳昔尝闻之周之兴太王避狄于岐豳之人民扶老携幼而归之岐山之下累累而不絶丧失其旧国而卒以大兴及观秦隋唯不忍失之而至于亡然后知圣人之为是寛缓不速之行者乃其所以深取天下者也  

唐论【`苏辙`】  

天下之变常伏于其所偏重而不举之处故内重则为内忧外重则为内患古者聚兵京师外无强臣天下之事皆制于内当此之时谓之内重内重之弊奸臣内擅而外无所忌匹夫横行于四海而莫能禁其乱不起于左右之大臣则生于山林小民之英雄故夫天下之重不可使专在内也古者诸侯大国或数百里兵足以战食足以守而其权足以生杀然后能使四夷盗贼之患不至于内天子之大臣有所畏忌而内患不作当此之时谓之外重外重之弊诸侯拥兵而内无以制由此观之则天下之重固不可使在内而亦不可使在外也自周之衰齐晋秦楚绵地千里内不胜于其外以至于灭亡而不救秦人患其外之巳重而至于此也于是收天下之兵而聚之关中夷灭其城池杀僇其豪杰使天下之命皆制于天子然至于二世之时陈胜呉广大呼起兵而郡县之吏熟视而走无敢谁何赵髙擅权于内颐指如意虽李斯为相备五刑而死于道路其子李由守三川拥山河之固而不敢校也此二患者皆始于外之不足而无有以制之也至于汉兴惩秦孤立之弊乃大封侯王而髙帝之世反者九起其遗孽余烈至于文景而为淮南济北呉楚之乱于是武帝分裂诸侯以惩大国之祸而其后百年之间王莽遂得以奋其志于天下而刘氏之子孙无复龃龉魏晋之世乃益侵削诸侯四方微弱而复为乱而朝廷之权臣山林之匹夫常为天下之大患此数君者其所以制其内外轻重之际皆有以自取其乱而莫之或知也夫天下之重在内则为内忧在外则为外患而秦汉之间不求其势之本末而更相惩戒以求一偏之利故其祸循环无穷而不可解也且夫天子之于天下非如妇人孺子之爱其所有也得天下而谨守之不忍以分于人此匹夫之所谓知也而不知其无成者未始不自不分始故夫圣人将有所大定于天下非外之有权臣则不足以镇之也而后世之君乃欲去其爪牙翦其股肱而责其成功亦巳过矣夫天下之势内无重则无以威外之强臣外无重则无以服内之大臣而絶奸民之心此二者其势相持而后成而不可一轻者也昔唐太宗既平天下分四方之地尽以沿边为节度府而范阳朔方之军皆带甲十万上足以制夷狄之难下足以备匹夫之乱内足以禁大臣之变而将帅之臣常不至于叛者内有重兵之势以预制之也贞观之际天下之兵八百余府而在关中者五百举天下之众而后能当关中之半然而朝廷之臣亦不至于乘隙间衅以邀大利者外有节度之权以破其心也故外之节度有周之诸侯外重之势而易置从命得以择其贤不肖之才是以人君无征伐之劳而天下无世臣暴虐之患内之府兵有秦之关中内重之势而左右谨饬莫敢为不义之行是以上无逼夺之危下无诛絶之祸盖周之诸侯内无府兵之威故陷于逆乱而不能以自止秦之关中外无节度之援故胁于大臣而不能以自立有周秦之利而无周秦之害形格势禁内之不敢为变而外之不敢为乱未有如唐制之得者也而天下之士不究利害之本末猥以成败之遗踪而论计之得失徒见开元之后强兵悍将皆为天下之大患而遂以太宗之制为猖狂不审之计夫论天下论其胜败之形以定其法制之得失则不若穷其所由胜败之处盖天寳之际府兵四出萃于范阳而徳宗之世禁兵皆戍赵魏是以禄山朱泚得至于京师而莫之能禁一乿涂地终于昭宗而天下卒无宁岁内之强臣虽有辅国元振守澄士良之徒而卒不能制唐之命诛王涯杀贾餗自以为威震四方然刘从諌为之一言而震慑自敛不敢复肆其后崔昌遐倚朱温之兵以诛宦官去天下之监军而无一人敢与抗者由此观之唐之衰其弊在于外重而外重之弊起于府兵之在外非所谓制之失而后世之不用也  

唐髙祖论【`苏辙`】  

唐髙祖起太原其谋发于太宗诸子不与也及克长安诛锄羣盗天下为一其功亦出于太宗盖天心之所付与人心之所归向其在太宗者审矣至立太子髙祖以长立建成建成当之不辞于是兄弟疑间卒至大乱夫建成不足言也其咎在髙祖其后武氏之乱废中宗立睿宗以睿宗长子宪为太子矣及中宗之后睿宗父子皆以王就第韦氏之乱临淄以兵入讨睿宗践祚而唐室复安又将以长立宪宪辞曰时平先长嫡国乱先有功不如此必且有难敢以死请睿宗从之而后临淄之位定以太宗之贤而不免于争夺玄宗之贤不逮太宗而晏然受命则宪之让贤于人逺矣吾尝论之髙祖睿宗皆中主也其欲立长非专其私也以为立嫡以长古今之正义也谓之正义而不敢违胡不考之前世乎太王舍太伯仲雍而立季歴文王舍伯邑考而立武王而周以之兴诚天命之所在而吾无心焉乱何自生虽然泰伯奔呉以避王季亦畏乱故尔废长而立少虽圣贤犹难之宪与玄宗兄弟相安终身无间言焉盖古今一人而巳  

西晋论【`何去非`】  

天下之祸不患其有可观之迹而发于近而患其无可窥之形而发于迟有迹之可覩虽甚愚怯必加所惊备而发于近者其毒尝浅无形之可窥虽甚智勇亦忽于防闲而发于迟者其毒常深昔者五胡之祸晋室其起者非一朝一夕也探其基而积之乃在于数百岁之淹缓国更三姓而歴君数十平居常日不见其有可窥之形是以一发而莫之能支夫非无形也盖为祸之形常隐于福为福之形常隐于祸人见其为今日之祸福而巳不就其所隐而逆窥之是以于其未发皆莫覩其昭然之形此其为祸至于不可胜救也先王之制夷狄于要荒也甚恶其猾夏而乱华未尝不欲驱攘而摈之周公朝诸侯于明堂夷蛮戎狄之君立于四门之外使无与乎备物盛礼之观后世之君幸其衰弊而悦其向服也因内徙而亲之其事肇于汉之孝宣渐于世祖而盛于魏武或空其国而罢徼塞之警或藉其兵而为冦敌之扞夫既去其侮而又役其力可谓世主之大欲国家之盛福矣不知积之既久而大祸之所伏一旦汹然而发若决防水莫之能遏晋为不幸而适当之以其平居常日不观其昭然之形故也昔者孝宣承武帝攘击匈奴之威会五单于内争始纳呼韩邪使之依阻塞下稍通五原而来其朝至于孝元而呼韩邪乃愿保塞而请罢边备赖侯应之策以为自孝武攘之幕北夺其阴山匈奴失所蔽隐每过阴山未尝不哭其丧亡也今罢备塞则示之大利元帝虽报谢焉自是胡人亦浸而南顾汉亦甚悦其来而不之却也世祖因匈奴日逐之至遂建南廷以安纳之稍内居之西河美稷而其诸部因遂屯守北地朔方五原代郡云中定襄鴈门之七郡而河西之地鞠为虏区加徙叛羌错置三辅魏武复大徙武都之氐以实关畿用御蜀冦而匈奴五郡皆居汾晋而近在肘腋矣于晋之兴大率中原半为夷居元海匈奴也而居晋阳石勒羯人也而居上党姚氏羌也而居扶风苻氏氐也而居临渭慕容鲜卑也而居昌黎种族日蕃其居处饮食皆趋华矣而其桀暴贪悍乐斗喜乱之志态则亦无时而变也是以元海一倡而并雍之胡乘时四起自长淮之北无复晋土而为战国者几二百年所谓发于迟而为毒深也虽然彼之内徙而听役也亦迫于制服之威而其情未尝不怀土而思返固甚怨夫中国羁拘而贱侮之也是以刘猛发愤而反于晋事虽不济而刘氏诸部未尝一日而忘之也自魏而上非无明智之主足以察渊微渐为子孙万世之虑然皆安其内附或乐用其力唯恐不能鸠令而牧役之虽有夫为祸之形皆不为之深思逺虑就其所伏而消厌之由晋而下自武帝之平一呉会徧抚天下固无藉乎夷狄之助矣茍于此时有能探其所伏之祸而逆制焉因其怀返之情加之恩意以导其行为之假建名号而廪资之使各以种族而还之旧土彼乐引轻去而惟恐其后也然后严斥障塞使有华夷内外之辨后虽有警则无至发于肘腋之间而被不可胜言之祸矣虽然自非明智果断之主为子孙后世之虑则不能决于有为以救其未发之深祸也彼晋武自平一呉会方以侈欲形于天下其能及此乎虽郭钦抗疏江统着论其言反复切至皆恬然不为省方抱虎而熟寐尔嗟乎为天下者无恃其为平日之福而忽其所隐之祸也  

文帝论【`张耒`】  

昔者绛侯既平吕氏亲握国玺授之孝文当是旹刘氏之后惟大臣所立文帝为诸王特以其贤而取之其初未可以必得也绛侯以天下与不可必得之人恩徳至厚也文帝之报绛侯者宜何如哉虽分国以王之天下未以为过也然内难既定君臣之分既明爵赏禄赐所以慰答昔日之功者未闻有卓然过于当时何其不旋踵而逐去之之速也予尝观汉之大臣多祸少全武帝以来不啻如杀囚隶独文帝时公卿被诛者无几人然则文帝之待大臣亦有恩矣当是时大臣之有恩者宜无有过绛侯然匹夫一言罪辜未明廷尉折简以召之如取孤囚侵夺困苦仅兔于死文帝非昏蔽无知之君何独于勃少恩若是哉盖尝深思其故而得其说夫髙祖之将有大功者至文帝时几尽矣非以逆诛则以疑死彼皆心有所恃矜其功能日邀其上不得所欲则狼顾而起绛侯吹箫之羇民也用兵十余年习见天下之势喜事而尚武其骁雄之习岂能帖然无毫厘于心哉以英雄之姿挟立君之威临视其上无异于保姆之提婴孩如是而能不骄者伊尹周公之所难也骄则纵纵则乱因以生文帝岂无爱勃之心哉视前日之诛死族灭者皆恃功邀君骄蹇放纵之所至而绛侯之迹异于韩彭者无几耳吾亦畏其有所恃而骄骄而不巳则乱乱而不诛则法废从而诛之则伤恩甚矣呜呼理至于是曽不如抑逺困辱使之慊然内顾而无所恃锄其骄慢之心全其生保其家使其子孙长有国土之为愈也然则文帝之恩亦深矣且能尊霍光者莫如孝宣委天下之政与之而不敢争光死又立其子兄弟联兵女充后宫赏赐宠锡不以数计天下翕然以为孝宣无负于霍光矣然光死未几妻子为戮以天下与人而身死之后弱子单孙之祭曽不得享天下之人闻之谁不为霍光痛心者呜呼使宣帝既正君臣之分则遂揽天下之政光既死视子孙贤愚而授之官与之财而收其权取其尤无良者而屏逺之霍氏虽欲为乱不可得也然则霍光无后者非宣帝谁为之乎天下之事要其终而后知君子之用心绛侯无祸于身则知文帝之所以裁之者乃所以深报之也霍光无后于汉则知宣帝之所以宠之者乃所以深害之也语曰婴儿常病伤于饱贵臣常祸伤于宠然则文宣之报功其得失可考矣  

光武论【`陈亮`】  

自古中兴之盛无出于光武矣奋寡而击众举弱而覆强起身徒步之中甫十余年大业以济筭计见效光乎周宣此虽天命抑亦人谋乎何则有一定之畧然后有一定之功畧者不可以仓卒制而功者不可以侥幸成也畧以仓卒制其畧不可久功以侥幸成其功不可继犯此二患虽运奇奋斗所当者破而旋得旋失将以济中兴难矣人有常言光武料敌明遇敌勇豁达大度善御诸将其中兴也固宜吾则曰此特光武中兴之一术也使其中兴止在于此则是其功有时而穷也西都之末莽盗神器羣雄并起相与图之光武因思汉之民举大义之师发迹昆阳遂破寻邑百战以有天下彼其取乱诛暴或先或后未尝无一定之畧也何以明之光武自昆阳之胜持节河北镇慰郡县破王郎击铜马收复故地凡所以经营河北而取河内为之根本也河北平河内服自常情观之当此之时更始闇弱可以西取关辅疾据其地俯首东瞰以制天下光武乃身徇燕赵止命邓禹乘衅西征其意岂以燕赵为可急而关辅为可后哉吾尝筹之关辅虽形胜之地而隗嚣出陇西公孙述据巴蜀赤眉羣盗蠭起山东嚣述犹虎狼之据穴也有物以阻其穴则彼不敢骋不然将何所惮赤眉犹长蛇之螫艹也以物而肆其螫则其毒无余不然将何所不至光武之未取关辅所以阻嚣述之穴而肆赤眉之螫也故且身徇燕赵使之速定则自河以北民心巳一而吾之根本固矣及赤眉破长安志满气溢兵锋巳挫而邓禹得乘衅以并关中冯异继之遂破赤眉而长安平洛阳固而耿弇且定齐矣当此之时天下畧平嚣述虽有觊觎之心而不得复骋光武定都洛阳命将讨嚣平述而天下遂一矣此其有一定之畧而后有一定之功也使燕赵未平而光武西取关辅则遂与嚣述为敌而赤眉无所骋其锋矣与嚣述为敌则欲徇燕赵而彼乘其虚赤眉无所骋其锋则巳服郡县而或罹其毒是燕赵未可以卒平关辅未可以卒守河北河内未可以卒保而天下纷纷将何时而一也虽料敌明遇敌勇豁达大度善御诸将顾亦何用哉吾以是知中兴之君畧之不定而侥幸于或成则我欲东而盗据其西我欲前而敌随其后智谋勇斗无一可者今夫道路之人侥幸而得千金得之于此则必失之于彼何者千金不可以常侥幸也千金之子则不然致之有术取之有方成之有次第不终年而其富百倍此光武所以为中兴也唐肃宗起兵灵武不能先图范阳而急取关中卒使盗据其穴不能尽取河北裂为藩镇终唐之世为大患者皆藩镇也此无他不能立一定之畧则不能成一定之功中兴之不终宜哉吾以是知光武之畧不可及也且吾久闻自古服羣叛驱英豪者无如汉髙帝而光武之行事有髙帝之所未能为者二焉光武降铜马封其渠帅降者未安将有他变此何异于沙上之谋乎光武勒使归营单骑按行示以赤心而降者悉服不必封雍齿而后诸将安也冯异镇关中人或言其威权太重恐有异志此何异于萧何之事乎光武不信言者而以其章示异异惶恐称谢复赐诏慰谕信任愈笃不必系诸狱而后明其无它也且使后世人君用此术以成功者多矣吾始读髙帝之书至此未尝不切疑其计之过而未有所处及得光武二术则欣然而咲曰天下之事未尝无奇术而人不能发之光武发髙帝之所未能为而中兴之功逺过古人者虽天命抑人谋也  

## 文章辨体彚选卷三百九十六

（明）贺复征 编  

○论五  

武王诛讨论【`明方孝孺`】  

余读春秋见其纪时书事少者止一二言多者不过数十言断断然传其所信而不敢肆窃尝疑之以为当时史官所载必详矣孔子曷不尽举而书之奚为简畧若是哉及观左氏谷梁公羊三子之传各述其所闻甚详或曲说以传经或因经而构事肆情极论无复顾忌初若可喜徐而推之率多虚词而鲜事实往往不足以得其要领而愈致人之惑然后知孔子谨严其词若不敢尽者忧天下后世之至也孔子尝系易以辞矣反复诘难至于理彰意竭而后止何独于春秋而不尽其辞盖道可以智穷而事必以实着与其循疑而失实以为后世害不若着其可信者之为愈也故曰多闻阙疑又曰吾犹及史之阙文也此孔子之意也司马迁之为史记其志以作春秋自疑亦非不知春秋者矣至于记载往昔之事奇闻怪说无所不录而于三代之本纪多背经而信传好立异而诬圣人其它微者未足论若武王与纣之事见于书最详而迁乖乱之尤甚牧野之兵非武王之志也圣人之不幸也武成载其时事但曰一戎衣天下大定不书纣之死者为武王讳且不忍书也他书谓纣自焚死意为近之武王之于纣非有深雠宿怨特为民去乱耳当斯时使纣悔过迁善武王必不兴师而踰孟津及纣兵已北使纣不死而降武王必将封之以百里之邑俾奉其宗庙必不忍加兵于其身也况纣已死乎吾意武王见纣之死也必踊而哭之命商之羣臣以礼葬之矣岂复有余怒及其既死之身乎迁乃谓武王至纣死所三射之躬斩其首悬于太白之旗又斩其二嬖妾悬于小白之旗此皆战国薄夫之妄言齐东野人之语非武王之事迁信而取之谬也汉髙祖魏文帝皆中才之主非有圣智之度髙祖犹能不杀子婴文帝犹能奉山阳终其身曽谓武王圣人而忍其君至此乎吾决知其不然矣茍信迁之言是使后世强臣凌上者葅醢其君而援武王以借口其祸君臣之大义不亦甚哉吾故辨之以为好奇信怪者之戒  

唐论【`方孝孺`】  

有志于非常之功者必有非常之祸常者圣人之所务非常者君子之所恶而非常之功尤天道之所不与也人未尝不欲有功也而不可有喜功之心以有功为喜必以无功为耻茍自耻其无功乃急于成功不顾难易而为之天下必有受其害者矣先王之治天下为其所当为而不强其所难为使天下民物各循其性终身行之犹有不及何暇他务哉后世之君多好徼功于夷狄故其衰也常受夷狄之祸而唐为尤甚皆太宗启之也古之人君非不欲广地众民非不能攘逺代乱而未尝以逞于夷狄者知夷狄之不可以仁义懐不足以兵力取而恐为中国之患也甘心于异类者必有祸冯妇之子孙多死于虎学王良之术者多死于踶啮非惟力不武而习不精殆天道也太宗既平羣雄而尽有海内其心思立希世间见之功以夸示后嗣命将出师猎夷虏之窟而狝之缧其酋长致之阙下袭以冠带而俾之宿卫当其盛时自谓胡粤一家三王五帝之所未有至于玄宗尽用胡人为边将任以疆埸之事禄山思明遂因之以起而唐几于亡其后二百年间回鹘突厥吐蕃之冦不絶于边郡盗贼之兴卒自伐南诏始而五代四主皆出于杂胡徳光桀黠遂子临中国之主而号令宇内自晋以降受夷狄之祸亦未有若唐者也较其成功仅快适于一时而流患储害厯二十余世而不止太宗之支庻始翦于武氏再覆于禄山黄巢殱之崔胤朱温芟之太宗于民有徳不宜若是酷也宁知非喜功之报耶西汉之主惟武帝喜功最甚武帝诸子鲜不以恶终盖兵之凶也久矣创业而以兵取者必有天祸喜功好刑者必难乎其后不得已而用兵若汤武之为心在拯民而不在图利庶乎可免哉不然是以一时之功易无穷之祸也  

宋髙宗论【`刘定之`】  

康王前尝为质于金营而宋使姚平仲刼营金疑其非亲王且尝与较射而连发中的意其将家子因郄还之洎宋复遣王奉使讲解而为民所遮止因此得脱而遂继宋统盖天留之也使其在围城中则与诸王并俘以北矣昔者周汉宗室皆分封于宇内非独资之如泰山盘石得以固其存不幸而亡矣死灰复然犹得以续其统又不幸而统絶矣苗裔蔓衍犹得以保其姓周东迁而晋以强宗为霸主纠合诸侯为周舆卫至于战国而燕韩魏居七雄之三以祀姬姓之祖祢秦虎视东周不敢吞者数百年自载籍以来未有若周之长所谓固其存者也汉惩吴濞楚戊之强而犯上尽封各国支庶以裂其壤至于哀平之际宗室载属籍者十二万人莫不据士民之上有王公之势莽既盗汉而光武兄弟呼于南阳此十二万人者近逺向应故东京之复旧物易于反掌灵献之末表琮焉璋犹能崛强荆益以资昭烈之兴所谓续其统者也唐宋则不然其宗室皆聚居于京师故朱温篡唐而徳王等九人一日同沈于九曲池濮王等数百人一夜同坑于龙兴寺女真取宋而惟康王以出使孟后以被废二人得脱其举宗北迁卒见屠于完颜亮无一人幸免盖无以保其姓矣夫聚居之也乐其易防制此利之小者而其后有大害观于唐宋可见矣分封之也恶其难约束此害之小者而其后有大利观于周汉可见矣苏子瞻诸人言封建之害胡明仲诸人言封建之利各有其说而未尝言其大利害见于继世之后如此然则有天下者为其子孙计可以无疑于此矣抑宋统之幸不絶而天留康王以续之何也曰汴宋二百年矣仁如庆厯元佑之日多不仁如熙丰崇宣之日少其不仁也民怨之而其仁也民怜之其怨之也足以亡而其怜之也足以不絶民之意即天之意也善得天者得于民而已矣善得民者以其仁而已矣  

宋太祖传位论【`陆侹`】  

或曰杜后贤后也知古今识义理其于境外之戒三从之道知之素矣临终而奸大命岂其本心与然则何如曰太宗之谋也陈桥之事太宗与有力焉觊觎之萌久矣无所施其计而逞其诈故佹言于太后借其临终之口以为他日之地耳然则太后何以听之曰长君幼儿之说动其利害之情次及廷美之言触其爱少子之念故不觉其言之入而信之深也岂料其贼心机智也哉然则太宗有党乎曰有昔汉景帝欲以位传梁王窦婴直之以汉约其事遂寝赵普受顾命不惟不能谏又从而和之岂非其党而然与他日虑太祖之或变也又上表以请之以坚其盟而固其心又何待于已误再误之然而后知其奸哉呜呼太祖何负于普耶岂特赵普为太宗之党廷臣皆其党也昔者汉文帝即位未几羣臣请愿建太子以重宗庙社稷宋祖即位十有七年之久曽无一人建此议者岂非尽为太宗乎或又曰太祖创业股肱心腹之臣布列内外恩深而义固何至于是也曰不然太祖既不能乐然从母之命以付其弟又不能毅然守礼之经以立其子迟疑两端久而不决谁肯佐不断之主以犯赤族之诛哉故为天下之主而无断奸雄生心而忠良携贰不致祸败者几希世皆以宋氏之祸由于杜后之失言太宗之奸逆而不知艺祖酝酿以成之也  

郑荘公论【`锺惺`】  

元年春正月不书即位摄也摄者何将致之桓而成先君之志也将致之桓而成先君之志者不欲成其为君也没而谥隐公是国人君之矣国人君之两尽之谓也谷梁传曰隠十年无正隐不自正也此不书即位之意也自处之道也元年有正所以正隐也此没而谥隐公之意也人处隐公之道也春秋之义也  

汉髙帝论【`锺惺`】  

取天下者在得其大势不在战守之胜败得失也如奕者然妙处不过数着全局在我而小小利钝不计焉项羽杀义帝汉击之虽使楚破汉于睢水可也项王怨黥布汉得使随何说降之虽使楚击破布可也此楚让汉妙着也汉王不得王闗中封于蜀烧所过栈道以齐王田荣反书遗项王项王以此无西忧汉心虽使楚夺汉闗中可也彭越反梁地往来苦楚兵絶其粮食虽使楚击破越可也此汉自得妙着也楚方自贺战胜而不知汉有天下之局已定于此数着矣妙着有数端焉我与敌之所共敌失之而我得之者曰先着我发之于此而敌不得备之于彼者曰警着敌备之于此而我引之于彼使不得至此者曰松着我与敌俱不得与傍出而中起之敌所不利即为我所利者曰应着我不求胜而不可败而卒以此取胜者曰隐着取天下之势不越此数端而已  

## 文章辨体彚选卷三百九十七

（明）贺复征 编  

○论六  

前史得失论【`汉班彪`】  

唐虞三代诗书所及世有史官以司典籍暨于诸侯国自有史故孟子曰楚之梼杌晋之乘鲁之春秋其事一也定哀之间鲁君子左丘明论集其文作左氏传三十篇又撰异同号曰国语二十篇繇是乘梼杌之事遂闇而左氏国语独章又有记录黄帝以来至春秋时帝王公侯卿大夫号曰世本一十五篇春秋之后七国并争秦并诸侯则有战国策三十三篇汉兴定天下大中大夫陆贾记录时功作楚汉春秋九篇孝武之世太史令司马迁采左氏国语删世本战国策据楚汉列国时事上自黄帝下讫获麟作本纪世家列传书表凡百三十篇而十篇缺焉迁之所纪从汉元至武以絶则其功也至于采经摭传分散百家之事甚多疎略不如其本务欲以多闻广载为功论议浅而不笃其论术学则崇黄老而薄五经序货殖则轻仁义而羞贫穷道游侠则贱守节而贵俗功此其大敝伤道所以遇极刑之咎也然善述叙事理辩而不华质而不野文质相称葢良史之才也诚令迁依五经之法言同圣人之是非意亦庶几矣夫百家之书犹可法也若左氏国语世本战国策楚汉春秋太史公书今之所以知古后之所由观前圣人之耳目也司马迁叙帝王则曰本纪公侯传国则曰世家卿士特起则曰列传又进项羽陈涉而黜淮南衡山细意委曲条例不经若迁之著作采获古今贯穿经传至广博也一人之精文重思烦故其书刋落不尽尚有盈辞多不齐一若序司马相如举郡县着其字至萧曹陈平之属及董仲舒并时之人不记其字或县而不郡者葢不暇也今此后篇慎核其事整齐其文不为世家唯纪传而已传曰杀史见极平易正直春秋之义也  

立六国论【`荀悦`】  

夫立策决胜之术其要有三一曰形二曰势三曰情形者言其大体得失之数也势者言其临时之宜也进退之机也情者言其心志可否之意也故策同事等而功殊者何三术不同也初张耳陈余说陈涉以复六国自为树党郦生亦说汉王所以说者同而得失异者陈涉之起也天下皆欲亡秦而楚汉之分未有所定时天下未必欲亡项也且项羽率从六国攻灭强秦之时势则不能矣故立六国于陈涉所谓多已之党而益秦之敌也且陈涉未能专天下之地也所谓取非其有以与人行虚惠而获实福也立六国于汉王所谓割已之有以资敌设虚名而受实祸也此同事而异形也及宋义待秦赵之毙与昔卞庄刺虎同说者也施之战国之时邻国相攻无临时之急则可也战国之立其日久矣一战胜败未必以存亡也其势非能急于亡敌国也进乘利退自保故累力待时乘敌之毙其势然也今楚赵所起其与秦势不并立安危之机呼吸成变进则成功退则受祸此同事而异势者也伐赵之役韩信军于泜水之上而赵不能败彭城之难汉王战于濉水之上士卒皆赴入濉水而楚兵大胜何则赵兵出国迎战见可而进知难而退懐内顾之心无必死之计韩信军孤在水上士卒必死无有二心此信之所以胜也汉王深入敌国饮酒髙会士卒逸豫战心不固楚以强大之威而丧其国都项羽自外而入士卒皆有愤激之气救败赴亡之急以决一旦之命此汉之所以败也且韩信选精兵以守而赵以内顾之士攻之项羽选精兵以攻而汉以怠惰之卒应之此同事而异情者也故曰权不可预设变不可先图与时迁移应物变化设策之机也  

王商论【`荀悦`】  

王商言水不至非以见智也非以伤鳯也将欲忠主安民事不得巳而鳯以为慨恨冯婕妤之当熊非欲见勇也非欲求媚也非以髙左右也恻怛于心将以救上而傅昭仪以为隙皆至于死真可痛乎夫独智不容于世独行不畜于时是以昔人所以自退也虽退犹不得自免是以离世深藏以天之髙而不敢举首以地之厚而不敢投足诗云谓天葢髙不敢不局谓地葢厚不敢不蹐衷今之人胡为虺蜴本不敢立于人间况敢立于朝乎自守犹不免患况敢守于时乎无过犹见诬枉而况敢有罪乎闭口而获诽谤况敢直言乎虽隐身深藏犹不得免是以宁武子佯愚接舆为狂困之至也人无狂愚之虑者则不得自安于世是以屈原怨而自沈鲍焦愤而矫死悲之甚也虽死犹惧形骸之不深魂神之不逺故徐衍负石入海申屠狄蹈瓮之河痛之极也悲夫以六合之大匹夫之微而一身无所容焉岂不哀哉是以古人畏患苟免以计安身挠直为曲斵方为圎秽素丝之洁摧亮直之心是以羊舌职受盗于王室蘧伯玉可卷而懐之以死易生以存易亡难乎哉  

汝颍优劣论【`孔融`】  

融以为汝南士胜颍川士陈长文难融答之  

汝南戴子髙亲止千乘万骑与光武皇帝共于道中颍川士虽抗节未有颉颃天子者也汝南许子伯与其友人共说世俗将壊因夜举声哀号颍川虽忧时未有能哭世者也汝南府许掾教太守邓晨图开稻陂数万顷累世获其功夜有火光之瑞韩元长虽好地理未有成功见効如许掾者也汝南张元伯身死之后见梦范巨卿颍川士虽有竒异未有能神而灵者也汝南应世叔读书五行俱下颍川士虽多聪明未有能离娄并照者也汝南李洪为太尉掾弟杀人当死洪自劾诣阁乞代弟命便饮酖而死弟用得全颍川虽尚节义未有能杀身成仁如洪者也汝南翟子威为东郡太守始举义兵以讨王莽颍川士虽疾恶未有能破家为国者也汝南袁公着为科甲郎上书欲治梁冀颍川士虽慕忠谠未有能投命直言者也  

诸葛亮论【`晋袁孝若`】  

袁子曰或问诸葛亮何如人也袁子曰张飞关羽与刘备俱起爪牙腹心之臣而武人也晩得诸葛亮因以为佐相而羣臣悦服刘备足信亮足重故也及其受六尺之孤摄一国之政事凡庸之君专权而不失礼行君事而国人不疑如此即以为君臣百姓之心欣戴之矣行法严而国人悦服用民尽其力而下不怨及其兵出入如宾行者不冦刍荛者不猎如在国中其用兵也止如山进退如风兵出之日天下震动而人心不忧亮死至今数十年国人歌思如周人之思召公也孔子曰雍也可使南面诸葛亮有焉又问诸葛亮始出陇右南安天水安定三郡人反应之若亮速进则三郡非中国之有也而亮徐行不进既而官兵上陇三郡复亮无尺寸之功失此机何也袁子曰蜀兵轻锐良将少亮始出未知中国强弱是以疑而尝之且大会者不求近功所以不进也曰何以知其疑也袁子曰初出迟重屯营重复后转降未进兵欲战亮勇而能鬬三郡反而不速应此其疑征也曰何以知其勇而能鬬也袁子曰亮之在街亭也前军大破亮屯去数里不救官兵相接又徐行此其勇也亮之行军安静而坚重安静则易动坚重则可以进退亮法令明赏罚信士卒用命赴险而不顾此所以能鬬也曰亮帅数万之众其所兴造若数十万之功是其竒者也所至营垒井灶圊溷藩篱障塞皆应绳墨一月之行去之如始至劳费而徒为饰好何也袁子曰蜀人轻锐亮故坚用之曰何以明其然也袁子曰亮治实而不治名志大而所欲逺非求近速者也曰亮好治官府次舎桥梁道路此非急务何也袁子曰小国贤才少故欲其尊严也亮之治蜀田畴辟仓廪实噐械利蓄积饶朝会不华路无醉人夫本立故末治有余力而后及小事此所以劝其功也曰子之论诸葛亮则有证也以亮之才而少其功何也袁子曰亮持本者也其于应变则非所长也故不敢用其短曰然则吾子美之何也袁子曰此固贤者之逺矣安可以备体责也夫能知所短而不用此贤者之大也知所短则知所长矣夫前识与言而不中亮之所不用也此吾之所谓可也  

罪王何论【`范宁`】  

或曰黄唐缅邈至道沦翳濠濮辍咏风流靡托争夺兆于仁义是非成于儒墨平叔神懐超絶辅嗣妙思通微振千载之頺纲落周孔之尘网斯盖轩冕之龙门豪梁之宗匠尝闻夫子之论以为罪过桀纣何哉答曰子信有圣人之言乎夫圣人者德侔二仪道冠三才虽帝皇殊号质文异制而綂天成务旷代齐趣王何蔑弃典文不遵礼度游辞浮说波荡后生饰华言以翳实骋繁文以惑世搢绅之徒翻然改辙洙泗之风缅焉将坠遂令仁义幽沦儒雅蒙尘礼壊乐崩中原倾覆古之所谓言伪而辨行僻而坚者其斯人之徒与昔夫子斩少正于鲁太公戮华士于齐岂非旷世而同诛乎桀纣暴虐正足以灭身覆国为后世鉴戒耳岂能回百姓之视听哉王何叨海内之浮誉资膏粱之傲诞画魑魅以为巧扇无检以为俗郑声之乱乐利口之覆邦信矣哉吾固以为一世之祸轻歴代之罪重自丧之衅小迷众之愆大也  

## 文章辨体彚选卷三百九十八

（明）贺复征 编  

○论七  

北齐文襄论【`唐朱敬则`】  

神武云日为我蚀今死亦掩观其和勅勒之歌哀来何极览太子之色仍有别忧此岂悲促龄而怨昊苍哉但强冦在邻奸臣不附以此为恨也文襄克纂丕基堪负大业追成曩志不忝逺图故能委任绍宗外平侯景借假贞节内察权豪沙汰众流厘正羣务纪纲具举朝野肃然况乃嘉思政之忠遥接其手寤陆生之直更赏其能此亦可称也且夫为人上者当不忝威仪盛名器先王以之革弊逹人因此埀风是故立其章程明其限节水火可蹈礼教难逾今天荫甫倾洪基靡构国有大难未可三年不言高宴后园岂得一朝盘舞此不慎尔仪也若乃命天子为痴人比尊名于狗脚恨崔本纪作死亦可恨陵之语不念元勲忿孙腾之仪宁思伐命此不惜名器也加以任情荡思率意以之红绮如花妖颜若玉决池而弄淫女下狱而罪贞姬叛髙慎于洛阳几倾其父烝郑妃于内寝乃系乎亲诗曰人而无仪胡不遄死此之谓也嗟乎楚庄絶缨不显妇人之节郑人献捷尚礼南冠之贤所以尽俘囚之材得醉者之力今者陷孝骞之罪赏王仪之心拒兰钦之慈专诸之剑非不幸也  

史通论书志【`刘知几`】  

或以为天文艺文虽非汉书所宜取而有广见闻难为删削也对曰茍事非其限而越理成书自可触类而长于何不录又有要于此者今可得而言焉夫圆首方足含灵受气吉凶形于相貎贵贱彰于骨法生人之所欲知也四支六府疴瘵所纒茍详其孔穴则砭灼无悞此养生之尤急也且身名并列亲疎自明岂可近昧形骸而逺求辰象既天文有志何不为人形志乎茫范九州岛言语各异大汉輶轩之使译导而通足以验风俗之不同示皇威之广被且事当炎运尤相关涉尔雅释物非无徃例既艺文有志何不为方言志乎但班固缀孙卿之词以序刑法探孟轲之语用裁食货五行出刘向洪范艺文取刘歆七略因人成事其目遂多至若许负相经扬雄方言并当时所重见传流俗若加以二志幸有其书何独舍诸深所未晓歴观众史诸志列名或前略而后详或古无而今有虽递补所缺各自以为工搉而论之皆未得其最盖可以为志者其道有三焉一曰都邑志二曰氏族志三曰方物志何者京邑翼翼四方是则千门万户兆庶仰其威神虎踞龙蟠帝王表其尊极兼复土阶卑室好约者所以安人阿房未央穷奢者由其败国此则其恶可以诫世其善可以劝徃者也且宫阙制度朝廷轨仪前王所为后王取则故齐府肇建诵魏都以立宫代国初迁写吴京而树阙故知经始之义卜揆之功经百王而不易无一日而可废也至如两汉之都咸洛晋宋之宅金陵魏徙伊瀍齐居漳滏隋氏二世分置两都此并规模宏逺名号非一凡为国史者宜各撰都邑志列于舆服之上金石草木缟纻丝枲之流鸟兽虫鱼齿革羽毛之类或百蛮攸税或万国是供夏书则编于禹贡周书则托于王会亦有图形九牧之鼎列状四荒之经观之者擅其博闻学之者骋其多识自汉氏拓境无国不宾则有卭竹传节蒟酱流味大宛输其善马条支致其巨雀爰及魏晋迄于周隋咸亦遐迩来王任土作贡异物归于计吏竒名显于职方凡为国史者宜各撰方物志列于食货之首帝王苗裔公侯子孙余庆所锺百世无絶能言吾祖剡子见师于孔公不识其先籍谈取诮于姬后故周撰世本式辨诸宗楚置三闾实掌王族逮乎晩叶谱学尤烦用之于官可以品藻士庶施之于国可以甄别华夷自刘曹受命雍豫为宅世胄相承子孙蕃衍及永嘉东渡流寓扬越代氏南迁革夷从夏于是中朝江右南北混淆华壤边民虏汉相杂隋有天下文轨大同江外山东人物殷凑其间髙门素族非复一家郡正州都世掌其任凡为国史者宜各撰氏族志列于百官之下盖自都邑已降氏族而徃实为志者所宜先而诸史竟无其录如休文宋籍广以符瑞伯起魏篇加之释老徒以不急为务曽何足云惟此数条粗加商略得失利害从可知矣庶夫后来作者择其善而行之  

两汉辨亾论【`权徳舆`】  

言两汉所以亡者皆曰莽卓予以为莽卓篡逆污神器以乱齐民自贾夷灭天下耳目显然闻知静征厥初则亡西京者张禹亡东京者胡广皆以假道儒术得伸其邪心徼一时大名致位公辅辞气所发损益系之而多方善柔保位持禄或陷时君以滋厉阶或附凶沴以结祸胎故其荡覆之机簒夺之兆皆指导驯致之虽年祀相逺犹手授颐指之然也其为贼害岂直莽卓之比乎且出不越境书弑君之恶言伪而辩有两观之诛若当春秋之时明禹广之罪作诫来世可胜纪乎向若西京抑损王氏尊君卑臣则庶乎无哀平之壊东京登庸清河主明臣忠则庶乎无灵献之乱大汉之祚未易知也或以国之兴亾皆有阴隲之数非人谋能亢则但取瞽聋者而相之立土木偶而尊之被以章组列于廊庙斯可矣何尧舜之或咨或吁殷周之或梦或卜忧勤日昃之若是然后为理耶予因隶古史且嗜春秋褒贬之学心所愤激因辨其所以然  

吴季札论【`独孤及`】  

谨按季子三以吴国让而春秋褒之余征其前闻于旧史氏窃谓废先君之命非孝附子臧之义非公执礼全节使国篡君弑非仁出能观变入不讨乱非智左丘明太史公书而无讥余有惑焉夫国之大经实在择嗣王者慎德而不建故以贤则废年以义则废卜以君命则废礼是以太伯之犇勾吴也盖避季歴季歴以先王所属故纂服嗣位而不私太伯知公器有归亦断髪文身而无怨及武王继綂受命作周不以配天之业让伯邑考官天下也彼诸樊无季歴之贤王僚无武王之圣而季子为太伯之让是徇名也岂曰至德且使争端兴于上替祸机作于内室遂错命于子光覆师于夫差凌夷不返二代而吴灭以季子之闳逹博物慕义无穷向使当寿梦之眷命接余昧之絶綂必能光启周道以伯荆蛮则大业用康多难不作阖闾安得谋于窟室专诸何所施其匕首呜呼全身不顾其业专让不夺其志所去者忠所存者节善自牧矣谓先君何与其观变周乐虑危戚钟曷若以萧墙为心社稷是恤复命哭墓哀死事生孰与先衅而动治其未乱弃室以表义挂剑以明信孰与奉君父之命慰神祗之心则独守纯白不义于嗣是洁已而遗国也国之覆亡君实阶乱且曰非我生乱其孰生之哉其孰生之哉  

鼌错论【`李观`】  

观读汉史见景帝杀御史大夫鼌错以姑息吴王濞痛其非罪也故直笔以议按错颍川人起于诸生事文帝为太常掌故以英词射策累擢为中大夫及景帝即位极言献替未尝不忠于心乃命副丞相错所以推心不顾思永汉室而患诸侯侈大上书请削其土是用翦其翼而固其本也度错之志岂有负汉哉原吴濞之反诚有由然间人骨肉而塞小忿自非上逹能不生怨怨端既立臣节安附欲无为逆终不可得已盖以南方富殖而诸夏初乂狂夫为计料胜一举遂揺长舌交构七国借诛错之名景帝无非常之见而听乱臣一说乃斩错不问冀在纾难而七国之兵曽不少减是以察其来不为错明矣且袁盎与错宿不相善况景帝岂不知二臣之不叶而听偏议是为臣报隙也若宗社何及邓公吴还乃欷歔长悲益为天子之羞尔始髙帝封濞于吴以诫东南之必乱于时岂有错削地之议盖天之厯数有理乱也脱使无梁国以絶其道无条侯以耀其武则秦之鹿复骇盎之肉可食初错介然孤立指画髙议大臣疾小臣怖人人束约各欲倳刃其父知其必戮也而深病之错曰所以尊君上安宗庙父曰刘氏安鼌氏危矣吾不忍见祸及先为死矣噫史臣责错之父不逮赵括母何其鄙也夫赵括持必败之势而母言于赵王不可使将及括失律母以先见获宥鼌错用至忠之略与必败之势异也其父虽惧祸至奈其子所筹国之大事也且使括母言之足称明妇人也使错父言之是沮其子为忠也孰可拟议或人有复言错忠则有矣而智不足愚则不尔夫忠所以补君智所以济身茍图济身则忠有不遂忠有不遂是臣不臣亦何生为贼由袁盎昧在景帝非智之短时不与也古云直木先伐愚智何道哉  

华佗论【`刘禹锡`】  

史称华佗以恃能厌事为曹公所怒荀文若请曰佗术实工人命系焉宜议能以宥曹公曰忧天下无此鼠辈耶遂考竟佗至苍舒病且死见【`贤遍切`】医不能生始有悔之之叹嗟乎以操之明略见几然犹轻杀材能如是文若之智力地望以的然之理攻之然犹不能反其恚执柄者之恚真可畏诸亦可慎诸原夫史氏之书于册也是使后之人寛能者之刑纳贤者之论而惩暴者之轻杀故自恃能至有悔悉书焉后之惑者复用是为口实悲哉夫贤能不能无过茍寘于理矣或必有寛之之请彼壬人皆曰忧天下无材耶曽不知悔之日方痛材之不可多也或必有惜之之难彼壬人皆曰譬彼死矣将若何曽不知悔之日方痛生之不可再也可不谓【`一作为`】大哀乎夫以佗之不宜杀昭昭然不足言也独病夫史书之义是将推而广耳吾观自曹魏以来执死生之柄者用一恚而杀材能众矣又焉用书佗之事为呜呼前事之不忘期有劝且惩也而暴者复借口以快意孙权则曰曹孟德杀孔文举矣孤于虞翻何如而孔融亦以应泰山杀孝亷自譬仲谋近覇者文举有高名然犹以可惩为故事矧他人哉  

许逺论【`韩愈`】  

李翰所为张廵传颇详密然尚恨有阙者不为许逺立传逺虽材若不及巡者开门延巡位本巡上授之柄而处其下无所疑忌竟与巡俱守死成功名城陷而虏与巡死先后异耳两家子弟材智下不能通知二贤志以为巡死而逺就虏疑畏死而辞服于贼逺诚畏死何苦守尺寸之地食其所爱之肉以与贼抗而不降乎当其围守旹外无蚍蜉蚁子之援所欲忠者国与主耳而贼语以国亾主灭悟之逺见救援不至而贼来益众必以其言为信外无待而犹守死人相食且尽虽愚人亦能数日而知死处矣逺之不畏死亦明矣乌有城壊而其徒俱死独蒙愧耻求活虽至愚者不忍为呜呼而谓逺之贤而为之耶说者又谓逺与巡分城而守而城之壊自逺所分始以此诟逺此又与儿童之见无异人之将死其脏腑必有先受其病者引绳而絶之其絶必有处观者见其然从而尤之其亦不逹于理矣小人之好议论不乐成人之美如是哉如巡远之所成就如此卓卓犹不得免其它则又何说当二公之初守也宁能知人之卒不救弃城而逆遁茍此不能守虽避之他处何益及其亡救而且穷也将其创残饿羸之余虽欲去必不达二公之贤其讲之精矣守一城捍天下以千百就尽之卒战百万日滋之师蔽遮江淮阻遏其势天下之不亾其谁之功也当是时弃城而图存者不可一二数擅强兵坐而观者相环也不追议此而责二公以死守亦见其自比于逆乱设淫辞而助之攻也  

张辟疆论【`李徳裕`】  

扬子美辟疆之觉陈平非也若以童子肤敏善揣吕氏之情竒之可也若以反道合权以安社稷不其悖哉授兵产禄几危刘氏皆因辟疆启之向使留侯尚存必执戈逐之将为戮矣观高祖遗言吕后制其大事可谓谋无遗策矣以王陵有廷诤之节置以为相谓周勃堪寄托之任令本兵柄况外有齐楚淮南盘石之固内有朱虚东牟肺腑之亲是时产禄皆匹夫耳吕后虽心不在哀将相何至危惧必当忧伤不食自促其寿岂能为将相之害哉高祖曰非刘氏而王者天下共击之此虑属吕宗矣何可背之厥后称制八年产禄之封殖固矣若平勃二人溘先朝露则刘氏之业必归吕宗及吕后之殁刼郦商以绐吕禄计亦窘矣周勃虽入北军尚不敢言诛诸吕岂不艰哉赖产禄皆徒隶之人非英杰之士傥才出于世岂受其绐说哉与其图之于难岂若置之于易繇是而言平勃用辟疆之计斯为谬矣留侯破产以报韩结客以阻秦招四皓以安太子所为必仗义居正繇此知不尚权谲明矣  

袁盎以周勃为功臣论【`李徳裕`】  

袁盎对文帝曰綘侯所谓功臣非社稷臣夫社稷臣者主在与在主亡与亡盎见勃自徳其功有以激之也非至理笃论此言足以惑文帝聪明伤仁厚之政俾其君有薄宗臣之意竟使周勃大功皆弃非罪见疑可为长叹息也当吕后之世惠帝已殂少帝非刘氏陈平用辟疆之计权王产禄綘侯若不与之同心而制其兵柄必繇此而阶乱矣刘氏安危未可知也【`盎曰诸吕用事擅相王太尉本兵柄弗能止也`】然磨而不磷湼而不淄未尝不心存社稷志在刘氏外虽顺逊内守忠贞得不谓之社稷臣乎其后綘侯系累室盎虽明其无罪所谓陷至死地而后生之徒有救焚之力且非曲突之义扬子称盎忠不足而谈有余斯言当矣善哉贾生之说喻堂陛之峻高者难攀卑者易陵文帝感悟养臣下有节有以见贤人用心致君精识若袁公者难与并为仁矣盎惟有正慎夫人席塞梁王求嗣此二事守正不挠忠于守奉害错之罪虐贯神明安陵之祸知天道不昧矣  

张禹论【`李徳裕`】  

夫社稷之计安危之机人君不能独断者必启于所敬之臣然臣有忠邪时有险易交有浅深义有厚薄范雎山东之匹夫也入虎狼之秦履不测之险可谓交疎义薄矣而能尊昭王去穰侯开秦覇业之基以安固后嗣可谓忠于昭王矣夫能独断者英主也古人言谋之欲多断之在独盖为此矣天有震雷之怒龙有逆鳞之恨所以人君在于能断耳然亲戚之际恩义之重断之于已可也张敞所谓明诏以恩不听羣臣以义固争而后许而令明诏自亲其文非策之得也汉文帝诛薄昭断则明矣于义则未安也周宣饯申伯有孔硕之诗秦康送文公兴如存之感况太后尚存惟一弟薄昭断之不疑非所以慰母氏之心也汉成帝车马至张禹第辟左右亲问禹以天变禹以年老子弱与曲阳有隙乃言新学小生乱道误人主宜无信用帝雅信爱禹繇此不疑王氏致汉室之亡成王莽之簒皆因禹而发可谓汉之贼也国之妖也虽蛇鬬于郑鹢退于宋妖不甚于禹矣朱云欲以上方斩马剑断佞臣头斯言当矣后代有类于此者其臣可以范雎为师表张禹为鉴戒  

春秋无贤臣论【`孙合`】  

春秋列国周之诸侯受周之封分为五等五等之下臣为陪臣陪臣于诸侯君父也诸侯于周王亦君父也陪臣于周义犹大父也夫为子之道孝于父者必欲父孝于祖陪臣忠于诸侯者必欲诸侯忠于天子则忠孝两全康乂天下今春秋陪臣张公室侵王室弱周以强诸侯是弱祖而强父佐诸侯而敌周是佐父而敌祖遗祖之怨成父之逆恶莫大焉言之于臣则非忠语之于子则非孝论之于道则伤义推之于情则辜恩有难仆曰春秋岂乏贤者子谓之无激之耶鲜之耶奈乎孔门何曰孔门仕者鲜又家臣耳子不读圣贤书乎易云屯其膏小贞吉大贞凶春秋之大夫小贞耳盍以大贞取之以王道取五霸犹罪人  

## 文章辨体彚选卷三百九十九

（明）贺复征 编  

○论八  

管仲论【`宋苏洵`】  

管仲相威公霸诸侯攘戎狄终其身齐国富强诸侯不叛管仲死竖刁易牙开方用威公薨于乱五公子争立其祸蔓衍讫简公齐无宁岁夫功之成非成于成之日盖必有所由起祸之作不作于作之日亦必有所由兆则齐之治也吾不曰管仲而曰鲍叔及其乱也吾不曰竖刁易牙开方而曰管仲何则竖刁易牙开方三子彼固乱人国者顾其用之者威公也夫有舜而后知放四凶有仲尼而后知去少正卯彼威公何人也顾其使威公得用三子者管仲也仲之疾也公问之相当是时也吾以仲且举天下之贤者以对而其言乃不过曰竖刁易牙开方三子非人情不可近而已呜呼仲以为威公果能不用三子矣乎仲与威公处几年矣亦知威公之为人矣乎威公声不絶乎耳色不絶乎目而非三子者则无以遂其欲彼其初之所以不用者徒以有仲焉耳一日无仲则三子者可以弹冠而相庆矣仲以为将死之言可以絷威公之手足耶夫齐国不患有三子而患无仲有仲则三子者三匹夫耳不然天下岂少三子之徒哉虽威公幸而听仲诛此三人而其余者仲能悉数而去之耶呜呼仲可谓不知本者矣因威公之问举天下之贤者以自代则仲虽死而齐国未为无仲也夫何患三子者不言可也五霸莫盛于威文文公之才不过威公其臣又皆不及仲灵公之虐不如孝公之寛厚文公死诸侯不敢叛晋晋袭文公之余威得为诸侯之盟主百余年何者其君虽不肖而尚有老成人焉威公之薨也一乱涂地无惑也彼独恃一管仲而仲则死矣夫天下未尝无贤者盖有有臣而无君者矣威公在焉而曰天下不复有管仲者吾不信也仲之书有记其将死论鲍叔宾胥无之为人且各疏其短是其心以为是数子者皆不足以托国而又逆知其将死则其书诞谩不足信也吾观史鳅以不能进蘧伯玉而退弥子瑕故有身后之谏萧何且死举曹参以自代大臣之用心固宜如此也夫国以一人兴以一人亡贤者不悲其身之死而忧其国之衰故必复有贤者而后可以死彼管仲者何以死哉  

史论中【`苏洵`】  

迁固史虽以事辞胜然亦兼道与法而有之故时得仲尼遗意焉吾今择其书有不可以文晓而可以意逹者四悉显白之其一曰隐而彰其二曰直而寛其三曰简而明其四曰微而切迁之传亷颇也议救阏与之失不载焉见之赵奢传传郦食其也谋挠楚权之谬不载焉见之留侯传固之传周勃也汗出洽背之耻不载焉见之王陵传传董仲舒也议和亲之疏不载焉见之匃奴传夫颇食其勃仲舒皆功十而过一者也茍列一以疵十后之庸人必曰知如亷颇辨如郦食其忠如周勃贤如董仲舒而十功不能赎一过则将苦其难而怠矣是故本传晦之而它传发之则其与善也不亦隐而彰乎迁论苏秦称其智过人不使独蒙恶声论北宫伯子多其爱人长者固赞张汤与其推贤扬善赞酷吏人有所褒不独暴其恶夫秦伯子汤酷吏皆过十而功一者也茍举十以废之后之凶人必曰苏秦北宫伯子张汤酷吏虽有善不录矣吾复何望哉是窒其自新之路而坚其肆恶之志者也故于传详之于论于赞复明之则其惩恶也不亦直而寛乎迁表十二诸侯首鲁讫吴实十三国而越不与焉夫以十二名篇而载国十三何也不数吴也皆诸侯耳独不数吴何也用夷礼也不数而载之何也周裔而霸盟上国也春秋书哀七年公会吴于鄫书十二年公会吴于槖皋书十三年公会晋侯及吴子于黄池此其所以虽不数而犹载也若越区区于南夷豺狼狐狸之与居不与中国会盟以观华风而用夷俗之名以赴故君子即其自称以罪之春秋书定五年于越入吴书十四年于越败吴于檇李书哀十三年于越入吴此春秋所以夷狄畜之也茍迁举而措之诸侯之末则西戎玁狁亦或庶乎其间是以絶而弃之将使后之人君观之曰不知中国礼乐虽勾践之贤犹不免乎弃与絶则其贱夷也不亦简而明乎固之表八而王侯六书其人也必曰某土某王若侯某或功臣外戚则加其姓而首目之曰谥号姓名此异姓列侯之例也诸侯王其目止号谥岂以其尊故不曰名之耶不曰名之而实名之岂以不名则不着耶此同姓诸侯王之例也王子侯其目为二上则曰谥号名名之而曰名之杀其等矣此同姓列侯之例也及其下则曰号谥姓名夫以同姓列侯而加之异姓之例何哉察其故葢元始之间王莽伪褒宗室而封之者也非天子亲亲而封之者也宗室天子不能封而使王莽卦之故从异姓例亦示天子不能有其同姓也将使后之人君观之曰权之归于臣虽同姓不能有名器诚不可假人矣则其防僭也不亦微而切乎噫隐而彰则后人乐得为善之利直而寛则后人知有悔过之渐简而明则人君知中国礼义之为贵微而切则人君知强臣专制之为患用力寡而成功博其能为春秋继而使后之史无及焉者以是夫  

伊尹论【`苏轼`】  

办天下之大事者有天下之大节者也立天下之大节者狭天下者也夫以天下之大而不足以动其心则天下之大节有不足立而大事有不足办者矣今夫匹夫匹妇皆知洁亷忠信之为美也使其果洁亷而忠信则其智虑未始不如王公大人之能也唯其所争者止于箪食豆羮而箪食豆羮足以动其心则宜其智虑之不出乎此也箪食豆羮非其道不取则一乡之人莫敢以不正犯之矣一乡之人莫敢以不正犯之而不能办一乡之事者未之有也推此而上其不取者愈大则其所办者愈逺矣让天下与让箪食豆羮无以异也治天下与治一乡亦无以异也然而不能者有所蔽也天下之富是箪食豆羮之积也天下之大是一乡之推也非千金之子不能运千金之资贩夫贩妇得一金而不知其所措非智不若所居之卑也孟子曰伊尹耕于有莘之野非其道也非其义也虽禄之天下弗受也夫天下不能动其心是故其才全以其全才而制天下是故临大事而不乱古之君子必有高世之行非茍求为异而已卿相之位千金之富有所不屑将以自广其心使穷逹利害不能为之芥蔕以全其才而欲有所为耳后之君子盖亦尝有其志矣得失乱其中而荣辱夺其外是以役役至于老死而不暇亦足悲矣孔子叙书至于舜禹皋陶相让之际盖未尝不太息也夫以朝廷之尊而行匹夫之让孔子安取哉取其不汲汲于富贵有以大服天下之心焉耳夫太甲之废天下未尝有是而伊尹始行之天下不以为惊以臣放君天下不以为僭既放而复立太甲不以为专何则其素所不屑者足以取信于天下也彼其视天下渺然不足以动其心而岂忍以废放其君求利也哉后之君子蹈常而习故惴惴焉惧不免于天下一为希阔之行则天下羣起而诮之不知求其素而以为古今之变时有所不可者亦已过矣夫  

续楚语论【`苏轼`】  

屈到嗜芟有疾召其宗老而属之曰祭我必以芰及祥宗老将荐芰屈建命去之君子曰不违而道唐栁宗元非之曰屈子以礼之末忍絶其父将死之言且礼有齐之日思其所乐思其所嗜子木去芰安得为道甚矣栁子之陋也子木楚卿之贤者也夫岂不知为人子之道事死如事生况于将死丁宁之言弃而不用人情之所忍乎是必有大不忍于此者而夺其情也夫死生之际圣人严之薨于路寝不死于妇人之手至于结冠缨启手足之末不敢不勉其于死生之变亦重矣父子平日之言可以恩掩义至于死生至严之际岂容以私害公乎曽子有疾称君子之所贵乎道者三孟僖子卒使其子学礼于仲尼管仲病劝威公去三竖夫数君子之言或匡社稷或勤于道德或训其子孙虽所趣不同然皆笃于大义不私其躬也如此今赫赫楚国若敖氏之贤闻于诸侯身为正卿死不在民而口腹是忧其为陋亦甚矣使子木行之国人诵之太史书之天下后世不知夫子之贤而惟陋是闻子木其忍为此乎故曰是必有大不忍者而夺其情也然礼之所谓思其所乐思其所嗜此言人子追思之道也曽晳嗜羊枣而曽子不忍食父没而不能读父之书母没而不能执母之器皆人子之情自然也岂待父母之命耶今荐芰之事若出于子则可自其父命则为陋耳岂可以饮食之故而成父莫大之陋乎曽子寝疾曽元难于易箦曽子曰君子之爱人也以德细人之爱人也以姑息若以栁子之言为然是曽元为孝子而重子顾礼之末易箦于病革之中为不仁之甚也中行偃死视不可含范宣子盥而抚之曰事吴敢不如事主犹视栾懐子曰主茍终所不嗣事于齐者有如河乃瞑呜呼范宣子知事吴为忠于主而不知报齐以成夫子忧国之美其为忠则大矣古人以爱恶比之美疢药石曰石犹生我疢之美者其毒滋多由是观之栁子之爱屈到是疢之美子木之违父命为药石也哉  

战国任侠论【`苏轼`】  

春秋之末至于战国诸侯卿相皆争养士自谋夫说客谈天雕龙坚白同异之流下至击剑扛鼎鸡鸣狗盗之徒莫不靡衣玉食以馆于上者何可胜数越王勾践有君子六千人魏无忌齐田文赵胜黄歇吕不韦皆有客三千人而田文招致任侠奸人六万家于薛齐稷下谈者亦千人魏文侯燕昭王太子丹皆致客无数下至秦汉之间张耳陈余号多士宾客厮养皆天下豪杰而田横亦有士五百人其略见于传记者如此度其余当倍官吏而半农夫也此皆奸民蠧国者民何以支而国何以堪乎  

苏子曰此先王之所不能免也国之有奸也犹鸟兽之有猛鸷昆虫之有毒螫也区处条理使各安其处则有之矣锄而尽去之则无是道也吾考之世变知六国之所以久存而秦之所以速亡者盖出于此不可以不察也夫智勇辩力此四者皆天民之秀杰者也类不能恶衣食以养人皆役人以自养者也故先王分天下之富贵与此四者共之此四者不失职则民靖矣四者虽异先王因俗设法使出于一三代以上出于学战国至秦出于客汉以后出于郡县吏魏晋以来出于九品中正隋唐至今出于科举虽不尽然取其多者论之六国之君虐用其民不减始皇二世然当是时百姓无一人叛者以凡民之秀杰者多以客养之不失职也其力耕以奉上皆椎鲁无能为者虽欲怨叛而莫为之先此其所以少安而不即亾也始皇初欲逐客用李斯之言而止既并天下则以客为无用于是任法而不任人谓民可以恃法而治谓吏不必才取能守吾法而已故堕名城杀豪杰民之秀异者散而归田畆向之食于四公子吕不韦之徒者皆安归哉不知其能槁项黄馘以老死于布褐乎抑将辍耕太息以俟时也秦之乱虽成于二世然使始皇知畏此四人者有以处之使不失职秦之亾不至若是速也纵百万虎狼于山林而饥渇之不知其将噬人世以始皇为智吾不信也楚汉之祸生民尽矣豪杰宜无几而代相陈豨从车千乘萧曹为政莫之禁也至文景武之世法令至密然吴濞淮南梁王魏其武安之流皆争致宾客世主不问也岂惩秦之祸以为爵禄不能尽縻天下士故少寛之使得或出于此也耶若夫先王之政则不然曰君子学道则爱人小人学道则易使也呜呼此岂秦汉之所及也哉  

范増论【`苏轼`】  

苏子曰増之去善矣不去羽必杀増独恨其不蚤耳然则当以何时去増劝羽杀沛公羽不听终以此失天下当于是时去邪曰否増之欲杀沛公人臣之分也羽之不杀犹有人君之度也増曷为以是去哉易曰知几其神乎诗曰相彼雨雪先集维霰増之去当于羽杀卿子冠军时也陈涉之得民也以项燕扶苏项氏之兴也以立楚懐王孙心而诸侯叛之也以弑义帝且义帝之立増为谋主矣义帝之存亡岂独为楚人之盛衰亦増之所与同祸福也未有义帝亾而増独能久存者也羽之杀卿子冠军也是弑义帝之兆也其弑义帝则疑増之本也岂必待陈平哉物必先腐也而后虫生之人必先疑也而后谗入之陈平虽智岂能间无疑之主哉吾尝论义帝天下之贤主也独遣沛公入关而不遣项羽识卿子冠军于稠人之中而擢以为上将不贤而能如是乎羽既矫杀卿子冠军义帝必不能堪非羽弑帝则帝杀羽不待智者而后知也増始劝项梁立义帝诸侯以此服从中道而弑之非増之意也夫岂独非其意将必力争而不听也不用其言而杀其所立羽之疑増必自是始矣方羽杀卿子冠军増与羽比肩而事义帝君臣之分未定也为増计者力能诛羽则诛之不能则去之岂不毅然大丈夫也哉増年已七十合则留不合则去不于此时明去就之分而欲依羽以成功陋矣虽然増髙帝之所畏也増不去项羽不亡呜呼増亦人杰也哉  

留侯论【`苏轼`】  

古之所谓豪杰之士必有过人之节人情有所不能忍者匹夫见辱拔剑而起挺身而鬬此不足为勇也天下有大勇者卒然临之而不惊无故加之而不怒此其所挟持者甚大而其志甚逺也夫子房授书于圯上之老人也其事甚怪然亦安知其非秦之世有隐君子者出而试之观其所以微见其意者皆圣贤相与警戒之义而世不察以为鬼物亦已过矣且其意不在书当韩之亡秦之方盛也以刀锯鼎镬待天下之士其平居无罪夷灭者不可胜数虽有贲育无所复施夫持法太急者其锋不可犯而其势未可乗子房不忍忿忿之心以匹夫之力而逞于一击之间当此之时子房之不死者其间不能容髪盖亦危矣千金之子不死于盗贼何者其身可爱而盗贼之不足以死也子房有葢世之才不为伊尹太公之谋而特出于荆轲聂政之计以侥幸于不死此圯上老人所为深惜者也是故倨傲鲜腆而深折之使其能有所忍也然后可以就大事故曰孺子可教也楚庄王伐郑郑伯肉袒牵羊以迎庄王曰其君能下人必能信用其民矣遂舍之句践之困于会稽而归臣妾于吴者三年而不勌且夫有报人之志而不能下人者是匹夫之刚也夫老人者以为子房才有余而忧其度量之不足故深折其少年刚锐之气使之忍小忿而就大谋何则非有平生之素卒然相遇于草野之间而命以仆妾之役油然而不怪者此固秦皇之所不能惊而项籍之所不能怒也观夫髙祖之所以胜项籍之所以败者在能忍与不能忍之间而已矣项籍惟不能忍是以百战百胜而轻用其锋髙祖忍之养其全锋而待其毙此子房教之也当淮阴破齐而欲自王髙祖发怒见于辞色由是观之犹有刚强不能忍之气非子房其谁全之太史公疑子房以为魁梧竒伟而其状貌乃如妇人女子不称其志气呜呼此其所以为子房与  

贾谊论【`苏轼`】  

非才之难所以自用者实难惜乎贾生王者之佐而不能自用其才也夫君子之所取者逺则必有所待所就者大则必有所忍古之贤人皆有可致之才而卒不能行其万一者未必皆其时君之罪或者其自取也愚观贾生之论如其所言虽三代何以逺过得君如汉文犹且以不用死然则是天下无尧舜终不可以有所为邪仲尼圣人歴试于天下茍非大无道之国皆欲勉强扶持庶几一日得行其道将之荆先之以子夏申之以冉有君子之欲得其君如此其勤也孟子去齐三宿而后出昼犹曰王其庶几召我君子之不忍弃其君如此其厚也公孙丑问曰夫子何为不豫孟子曰方今天下舍我其谁哉而吾何为不豫君子之爱其身如此其至也夫如此而不用然后知天下之果不足与有为而可以无憾矣若贾生者非汉文之不用生生之不能用汉文也夫绛侯亲握天子玺而授之文帝灌婴连兵数十万以决刘吕之雌雄又皆髙帝之旧将此其君臣相得之分岂特父子骨肉手足哉贾生洛阳之少年欲使其一朝之间尽弃其旧而谋其新亦已难矣为贾生者上得其君下得其大臣如绛灌之属优游浸渍而深交之使天子不疑大臣不忌然后举天下而惟吾之所欲为不过十年可以得志安有立谈之间而遽为人痛哭哉观其过湘为赋以吊屈原纡郁愤闷趯然有逺举之志其后卒以自伤哭泣至于夭絶是亦不善处穷者矣夫谋之一不见用安知终不复用也不知黙黙以待其变而自残至此呜呼贾生志大而量小才有余而识不足也古之人有髙世之才必有遗俗之累是故非聪明睿哲不惑之主则不能全其用古今称苻坚得王猛于草茅之中一朝尽斥去其旧臣而与之谋彼其匹夫略有天下之半以此哉愚深悲贾生之志故备论之亦使人君得如贾谊之臣则知其有狷介之操一不见用则忧伤病沮不能复振而为贾生者亦慎其所发哉  

鼌错论【`苏轼`】  

天下之患最不可为者名为治平无事而其实有不测之忧坐观其变而不为之所则恐至于不可救起而强为之则天下狃于治平之安而不吾信惟仁人君子豪杰之士为能出身为天下犯大难以求成大功此固非勉强期月之间而茍以求名者之所能也天下治平无故而发大难之端吾发之吾能収之然后能免难于天下事至而循循焉欲去之使它人任其责则天下之祸必集于我昔者鼌错尽忠为汉谋弱山东之诸侯诸侯并起以诛错为名而天子不察以错为说天下悲错之以忠而受祸而不知错之有以取之也古之立大事者不惟有超世之才抑必有坚忍不拔之志昔禹之治水凿龙门决大河而放之海方其功之未成也葢亦有溃冒冲突可畏之患惟能前知其当然事至不惧而徐为之所是以得至于成功夫以七国之强而骤削之其为变岂足怪哉错不于此时捐其身为天下当大难之冲而制吴楚之命乃为自全之计欲使天子自将而已居守且夫发七国之难者谁乎已欲求其名安能逃其患以自将之至危与居守之至安已为难首择其至安而遗天子以其至危此忠臣义士所以愤惋而不平者也当此之时虽无袁盎错亦未免于祸何者已欲居守而使人主自将以情而言天子固已难之矣而重违其议是以袁盎之说得行于其间使吴楚反错以身任其危日夜淬砺东向而待之使不至于累其君则天子将恃之以为无恐虽有百袁盎可得而间哉嗟夫世之君子欲求非常之功则无务为自全之计使错自将而击吴楚未必无功惟其欲自固其身而天子不悦奸臣得以乘其隙错之所以自全者乃其所以自祸与  

霍光论【`苏轼`】  

古之人惟汉武帝号知人盖其平生所用文武将帅郡国边鄙之臣左右侍从阴阳律厯博学之士以至钱谷小吏治刑狱使絶域者莫不获尽其才而各当其处然犹有所试其功効着见天下之所共知而信者至于霍光先无尺寸之功而才气术数又非有以大过于羣臣而武帝擢之于稠人之中付以天下后世之事而霍光又能忘身一心以辅幼主处于废立之际其举错甚闲而不乱此其故何也夫欲有所立于天下击搏进取以求非常之功者则必有卓然可见之才而后可以有望于其成至于捍社稷托幼子此其难者不在乎才而在乎节不在乎节而在乎气天下固有能办其事者矣然才髙而位重则有侥幸之心以一时之功而易万世之患故曰不在乎才而在乎节古之人有失之者司马仲逹是也天下亦有忠义之士可托以死生之间而不忍负者矣然狷介亷洁不为不义则轻死而无谋能杀其身而不能全其国故曰不在乎节而在乎气古之人有失之者晋荀息是也夫霍光者才不足而气节有余此武帝之所为取也书曰如有一个臣断断兮无它技其心休休焉其如有容人之有技若已有之人之彦圣其心好之不啻若自其口出寔能容之以保我子孙黎民嗟夫此霍光之谓与使霍光而有它技则其心安能休休焉容天下之才而乐天下之彦圣不忌不克若自已出哉才者争之端也夫惟圣人在上驱天下之人各走其职而争用其所长茍以人臣之势而居于廊庙之上以捍卫幼冲之君而以区区之才与天下争能则奸臣小人有以乘其隙而夺其权矣霍光以匹夫之微而操生杀之柄威盖人主而贵震于天下其所以歴事三主而终其身天下莫与争者以其无他技而武帝亦以此取之与  

贾诩论【`苏辙`】  

曹公入荆州降刘琮欲顺江东下以取孙氏贾诩言于公曰公昔破袁氏今収江南威名逺闻兵势盛矣若因旧楚之饶以飨吏士抚安百姓江东可以不劳众而定也公不用其计以兵入吴境遂败于赤壁夫诩之所以说曹公则李左车之所以说淮阴侯使乘破赵之势传檄以下燕者也方是时孙氏之据江东已三世矣国险而民附贤才为用诸葛孔明以为可与为援而不可图而曹公以刘琮待之欲一举而下之难哉使公诚用诩言端坐荆州使辩士持尺书结好于吴吴知公无并吞之心虽未即降而其不以干戈相向者可必也方是时刘玄德方以穷客借兵于吴吴既修好于公其势必不助刘而玄德固可蹙矣惜乎谋之不善荆州既不能守而孙刘皆奋孰谓曹公之智而不如淮阴侯哉其后公既降张鲁下汉中刘晔劝公乘胜取蜀曰刘备人杰也有度而迟得蜀日浅蜀人未附也今举汉中蜀人震骇因其震而厌之无不克也若少缓之诸葛亮善治国而为相关羽张飞勇冠三军而为将蜀人既定冯险守要不可犯也公不从而反天下皆惜晔计之不用夫玄德之贤过于仲谋贾诩欲以文吿懐仲谋而晔欲以虗声下玄徳其愚智葢已逺矣彼曹公不用晔计岂非以诩言为戒也哉春秋之际楚子重伐郑晋栾武子救之遇于绕角楚师还晋师遂侵蔡楚人以申息之师救蔡晋羣帅皆欲战智庄子范文子韩献子谓武子曰吾来救郑楚师不战吾遂至于此既迁戮矣戮而不已又怒楚师战必不克虽克不令若不能克为辱已甚不如还也遂全师而归夫兵久于外狃于一胜而轻与敌遇我怠彼奋败常十九古之习于兵者葢知之矣  

## 文章辨体彚选卷四百

（明）贺复征 编  

○论九  

周公论【`宋王安石`】  

甚哉荀卿之好妄也载周公之言曰吾所执贽而见者十人还贽而相见者三十人貌执者百有余人欲言而请毕事者千有余人是诚周公之所为则何周公之小也夫圣人为政于天下也初若无为于天下而天下卒以无所不治者其法诚修也故三代之制立庠于党立序于遂立学于国而尽其道以为养贤教士之法是士之贤虽未及用而固无不见尊养者矣此则周公待士之道也诚若荀卿之言则春申孟尝之行乱世之事也岂足为周公乎且圣人之事各有其业讲道习艺患日之不足岂暇游公卿之门哉彼游公卿之门求公卿之礼者皆战国之奸民而毛遂侯嬴之徒也荀卿生于乱世不能考论先王之法着之天下而惑于乱世之俗遂以为圣世之事亦若是已矣亦已过也且周公之所礼者大贤与则周公岂唯执贽见之而已固当荐之天子而共天位也如其不贤不足与共天位则周公如何其与之为礼也子产听郑国之政以其乘舆济人于溱洧孟子曰惠而不知为政盖君子之为政立善法于天下则天下治立善法于一国则一国治如其不能立法则欲人人悦之则日亦不足矣使周公知为政则宜立学校之法于天下矣不知立学校而徒能劳身以待天下之士则不惟力有所不足而势亦有所不得也或曰仰禄之士犹可骄立身之士不可骄也夫君子之不骄虽闇室不敢自慢岂其为人之仰禄而可以骄乎呜呼所谓君子者贵其能不易乎世也荀卿生于乱世而遂以乱世之事量圣人后世之士尊荀卿以为大儒而继孟子者吾不信矣  

叔辄论【`刘敞`】  

叔辄哭日食叔孙昭子讥之曰叔辄将死矣非所哭也呜呼叔孙昭子不知言者乎夫昭公弱君也享国久矣季氏强臣也自秉政来所树置非亲戚则党与也一臣君不得使焉一民君不得有焉赏罚违于众而形势敓于外子家驹逹于人者也闭其口而禄仕矣梓慎逹于天者也诡辞不敢正言矣是以叔辄知日食之忧必将及君欲陈则不见信欲黙则不能已欲谋则逼于祸欲随则失其守发愤壹郁而无与谁语故慷慨感激至于号咷也设使昭公因而感悟听用其谋援忠直退奸邪破朋党之蔽禁强僭之臣鲁可复震岂独长守其贵哉当是之时仲尼圣人也而生于国颜冉之徒仁人也四方归之举而用焉以谋三桓易矣然而遂不觉悟长恶养凶不及五年奔走失国寄于干侯终身愁孤从此观之岂不可大哀而恸哭乎此乃叔辄之所以感也夫忠国之君子明于礼义而陋于知人心人固未易知也易曰书不尽言言不尽意夫言而尽之可谓详矣而犹曰不尽而况乎未始书之未始言之者哉此叔辄所以见讥于当世狂而不信者也嗟夫  

吴起论【`张耒`】  

吾读吴起传观与田文论功发三问文不得一然则起之才岂浅浅者邪及田文为之言主少国疑大臣未附百姓不信当是时属之子乎属之我乎起曰属之子矣吾尝疑起才何独短于此而不敢与文较及观起之相楚方悼王之死未几而楚之宗室大臣起而杀吴起方是时悼王死起相新君可谓主少国疑矣起也于是乎不免然则起之才是诚短乎此则其始无以抗田文之言葢无足怪而田文之于知人也亦明矣然则田文之知起之不足以处此者何说也盖起之为人也明厉而不逹于变从事于法而不知权是二者盖相疑国辅少主亲未附而安不信者之所深忌也昔者郑国有难而子孔当国乃为载书以位序听政辟而子产请焚之夫子孔之为载书叙羣臣而使之听政岂有所不可哉而子产请焚而郑国果定何也盖诚未加于物则吾之所为众之所疑故急之则乱绳之则怨方是时法有所不行是非有所不较徒知吾法之不欺而不顾物之情此取祸之道也故曰众怒难犯专欲难成葢当新造之国与夫众情反侧之际者不可以求定乎法而取必于理之是非而其权乃在夫人情可否之际此子产所以焚之而国定也史称吴起治楚明法审令捐不急之官废公族疎逺者夫起当新难之国辅未壮之主而驭不附之大臣与不信之百姓而其所行茍若是而不知变是其死也不亦宜乎呜呼智士因变圣人乘时一龙一蛇与化推移庸得而制之哉吾悲吴起之志故论其说云  

陈汤论【`张耒`】  

余观汉公卿论陈汤矫制斩郅支赏其守常不通者则曰是不当赏且开后奉使者乘危徼幸生事蛮夷而竒其功愤其为庸臣所诎者则称誉赞说大功不录小过大美不疵细瑕宜尊宠以劝有功此余得以论之也夫奋不顾身决计出竒以孤军取单于之头枭之藁街自汉击匃奴以来未有能如此者而以一切矫制生事谓之有罪而赦之不使有尺寸之赏此天下皆知其不近人情而人不服也然汤之还使朝廷遂厚赏之一不问其矫制如受命讨伐而有功者则亦不可使人臣不待命而有功恃其功以要我则亦为国者之病也刘向之论善矣而未尽也元帝遂从而赏之愈于不赏可也所以为说则终亦未有以服恶矫制者之论惜夫未有以余说告之者夫所恶夫赏矫制而开后患者谓其功可以相踵而比肩者也阴山之北凡几单于自汉击匃奴以来得单于者几人终汉之世独一陈汤得单于耳匃奴之衰乃五分其国而其常则未有二单于也其不可常徼幸而立功者又寡少如此则既裂地而封汤乃着之令曰有能矫制斩单于如陈汤者无罪而封侯吾意汉虽欲再赏一人焉虽数十年未有继也惟其为说不明若擅兴而有功皆可以求赏相继是故沮功之说所自而起使必如陈汤者乃侯五单于而止是侯者五人而止何遽有要功生事之忧哉上足以尊明陈汤之有功显褒而不疑而下不畏未来生事要功之论天下之善计者也古之善为政者行法而不失人情当夫事实而不使之不可继凡若此而已昔者魏国患河其边之臣起徙而决之赵魏王大喜赏其臣以十县其相谏曰守边而徙河犯官也从而赏之王之臣无守职者矣魏王笑曰子忧过矣是赏陈汤之论也有功于魏者有大于徙河者乎魏无二河则徙河之赏无再也  

李郭论【`张耒`】  

雄杰好乱之士可伏以天下之大义不可掩以匹夫之小数何也彼其心甘为理屈不肯负人以其智幸而掩之得志其后必大乱凶悖放恣而复其志乃已此不可不慎也汉髙祖茍一时之便伪逰云梦而执韩信虽能执信而信之反心自此生矣当此时髙才智士亦有轻其君之心故英布贯髙之乱继踵而起者此非服英雄之道也李光弼提孤军与安史健虏百鬬百胜其治军行兵风采出郭子仪之右而当时诸将皆望风服子仪如敬君父而光弼之在彭城诸将已不为使子仪能使吐蕃谓父而史思明乃上书请诛光弼大抵光弼之实不及子仪之名子仪安坐而有余光弼驰骋而不足余尝思其故读史思明传见光弼使乌承恩潜杀史思明事而后知李郭之优劣盖子仪之为人至诚不伪主于忠信其胸中洞然大人也故静则人安其德动则人伏其义光弼用乌承恩使袭杀史思明此直狡夫滑虏之常态意其人虽雄悍骠勇而中有所不可保信者市井之智盗贼之谋有时而用也不然何以召史思明之侮而田承嗣之膝独为尚父屈与此于服人之道小矣呜呼成事以材不若以德服人以智不若以理惟德与理始钝终利以之治大以之行逺未之有侮也  

霍光论【`陈师道`】  

有其才而无其节者司马懿是也有其节而无其才者荀息是也有是二者成功而去伊周是也有是二者守而不固霍光是也光取武帝幼孤之托天下之寄黜昏显明全而归之承征伐之后公私两弊而十数年间内丰外服光之功有三焉然以私爱冒大义邻于夺矣其幸宣帝智而不争使之争则未可知矣昭长而宣立既不能去又不归政光之失亦三焉史氏谓不学无术闇于大体而或以谓人伦逆顺虽不学而知之日磾老胡而着忠孝何待于学呜呼学则明否则蔽理之常也不学而能者资也资可常乎夫义有由之者有畏之者由之者道也畏之者学也学而后知畏也畏圣人之言也光之不胜私以其不知畏也光善人也使其学而畏其肯出此乎岂特如此其肯以婢为妻乎则除恶于未然光之三失其皆出于此乎或者又谓节而不才然保人之幼全人之国天下危而复安此皆才之大者至其结婚金与上官以宰相子守关于武库亲同列而虑患有急而収符玺又皆有以过人特其才有能否尔虽然中人而下亦不能具也或又谓日磾不肯纳女后宫而光以为后日磾杀弄儿而光阴妻为不知光之守节诚有不如至其功亦非日磾所及也始光推日磾而谓匃奴轻汉此其智有过人者惜乎不之尽也  

侯嬴论【`邹浩`】  

语有之夏则资皮冬则资絺夫皮岂当暑之急而絺岂御寒之具哉葢无事而备之者所以待有事也是以昔之君子有窜身海濵日以渔钓为事淡若忘情于世者及投竿而起论天下之务如此则治不如此则乱如此则安不如此则危累数十万言皆古今之秘策兴王之所汲汲而未获者也故其功名卒与日月俱而莫之朽彼侯嬴者岂亦有得于此与何其谋夺魏兵谈笑而办如探囊中物耶夫虎符所在至深至密所谓如姬者亦未必知其处也况敌国国人诸大夫左右乎而嬴独何以知之晋鄙嚄唶宿将提十万兵之众于阃外功罪未决而信陵遽以单车至其不肯授兵万万无疑矣顾朱亥之贤殆非荆轲所拟固足以办大事方且陆沈于鼔刀之肆举国莫知也而嬴独何以知之嬴既无数家射覆占候之术以探赜而索隐徒以抱关之贱谋夺其兵以成信陵之髙义有始有卒不差毫厘非其讲之有渐处之有素而能若是乎余故曰无事而备之者所以待有事也惟其信陵之初折节下之而不以贵自骄也久居于市不以市人窃骂为之动也引之上座不以将相宾客改其礼也是至诚而不倦者也是真喜士者也是可与有为者也其欲却秦而救赵而不以平日之所养者断然成之则非人也嬴不为也故余尝以谓无信陵则亦无侯嬴虽然嬴于信陵固忠矣于魏得为忠乎秦拔赵必移击魏无乃贾祸于国乎是不然其为信陵谋者乃所以为魏谋也何则秦有并吞六国之心久矣六国不灭其心不已赵魏与国也唇亾则齿寒皮朽则毛落其势然也其拔赵而必击救之者秦之虚声也不敢救赵而坐视其拔者魏之实祸也盖秦伐魏赵拔亦伐不拔亦伐拔赵而伐其伐亟其祸大不拔而伐其伐迟其祸小繇是言之杀晋鄙以夺其兵特鄙一身之不幸而魏国之幸也然则使嬴不轻用其死王能任之或止助信陵以相魏魏其兴乎贺长雄者将不在秦而在魏乎是又不然其轻用其死余是以知其无能为也何则方嬴之时士知死名以为义而不知死义以为义者纷纷自以为莫已若也非惑与葢可以死而死义以成仁者也不死则无勇不可以死而不死仁以成义者也必死则伤勇嬴于是二者不为管仲之不死而必为田光之必死果何谓哉且士之所以不能有为于世者有物以累之也死生亦大矣而嬴不以动其心以之有为乌徃而不暇奈何功名分止此耳呜呼其战国之竒士而名教之罪人乎  

曹参论【`邹浩`】  

读汉书见班固赞丙魏曰髙祖开基萧曹为冠又读唐书见敬宗以王廷凑之乱恨无萧曹使奸臣跋扈夫萧何相髙祖自其起义迄南面有天下恃之如左右手其独冠乎当时而见思乎异代宜矣曹参既非何比又运筹不如张良将兵不如韩信其间关攻战之中被七十创而功以成特一时之事耳其后相惠帝帝富于春秋且承髙祖弃羣臣之初参日夜饮酒不事事卿大夫羣吏及宾客举知其非而后之君臣猥与何一视而同称焉其故何哉及观其谢帝之语以谓髙皇帝与萧何定天下法令既明其陛下埀拱参等守职遵而毋失不亦可乎曽不以前日之隙一毫置胷中于是释然知称之者不为过论也何则有隙者私怨也举事无所变更一遵其约束者国事也不以私怨败国事此蔺相如所以回车于亷颇而冦恂所以郊迎于贾复者也参实能之故心平而识明心平而识明故举之于事何者当先何者当后何者为急何者为缓判焉如黒白之在目如此而不以相业闻者未之有也且相业之所以成其本有三曰德曰量曰知体而才智不与焉盖才者可与有为也而不能不为智者可与有谋也而不能不谋以其必为必谋之心倡之于上而百官有司争以才智应之于下将以亲附百姓百姓且离散矣将以镇抚四夷四夷且反叛矣将以遂万物之宜万物且不得其生成顾虽有作之世犹见其害不见其利况干戈甫定之初如疾病方愈之人困于药石之交攻而求所以补养其血气甚切者乎若参者可谓贤矣然则继参而居位者其必出于此乎是又不可何则太后称制背约而王诸吕产禄颛兵秉政视天画地日以睥睨神器为心刘氏几不复汉于此时恬不为怪而治道贵清净而民自定无乃假越人以拯楚溺乎故前乎参者其相如之则国必有外至之忧后乎参者其相如之则国必有内作之患惟萧何以其才规之于其前惟陈平以其智济之于其后惟参敛才弃智以休息于其间则亦惟其时而已矣呜呼安得不以私怨败国事如参者与之论岩廊之急务乎  

诸葛孔明论【`陈亮`】  

英雄之士能为智者之所不能为则其未及为者盖不可以常理论矣骐骥之马足如奔风升髙不轩履湿不濡度山越堑瞬息千里而适值一马盖亦能然则虽有此骏而不足以胜之也于是驾以轻车鸣以和鸾步骤中度缓急中节锵锵乎道路之间能行千里而能不行虽无一时之骏而久则有万全之功何者吾乖其所能而出其所不能可以扼其喉而夺之气也且谲诈无方术畧横出智者之能也去谲诈而示之以大义置术畧而临之以正兵此英雄之事而智者之所不能为矣故夫谲诈者司马仲逹之所长也使孔明而出于此则是以智攻智以勇击勇而胜负之数未可判孰若以正而攻智以义而击勇此孔明之志也而何敢以求近效哉故仲逹以奸孔明以忠仲逹以私孔明以公仲逹以残孔明以仁仲逹以诈孔明以信兵未至而仲逹之气已沮矣八头列于前四头八尾触处为首进无速奔退无遽走突兵不能触其膺竒兵不能缭其背伏兵不能冲其胁追兵不能袭其后谍间无所窥诈谋无所用当之则破触之则靡锋未交而仲逹之能已乖矣夫仲逹出竒制胜变化如神天下莫不惮之虽孙权亦以为可惮而仲逹亦自负其能也孔明以步卒十余万逺行千里行行然求与之战而仲逹以劲骑三十万仅能自守来不敢敌去不敢追贾诩等常逼之战矣兵交即败不敢复出姑以待弊为名而其为计者不过日夕望其死而无他术也彼岂孔明敌哉论者以孔明制戎为长竒谋为短虽知者亦止以为知其短而不用吾独谓其能为而不为葢将以乖仲逹之所能而出其所不能也故吾尝论孔明而无死则仲逹败关中平魏可举吴可幷礼乐可兴请遂言之夫仲逹以所能要其君压其同列而夸其国人今敛重兵以自守姑曰待其弊然孔明始试其兵或以饥退晩年杂耕渭濵为久住之基木牛流马日运而至则其弊不可待矣迟之一二年仲逹将何辞哉不战则君疑之同列议之国人轻之其身不安其英气无所骋固不免于战战则败耳败则魏人破胆郡县响震引兵略地关中可有分慰居民彰明汉德然后举兵而临关东势如破竹所攻者下关东平则谕以信义燕赵可指麾而定矣至五六年而魏明即世齐王践位上下相疑萧墙衅起引兵合进可以一举而覆其巢穴俘其君臣分定州县安集流亡魏既举则吴人胆破矣况权之末年猜疑益甚果于杀戮虽陆逊不能自明至十年而逊没其后步隲朱然全琮之徒复相继云亡权之勇决之气亦已就衰适庶分争内不能制于是使蜀汉之师顺流而下荆襄之师乘势而进一军出夏口一军出皖城一军出广陵吴之羣臣无亮敌也攻城略地孰能御之尽一年之力而吴可举江东既平天下既一偃武修文彰善瘅恶崇教化移风俗数年之间天下略治然后兴典礼修正乐斯民复见太平之盛矣且孔明之治蜀王者之治也治者实也礼乐者文也焉有为其实而不能为其文者乎人能捐千金之璧而不能辞逊者天下未之有吾固知其必能兴礼乐也不幸而天不相蜀孔明早丧天下犹未能一而况礼乐乎使后世妄儒得各肆所见以议孔明者天也非人之所能为也  

## 文章辨体彚选卷四百一

（明）贺复征 编  

○论十  

樊哙论【`明髙启`】  

樊哙武夫也尝携剑摧锋从沛公以芸菑垦害人所壮之者不过以其能脱戏下之急尔余窃以哙有可贤者焉初沛公之入咸阳也见秦之宫室帷帐宝货妇女欲留居之因哙之谏遂迁屯覇上不然则逸欲遽生蹈亾秦之覆辙何以慰父老之心起范増之畏而解项籍之怒乎恐汉之为汉未可知也史言当时诸将皆争取金帛财物萧何独先入収丞相府图籍藏之观哙之能谏上则其不为是可知矣及髙帝既老尝有疾恶见人诏户者无得入羣臣何虽为相亦莫知为计也哙排闼而入见上独枕一宦者卧因流涕以词组悟之其忧深虑逺有可为大臣者矣岂绛灌等比耶而或者乃以帝尝欲杀哙恐百岁后吕氏叛也嗟夫哙起屠狗以至封侯亦足矣况其贤如是乎且帝素少恩又何有于一哙论者诚刻矣哉  

郑灵公论【`方孝孺`】  

天下之事成于大度之君子而败于私智之小人智之于人固可以成事然用之以私意则流为诡诈险侧而智能之士莫为之用故惟足以取败大度之士其计谋画策未必过于私智之人惟其度足以容物故有智者为谋有勇者为战有才者为之治所为无不成所欲无不得盖惟不自用其智乃能役举世之智而私用其智者适足为众智役此事之必致者也人之度量相去亦殊悬矣世有弃万金如涕唾者亦有吝杯羮而不肯与人者自弃万金者言之则已之所处者大而他人为愚自吝者言之未必不以已为智而笑他人之妄也周衰诸侯之事亦多吾观郑灵公之死未尝不深哀其智之小而笑其失君臣之道至于不忍杯羮之故而杀其身也且灵公非愚也其不与子公之羮亦非诚吝也特忿子公之笑而言梦为轻也故不与之羮使其梦无征而乖其素望此儿女子相诡之恒情小人谲诈之私智尔子公怏怏而染指笑而赦之召而赐之可也灵公欲杀之则过矣茍知其心不忠果不利于宗庙正其大罪而诛之亦可也卒不能决遂死于子公之弑计其所为岂不愚甚矣哉君臣之际难矣尊卑之礼不肃则必至于僭上下之情不洽则必至于离惟贤主能严其分于朝廷会同之时而洽其情于私觌燕享之顷朝廷之仪或有不钦虽亲贤有所不避燕享以和乐为本茍察其末节细礼而罪之则人人自危篡弑之事或阶之以起故当容之以寛推之以恕使人咸得尽其情则严不至于离而和不至于僭矣灵公既不能预严君臣之分陵夷至于鼎俎之前而方责之小礼逞诡诈之智靳于杯羮以取强臣之愤其致杀身岂足怪哉故巵酒杯羮微物也善用之可以重于茅土之赐不善用之干戈酖毒皆由于此人君自非以度容天下而挟小智以御其臣虽食之以太牢皆郑灵公之续耳岂足为智哉  

其二  

御臣之术难矣御小臣之难不若御大臣之难御大臣之难不若御权臣之难也小臣有善赏之可也有过罪之可也大臣有功而赏之浮于功则骄不称其功则怨有过而罪之当其罪则怒不当其罪则肆然犹不敢为乱也至于权臣则不然其威足以慑百姓其势足以胁人主其喜怒足以为祸福故善御权臣者能阴销其威而使国之大柄归于已者上也其次则莫若制之以礼严之以分惠之以恩使自戢其权而不至于僭又不能然则不取其怨怒而已取其怨怒则危矣世之取权臣之怨怒者非为责其政事而然也非为诘其专横而然也其始出于争不急之小务盖侮慢之私智怨蓄于纎微芥蔕之中而祸发于篡国弑君之大昔之所闻不可胜道而灵公之于子公尤其最著者也子公之为郑卿盖久矣灵公始立而为君德泽不加于境内威令未信于朝廷其于国之权臣宜抚之防之徐而収其柄销其威然后国可得而治也不胜其一笑之愤靳杯羮而不与以取怨卒致弑逆之祸乌得为智乎今夫吾力足以胜人而后嘲之侮之唾骂之以致其怒故每鬬则胜茍不自量而好侮有力之人未有不胜于人者也况子公者久执郑国之政于嗣君之立得杯羮之赐则夸以为荣决然而靳之不与宁不失其素望而惭同列之人乎雷同而受辱虽鞭挞不足较而耻一人于千百人之中其辱甚于死何者恐为千百人所笑也况子公斗筲饮食之人而挟无上之心其得志于杯羮则喜否则为乱固小人之常情其罪安足论乎独灵公之失则世之御权臣者所宜知也昔者汉文帝以诸王入继国綂绛侯周勃挟诛诸吕之权常有德色帝待之益庄一旦临朝而问钱糓决狱之数勃不能对惭愧流汗遂谢病不敢居相位不责其德色之不恭而引职事以问之若文帝可谓能御权臣矣盖勃之功烈声威素行于臣民茍责其不恭其心怏怏未必服祸或因之以起矣吾固假之以寛置而不问而以其职问之文帝岂不知其不能对哉出其不意问其所当知使其不对而自惭惭而不敢怨怨而不敢怒其骄慢之虚气至是索然销铄而无余天下之大柄不待发于声色而尽归于已虽有勃辈十百亦无足异矣此其得御权臣之道者也使郑灵公有文帝之行乌有杀身之祸哉后之人主不幸而遇权臣以文帝为法而以灵公为戒庶乎其无患矣  

豫让论【`方孝孺`】  

士君子立身事主既名知已则当竭尽知谋忠告善道销患于未形保治于未然俾身全而主安生为名臣死为上鬼垂光百世照耀简册斯为美也茍遇知已不能扶危于未乱之先而乃捐躯殒命于既败之后钓名沽誉眩世骇俗由君子观之皆所不取也盖尝因而论之豫让臣事智伯及赵襄子杀智伯让为之报仇声名烈烈虽愚夫愚妇莫不知其为忠臣义士也呜呼让之死固忠矣惜乎处死之道有未忠者存焉何也观其漆身吞炭谓其友曰凡吾所为者极难将以愧天下后世之为人臣而懐二心者也谓非忠可乎及观斩剑三跃襄子责以不死于中行氏而独死于智伯让应曰中行氏以众人待我我故以众人报之智伯以国士待我我故以国士报之即此而论让有余憾矣段规之事韩康任章之事魏献未闻以国士待之也而规也章也力劝其主从智伯之请与之地以骄其志而速其亡也絺疵之事智伯亦未尝以国士待之也而疵深察韩魏之情以谏智伯虽不用其言以至灭亡而疵之智谋忠告已无愧于心也让既自谓智伯待以国士矣国士济国之事也当伯请地无厌之日纵欲荒弃之时为让者正宜陈力就列谆谆然而告之曰诸侯大夫各受分地无相侵夺古之制也今无故而取地于人人不与而吾之忿心必生与之则吾之骄心以起忿必争争必败骄必傲傲必亡谆切恳告谏不从再谏之再谏不从三谏之三谏不从移其伏剑之死死于是日伯虽顽不灵感其至诚庶几复悟和韩魏释赵围保全智宗守其祭祀若然则让虽死犹生也岂不胜于斩剑而死乎让于此时曽无一语开悟主心视伯之危亡犹越人视秦人之肥瘠也袖手旁观坐待成败国士之报曽若是乎智伯既死而乃不胜血气之悻悻甘自附于刺客之流何足道哉何足道哉虽然以国士论豫让固不足以当矣彼朝为仇敌暮为君臣腼然而自得者又让之罪人也噫  

司马孚论【`方孝孺`】  

斯道之在天下犹日月之在天也淫风怪雨弥时而止日月未尝不行乎其间乱臣贼子恣横乎世而天理之在人心者终不少变秦能灭六国之君而不能使六国之民不思其故主王莽能窃汉之位而不能使海内之民一日忘汉之德力可以服人身而不可以服人之心智可以扰人纪而不可以灭天之道先王所以欲明斯道于天下者岂诚欲务迂逺难行之事以为观美乎其意以为茍徒用法以禁之使不敢为邪不若使之各知斯道自不能为乱之为愈也周自昭穆以下皆可以亡国强侯巨伯环拥而迭兴皆可以兼并然而却视竦顾莫敢发口萌犯上之言者非其势力之不及特以斯道犹有存者畏受悖道之名而不忍也秦之土地兵力岂皆过于诸国哉卒至于刼其主而不顾者夷狄之俗教化不明君臣上下不知道也一家之败必始于不学之人一国之乱必兴于不教之地天下之祸尝发于无道之国先王必以教化为先务而不敢忽者岂茍然哉曹氏以诈力得国而不知所教当是之时斯道不明甚矣故丕叡父子坐席未暖而司马懿已瞷其旁而欲攘取之临终涕泣托以幼孤少不合意则引其手而易其位如易偶人然公卿大臣迎合将顺莫以为非积习既久至于弑君篡位以为常耳而不复怪盖举中国而从之矣而其宗室之中若司马孚者独恳欵悲痛不忍与其谋子姓为天子而身为王公可谓尊显矣独惭愧若不忍居者身死于晋犹愿为魏之贞士夫魏之亡已久奸佞小人若贾充之徒咸以为尧舜之禅无以过而孚独拳拳懐其旧君岂有所求而然哉吾以是而知虽大乱之世斯道未尝亾国可以灭而斯道不可灭也求之二千载间生于逆乱之俗而不为所变者三人司马氏之孚武氏之攸绪朱温之兄全昱皆能知篡逆之非唯攸绪辞位避去不受宠禄为最贤孚固非全昱可及然卒至受王爵而不辞其归与全昱无异全昱故羣盗惑于利而失其本心无足异者惜孚知忠而不知迁义之方也使孚为魏而死谓之魏贞士可也魏亡而不仕乎晋谓之贞士亦宜也既分土而居之是与师昭无别矣犹欲自托为魏臣其不智岂不甚哉虽然孚当废弑之际不失臣礼使曹氏之臣皆能如孚师昭虽暴终不敢夺魏而自立也然则孚焉可少而斯道乌可忽哉  

郭子仪论【`方孝孺`】  

寓髙世之意于众人之迹受天下之疑被身后之谤而不辞者君子之用心也名誉不修固众人之所耻而名誉太盛者尤君子之所畏挟莫尚之功负盖世之名居危疑之地自古鲜有不败者而郭子仪能以功名终此其人之贤宜若有特立絶俗之行而史氏谓其穷奢极欲而人不非之论者尤史氏之妄以为子仪必不至此而不知子仪所以为智也有忠正之心而不见信于主有安当世之才而不能使当世安乎已以尽其用皆有以致之而然耳子仪之贤其思之熟矣提大将之节夺海内于羣盗之手而归之唐威声振乎夷狄功德加乎羣臣此中主之所不能无疑者况肃代之陋狭徳宗之猜忌乎于是时也子仪之子犹意其薄天子而不为则庸夫小人之过揣谬度子仪之心者多矣虽置万喙自解于天下犹不能自明也子仪以为使已见疑于君陷吾君有杀功臣之名不若少徇众人之迹以自污使君臣两全而已独受奢欲之名之为愈也故其事虽类乎众人之为而其心实在乎安国家利社稷使巧佞之徒知巳之不足疑而其君释然不复知其为可忌其深虑逺计邈乎不可及非真有意于奢欲也明矣而论者至今疑之望子仪太高者以为必不肯为待子仪太浅者遂以子仪果不忘情于利欲奢而至于穷欲而至于极稍知礼义者之所羞为子仪曷为而为之乎求其迹而不察其心宜乎知子仪者鲜也沛公入关而财物无所取妇女无所幸范増疑其有大志而劝项籍急击勿失使子仪不以此自污宁知朝恩元载不以疑沛公者谮子仪乎裴度功名不及子仪逺甚李逢吉之党谤其名应图谶非敬宗察之度几不免矣子仪虽受谤于羣小而未有以不臣为言者尤可见夫仪之智非度可望也虽然名者人之所惜也子仪受污秽之名而不辞岂其所愿哉故人处危疑之际而行不失义若伊尹周公后世之法也不得已而以利禄自累此子仪之智也亦子仪之不幸也夫  

茅焦论【`商辂`】  

嫪毐之乱秦王迁太后于雍客之谏而死者二十七人焦也后至不畏鼎镬而力争之由是秦王悟而迎太后焉复为母子如初谭者以为颍考叔之锡类不是过也噫长信非母弟之亲宣淫非溺爱之比秦之先王有知太后不得入庄襄之庙矣不为楚也妻则不为政也母虽誓之黄泉老死雍里亦不足以谢先王而何焦之汲汲于谏也春秋之义絶不为亲于文姜则然非仇母也以父而仇之也帝太后非庄襄之仇乎始皇恶得而母之焦其未闻春秋之义邪且曰车裂假父扑杀二弟此何人而父之弟之其忍污诸口吻哉然则始皇何以悔而从之焦之说曰秦方以天下为事而大王有迁母之名恐诸侯闻之而倍秦是始皇之乐从者非为天性之亲也欲帝业之速成而惧诸侯之连衡也然则焦之谏固战国之竒士而亦颍考叔之罪人也  

王安石论  

帝问翰林学士王安石以唐太宗何如曰陛下当法尧舜何以唐太宗为哉帝深纳之寻以为参知政事行新法  

安石为神宗变法大取民财与力而用之也在于兵兵之所用至于破辽而志愿毕矣取民财之法曰青苗春贷而秋偿之収息十二秋又贷而春偿之亦収息十二岁再収息则名为十二其实十四也名为贷偿其实无故岁取民财也曰免役凡民出力以役于官者皆无出力而但输钱官自以钱雇民应役名为均役而其实欲自操其雇钱之竒赢也夫民孰皆不贷偿而自足哉私贷偿焉治世之所不免今也禁其贷偿而官与之贷偿以利其息钱之入民孰皆不雇募而自役哉私雇募焉亦治世之所不禁今也免其自役而官与之雇募以利其雇钱之余即此二端言之其它取民财之法无遗巧矣而又编保伍以练兵则民自为兵而养兵之费不以烦官是曰保甲编保伍以养马则马皆在民而养马之费不以烦官是曰保马岂不谓古者寓兵于农也然今既有保甲矣而待餔之兵何尝为之废亦岂不谓汉尝括民马今使民养无害也然民既増保马之劳而他劳何尝为之损是其取民力几于竭矣民财与力悉归于我自以为我非用之于土木非用之于狗马声色非用之于仙佛欲用之于兵而复汉唐之故疆无不可也然畏辽之大故将于辽必先于夏又先于羣小夷狄自小至大尝试以图之安石君臣相与深谋宻议而悉扫异已者之论无非此心也于是王韶试于熙河章惇试于湖北熊本试于泸夷郭逵试于交趾皆能尚有所得而试于夏则驯至于徐禧之死得不偿其失彼辽者不待其试而先来求地安石低徊踌躇为欲取之必与之之说卒遣韩缜割与七百里之地无得而有失焉若猎者罝狐兔刺鹿豕而辟易于虎失其所操以归盖安石之技穷而神宗渐以沮悔矣然所援引共事之人固在也踵其故智以用于哲徽之时互起迭进以至贤路尽壅民命仅存之秋适值辽有衅跃然攻之以卒安石之所图而遽以国毙焉故前宋之亾本于安石为神宗谋破辽而已向使其不谋破辽则不用兵不用兵则不大取民财与力不大取民财与力则何至俾羣小为之交攫互噬于天下也抑遂其始谋亦不过如唐太宗擒颉利可汗然太宗用魏征先以养民为务而兵自强安石先弊其民不及魏征矣乃动以尧舜周孔借口其诬矣哉  

欧阳修论【`刘定之`】  

观文殿学士太子少师致仕欧阳修卒于颍诏求其所作五代史以进  

神宗置司马光于散地而俾其修资治通鉴自为之序弃欧阳修于未老之年而及其卒也乃求其所作五代史其意以修与光但能譔述也经国实用非其所能也吾自有安石也何其量人之薄哉厥后光起而究其用于元佑之初修之不究其用君子盖惜之然所尤惜者修亦有以取之也何也惟恐其不究于用而有意于究是乃用之所以不究也濮议是也当濮议之始也韩琦辈虽与修同在政府而知经学古岂如修秉义懐直岂踰修哉修茍以濮王为不当别议尊崇琦等必不或异矣英宗虽欲顾其私亲何自启口哉自此议发于政府而羣言交攻惟修之归咎谓其昔也赞仁宗以立为后之子而今也导英宗以忘所后之父背先帝而谀嗣君薄大綂而厚本生于礼经为不合于直道为不纯而修遂无辞其责焉岂非修久叅大政当辅相位略萌觊觎之心稍为迎合之计以致此乎故曰惟恐其不究于用而有意于究是乃用之所以不究也及其作五代史于晋出帝谓所生父敬儒为皇伯柴世宗谓所生父守礼为元舅皆反复辨诘二主之非欲以表证其前日濮议之为是然近于欲葢而弥彰矣修之学继唐韩愈而与之并皆宗经而修论述尤多愈惟论语数章皆纂史而修笔削尤严愈惟顺宗一录皆卫圣道于湮微塞絶之余皆辟异端于羣趋众附之际始焉学者莫能抑扬之也至其后惟愈从祀孔庙而修以濮议为巨璧之纎瑕良干之寸朽焉不然其全美岂可及哉几微富贵功名之念一动而用以之不究美以之不全是以君子无慕乎其外者惧累乎其内无冀乎其未得者惧丧乎其所已能也若乃光则免乎此矣所以然者光之学以诚为主自不妄语入故也  

乐毅论【`丘浚`】  

乐毅不拔二城夏侯太初以为庶几乎汤武苏子瞻以为行王道之过余曰不然天下岂有行王道而不兴者乎观人之贤否当先观其所为之事求其事而不得当先观其用心之邪正汤武所以伐人之国者曷尝有利天下之心乎使有利天下之心何以为行王道彼乐毅之师岂出于救民仁义乎为报仇图利之举耳下齐之国都宜乎施仁敷义以慰齐父子兄弟之心而迁其寳货重器于燕齐之民固已怨毅入骨髄矣幸而破七十余城畏其兵威力屈而服之耳非心愿为燕之臣也及兵威既振所不下者莒与即墨毅之心以为在吾彀中可以指顾而取其心已肆其志已怠士卒之锐巳挫而破城之怨方坚齐民之心方奋用坚奋之人而御怠肆巳挫之雠毅虽有百万之师不能拔二城矣非可拔而姑存之俟其自服也亦非爱其民而不以兵屠之也诚使毅有爱民之心据千里之城而行仁政秦楚可朝四夷可服况蕞尔之二城哉汤武以一国而征诸国则人岂有不服毅以二大国征二小邑且犹叛之谓毅为行王道可乎太初曲士不足论何苏子而亦易此言也  

赵盾论【`崔铣`】  

余以灵公之弑穿之手盾之心也三传述其事春秋诛其心论者犹或疑其事而重惜之甚矣其谋之狡也董狐良史也当时亦曰亡不越境则凡弑君者逃千里之外皆可曰吾义已絶虽弑无罪可乎当时董狐祗合举某事某事以直证其弑君不当以此为疑词故孔子曰惜也越境乃免惜者惜董狐之言也非惜宣子之不能免也宣子得免首领之诛幸矣于是乎下宫之役大夫屠岸贾以灵公之弑盾为贼首遂兴师污其宫潴其室赵氏之宗几亡炊火焉天报之巧与圣笔之严固并行而不悖矣今宣子往矣吾固着之以警夫后之为宣子者  

子陵髙士论【`罗伦`】  

先生少与光武同学莽之亡汉之兴孰不愿出以自见而先生方且变姓名走匿不暇是岂无意哉帝思之至于物色乃出而就见顾谓帝差増于徃则先生之平日其不足帝者深矣考其时先生年六十有八帝年三十有四以师友事之而不可以臣之亦明矣抚先生腹而共偃卧道故旧曰我固不能下汝邪虽不忘同舎燕昵之乐而无屈已下贤之诚宜先生卧不起语不应而曰士固有志也且帝方委政侯覇覇之家世素以宦者进又显仕于莽先生将唾恶不暇而覇反以手书坐致先生先生责之而帝笑曰狂奴故态夫不坐覇以侮贤傲物之罪乃供为戏谑指目之词光武君臣之间相与如此而谓先生仕乎自是而杀韩歆废郭后易太子又未几而封泰山奏祥瑞颁图谶于天下然则先生与帝同学者何学哉使先生为谏议大夫于此可以无言哉言之不听而去亦陋矣见几而作不俟终日先生殆计之审矣谁谓先生矢志终身遇明主而以不仕为髙邪  

## 文章辨体彚选卷四百二

（明）贺复征 编  

○论十一  

史论【`明康海`】  

灵帝崩太子即位宦者蹇硕等欲诛大将军进而立陈留王协袁绍因劝进悉诛宦官进白太后不听绍又谋召四方猛将使并引兵向京师以胁太后进然之曹操闻而笑曰此一狱吏事也何至纷纷召外兵为吾见其败也康先生曰操之言是也此汉之所以亡也独史臣不能识其意而妄为之词尔曰若尽诛之事必宣露此何言也凡欲除天下之大害必先有以度天下之大义茍义有所屈而事或安焉君子宁诎事而信义况事与义俱不得者春秋之时诸侯皆城成周而宋仲几独不受功晋人执之于京师此以王事讨有罪也而春秋以为刑囚执人之事大司寇之职晋人不告诸司寇而擅执人于天子之侧则履霜之渐篡弑之萌也故特书而深罪之若彼严也何进不胜宦官之乱乃大召外诸将之兵使之挟持京师以诛其众当是时汉之危犹一线也乃又以诸将无严之兵絶而坠之耶此于春秋之法葢元凶首罪必诛而不赦矣而况其事又未为安也宦官之毒汉自恭显以来若是其逺也蹇硕赵忠张让之徒欲废帝而立协逐太后而诛进若是其固也进于是时既不能修明汉家之法亟収其权杜篡贼之路又不能声昭名义属之司隶以诛其尤顾乃区区以徇袁绍之谋及再白太后不从而计絶矣乃犹优游以待外诸将之兵乎李园之谋春申君也先伏死士以待棘门之内故不劳而春申死焉此硕让之徒所以胜进也董卓入关之后燔炽宫室篡废天子荡析民庶其孽祸倍万于宦官也使进而在又将谁召以除之耶夫外诸将之兵犹虎豹犀象不可入人之室也有丈夫者忧其家之为祟祸也収虎豹之属入于室而厌之至则尽啖其家人此于祟祸何不除顾奚必虎豹犀象而后能也况于卓之无所忌惮又甚于虎豹犀象者而使之操兵以入室乎易曰开国承家小人勿用言必悖义而伤教也天下之事茍使悖义而伤教者为之则未有不诛其君夷其社稷者矣人主之初也为之师传教导以増发其聪明不幸而有孽人窥觇于侧亦必有以从容捍蔽潜消其志意则在我者可不劳而定而在彼者不刑而革也田氏之于齐其欲夺而有之岂一朝一夕也晏子方且安舒和说裁之以礼使勿自甚其所为当是时以晏子之显名顾不足以攻而灭之其理当如是也至髙国之属则悻悻然怒而作矣姜氏之庙由是不祀焉彼髙国有以启之也予读汉书至窦武陈蕃之死曰嗟乎汉之亡也其是以基之乎乃其事未逺也而进遽效之古谚有曰莫视其奥先视其窔以蕃武之贤犹尔也彼进者何足以知其窔而视之乎  

君子小人论【`杨锵`】  

自古国家之治乱君子小人平任之何以明其然也易曰内君子外小人为泰夫外者内之对也外之者以君子用小人也使君子不能用小人小人且自用矣何也人主所以鼔动天下者爵禄富贵也使爵禄富贵不足以鼓动之则人主无权矣为人臣者起家而委身一也受事而宣力一也独于其中竞进而寡廉机变而善丽公不胜私义不胜利则谓之小人矣然此等更多才干可用之人能自致要津之地醇谨端雅者反易入其彀中诚能驾驭而驱使之涵容而调剂之使之长有所展而势不得肆则其溪壑之欲未有皆如莽操之无巳也而世儒之所谓分别黒白者必不使一小人厕于其间夫既以爵禄富贵鼓天下而又必欲尽得不爱爵禄不贪富贵之人将使王衍持筹嗣宗理棼杨震孔融供使令而正心诚意之君子仅仅褒衣拱手于廊庙之上此不可期之赫胥无懐之世而以治今天下可乎彼小人者又岂肯甘心自以为小人终俛首以穷死也于是党益坚隙益开而世事从此壊矣是国家之治小人犹得分其劳而乱则君子且独受其责也可胜叹哉噫君子不幸而与小人共事驾驭而用之者上也有策以驭之者次也盛怒而胥之严扄以絶之捜索攻击以穷之硗硗然自谓清正疾恶而使小人得肆其反噬是以名节行谊害人国家者也  

二伯论上【`杨慎`】  

杨子曰世儒多称五伯滥矣夫予见其二矣未见其五也五伯并称桓文之意荒矣夫伯何为者也中国陵四夷竞有能联诸侯同会盟以役社稷以固维城是之取尔繇此其选者桓其首也伯之雄也文其继也桓之匹也未有三此者也彼秦宋楚何为者哉秦伯之谬也宋伯之虏也楚伯之寇也谬虏冦何伯之有焉自以为伯不明也人从而伯之逐声也且言秦缪何业而为伯哉或曰三置晋君非业与杨子曰是狐埋之而狐搰之也奚其置哉或曰惠懐失之重耳得之矣奚其不置曰君子之置以已乱也其上务正之次定之其下幸之秦之置晋也幸之而巳矣且不先置重耳而置惠懐使晋乱者终一星而踰六闰若缪公先惠懐而死则有人谁置否则重耳先缪公而死则欲置谁人是晋乱终无巳也重耳之立天也非秦也或曰秦誓之书孔子何以录也曰秦缪公口一时悔过而心终身遂非孔子录之于书惜其违百里奚而用孟明匪取之也君子之悔过也以质小人之悔过也以文秦缪公之悔文而已故以为书之终焉感世变焉葢伤之也书之秦誓也犹诗之黄鸟也皆刺也非美也如以秦誓为美也则黄鸟亦美乎或曰置惠懐者公子挚之为也用孟明者公孙枝之为也殉三良者康公之为也曰挚则谋而公实听是曰缪听枝则举而公实任是曰缪任康则承而公实命是曰缪命三缪亦大矣死谥曰缪宜乎哉予故曰秦伯之谬者也宋襄之始求伯也一会而虐二国之君是酗之健嗔也一战而见执于盂是婴之抗虎也再战而夷于泓以致乎死是卵之鬬石也是僇人耳夷俘耳而可以俎豆于桓文乎予故曰宋伯之虏者也夫伯也者攘夫夷者也楚庄身夫夷者也是髙宗之所伐也周公之所膺也而可进乎况又负其蛇豕之力凶其水草之性圣人岂以其伯而与之若以为强而与之则夫差也泰伯之裔也勾践也大禹之裔也且犹不与之而岂以伯与楚哉故曰楚伯之寇者也呜呼论世于春秋考衷于孔子而已矣孔子之言曰其事则齐桓晋文称管仲曰如其仁如其仁又曰齐桓公正而不谲晋文公谲而不正下此无讥焉予故曰桓其首也伯之雄也文其继也桓之匹也未有三此者也  

二伯论下【`杨慎`】  

或曰然则五伯并称何昉乎曰昉乎战国之世战国之士所以鼔噪其君者则伯而已矣曰桓与文怵其髙而画也故下及秦楚宋曰缪亦可伯也虏亦可伯也冦亦可伯也盛鼔于时遂弗改于后耳或曰谓秦为伯者孟子之言也左氏之言也谓宋为伯者公羊之言也谓楚为伯者又左氏之言也三子之言非与曰孟子激辞也左氏诬辞也公羊偏辞也孟子尝称百里奚曰秦缪公用之而伯矣又曰相秦而显其君于天下矣又曰仲尼之徒无道桓文之事者又曰管仲曾西之所不为也而子为我愿之乎且桓文之事不道矣秦缪反可道乎管仲不足为矣百里奚反可为乎尝究其说矣时则有以伯轧已者故贬管仲以拒之时则有以逰说轧已者故又申百里奚以抑之亦不思秦于百里奚曷尝尽用其言乎秦何尝伯乎君曷尝显乎故曰孟子激辞也左氏于百里奚如遗而誉孟明如不及既执而归则曰不以一眚掩大德又曰孟明念德矣焚舟则曰遂覇西戎用孟明也夫孟明不智无勇违父误君百里奚不幸而生此不肖之子秦缪公不幸而畜此不令之臣千里而袭人强贼之行也临戎而见执没世之耻也焚舟之役晋特不出秦无少加于晋也封尸而归何救于涂地之败也曰德何徳曰念何念西戎素服于秦岂繇封尸而伯也左氏之笔于是为曲矣舍其父而称其子掩其是而饰其非后人又溺其文而信其事不可哉故曰左氏诬辞也公羊之言曰不鼓不成列不禽二毛虽文王之师不是过君子不暇责其重许襄公而恨其轻待文王也今夫卵也而与流丸齐注不自虞破而藉石以绵纎儿知笑之矣然则公羊不出户之■〈月翟〉儒也其习鄙其言戆故曰公羊偏辞也一邲之战左氏假借楚子滔滔千言沛若有余楚子夷且陋又临戎当阵而引三诗援七德若横经之儒其诬可知予无责耳矣或曰是则然矣子以秦伯之谥为缪何哉曰子不观谥法乎名与实爽曰缪布德执义曰穆之二者判然殊也古之得此谥秦鲁以之学者疑秦伯覇主鲁公尊贤而皆遂更名缪曰穆不思其终违蹇叔徒尊子思是爽实之大者也缪不亦宜乎或曰然有证乎曰有墨家之徒纒子佑鬼神而引秦缪公上帝赐之年九十事儒者董无心难以秦缪晋文且曰缪者误乱之名文者德惠之表有误乱之名者天赐之年有德惠之表者天夺其命乎史记蒙恬传曰昔者秦杀三良而死罪百里奚而非其罪也故立号曰缪古之可证者若此予言岂无稽哉  

古今人表论【`杨慎`】  

班史古今人表予反复论之其缪有四一曰识鉴之谬二曰荒略之谬三曰名义之谬四曰妄作之谬夫传道者曽子乃列于冉闵仲弓之下葢不知曽子不与四科之故也首覇者齐桓乃居于四公之次葢不知五覇莫盛于桓文之说也鲁隐列于下下而葛伯反在下中若以让桓为行善而未尽彼废祀仇饷者恶未极乎嫪毐列于中下而于陵仲子与之同等若以好名者诚非中道彼淫秽叛逆者尚可齿乎此其识鉴之谬也夔后夔也居夔于上中出后夔于下上韦豕韦也寘韦于下上列豕韦于上下是以一人而二之邮无恤与王良并着范武子与士会俱垂是举名谥而离之此其荒畧之谬也兹二谬者古人尝论之见于张宴罗泌之书然犹就有成籍而擿之尔若其名义妄作之谬则未有及之者也予以为固作汉书纪汉事也洪荒以来非汉家之宇上古羣佐非刘氏之臣乃总古今以着人表既已乖其名复自乱其体名义谬矣有仲尼之圣然后可以裁定前人宪章后世然而六经之述必待晩年固何人也而髙下古今之人乎依阿人螭自取天宪使其自署当在何等身陷于重渊之下而抗论于逵霄之上谁其信哉昔荀卿论十二子一时人尔识者犹或非之固又岂卿俦哉谓之妄作可也大谬若此而古人之论曽不及之岂以为不足论乎班氏文词世所深好葢有爱之忘其丑者矣注家之说曰六家之论轻重不同百行所存趋舎难一班所论未易掎摭陋哉颜氏诚班氏之佞臣乎  

主和论【`罗洪先`】  

岳飞之见杀也以恢复也桧之杀飞也以主和也恢复天下公愤也主和一人私利也以私利沮公愤故罗织飞者为甚寃飞寃而桧之死有余辜矣故衔桧者至于今犹不释虽然虑不尽其情囚即死辞必不服桧不足道也论髙宗者亦有遗议否乎方桧之逃金而归也孰纵之则达兰也非达兰也金国之谋也掳人父母刼人兄弟凌暴其骨肉能无寒心乎于是思所以制其命而愚之而得二质二质存金人可以得志于宋髙枕无忧矣昔者孟子答桃应以为舜之负瞽■〈耳叟〉而逃也亲为重天下为轻天理人情之至人不得而夺也是故生则望其归没则请其榇顺之则祸迟逆之则祸速则赵苞徐庶之事亦足以鉴髙宗其能恝然乎此一质也渊圣兄也建炎弟也渊圣让则金必不从建炎让则手足之祸旦夕且至保富贵者孰无是心髙宗其能脱然乎此一质也有父母之爱牵于前有兄弟之嫌廹于后自非出世之资兼人之勇固不足以办此宋不足以办此其命固已悬于金之掌握虽无桧和其终无成乎故二帝之讣讳钦不讳徽徽之闻讣在三年而钦则莫知久近其意以为徽即死钦足为质钦不讳宋之畏我者去矣桧之既归也一日而入对再日而得美官数月而和议成明年而相此非桧之奸狡能致然也譬之于疾砭石投其会汤熨觧其烦方恨医药相见之晩髙宗蓄疾久矣忠臣义士期于成功而正论之士谬于逹变未有能通其郁者故桧得以乗其间呜呼文告之徃来诚意之恳恻可施于与国而不可施于盗贼之前项籍尝获太公吕后矣分羮之语至为不仁然籍之不敢果于烹者未必非斯言之力也正言若反髙宗其知之乎正统土木之变不幸类是善乎肃愍之言曰吾国已有君矣日治兵不少懈是以敌情破而不及祸呜呼惟无肃愍之智故不免于身刼于人惟无汉髙之雄故爱亲之心适以益其畏爱心适以益其畏于是甘为金人愚而不自觉宋之儒臣方且攻桧之奸而以隐忍责其君是止渇而夺之浆投堇以清中热也其不入奚疑  

羽翼已成论【`许獬`】  

昔者留侯招四皓定汉太子盈人皆以为胁余曰非胁也是葢窥帝之欲而顺以导之者也何以知之曰以帝之言知之羽翼已成之言此帝之愚戚氏也然而帝之肺腑见矣何也人臣之悟主固非一窦大都不中其所病不可以得志叔孙腐儒也不通时变而漫以寻常书生之谈为帝道说此何足以回帝意者帝之欲易太子非为戚氏也为吕氏也非为如意也为太子盈也吕氏以鸣晨之资险巇之谋剥信刜越令功臣人人解体是撤太子之羽翼也太子柔脆中外稔闻其所为用不测之恩施不测之辱以鼔舞天下士者恐未能如乃公是太子亦未能自生一羽翼也夫以母悍而子弱怨且忌之者多而羽且翼之者少则中原之鹿几何不为他人羮此帝之所虑也淮南之变帝不自将而欲将太子岂帝平生之英风猛气至此而薾哉亦欲其破贼立威名而遗之羽且翼以成之也葢至于太子不将帝卒徃而帝之欲易太子之心始决然帝沈几者也树子未易而轻播偏衣逆鳞之规数陈而金玦之意益章葢亦故为此意以观中外将相士大夫属系太子之心谓何耳周昌谏帝心喜矣叔孙课帝心又喜矣迨至四老人者松颜鹤髪翩翩左右追随大为太子张羽翼帝之心益喜太子之能得士益喜吾之有子为可付天下事无忧矣故虽逃其父而翼其子帝不憾也虽轻士善骂之言近于戆愿死太子之言近于刼帝不憾也帝之所忧者忧太子之磬控豪杰颠倒贤俊不能及乃公非忧其胜乃公也忧天下以吕氏之故携心于太子非忧其死太子也故曰烦公幸卒调护此帝之肺腑也语戚氏曰彼羽翼已成不可动亦帝之肺腑也然帝之示四皓也以真示戚氏也以假而露其真此则帝之权数神机所以为不可及而良之所谓难以口舌争者也或者谓帝晩年心荡溺爱尤物大本既揺侘傺不堪似为廹于羽翼之难动而万不得已然者噫嘻此岂足以知帝哉帝之意岂故令天下知哉信之王也嗔可作喜太公之在鼎上也嚬可作笑伏弩之中也射胸可作扪足孰谓神机权数如帝而不能以幻言愚一戚姬哉不然四皓老秃翁也帝果恶其羽翼除之易耳即令不除而彼以八十濒死之人欲为太子张羽翼于髙皇百岁后吾知其骨已朽矣吾岂真畏之哉故夫帝之心良知之良之所以中帝心者帝不知也帝之自言曰吾不如子房而后之论者亦曰留侯善藏其用呜呼惟善藏其用此其所以为子房也  

周亚夫真可任将兵论【`陈勲`】  

人主必知兵之道而后能重将臣必豫审天下之势而后能用持重之臣夫兵之道呼吸百变迅疾若风雨幻化若神鬼然动之为用而静之为枢轻之为变而重之为主也藏于九地非重不深守如处女非重不固君命有所不受非重不威故得百战将不如得一谋将持重以济其谋则大将之畧也畧城邑捕虏上首功战将能之据天下之势观衅承敝为不可胜以待人之可胜非大将不可予观汉文帝之重周亚夫而知帝之深于兵也且非独晓兵亦善审势何以知之曰于其劳军细栁知之夫诏以天子之诏而不闻天子入军而不得驰见以军礼而不拜此亚夫之自为重也徐行按辔改容式车称善不已此帝所以成亚夫之重也若以棘门覇上之礼绳焉辠且坐不敬矣知军事由将出而以重委之合于跪而推毂不从中制之义故曰深于兵然则何以言其善审势也葢是时汉无事久矣然帝且诫太子曰即有缓急亚夫真可任将兵是明以吴楚之事属亚夫也诸侯王封国过大而皆有虑削之心贾生髋髀斤斧之策适未及用帝亦知夫易世之后天下之乱必发于吴楚而吴楚者剽轻之国也此可与持久而不可与争锋吾以天下之全力付之持重之臣按兵观变彼之轻锐慓悍尽于坚城之下而无所用之将摧衂奔溃之不暇帝葢筹之审矣且是时髙帝之谋臣猛士既已略尽矣袁盎鼌错之属反复不足倚灌婴弓髙侯等仅仅偏禆之任深中沈毅独有一亚夫耳彼其临以天子之尊而不改其度此固七国之所不能惊帐下扰乱攻杀之所不能动者也予观亚夫之成功要在以梁委楚坚壁昌邑絶其饷道待其饥而引去而后追击之雍容整暇不震不竦而敌卒不出其彀中真大将才也彼方奋其武怒连衡而起使骤而与之战势必不格汉之为汉其未可知帝葢度夫七国之事惟亚夫能収之彼知之于细栁也故曰善审势葢帝知畧颇类髙帝髙帝知吕氏之必为汉患也乃曰安刘氏者必勃也然绛侯赖曲逆而后成功至左袒之令几乏成筭亚夫之持重善谋殆过其父哉李广亦汉代名将然不用古兵法恃其趫捷耳晩乃辱于卫青此轻动之过也武帝名善用人然至于李陵之事而失之也夫佽飞轻佻之士无深谋逺算而令其五千人横行匈奴哉故文帝亚夫可为万世将兵将将之法  

吕饴甥【`锺惺`】  

晋侯及秦伯战于韩获晋侯左氏传曰秦许晋平晋侯使郄乞吿瑕吕饴甥且召之子金教之言曰朝国人而以君命赏且吿之曰孤虽归辱社稷矣其卜贰圉也众皆哭晋于是乎作爰田吕甥曰君亡之不恤而羣臣是忧惠之至也将若君何众曰何为而可对曰征缮以辅孺子诸侯闻之丧君有君羣臣辑睦甲兵益多好我者劝恶我者惧庶有益乎众皆说晋于是乎作州兵十月晋饴甥会秦伯盟于王城秦伯曰晋国和乎对曰不和小人耻失其君而悼丧其亲不惮征缮以立圉也曰必报雠宁事戎狄君子爱其君而知其罪不惮征缮以待秦命曰必报德有死无二以此不和秦伯曰国谓君何对曰小人戚谓之不免君子恕以为必归小人曰我毒秦秦岂归君君子曰我知罪矣秦必归君贰而执之服而舍之德莫厚焉刑莫威焉服者懐德贰者畏刑此一役也秦可以霸纳而不定废而不立以德为怨秦不其然秦伯曰是吾心也改馆晋侯馈七牢焉国破君亡千古时势之难莫有过此者臣子处此不徒以主忧臣辱主辱臣死二语塞责看其苦心干济从何处入手何地结局然大要以民心为始终首教君吿其民则主于引咎而众皆哭次代君以问其民则主于归美且教以自强待敌之道而众乃说众皆哭乃作爰田众说乃作州兵实实有一段处分不独恃其言善而已也又皆顺民心为之施为步骤何其妙也后段所谓小人耻失其君而悼丧其亲者葢亦有本而非空言矣秦伯曰晋国和乎对曰不和不和二字初觉骇人解来却实实至理使人心平气夺身处危辱两路擒纵能使我所待命之人反在我驾驭之中前段之和百姓此段之对强邻着数节次毫不可紊了此觉臣子于国家无不可处之事矣吕郄之才何减狐赵而惠公下愚也事非其主竟以杀身惜哉  

舅犯先轸【`锺惺`】  

善制胜者审机执权中有主而外不测操纵在我而于天下无所不用无所不用而后敌失其所以胜此制胜之道也晋文公城濮之战其谋舅犯始之先轸中之又终之总以善用曹卫为主曹卫楚之与国楚之有曹卫犹晋之有宋也楚伐宋晋不救宋而执曹伯分曹卫之田畀宋以累楚人之心而宋之围自解及楚人请复卫侯而封曹乃私许复曹卫以携之曹卫告絶于楚曹卫吿絶于楚而晋又有曹卫曹卫之形反化为宋曹卫之形化为宋而楚孤楚孤而晋之胜楚不待战而决矣其颠倒不测之妙能使我之伐曹卫者収曹卫而楚之庇曹卫者反以失曹卫用与国用敌国又用敌国之与国还以困敌国其绳索収放皆在我而不在人谲则谲矣然而不可谓不妙也吁此制胜之道也  

魏绛【`锺惺`】  

魏绛论和戎而云夏训有之曰有穷后羿作一未了之语以待其君之问公曰后羿何如君臣间光景妙絶乃详言后羿游畋事而终之以虞箴是时晋侯好田故魏绛及之然此段与和戎之旨何关深厚婉至告雄主之法宜如此语不及和戎晋侯思而自得之曰然则莫如和戎乎自是大悟头人深思领会一语写出绛言和戎之利曰戎狄荐居贵货易土土可贾焉贵货易土说尽古今夷情太王制狄人汉制匈奴止用此四字又曰民狎其野穑人成功此李牧守代无所失亡民得耕牧赵充国屯田备羌意也既盟诸戎修民事田以时葢用和为战守也魏绛真是经国实际人和戎原非草草偷安言言有主张事事有颠末其引后羿虞箴告其君者将欲和戎恐君之好田而忘故先为此杜其萌也可谓知本矣  

董安于论【`锺惺`】  

国家战守之具有事用之而无事备焉然备之一字自不易言厚其资费重其事权寛其文法三者皆无事之时所不可必得者也而怨劳不与焉然则备遂可已乎晋阳之围无矢张孟谈曰臣闻董子之治晋阳也公宫之垣皆以荻蒿苫楚廧之其髙至丈余发而试之箘簵之坚不能过也矢足矣铜少奈何张孟谈曰臣闻董子之治晋阳也公宫之室皆以炼铜为柱质请发而用之则有余铜矣寓矢于廧寓兵于柱深心在无心之中实用在不用之内既无劳怨可避而又不藉资费不假事权不畏文法如此修备居无事之时引伸触类人人可为处处可为而一切委之不可为可叹也  

燕太子丹论【`锺惺`】  

燕太子丹欲报秦雠秦亦日出兵山东祸且及燕丹患之问其太傅鞠武其意固不独自快其私雠亦以存燕也武告以西约三晋南连齐楚北购于单于自是合从旧局而太子曰太傅之计旷日持久心惽然恐不能须臾武已黙会其意在得一士入秦以行其刼与刺矣故进田光光转进荆轲其血脉针线固皆归刼与刺之一路矣光谓太子曰今太子闻光盛壮之时不知臣精已消亡矣语荆卿曰今太子闻光盛壮之时不知吾形已不逮也看光此语其少年为一刺客无疑而太子之所求于光者可知矣光自知力不能为而进荆卿自代偿以一死明已之所以辞太子者非惜其死而虑事之不成也及太子之吿荆卿则曰诸侯服秦莫敢合从诚得勇士刼秦王得反侵地不可因而刺杀之彼秦大将擅兵于外而内有乱则君臣相疑以其间诸侯得合从其破秦必矣是太子遣荆卿之意不专重在刼与刺而仍归于合从不过借刼与刺以为合从地耳其节次布置皆以合从始终中间更添遣荆轲刺秦王一段过脉较之鞠武之计曲折反多而谓武计旷日持久心惽然恐不能须臾非其质矣此一片苦心密计即对鞠武时有难言者特其所遭燕秦时势非复信陵辈之世而才亦稍逊之然其一念存燕之心未可没也  

信陵君论【`锺惺`】  

古之好士者其于士皆一过而得之公子无忌居魏得侯嬴去魏入赵得毛公薛公皆一过而得之者也一过而得之者识也无识不可以好士然则好士者好其所一过而得之者而已曷为乎士无贤不肖皆尊而礼下之也曰此好士者之招不恃此以得士也方公子虚左迎侯生生之倨公子之恭正公子与生之相视莫逆者也惟公子与生知之诸客不知也诸客者正所谓无贤不肖皆尊而礼下之者也如探得赵王阴事及所遣说魏王救赵而不得者皆其人也当其时非惟公子知侯生生亦能知公子侯生知公子之必能救赵而后教之窃符何以知生之知公子之必能救赵而后教之窃符也曰于侯生之死知之侯生曰合符而晋鄙不听必击之于是公子泣公子泣而生益不得不死生以死偿晋鄙且以谢其教公子窃符之罪耳然侯生所以报公子者独救赵一事是救赵之事重于一身之死也明矣等死耳曷不待公子事成而后死之为快乎曰待公子事成而后死者必有所不能信于公子者也救赵公子所易也得卧内符与合符而晋鄙必授军公子所难也代其所难者掲一符及一朱亥以付公子而生可以死矣且死而可以固勉公子岂必待事成而后死哉侯生以死送公子而返魏之路絶返魏之路絶而毛公薛公开之微二公非惟魏不魏而公子且不得为公子矣其责公子数语凿凿纲常名教非战国人之言也毛薛之前侯生之后得一客焉谏公子于骄矜自功之时者是也公子归魏此谏不无先助之数客者缺一不可然公子皆从数千人中一过而得之一过而不得之遂失之矣若持吾之所以礼士者无贤不肖射覆而得一士此平原君所以失毛遂者也虽日斩美人造躄者之门何益哉故好士而不得士之力者平原也不得士之力而有好士之名上与下忌之而受其祸者陈豨也魏其侯也吁此无识之过也  

鲁仲连论【`锺惺`】  

鲁仲连不听魏之帝秦至欲蹈东海而死世以此为髙节士固有髙节而无救于世者然不可以此论仲连也仲连之所挟以为仲连者为人排难解纷乱而已其不听魏之帝秦者计欲魏之必救赵也秦围赵势不得不救赵者莫如魏魏虽畏秦不敢听公子无忌救赵实无以自解于赵茍且侥幸思欲以帝秦之说一塞其不救赵之责而不知其必不可得也秦破赵且及六国何忧不帝乃必以围赵求帝以得帝释赵而代为魏塞不救赵之责哉帝秦之策必不能释赵围而魏为之者此时魏君臣方寸乱矣犹以为帝秦而万一免赵于围吾遂可以不救赵然而此必无之事也为魏计莫如救赵者仲连所争者救赵与不救赵而不在于秦之帝不帝也然不禁其帝秦之说则不救赵之形已成赵亾而魏不得为魏矣故其言曰所为见将军者欲以助赵也又曰吾将使梁及燕助之又曰使梁覩秦称帝之害则必助赵矣助赵之说乃仲连不听魏帝秦之本指也烹醢梁王其语已自刺心而将军何以得固宠乎一语尤败新垣之兴葢衍首议帝秦之人也衍起谢而秦不帝魏不帝秦舎救赵遂无可为者矣事固有不相蒙而可以相应者虽谓仲连此举阴为公子无忌地使之得救赵可也为公子无忌地使之得救赵而后不帝秦之局可终也不然徒争帝秦之虚名而魏救不至何益赵之亾且使魏赵利害真系于帝秦虽百仲连蹈海安能禁魏之不帝秦哉  

留侯论【`锺惺`】  

留侯一生作用着着在事外步步在人先其学问操放全在用人立韩后则用项梁谢羽鸿门则用项伯用樊哙欲楚之勿西忧汉则用田荣反书捐关东以破楚则用黥布用彭越用韩信定太子则用四皓而其大者在全用沛公故子房用汉非为汉用者也为韩报仇是其用汉主意博浪之椎非轻于一试也以为如是而可以报韩仇则亦不必用汉用汉非得已也不得已而用汉又肯使汉得以功臣待之乎故为韩报仇子房自道出非汉君臣能知之也曷为欲使汉知其为韩报仇也恐汉得以功臣待之也汉不得以功臣待之而后可免于何之囚参之醉平之污信越之族子房于此不无戒心矣故曰非得已也使为韩报仇一语子房不自道出岂惟汉君臣不知即司马迁亦不得而知之也  

卜式论【`锺惺`】  

卜式以竒取人者也竒之为用在乘其急而捷得之一不得则兴尽而意改故其道难于持久今式输家之半助边不愿官职不愿报寃竒矣数岁不报而田牧如故也持钱二千万给徙民如故也外繇四百人尽复于县官如故也为郎而牧羊如故也御史大夫之爵使人主自予之而已若无所取焉故古今善出钱买官者未有如式者也不难于竒难于其竒而能持久公孙弘铁人也驳之曰此非人情不轨之臣不可以为化而乱法愿陛下勿许然卒不能出式彀中式之强忍出弘上逺矣至已得御史大夫而持论驳盐铁船算欲烹弘羊置身于诸利臣之外而出其上一生狡狙以持正终何其工也观其操放进退葢得老氏之术而用之者也  

朱云梅福论【`锺惺`】  

朱云欲斩张禹斩其党王氏者也梅福上书讼王章讼其攻王氏者也皆是汉忠臣云病不呼医饮药王莽颛政福一朝弃妻子去九江处篡革之际结局皆妙而其志皆有可悲者云知王氏之必篡汉而力不能为病不呼医即范文子使祝宗祈死之意福始去官归寿春数因县道上言变事求假轺传诣行在所条对急政一腔热心欲完汉社稷于王氏贪吻毒手中如拯溺救焚此岂洁身自了之人时成帝委任大将军王凤凤专势擅朝而京兆尹王章素忠直讥刺凤为凤所诛王氏浸盛灾异数见羣臣莫敢正言班氏着此一段明福为汉本领主意不出于此上书言言援引古今不露本题乃云取民所上书陛下之所善试下之廷尉廷尉必曰非所宜言大不敬其意全在诉王章之枉发明王氏篡汉先除碍手之由葢篡夺之人智可蔽主力可胁众全仗一二胆识不二心之臣洞见其微而遏之将然未然之际王氏取汉其势已成又有张禹孔光杜钦谷永辈以汉之臣子为之委曲效死出力定计洞见而欲遏之者刘向王章朱云及福数人而已福之力诉王章犹为汉留一攻王氏之人也福始终血诚非为章乃为汉也必不可为而后弃妻子变姓名为吴门市卒以自见其志葢以首阳之义报汉云尔今谓云为逹生福为髙隐非知二子者也  

陈汤论【`锺惺`】  

陈汤之击斩郅支较之傅介子诛楼兰事势更难名义更正谋虑更逺葢郅支与楼兰同为杀汉使而汤之意尤重在郅支负汉之后与康居为一后为边患难制特以杀汉使为名及今除之多此一片苦心在内故其与甘延寿谋曰西域本属匈奴今郅支单于威名逺闻侵陵乌孙大宛常为康居画计欲降服之如得此二国北撃伊列西取安息南排月氐山离乌弋数年之间城郭诸国危矣久畜之必为西域患此汤击斩郅支单于本意不独以其杀汉使也其进讨郅支用兵机宜有节次有纪律谋而后战必胜而后发非掩袭侥幸捷取于一击以为竒者斩单于首得汉使节二及谷吉等所赍帛书千古快事然在介子则为功在汤则为罪者介子之徃霍光白遣之而汤以便宜行事故妬功者得以矫制之罪罪之法吏腐儒奸臣合党同心罗织惟恐不密机穽惟恐不深灰英雄之心不顾国家利害匡衡经术宰相甘心为石显出力排挤不至于下狱论死不已善哉乎刘向为汤上书曰副校尉汤承圣指倚神灵出百死斩郅支之首承圣指三字出脱汤矫制之罪甚妙汤之罪无可指而汤之功全矣谷永之疏上天子仅出汤夺爵为士伍千载伤心后西域都护段会宗为乌孙所围百僚议数日不决天生此一事为汤昭雪结奸臣之舌而唾其面上召汤见宣室汤击郅支时中寒病两臂不能诎申巳自可怜汤辞谢曰将相九卿皆贤材通明此一语媿死妬功诸人至其料敌神妙知乌孙瓦合不能久攻屈指不五日而解使匡衡辈立其前闻且见之其腼颜汗背何啻鈇钺之诛汤此后自可吐气论功食报无疑而犹以代人作章奏下狱徙边汤一生勲名竟以此结局总之汤才畧絶世而贪之一字是其胎病始终罪案为奸臣借口不出于此然前斩郅支后料乌孙廷臣中固不能舎汤而别寻一不贪者代之祭彤亷将也光武美其清约封拜日赐钱百万马三匹衣被刀剑下至居室什物无不悉备如此为将者亦何苦而贪汉法边臣功赏极厚独俭于一汤使万里功臣至为人代笔自润可怜可恨亦可羞奸相庸主之过也不然汤之功罪甚着一时君相封赏之何其明白正大而壮侯之谥留为王莽行其行辱孰大焉  

吴汉论【`锺惺`】  

开国帝王手取天下其智勇不必自已出徃徃于扼要处间出数语使臣下以其从违为成败万不失一非惟谋虑出臣下之上其所以驾驭驱策之道隐然在此如吴汉击蜀攻广都拔之帝戒以但据广都待其来攻勿与争锋汉不从自将进逼成都使刘尚屯于江南相去二十余里帝闻大惊谓汉既轻敌深入又与尚别营缓急不复相及卒如其言董宪将贲休举兰陵城降宪自郯围休帝勅曰可直徃捣郯则兰陵自解延不从先赴救休宪出兵合围延等惧因徃攻郯帝让之曰间欲先赴郯者以不意故耳今贼计已立围岂可解乎延等至郯果不能克宪遂拔兰陵杀休冯愔杀宗歆又击邓禹禹遣使以闻帝帝问使人愔所亲信为谁曰护军黄防帝因报禹曰缚冯愔者必黄防也后月余防果执愔常观髙帝刻印销印等事若胸中愤愤闷闷然絶无分晓其线索机关转动似皆听于臣下而光武操纵由已锋不觉尽露似为胜之呜呼此髙帝之所以为大度也  

马援论【`锺惺`】  

援为隗嚣奉书洛阳世祖迎笑谓援曰卿遨游二帝间今见卿使人大惭此语不可解而发付甚妙援曰臣今逺来陛下何知非刺客奸人而简易若是帝复笑曰卿非刺客顾说客耳游戏中大有折服葢来者意兴正热吾冷之筋节甚吾松之妙处全在用诞迎笑复笑二笑字已夺人气此周公瑾所以屈蒋干也援谓帝阔逹多大节畧与髙帝同而又云不如髙帝看英雄如相马然得其神而遗其形若存若亾若灭若没其妙全在于此髙帝无可无不可五字不必甚确而卒不可易具眼旷观之言一解便失之援谓光武经学博览政事文辩前世无比则髙帝所不能其不如髙帝似即在此处此好吏事动如节度之根也髙帝便省此一段所以无可无不可至谓帝又不喜饮酒此语何关优劣却看得深大要疎与密之分也其意俱在言外嚣不怿曰如卿言反复胜邪则痴人说梦矣  

## 文章辨体彚选卷四百三

（明）贺复征 编  

○论十二【`以下俱论经`】  

明堂月令论【`汉蔡邕`】  

明堂者天子太庙所以崇礼其祖以配上帝者也夏后氏曰世室殷人曰重屋周人曰明堂东曰青阳南曰明堂西曰总章北曰玄堂中央曰太室易曰离也者明也南方之卦也圣人南面而听天下向明而治人君之佐莫正于此焉故虽有五名而主以明堂也其正中皆曰太庙谨承天顺时之令昭令德宗祀之礼明前功百辟之劳起养老敬长之义显教幼诲穉之学朝诸侯选造士于其中以明制度生者乗其能而至死者论其功而祭故为大教之宫而四学具焉官司备焉譬如北辰居其所而众星共之万象翼之政教之所由生变化之所繇来明一綂也故言明堂事之大义之深也取其宗祀之貎则曰清庙取其正室之貎则曰太庙取其尊崇则曰太室取其向明则曰明堂取其四门之学则曰太学取其四面周水圆如璧则曰辟雍异名而同事其实一也春秋因鲁取宋之奸赂则显之太庙以明圣王建清庙明堂之义经曰取郜大鼎于宋戊申纳于太庙传曰非礼也君人者将昭德塞违故昭令德以示子孙是以清庙茅屋昭其俭也夫德俭而有度升降有数文物以纪之声明以发之以照临百官百官于是乎戒惧而不敢易纪律所以明大教也以周清庙论之鲁太庙皆明堂也鲁禘祀周公于太庙明堂犹周宗祀文王于清庙明堂也礼记檀弓曰王齐禘于清庙明堂也孝经曰宗祀文王于明堂礼记明堂位曰太庙天子曰明堂又曰成王幼弱周公践天子位以治天下朝诸侯于明堂制礼作乐颁度量而天下大服成王以周公有大勲劳于天下命鲁公世世禘祀周公于太庙以天子之礼升歌清庙下管象舞所以异鲁于天下也取周清庙之歌歌于鲁太庙明鲁之太庙犹周之清庙也皆所以昭文王周公之德以示子孙也易传太初篇曰天子旦入东学昼入南学暮入西学太学在中央天子之所自学也礼记保传篇曰帝入东学上亲而贵仁入西学上贤而贵德入南学上齿而贵信入北学上贵而尊爵入太学承师而问道与易传同魏文侯孝经传曰太学者中学明堂之谓也礼记古大明堂之礼曰膳夫是相礼日中出南闱见九侯反问于相日侧出西闱视五国之事日入出北闱视帝节猷尔雅曰宫中之门谓之闱王居明堂之礼又别阴阳门东南称门西北称闱故周官有门闱之学师氏教以三德守王门保氏教以六艺守王闱然则师氏居东门南门保氏居西门北门也知掌教国子与易傅保傅王居明堂之礼参相发明为学四焉文王世子篇曰凡大合乐则遂养老天子至乃命有司行事兴秩节祭先师先圣焉始之养也适东序释奠于先老遂设三老五更之席位言教学始之于养老由东方岁始也又春夏学干戈秋冬学羽钥皆习于东序凡祭与养老乞言合语之礼皆小乐正诏之于东序又曰大司成论说在东序然则诏学皆在东序东序东之堂也学者聚焉故称诏太学仲夏之月令祀百辟卿士之有德于民者礼记太学志曰礼士大夫学于圣人善人祭于明堂其无位者祭于太学礼记昭穆篇曰祀先贤于西学所以教诸侯之德也即所以显行国礼之处也太学明堂之东序也皆在明堂辟雍之内月令记曰明堂者所以明天气綂万物明堂上通于天象日辰故下十二宫象日辰也水环四周言王者动作法天地德广及四海方此水也礼记盛徳篇曰明堂九室以茅盖屋上圆下方此水名曰辟雍王制曰天子出征执有罪反释奠于学以讯馘告乐记曰武王伐殷荐俘馘于京大室诗鲁颂云矫矫虎臣在泮献馘京镐京也太室辟雍之中明堂太室也与诸侯泮宫俱献馘焉即王制所谓以讯馘告者也礼记曰祀乎明堂所以教诸侯之孝也孝经曰孝悌之至通于神明光于四海无所不通诗云自西自东自南自北无思不服言行孝者则曰明堂行悌者则曰太学故孝经合以为一义而称镐京之诗以明之凡此皆明堂太室辟雍太学事通文合之义也其制度数各有所法堂方百四十四尺坤之策也屋圜屋径二百一十六尺干之策也太庙明堂方三十六丈通天屋径九丈阴阳九六之变也圜盖方载六九之道也八闼以象八卦九室以象九州岛十二宫以应辰三十六户七十二牖以四户九牖乗九室之数也户皆外设而不闭示天下不藏也通天屋高八十一尺黄钟九九之实也二十八柱列于四方亦七宿之象也堂髙三丈以应三綂四乡五色者象其行外广二十四丈应一岁二十四气四周以水象四海王者之大礼也月令篇名曰因天时制人事天子发号施令祀神受职每月异礼故谓之月令所以顺阴阳奉四时効气物行王政也成法具备各从时月藏之明堂所以示承祖考神明明不敢泄渎之义故以明堂冠月令自天地定位有其象圣帝明君世有绍袭盖以裁成大业非一代之事也易正月之卦曰泰其经曰王用享于帝吉孟春令曰乃择元日祈榖于上帝颛顼厯衡曰天元正月巳巳朔日立春日月俱起于泰逮宫室制度月令孟春之月日在营室尧典曰乃命羲和钦若昊天歴象日月星辰敬授人时令曰乃命太史守典奉法司天日月星辰之行易曰不利为冦利用御冦令曰兵戎不起不可从我始书曰岁二月同律度量衡中春令曰日夜分则同度量钧衡石凡此皆合于大厯唐政其类不可尽称戴礼夏小正传曰阴阳生物之后王事之次则夏之月令也殷人无文及周而备文义所说传衍深逺宜周公之所著也官号职司与周官合周书七十二篇而月令第五十三古者诸侯朝正于天子受月令以归而藏诸庙中天子藏之于明堂每月告朔朝庙出而行之周室既衰诸侯怠于礼鲁文公废告朔而朝仲尼讥之经曰闰月不告朔犹朝于庙刺舍大礼而徇小仪也自是告朔遂阙而徒用其羊子贡非废其令而请去之仲尼曰赐也尔爱其羊我爱其礼庶明王复兴君人者昭而明之稽而用之耳无逆听令无逆政所以臻乎大顺阴阳和年榖丰太平洽符瑞由此而至矣秦相吕不韦著书取月令为纪号淮南王安亦以取为第四篇改名曰时则故偏见之徒或云月令吕不韦作或云淮南皆非也  

通易论【`晋阮籍`】  

阮子曰易者何也乃昔之玄真往古之变经也庖牺氏当天地一终值人物憔悴利用不存法制夷昧神明之徳不通万物之情不类于是始作八卦引而伸之触类而长之分阴阳序刚柔积山泽连水火杂而一之变而通之终于未济六十四卦尽而不穷是以天地象而万物形吉凶着而悔吝生事用有取变化有成南面听断向明而治结绳而为网罟致日中之货修耒耜之利以教天下皆得其所黄帝尧舜应时当务各有攸取穷神知化述则天序庖牺氏布演六十四卦之变后世圣人观而因之象而用之禹汤之经皆在而上古之文不存至乎文王故系其辞于是归藏氏逝而周典经兴上下无常刚柔相易不可为典要惟变所适故谓之易易之为书也本天地因阴阳推盛衰出自幽微以致明着故干元初潜龙勿用言大人之德隠而未彰潜而未达待时而兴循变而发天地既设屯蒙始生需以待时讼以立义师以聚众比以安民是以先王以建万国亲诸侯収其心也原而积之畜而制之是以上下和洽裁成天地之道辅相天地之宜以左右民顺其理也先王既没德法乖易上凌下替君臣不制刚柔不和天地不交是以君子一类求同遏恶扬善以致其大谦而光之裒多益寡崇圣善以命雷出于地于是大人得位明圣又兴故先王作乐荐上帝昭明其道以荅天贶于是万物服从随而事之子遵其父臣承其君临驭綂一大观天下是以先王以省方观民设教仪之以度也包而有之合而含之故先王用之以明罚勅法自上乃下贵复其贱美成亨尽时极日至先王闭关商旅不行后不省方以静民也季叶既衰非谋之获应运顺天不妄其作故先王茂对时育万物施仁布泽以树其徳也万物归随如法流承善养反恶利积生害刚过失柄习坎以位上失其道下丧其羣于是大人继明照于四方显其德也自干元以来施平而明盛衰有时刚柔无常或得或失一阴一阳出入吉凶由闇察彰文明以止有翼不飞随之乃存取之者归施之以若用之在微贵变慎小与物相追非知往藏来者莫之能审也易之为书也覆焘天地之道囊括万物之情道至而反事极而改反用应时改用当务应时故天下仰其泽当务故万物恃其利泽施而天下服此天下之所以顺自然惠生类也富贵侔天地功名者充六合莫之能倾莫之能害道不逆也天地易之主也万物易之心也故虚以受之感以和之男下女上通其气也柔以承刚久其类也顺而持之遁而退之上隆不积刚动大壮正大必用力盛则望明升惟进光大则伤聚以处身异以成类乖离既解缓以为失损益有时察以主使扬于王庭乗五马败刚既决柔上索下合令臣遭明君以柔遇刚品物咸亨刚据中正天下大行是以后用施命诰四方贵离教也于是天地萃聚百姓合同升而不巳屇极及下井养不穷卑不能通不可弗革改以成器尊卑有分长幼有序主之以震守之以威动不可终敌应而行渐以进之为人求位君子之欲进者也臣之求君阴之从阳委之归诚乃得其所归而应之专而一之阳德受归道丰位大也贤人君子有众以成其大也穷侈丧大夫之位羣而靡容容而无所卑身一意利见大人巽以身命柔顺乎刚入而说之说而教之顺天应人涣然成章风行水上有文有光男行不穷女位乎外众阴承五上同在中从初更始乗木有功故先王以享于帝立庙奉天建国也刚柔分适得中节之以制其道不穷信爱结内刚得中位诚发于心庶物唯类大得则亏甚往则过既应于逺黙则不利故君子是以行重乎恭丧重乎哀笃伪薄也小过下泰不过于上下止上动有飞鸟之象焉初六坎下上交离体飞鸟以凶是以灾眚也柔处中刚失位利与时行过而欲遂小亨正象阴皆乗阳阳刚凌替君臣易位乱而不巳非中之谓故君子思患而预防之虑其败也通变无穷周败又始刚未出阴在中柔济不遗遂度不穷则象河洛神物设教而天下服慎辨居方阴阳相求初与之道远作之由也卦体开合干以一为开坤以二为合乾坤成体而刚柔有位故木老于未水生于申而坤在西南火老于戌木生于亥而干在西北刚柔之际也故谓之父母阳承震动发而相承专制遂行万物以兴故谓之长男水老于辰金生于巳一气存之终而复始故巽为长女震发于风阴徳有纪失中鵙鸣母道将始故离为中女又在西北徤战将升季阴初昧衰而不胜故兑为少女仓中拔留肇幽为阳在中未达含而未章故坎为中男周流接合万物既终造物更始明而未融故艮为少男干圆坤方女柔男刚健柔时推而祸福是将循化知生从变见亡故吉凶成败不可乱也大过何也栋挠莫辅大者过也先王之驭世也刑设而不犯罚着而不施习坎刚中惟以心亨王正其徳公守厥职上下不疑臣主无惑纳约自牖非户何咎车骑中门剑戟在闼虽寘丛棘凶巳三岁上六失道刑决也故髙宗伐鬼方柔道中也三年有赏徳乃丰也同人先号思其终也旅上之美乐其穷也是以失刑者严而不简丧德者髙而不尊故君子正义以守位固法以威民何衢则亨灭耳而凶也小过何也踰位凌上害止危身小者过也既济初六终乱何也水加日上三阴乗阳以力求济不止必亡故初吉终乱也未济上六饮酒无咎何也过而莫改危而弗间谁咎之也无妄何也无望而至非会合阴阳之违行也六三无妄之灾或系之牛行人得之邑人灾何也有国而不収其民有众而不修其器行人得之不亦灾乎九五之疾勿药何也非常之厚离以为同元妄之疾灾以除凶天时成败何疾之功勿药有喜不成何试也龙者何也阳健之类盛徳尊贵之喻也配天之厚盛德莫髙之谓尊贵大人受命处中当阳德之至也亢龙有悔何也继守承贵有因而德不充者也欲大而不顾其小甘侈而不思其匮居正上位而无卑有贵劳而无据丧志危身是以悔也先王何也大人之功也故建万国亲诸侯树其义也作乐荐上帝正其命也省方观民施其令也明罚勅法督其政也闭关不行静民乱也茂时育德应显其福也享帝立庙昭其禄也称圣王所造非诚平之谓也后者何也成君定位据业修制保教守法畜履治安者也故自然成功济用巳至大通后成天地之道以左右民也成化理决施令诰方因统绍衰中处将正之务非应初受命之事也上者何也日月相易盛衰相及致饰则利之未捷受故王后不称君子不错上以厚下道自然也君子者何也佐圣扶命翼教明法观时而行有道而臣人者也因正德以理其义察危微以守其身故经纶以正盈果行以遂义饮食以需时辨义以作事皆所以章先王之建国辅圣人之神志也见险虑难思患预防别物居方慎初敬始皆人臣之行非大君之道也大人者何也龙德潜达贵贱通明有位无称大以行之故大过灭示天下幽明大人发辉重光继明照于四方万物仰生合德天地不为而成故大人虎变天德兴也君子曰易顺天地序万物方圆有正体四时有常位事业有所丽鸟兽有所萃故万物莫不一也阴阳牲生性故有刚柔刚柔情生情故有爱恶爱恶生得失得失生悔吝悔吝着而吉凶见八卦居方以正性蓍龟圆通以索情情性交而利害出故立仁义以定性取蓍龟以制情仁义有耦而祸福分是故圣人以建天下之位定尊卑之制序阴阳之适别刚柔之节顺之者存逆之者亡得之者身安失之者身危故犯之以别求者虽吉必凶知之以守笃者虽穷必通故寂寞者徳之主恣睢者贼之原进往者反之初终尽者始之根也是以未至不可坼也巳用不可越也纣有天下之号而比匹夫之类邻周处小侯之细而享于西山之宾外内之德巳施而贵贱之名未分何也天道未究善恶未淳也是以明夫天之道者不欲审乎人之德者不忧在上而不凌乎下处卑而不犯乎贵故道不可逆德不可拂也是以圣人独立无闷大羣不益释之而道存用之而不可既由此观之易以通矣  

乐论【`阮籍`】  

刘子问曰孔子云安上治民莫善于礼移风易俗莫善于乐夫礼者男女之所以别父子之所以成君臣之所以立百姓之所以平也为政之具靡先于此故安上治民莫善于礼也夫金石丝竹钟皷管弦之音干戚羽旄进退俯仰之容有之何益于政无之何损于化而曰移风易俗莫善于乐乎阮先生曰善哉子之问也昔者孔子着其都乎且未举其略也今将为子论其凡而子自备详焉夫乐者天地之体万物之性也合其体得其性则和离其体失其性则乖昔者圣人之作乐也将以顺天地之体成万物之性也故定天地八方之音以迎阴阳八风之声均黄钟中和之律开羣生万物之情气故律吕协则阴阳和音声适而万物类男女不易其所君臣不犯其位四海同其观九州岛一其节奏之圜山而天神下奏之方岳而地祗上天地合其德则万物合其生刑赏【`一作罚`】不用而民自安夫乾坤易简故雅乐不烦道德平淡故五声无味不烦则阴阳通无味则百物自乐日迁善成化而不自知风俗移易而同于是乐此自然之道乐之所始也其后圣人不作道德荒壊政法不立智慧扰物化废欲行各有风俗故造子【`一作始`】之教谓之风习而行之谓之俗楚越之风好勇故其俗轻死郑卫之风好淫故其俗轻荡轻死故有火焰赴水之歌轻荡故有桑间濮上之典各歌其所好各咏其所为歌之者流涕闻之者叹息背而去之无不慷慨懐永日之娱抱长夜之叹相聚而合之羣而习之靡靡无巳弃父子之亲弛君臣之制匮室家之礼废耕农之业忘终身之乐崇淫纵之俗故江淮之南其民好残漳汝之间其民好奔吴有双剑之节赵有扶琴之客气发于中声入于耳手足飞扬不觉其骇好勇则犯上淫放则弃亲犯上则君臣逆弃亲则父子乖乖逆交争则患生祸起祸起而意愈异患生而虑不同故八方殊风九州岛异俗乖离分背莫能相通音异气别曲节不齐故圣人立调适之音建平和之声制便事之节定顺从之容使天下之为乐者莫不仪焉自上以下降杀有等至于庶人咸皆闻之歌謡者咏先王之德俯仰者习先王之容器具者象先王之式度数者应先王之制入于心沦于气【`先王一作先帝`】心气和洽则风俗齐一圣人之为进退俯仰之容也将以屈形体服心意便所修安所事也歌咏诗曲将以宣平和着不逮也钟鼔所以节耳羽旄所以制目听之者不倾视之者不衰耳目不倾不衰则风俗移易故移风易俗莫善于乐也故八音有本体五声有自然其同物者以大小相君有自然故不可乱大小相君故可得而平也若夫空桑之琴云和之瑟孤竹之管泗濵之磬其物皆调和淳均者声相宜也故必有常处以大小相君应黄钟之气故必有常数有常处故其器【`一作气`】贵重有常数故其制不妄贵重故可得以事神不妄故可得以化人其物系天地之象故不可妄造其凡似逺物之音故不可妄易雅颂有分故神人不杂节会有数故曲折不乱周旋有度故俯仰不惑歌咏有主故言语不悖导之以善绥之以和守之以持之以久散其羣比其文扶其夭助其寿使去风俗之偏习归圣王之大化先王之为乐也将以定万物之情一天下之意也故使其声平其容和下不思上之声君不欲臣之色上下不争而忠义成夫正乐者所以屏淫声也故乐废则淫声作汉哀帝不好音罢省乐府而不知制正礼乐法不修淫声遂起张放淳于长骄纵过度丙疆景武当益【`或作富溢`】于世罢乐之后下移踰肆身不是好而乱淫愈甚者礼不设也刑教一体礼乐内外也刑弛则教不独行礼废则乐无所立尊卑有分上下有等谓之礼人安其生情意无哀谓之乐车服旌旗宫室饮食礼之具也钟磬鞞皷琴瑟歌舞乐之器也礼踰其制则尊卑乖乐失其序则亲疏乱礼定其象乐平其心礼治其外乐化其内礼乐正而天下平昔卫人求繁缨曲县而孔子叹息葢惜礼坏而乐崩也夫钟者声之主也县者钟之制也钟失其制则声失其主主制无常则怪声并出盛衰之代相及古今之变若一故圣教废毁则聪慧之人并造竒音景王喜大钟之律平公好师延之曲公卿大夫拊手嗟叹庶人羣生踊跃思闻正乐遂废郑声大兴雅颂之诗不讲而妖淫之曲是寻故延年造倾城之歌而孝武思孊嫚之色雍门作松栢之音愍王念未寒之服故徛靡哀思之音发愁怨偷薄之辞兴则人后有纵欲奢侈之意人后有内顾自奉之心是以君子恶大凌之歌憎北里之舞也昔先王制乐非以纵耳目之观崇曲房之嬿也必通天地之气静万物之神也固上下之位定性命之真也故清庙之歌咏成功之绩宾飨之诗称礼让之则百姓化其善异俗服其德此淫声之所以薄正乐之所以贵也然礼与变俱乐与时化故五帝不同制三王各异造非其相反应时变也夫百姓安服淫乱之声残壊先王之正故后王必更作乐各宣其功德于天下通其变使民不倦然但改其名目变造歌咏至于乐声平和自若故黄帝咏云门之神少昊歌凤鸟之迹咸池六英之名既变而黄钟之宫不改易故达道之化者可与审乐好好音之声者不足与论律也舜命夔与【`一作龙`】典乐教胄子以中和之德也诗言志歌咏言声依永律和声八音克谐无相夺伦神人以和又曰予欲闻六律五声八音在治忽以出纳五言汝听夫烦手淫声汨湮心耳乃忘平和君子弗听言正乐通平易简心澄气清以闻音律出纳五言也夔曰戞击鸣球搏拊琴瑟以咏祖考来格虞宾在位羣后德让下管鼗鼔合止祝敔笙镛以间鸟兽跄跄箫韶九成凤凰来仪夔曰于予击石拊石百兽率舞庶尹允谐诗言志歌咏言操磬鸣琴以声依律述先王之德故祖考之神来格也笙镛以间正【`一作无`】乐声希治修无害故繁毓跄跄然也乐有节适九成而巳阴阳调达和气均通故逺鸟来仪也质而不文四海合同故击石拊石百兽率舞也言天下治平万物得所音声不哗漠然未兆故众官皆和也故孔子在齐闻韶三月不知肉味言至乐使人无欲心平气定不以肉为滋味也以此观之知圣人之乐和而巳矣自西陵青阳之乐皆取之竹听凤凰之鸣尊长风之象采大林之□当时之所不见百姓之所希闻故天下懐其德而化其神也夫雅乐周通则万物和质静则听不淫易简则节制令【`一作全`】神静重则服人心此先王造乐之意也自后衰末之为乐也其物不真其器不固其制不信取于近物同于人间各求其好恣意所存闾里之声竞髙永巷之音争先童儿相聚以咏富贵蒭牧负戴以歌贱贫君臣之职未废而一人懐万心也当夏后之末兴【`或作舆`】女万人衣以文绣食以粱肉端噪晨歌闻之者忧戚天下苦其殃百姓伤其毒殷之季君亦奏斯乐酒池肉林夜以继日然咨嗟之音未絶而敌国巳収其琴瑟矣满堂而饮酒乐奏而流涕此非皆有忧者也则此乐非乐也当王居臣之时奏新乐于庙中闻之者皆为之悲咽【`一作桓`】帝闻楚琴凄怆伤心倚房而悲慷慨长息曰善哉乎为琴若此一而巳足矣顺帝上恭陵过樊衢闻鸟鸣而悲泣下横流曰善哉鸟声使左右吟之曰使丝声若是岂不乐哉夫是谓以悲为乐者也诚以悲为乐则天下何乐之有天下无乐而有阴阳调和灾害不生亦巳难矣乐者使人精神平和衰气不入天地交泰逺物来集故谓之乐也今则流涕感动嘘唏伤气寒暑不适庶物不遂虽出丝竹宜谓之哀奈何俛仰叹息以此称乐乎昔季流子向风而琴听之者泣下沾襟弟子曰善哉乎皷琴亦巳妙矣季流子曰乐谓之善哀谓之伤吾为哀伤非为善乐也以此言之丝竹不必为乐歌咏不必为善也故墨子之非乐也悲夫以哀为乐者胡亥躭哀不变故愿为黔首李斯随哀不返故思逐狡兔呜呼君子可不鉴之哉  

辨侵伐论【`唐栁宗元`】  

春秋之说曰凡师有钟鼔曰伐无曰侵周礼大司马九伐之法曰贼贤害人则伐之负固不服则侵之然则所谓伐之者声其恶于天下也声其恶于天下必有以厌于天下之心夫然后得行焉古之守臣有朘人之财危人之生而又害贤人者内必弃于其人外必弃于诸侯从而后加伐焉动必克矣然犹校德而后举量力而后会备三有余而以用其人一曰义有余二曰人力有余三曰货食有余是三者大备则又立其礼正其名修其辞其害物也小则诰誓征令不过其邻虽大不出所暴非有逆天地横四海者不以动天下之师故师不踰时而功成焉斯为人之举也故公之公之而钟皷作焉夫所谓侵之者独以其负固不服而壅王命也内以保其人外不犯于诸侯其过恶不足暴于天下致文告修文德而又不变然后以师问焉是为制命之举非为人之举也故私之私之而钟鼔不作斯圣人之所志也周道既壊兵车之轨交于天下而罕知侵伐之端焉是故以无道而正无道者有之以无道而正有道者有之不増德而以遂威者又有之故世日乱一变而至于战国而生人耗矣是以有其力无其财君子不以动众有其力有其财无其义君子不以帅师合是三者而明其公私之说而后可焉呜呼后之用师者有能观其侵伐之论则善矣  

六逆论【`栁宗元`】  

春秋左氏言卫州吁之事因载六逆之说曰贱妨贵少陵长逺间亲新间旧小加大淫破义六者乱之本也余谓少陵长小加大淫破义是三者固诚为乱矣然其所谓贱妨贵逺间亲新间旧虽为理之本可也何必曰乱夫所谓贱妨贵者盖斥言择嗣之道子以母贵者也若贵而愚贱而圣且贤以是而妨之其为理本大矣而可舍之以从斯言乎此其不可固也夫所谓逺间亲新间旧者盖言任用者之过也使亲而旧者愚逺而新者圣且贤以是而间之其为理本亦大矣又可舍之以从斯言乎必从斯言而乱天下谓之师古训可乎此又不可者也呜呼是三者择君置臣之事天下理乱之本也为书者执斯言着一定之论以遗后代上智之人固不惑于是自中人而降守以为大据而以致败乱者固不乏焉晋厉死而悼公入乃理宋襄嗣而子鱼退乃乱贵不足尚也秦用张禄而斥穰侯乃安魏相成璜而疎吴起乃危亲不足与也苻氏进王猛而杀樊氏乃兴胡亥任赵髙而族李斯乃灭旧不足恃也顾所信何如耳然则斯言殆可以废矣噫古之言理者罕能尽其说建一言立一辞则臲■〈危兀〉而不安谓之是可也谓之非亦可也混然而巳教于后世莫知其所以去就明者慨然将定其是非则拘儒瞽生相与羣而咻之以为狂为怪而欲世之多有知者可乎夫中人可以及化者天下为不少矣然而罕有知圣人之道则固为书者之罪也  

## 文章辨体彚选卷四百四

（明）贺复征 编  

○论十三  

泰誓论【`宋欧阳修`】  

书称商始咎周以乘黎乘黎者西伯也西伯以征伐诸侯为职事其伐黎而胜也商人巳疑其难制而患之使西伯赫然见其不臣之状与商并立而称王如此十年商人反晏然不以为怪其父师老臣如祖伊微子之徒亦黙然相与熟视而无二言此岂近于人情邪由是言之谓西伯受命称王十年者妄说也以纣之雄猜暴虐尝醢九侯而酺鄂侯矣西伯闻之窃叹遂执而囚之几不免死至其叛已不臣而自王乃反优容而不问者十年此岂近于人情耶由是言之谓西伯受命称王十年者妄说也孔子曰三分天下有其二以服事商使西伯不称臣而称王安能服事于商乎且谓西伯称王者起于何说而孔子之言万世之信也由是言之谓西伯受命称王十年者妄说也伯夷叔齐古之知义之士也方其让国而去顾天下皆莫可归闻西伯之贤共往归之当是时纣虽无道天子也天子在上诸侯不称臣而称王是僣叛之国也然二子不以为非依之久而不去至武王伐纣始以为非而弃去彼二子者始顾天下莫可归卒依僣叛之国而不去不非其父而非其子此岂近于人情邪由是言之谓西伯受命称王十年者妄说也书之泰誓称十有一年说者因以谓文王受命九年及武王居丧二年并数之尔是以西伯听虞芮之讼谓之受命以为元年此又妄说也古者人君即位必称元年常事尔不以为重也后世曲学之士说春秋始以改元为重事然则果常事欤固不足道也果重事与西伯即位巳改元矣中间不宜改元而又改元至武王即位宜改元而反不改元乃上冒先君之元年并其居丧称十一年及其灭商而得天下其事大于听讼逺矣又不改元由是言之谓西伯以受命之年为元年者妄说也后之学者知西伯生不称王而中间不再改元则诗书所载文武之事灿然明白而不诬矣或曰然则武王毕丧伐纣而泰誓曷为称十有一年对曰毕丧伐纣出于诸家之小说而泰誓六经之明文也昔者孔子当衰周之际患众说纷纭以惑乱当世于是退而修六经以为后世法及孔子既殁去圣稍逺而众说复兴与六经相乱自汉以来莫能辨正今有卓然之士一取信乎六经则泰誓者武王之事也十有一年者武王即位之十有一年尔复何疑哉司马迁作周本纪虽曰武王即位九年祭于文王之墓然后治兵于孟津至作伯夷列传则又载父死不葬之说皆不可为信是以吾无取焉取信于书可矣  

春秋论上【`欧阳修`】  

事有不幸出于久逺而传乎二说则奚从曰从其一之可信者然则安知可信者而从之曰从其人而信之可也众人之说如彼君子之说如此则舍众人而从君子君子博学而多闻矣然其传不能无失也君子之说如彼圣人之说如此则舍君子而从圣人此举世之人皆知其然而学春秋者独异乎是孔子圣人也万世取信一人而巳若公羊髙榖梁赤左丘明三子者博学而多闻矣其传不能无失者也孔子之于经三子之于传有所不同则学者宁舍经而从传不信孔子而信三子甚哉其惑也经于鲁隠公之事书曰公及邾仪父盟于蔑其卒也书曰公薨孔子始终谓之公三子者曰非公也是摄也学者不从孔子谓之公而从三子谓之摄其于晋灵公之事孔子书曰赵盾弑其君夷皋三子者曰非赵盾也是赵穿也学者不从孔子信为赵盾而从三子信为赵穿其于许悼公之事孔子书曰许世子止弑其君买三子者曰非弑之也买病死而止不尝药耳学者不从孔子信为弑君而从三子信为不尝药其舍经而从传者何哉经简而直传新而竒简直无恱耳之言新竒多可喜之论是以学者乐闻而易惑也予非敢曰不惑然信于孔子而笃者也经之所书予所信也经所不言予不知也难者曰子之言有激而云尔夫三子者皆学乎圣人而传所以述经也经文隠而意深三子者从而发之故经有不言傅得而详尔非为二说也予曰经所不书三子者何从而知其然也曰推其前后而知之且其有所传而得也国君必即位而隠不书即位此传得知其摄也弑君者不复见经而盾复见经此传得知弑君非盾也君弑贼不讨则不书葬而许悼公书葬此传得知世子止之非实弑也经文隠矣传曲而畅之学者以谓三子之说圣人之深意也是以从之耳非谓舍孔子而信三子也予曰然则妄意圣人而惑学者三子之过而巳使学者必信乎三子予不能夺使其惟是之求则予不得不为之辨  

春秋论中【`欧阳修`】  

孔子何为而修春秋凡名以定分求情而责实别是非明善恶此春秋之所以作也自周衰以来臣弑君子弑父诸侯之国相屠戮而争为君者天下皆是也当是之时有一人焉能好亷而知让立乎争国之乱世而懐让国之髙节孔子得之于经宜如何而别白之宜如何而褒显之其肯没其摄位之实而雷同众君诬以为公乎所谓摄者臣行君事之名也伊尹周公共和之臣尝摄矣不闻商周之人谓之王也使息姑实摄而称号无异于正名则名分不正而是非不别夫摄者心不欲为君而身假行君之事虽行君事而其实非君也今书曰公则是息姑心不欲之实不为之而孔子加之失其本心诬以虚名而没其实善夫不求其情不责其实而善恶不明如此则孔子之意踈而春秋谬矣春秋辞有同异尤谨严而简约所以别嫌明微慎重而取信其于是非善恶难明之际圣人所尽心也息姑之摄也会盟征伐赏刑祭祀皆出于巳举鲁之人皆听命于已其不为正君者几何惟不有其名尔使其名实皆在巳则何从而知其摄也故息姑之摄与不摄惟在为公与不为公别嫌明微系此而巳且其有让桓之志未及行而见杀其生也志不克伸其死也被虚名而违本意则息姑之恨何伸于后世乎甚髙之节难明之善亦何望于春秋乎今说春秋者皆以名字氏族与夺为轻重故曰一字为褒贬且公之为字岂不重于名字氏族乎孔子于名字氏族不妄以加人其肯以公妄加于人而没其善乎以此而言隠实为摄则孔子决不书曰公孔子书曰公则隠决非摄难者曰然则何为不书即位曰惠公之终不见其事则隠之始立亦不可知孔子从二百后得其遗书而修之阙其所不知所以传信也难者又曰谓为摄者左氏尔公羊榖梁皆以为假立以待桓也故得以假称公予曰凡鲁之事出于巳举鲁之人听于巳生称曰公死书曰薨何从而知其假  

春秋论下【`欧阳修`】  

弑逆大恶也其为罪也莫赎其于人也不容其在法也无赦法施于人虽小必谨况举大法而加大恶乎既輙加之又輙赦之则自侮其法而人不畏春秋用法不如是之轻易也三子说春秋书赵盾以不讨贼故加之大恶既而以盾非实弑则又复见乎经以明盾之无罪是輙加之而輙赦之尔以盾为无弑心乎其可轻以大恶加之以盾不讨贼情可责而宜加之乎则其后顽然未尝讨贼既不改过以自赎何为遽赦使同无罪之人其于进退皆不可此非春秋意也赵穿弑君大恶也盾不讨贼不能为君复雠而失刑于下二者轻重不较可知就使盾为可责然穿焉得免也今免首罪为善人使无辜者受大恶此决知其不然也春秋之法使为恶者不得幸免疑似者有所辨明此所谓是非之公也据三子之说初灵公欲杀盾盾走而免穿盾族也遂弑公而盾不讨其迹涉于与弑矣此疑似难明之事圣人尤当求情责实以明白之使盾果有弑心乎则自然罪在盾矣不得曰为法受恶而称其贤也使果无弑心乎则当为之辨明必先正穿之恶使罪有所归然后责盾纵贼则穿之大恶不可幸而免盾之疑似之迹获辨而不讨之责亦不得辞如此则是非善恶明矣令为恶者获免而疑似之人陷于大恶此决知其不然也若曰盾不讨贼有幸弑之心与自弑同故宁舍穿而罪盾此乃逆诈用情之吏矫激之为尔非孔子忠恕春秋以王道治人之法也孔子患旧史是非错乱而善恶不明所以修春秋就令旧史如此其肯从而不正之乎其肯从而称美又教人以越境逃恶乎此可知其缪传也问者曰然则夷皋孰弑之曰孔子所书是巳赵盾弑其君也今有一人焉父病躬进药而不尝又有一人焉父病而不躬进药而二父皆死又有一人焉操刃而杀其父使吏治之是三人者其罪同乎曰虽庸吏犹知其不可同也躬药而不知尝者有爱父之孝心而不习于礼是可哀也无罪之人尔不躬药者诚不孝矣虽无爱亲之心然未有杀父之意使善治狱者蔽之犹当与操刃殊科况以躬药之孝反与操刃同其罪乎此庸吏之所不为也然则许世子止实不尝药则孔子决不书曰弑君孔子书为弑君则止决非不尝药难者曰圣人借止以垂教尔对曰不然夫所谓借止以垂教者不过欲人之知尝药尔圣人一言明以告人则万世法也何必加孝子以大恶之名而尝药之事卒不见于文使后世但知止为弑君而莫知药之当尝也教未可垂而巳陷人于大恶矣圣人垂教不如是之迂也果曰责止不如是之刻也难者曰然则盾曷为复见于经许悼公曷为书葬曰弑君之臣不见经此自三子说尔果圣人法乎悼公之葬且安知其不讨贼而书葬也自止以弑见经后四年吴败许师又十有八年当定公之四年许男始见于经而不名许之书于经有略矣止之事迹不可得而知也难者曰三子之说非其臆出也其得于所传如此然则所传者皆不可信乎曰传闻何可尽信公羊榖梁以尹氏卒为正卿左氏以尹氏卒为隠母一以为男子一以为妇人得于所传者盖如此是可尽信乎  

易论【`苏洵`】  

圣人之道得礼而信得易而尊信之而不可废尊之而不敢废故圣人之道所以不废者礼为之明而易为之幽也生民之初无贵贱无尊卑无长幼不耕而不饥不蚕而不寒故其民逸民之苦劳而乐逸也若水之走下而圣人者独为之君臣而使天下贵役贱为之父子而使天下尊役卑为之兄弟而使天下长役幼蚕而后衣耕而后食率天下而劳之一圣人之功固非足以胜天下之民之众而其所以能夺其乐而易之以其所苦而天下之民亦遂肯弃逸而即劳欣然戴之以为君师而遵蹈其法制者礼则使然也圣人之始作礼也其说曰天下无贵贱无尊卑无长幼是人之相杀无已也不耕而食乌兽之肉不蚕而衣鸟兽之皮是鸟兽与人相食无已也有贵贱有尊卑有长幼则人不相杀食吾之所耕而衣吾之所蚕则鸟兽与人不相食人之好生也甚于逸而恶死也甚于劳圣人夺其逸死而与之劳生此虽三尺竖子知所趋避矣故其道之所以信于天下而不可废者礼为之明也虽然明则易达易逹则亵亵则易废圣人惧其道之废而天下复于乱也然后作易观天地之象以为爻通阴阳之变以为卦考鬼神之情以为辞探之茫茫索之冥冥童而习之白首而不得其源故天下视圣人如神之幽如天之髙尊其人而其教亦随而尊故其道之所以尊于天下而不敢废者易为之幽也凡人之所以见信者以其中无所不可测者也人之所以获尊者以其中有所不可窥者也是以礼无所不可测而易有所不可窥故天下之人信圣人之道而尊之不然则易者岂圣人务为新竒秘怪以夸后世邪圣人不因天下之至神则无所施其教卜筮者天下之至神也而卜者听乎天而人不预焉者也筮者决之天而营之人者也龟漫而无理者也灼荆而钻之方功义弓惟其所为而人何预焉圣人曰是纯乎天技耳技何所施吾教于是取筮夫筮之所以或为阳或为阴者必自分而为二始挂一吾知其为一而挂之也揲之以四吾知其为四而揲之也归竒于扐吾知其为一为二为三为四而归之也人也分而为一吾不知其为几而分之也天也圣人曰是天人参焉道也道有所施吾教矣于是因而作易以神天下之耳目而其道遂尊而不废此圣人用其机权以持天下之心而济其道于无穷也  

礼论【`苏洵`】  

夫人之情安于其所常为无故而变其俗则其势必不从圣人之始作礼也不因其势之可以危亡困辱之者以厌服其心而徒欲使之轻去其旧而乐就吾法不能也故无故而使之事君无故而使之事父无故而使之事兄彼其初非如今之人知君父兄之不事则不可也而遂翻然以从我者吾以耻厌服其心也彼为吾君彼为吾父彼为吾兄圣人曰彼为吾君父兄何以异于我于是坐其君与其父以及其兄而已立于其旁且俛首屈膝于其前以为礼而为之拜率天下之人而使之拜其君父兄夫无故而使之拜其君无故而使之拜其父无故而使之拜其兄则天下之人将复嗤笑以为迂怪而不从而君父兄又不可以不得其臣子弟之拜而徒为其君父兄于是圣人者又有术焉以厌服其心而使之肯拜其君父兄然则圣人者果何术也耻之而巳古之圣人将欲以礼治天下之民故先自治其身使天下皆信其言曰此人也其言如是是必不可不如是也故圣人曰天下有不拜其君父兄者吾不与之齿而天下之人亦曰彼将不与我齿也于是相率以拜其君父兄以求齿于圣人虽然彼圣人者必欲天下之拜其君父兄何也其微权也彼为吾君彼为吾父彼为吾兄圣人之拜不用于世吾与之皆坐于此皆立于此比肩而行于此无以异也吾一旦而怒奋手举挺而搏逐之可也何则彼其心常以为吾侪也不见其异于吾也圣人知人之安于逸而苦于劳故使贵者逸而贱者劳且又知坐之为逸而立且拜者之为劳也故举其君父兄坐之于上而使之立且拜于下明日彼将有怒作于心者徐而自思之必曰此吾向之所坐而拜之且立于其下者也圣人固使之逸而使我劳是贱于彼也奋手举挺而搏逐之吾心不安焉刻木而为人朝夕而拜之他日析之以为薪而犹且忌之彼其始木焉巳拜之犹且不敢以为薪故圣人以其微权而使天下尊其君父兄而权者又不可以告人故先之以耻呜呼其事如此然后君父兄得以安其尊而至于今今之匹夫匹妇莫不知拜其君父兄乃曰拜起坐立礼之末也不知圣人其始之教民拜起坐立如此之劳也此圣人之所虑而作易以神其教也  

乐论【`苏洵`】  

礼之始作也难而易行既行也易而难久天下未知君之为君父之为父兄之为兄而圣人为之君父兄天下未有以异其君父兄而圣人为之拜起坐立天下未肯靡然以从我拜起坐立而圣人身先之以耻呜呼其亦难矣天下恶夫死也久矣圣人招之曰来吾生尔既而其法果可以生天下之人天下之人视其向也如此之危而今也如此之安则宜何从故当其时虽难而易行既行也天下之人视君父兄如头足之不待别白而后识视拜起坐立如寝食之不待告语而后从事虽然百人从之一人不从则其势不得遽至乎死天下之人不知其初之无礼而死而见其今之无礼而不至乎死也则曰圣人欺我故当其时虽易而难久呜呼圣人之所恃以胜天下之劳逸者独有死生之说耳死生之说不信于天下则劳逸之说将出而胜之劳逸之说胜则圣人之权去矣酒有鸩肉有堇然后人不敢饮食药可以生死然后人不以苦口为讳去其鸩彻其堇则酒肉之权固胜于药圣人之始作礼也其亦逆知其势之将必至如此也曰告人以诚而后人信之幸今之时吾之所以告人者其理诚然而其事亦然故人以为信吾知其理而天下之人知其事事有不必然者则吾之理不足以折天下之口此告语之所不及也告语之所不及必有以阴驱而潜率之于是观之天地之间得其至神之机而窃之以为乐雨吾见其所以湿万物也日吾见其所以燥万物也风吾见其所以动万物也隠隠谹谹而谓之雷者彼何用也阴凝而不散物蹙而不遂雨之所不能湿日之所不能燥风之所不能动雷一震焉而凝者散蹙者遂曰雨者曰日者曰风者以形用曰雷者以神用用莫神于声故圣人因声以为乐为之君臣父子兄弟者礼也礼之所不及而乐及焉正声入乎耳而人皆有事君事父事兄之心则礼者固吾心之所有也而圣人之说又何从而不信乎  

诗论【`苏洵`】  

人之嗜欲好之有甚于生而愤憾怨怒有不顾其死于是礼之权又穷礼之法曰好色不可为也为人臣为人子为人弟不可以有怨于其君父兄也使天下之人皆不好色皆不怨其君父兄夫岂不善使人之情皆泊然而无思和易而优柔以从事于此则天下固亦大治而人之情又不能皆然好色之心驱诸其中是非不平之气攻诸其外炎炎而生不顾利害趋死而后巳噫礼之权止于死生天下之事不至乎可以博生者则人不敢触死以违吾法今也人之好色与人之是非不平之心勃然而发于中以为可以博生也而先以死自处其身则死生之机固巳去矣死生之机去则礼为无权区区举无权之礼以强人之所不能则乱益甚而礼益败今吾告人曰必无好色必无怨而君父兄彼将遂从吾言而忘其中心所自有之情耶将不能也彼既巳不能纯用吾法将遂大弃而不顾吾法既巳大弃而不顾则人之好色与怨其君父兄之心将遂荡然无所隔限而易内窃妻之变与弑其君父兄之祸必反公行于天下圣人忧焉曰禁人之好色而至于淫禁人之怨其君父兄而至于叛患生于责人太详好色之不絶而怨之不禁则彼将反不至于乱故圣人之道严于礼而通于诗礼曰必无好色必无怨而君父兄诗曰好色而无至于淫怨而君父兄而无至于叛严以待天下之贤人通以全天下之中人吾观国风婉娈柔媚而卒守以正好色而不至于淫者也小雅怨伤诟讟而君臣之情卒不忍去怨而不至于叛者也故天下观之曰圣人固许我以好色而不尤我之怨吾君父兄也许我以好色不淫可也不尤我之怨吾君父兄则彼虽以虐遇我我明讥而明怨之使天下明知之则吾之怨亦得当焉不叛可也夫背圣人之法而自弃于淫叛之地者非断不能也断之始生于不胜人不自胜其忿然后忍弃其身故诗之教不使人之情至于不胜也夫桥之所以为安于舟者以有桥而言也水潦大至桥必解而舟不至于大败故舟者所以济桥之所不及也吁礼之权穷于易达而有易焉穷于后世之不信而有乐焉穷于强人而有诗焉吁圣人之虑事也盖详  

书论【`苏洵`】  

风俗之变圣人为之也圣人因风俗之变而用其权圣人之权用于当世而风俗之变益甚以至于不可复反幸而又有圣人焉承其后而维之则天下可以复治不幸其后无圣人其变穷而无所复入则巳矣昔者吾尝欲观古之变而不可得也于诗见商与周焉而不详及今观书然后见尧舜之时与三代之相变如此之亟也自尧而至于商其变也皆得圣人而承之故无忧至于周而天下之变穷矣忠之变而入于质质之变而入于文其势便也及夫文之变而又欲反之于忠也是犹欲移江河而行之山也人之喜文而恶质与忠也犹水之不肯避下而就髙也彼其始未尝文焉故忠质而不辞今吾日食之以太牢而欲使之复茹其菽哉鸣呼其后无圣人其变穷而无所复入则已矣周之后而无王焉固也其始之制其风俗也固不容为其后者计也而又适不值乎圣人固也后之无王者也当尧之时举天下而授之舜舜得尧之天下而又授之禹方尧之未授天下于舜也天下未尝闻有如此之事也度其当时之民莫不以为大怪也然而舜与禹也受而居之安然若天下固其所有而其祖宗既已为之累数十世者未尝与其民道其所以当得天下之故也又未尝恱之以利而闻之以丹朱商均之不肖也其意以为天下之民以我为当在此位也则亦不俟乎援天以神之誉巳以固之也汤之伐桀也嚣嚣然数其罪而以告人如曰彼有罪我伐之宜也既又惧天下之民不巳恱也则又嚣嚣然以言柔之曰万方有罪在予一人予一人有罪无以尔万方如曰我如是而为尔之君尔可以许我焉耳吁亦既薄矣至于武王而又自言其先祖父偕有显功既巳受命而死其大业不克终今我奉承其志举兵而东伐而东国之士女束帛以迎我纣之兵倒戈以纳我吁又甚矣如曰吾家之当为天子久矣如此乎民之欲我速入商也伊尹之在商也如周公之在周也伊尹摄位三年而无一言以自觧周公为之纷纷乎急于自疏其非篡也夫固繇风俗之变而后用其权权用而风俗成吾安坐而镇之夫孰知风俗之变而不复反也  

春秋论【`苏洵`】  

赏罚者天下之公也是非者一人之私也位之所在则圣人以其权为天下之公而天下以惩以劝道之所在则圣人以其权为一人之私而天下以荣以辱周之衰也位不在夫子而道在焉夫子以其权是非天下可也而春秋赏人之功赦人之罪去人之族絶人之国贬人之爵诸侯而或书其名大夫而或书其字不惟其法惟其意不徒曰此是此非而赏罚加焉则夫子固曰我可以赏罚人矣赏罚人者天子诸侯之事也夫子病天下之诸侯大夫僣天子诸侯之事而作春秋而巳则为之其何以责天下位公也道私也私不胜公则道不胜位位之权得以赏罚而道之权不过于是非道在我矣而不得为有位者之事则天下皆曰位之不可僣也如此不然天下其谁不曰道在我则是道者位之贼也曰夫子岂诚赏罚之耶徒曰赏罚之耳庸何伤曰我非君也非吏也执涂之人而告之曰某为善某为恶可也继之曰某为善吾赏之某为恶吾诛之则人有不笑我者乎夫子之赏罚何以异此然则何足以为夫子何足以为春秋曰夫子之作春秋也非曰孔氏之书也又非曰我作之也赏罚之权不以自与也曰此鲁之书也鲁作之也有善而赏之曰鲁赏之也有恶而罚之曰鲁罚之也何以知之曰夫子系易谓之系辞言孝谓之孝经皆自名之则夫子私之也而春秋者鲁之所以名史而夫子托焉则夫子公之也公之以鲁史之名则赏罚之权固在鲁矣春秋之赏罚自鲁而及于天下天子之权也鲁之赏罚不出境而以天子之权与之何也曰天子之权在周夫子不得巳而以与鲁也武王之崩也天子之位当在成王成王幼周公以为天下不可以无赏罚故不得巳而摄天子之位以赏罚天下以存周室周之东迁也天子之权当在平王平王昏乱故夫子亦曰天下不可以无赏罚而鲁周公之国也居鲁之地者宜如周公不得巳而假天子之权以赏罚天下以尊周室故以天子之权与之也然则假天子之权宜如何曰如齐桓晋文可也夫子欲鲁如齐桓晋文而不遂以天下之权与齐晋者何也齐桓晋文阳为尊周而实欲富强其国故夫子与其事而不与其权周公心存王室虽其子孙不能继而夫子思周公而许其假天子之权以赏罚天下其意曰有周公之心然后可以行桓文之事此其所以不与齐晋而与鲁也夫子亦知鲁君之才不足以行周公之事矣顾其心以为今之天下无周公故至此是故以天子之权与其子孙所以见思周公之意也吾观春秋之法皆周公之法而又详内而畧外此其意欲鲁法周公之所为且先自治而后治人也明矣夫子叹礼乐征伐自诸侯出而田常弑其君则沐浴而请讨然则天子之权夫子固明以与鲁也子贡之徒不达夫子之意续经而书孔丘卒夫子既告老矣大夫告老而卒不书而夫子独书夫子作春秋以公天下而岂私一孔丘哉呜呼夫子以为鲁国之书而子贡之徒以为孔子之书也欤迁固之史有是非而无赏罚彼亦史臣之体宜尔也后之効夫子作春秋者吾惑焉春秋有天子之权天下有君则春秋不当作天下无君则天子之权吾不知其谁与天下之人乌有如周公之后之可与者与之而不得其人则乱不与人而自与则僣不与人不自与而无所与则散呜呼后之春秋乱耶僣耶散耶  

## 文章辨体彚选卷四百五

（明）贺复征 编  

○论十四  

六经论【`明宋濓`】  

六经皆心学也心中之理无不具故六经之言无不该六经所以笔吾心之理者也是故说天莫辨乎易由吾心即太极也说事莫辨乎书由吾心政事之府也说志莫辨乎诗由吾心统性情也说理莫辨乎春秋由吾心分善恶也说体莫辨乎礼由吾心有天序也导民莫过乎乐由吾心偹人和也人无二心六经无二理因心有二理故经有是言心譬则形而经譬则影也无是形则无是影无是心则无是经其道不亦较然矣乎然而圣人一心皆理也众人理虽本具而欲则害之葢有不得全其正者故圣人复因其心之所有而以六经教之其人之温柔敦厚则有得于诗之教焉疏通知逺则有得于书之教焉广博易良则有得于乐之教焉洁静精微则有得于易之教焉恭俭庄敬则有得于礼之教焉属辞比事则有得于春秋之教焉然虽有是六者之不同无非教之以复其本心之正也呜呼圣人之道唯在乎治心心一正则众事无不正犹将百万之卒在于一帅帅正则靡不从令不正则奔溃角逐无所不至尚何望其能却敌哉大哉心乎正则治邪则乱不可不慎也秦汉以来心学不传往往驰骛于外不知六经实本于吾之一心所以髙者渉于虚逺而不返卑者安于浅陋而不辞上下相习如出一辙可胜叹哉然此亦皆吾儒之过也京房溺于名数世岂复有易孔郑专于训诰世岂复有书诗董仲舒流于灾异世岂复有春秋乐固亡矣至于小大戴氏之所记亦多未醇世又岂复有全礼哉经既不明心则不正心既不正则乡闾安得有善俗国家安得有善治乎惟善学者脱略传注独抱遗经而体验之一言一辞皆使与心相涵始焉则戛乎其难入中焉则浸渍而渐有所得终焉则经与心一不知心之为经经之为心也何也六经者所以笔吾心中所具之理故也周孔之所以圣颜曽之所以贤岂能加毫末于心哉不过能尽之而巳今之人不可谓不学经也而卒不及古人者无他以心与经如氷炭之不相入也察其所图不过割裂文义以资进士之计然固不知经之为何物也经而至此可不谓之一厄矣乎虽然经有显晦心无古今天下岂无豪杰之士以心感心于千载之上者哉  

夏后之郊论【`刘基`】  

祭法曰夏后氏禘黄帝而郊鲧鲧固夏后之父也夏后之天下受于舜非受于鲧也禹不得以天下私其父夫鲧以治水绩用弗成而舜殛之羽山天下咸服则鲧天下之罪人也故舜之刑非私刑也天刑也以天刑讨天下之罪人天下之至公也禹既受舜禅而升其罪人以配天是舜之殛鲧非也夫鲧之殛获罪于天天殛之也非舜殛之也奉天讨也而以鲧配天是天之殛鲧亦非也一私其父而逆于舜又逆于天天其弗享夏后氏之郊矣禹圣人也而敢为是哉祭法之言非也然则禹之于鲧也如之何曰庙以祭之而巳矣何必郊  

论元年春王正月【`王守仁`】  

圣人之言明白简实而学者毎求之于艰深隠奥是以为论愈详而其意益晦春秋书元年春王正月葢仲尼作经始笔也以予观之亦何有于可疑而世儒之为说者或以为周虽建子而不改月或以为周改月而不改时其最为有据而为世所宗者则以夫子尝欲行夏之时此以夏时冠周月盖见诸行事之实也纷纷之论至不可胜举遂使圣人明易简实之训反为千古不决之疑嗟夫圣人亦人耳岂独其言之有逺于人情乎哉而儒者以为是圣人之言而必求之于不可窥测之地则巳过矣夫圣人之示人无隠若日月之垂象于天非有变怪恍惚有目者之所睹而及其至也巧厯有所不能计精于理者有弗能尽知也如是而已矣若世儒之论是后世任情用智拂理乱常者之为而谓圣人为之耶夫子尝曰吾从周又曰非天子不议礼不制度生乎今之世反古之道灾及其身者也仲尼有圣德无其位而改周之正朔是议礼制度自巳出矣其得为从周乎圣人之言世为天下法而身自违之其何以训天下夫子患天下之夷狄横诸侯强背不复知有天王也于是乎作春秋以诛僣乱尊周室正一王之大法而已乃首改周之正朔其何以服乱臣贼子之心春秋之法变旧章者必诛若宣公之税畆紊王制者必诛若郑庄之归祊无王命者必诛若莒人之入向是三者之有罪固犹未至于变易天王正朔之甚也使鲁宣郑庄之徒举是以诘夫子则将何辞以对是攘邻之鸡而恶其为盗责人之不弟而自殴其兄也岂春秋忠恕先自治而后治人之意乎今必泥于行夏之时之一言而曲为之说以为是固见诸行事之验又引孟子春秋天子之事罪我者其惟春秋之言而证之夫谓春秋为天子之事者谓其时天王之法不行于天下而夫子作是以明之耳其赏人人之功罚人之罪诛人之恶与人之善盖亦据事直书而褒贬自见若士师之断狱辞具而狱成然夫子犹自嫌于侵史之职用天子之权而谓天下后世且将以是而罪我固未尝取无罪之人而论断之曰吾以明法于天下取时王之制而更易之曰吾以垂训于后人法未及明训未及垂而巳自陷于杀人比于乱逆之党矣此在中世之士稍知忌惮者所不为而谓圣人而为此亦见其阴附于乱逆诬圣贤之言而助之攻也巳或曰子言之则然耳为此说者以伊训之书元祀十有二月而证周之不改月以史记之称元年冬十月而证周之不改时是亦未为无据也子之谓周之改月与时也独何据乎曰吾据春秋之文也夫商而改月则伊训必不书曰元祀十有二月秦而改时则史记必不书曰元年冬十月周不改月与时也则春秋亦必不书曰春王正月春秋而书曰春王正月则其改月与时巳何疑焉况礼记称正月七月日至而前汉律厯至武王伐纣之岁周正月辛夘朔合辰在斗前一度戊午师渡孟津明日巳未冬至考之泰誓十有三年春武成一月壬辰之说皆足以相为发明证周之改月与时而予意直据夫子春秋之笔有不必更援是以为之证者今舍夫子明白无疑之直笔而必欲傍引曲据证之于穿凿可疑之地而后巳是惑之甚也曰如子之言则冬可以为春乎曰何为而不可阳生于子而极于巳午阴生于午而极于亥子阳生而春始尽于寅而犹夏之春也阴生而秋始尽于申而犹夏之秋也自一阳之复以极于六阳之干而为春夏自一阴之始以极于六阴之坤而为秋冬此文王之所演而周公之所系武王周公其论之审矣若夫仲尼夏时之论则以其关于人事者比之建子为尤切而非谓其为不可也启之征有扈曰怠弃三正则三正之用在夏而巳然非始于周而后有矣曰夏时冠周月此安定之论而程子亦尝云尔曽谓程子之贤而不及是也何哉曰非谓其知之不及也程子盖泥于论语行夏之时之言求其说而不得从而为之辞盖推求圣言之过耳夫论语者夫子议道之书而春秋者鲁国记事之史议道自夫子则不可以不尽记事在鲁国则不可以不实道并行而不相悖者也且周虽建子而不改时与月则固夏时矣而夫子又何以行夏之时云乎程子之云盖亦推求圣言之过耳庸何伤夫子尝曰君子不以人废言使程子而犹在也其殆不废予言矣  

诗论【`郭子章`】  

余读诗而知夫子之爱鲁深矣诗有风有颂风者民俗歌謡之诗颂者宗庙之乐歌美盛德之形容以其成功告于神明者也风始二南二南为正风十三国为变风男女乱而■〈比阝〉■〈庸阝〉郑卫之风变君臣失而王豳之风变畋逰荒淫而齐之风变俭啬褊急而魏之风变唐风变而忧伤秦风变而武勇陈风变而淫游歌舞桧曹风变而乱极思治此十三国风之槩也鲁独非列国乎独非风乎羽父刅隠意如逐昭哀姜宣淫桓公刻桷男女君臣奢淫之风距列国何异孔子为政而无戻无邮衮衣章甫之謡朝谈夕议则其闾巷闺闼之间讥刺歌謡岂无可择以垂鉴戒而孔子不录曰若之何齿吾鲁于列国也比其终也载鲁颂四埓于周殷虽以閟宫之僣而孔子必录之曰吾鲁文武之后周公之裔比肩周殷可也繇是言之鲁非无风删其风为鲁讳也鲁非独有颂存其颂为鲁章也故曰齐一变至于鲁鲁一变至于道又曰如有用我吾为东周不欲匹齐于鲁而必跻鲁于周夫子爱鲁之意何深哉非独诗也书叙五誓汤誓牧誓之后继以费誓春秋书弑君屡矣至于隠桓之际一则曰公薨一则公薨于齐鲁有一善不必其巨也惟恐其匿有一恶不必其细也惟恐其不匿圣人之为人臣固如此宋之无风犹鲁也其颂商颂宋也孔子固宋之后也尊尊亲亲其义一矣或曰圣人作经公于万世而私鲁宋乎曰孔子去齐接淅而行去他国之道也去鲁迟迟吾行去父母国之道也一去国而迟速之道异则知圣人于鲁无不用其厚矣而敢书淫弑之风为父母羞乎故曰温柔敦厚诗教也非圣人不能叙也孟子曰王者之迹熄而诗亡诗亡然后春秋作诗存列鲁颂以章之诗亡作鲁史以续之孔子之爱诗如此其至也而以其章续之功寄之鲁也爱鲁也  

诗论【`锺惺`】  

诗活物也游夏以后自汉至宋无不说诗者不必皆有当于诗而皆可以说诗其皆可以说诗者即在不必皆有当于诗之中非说诗者之能如是而诗之为物不能不如是也何以明之孔子亲删诗者也而七十子之徒亲受诗于孔子而学之者也以至春秋列国大夫与孔子删诗之时不甚先后而闻且见之者也以至韩婴汉儒之能为诗者也今读孔子及其弟子之所引诗列国盟会聘享之所赋诗与韩氏之所传诗者其事其文其义不有与诗之本事本文本义絶不相蒙而引之赋之传之者乎既引之既赋之既传之又觉与诗之事之文之义未尝不合也其故何也夫诗取断章者也断之于彼而无损于此此无所予而彼取之说诗者盈天下逹于后世屡迁数变而诗不知而诗固巳明矣而诗固巳行矣然而诗之为诗自如也此诗之所以为经也今或是汉儒而非宋是宋而非汉非汉与宋而是巳说则是其意以为诗之指归尽于汉与宋与已说也岂不隘且固哉汉儒说诗据小序每一诗必欲指一人一事实之考亭儒者虚而慎宁无其人无其事而不敢传疑故尽废小序不用然考亭所间指为一人一事者又未必信也考亭注有近滞者近痴者近疎者近累者近肤者近迂者考亭之意非以为诗尽于吾之注即考亭自为说诗恐亦不尽于考亭之注也凡以为最下者先分其章句明其训诂若曰有进于是者神而明之引而伸之而吾不敢以吾之注画天下之为诗者也故古之制礼者从极不肖立想而贤者听之解经者从极愚立想而明者听之今以其立想之处遂认为究极之地可乎国家立诗于学官以考亭注为主其亦曰有进于是者神而明之引而伸之云尔予家世受诗暇日取三百篇正文浏览之意有所得间拈数语大抵依考亭所注稍为之导其滞醒其痴补其疎省其累奥其肤径其迂业巳刻之吴兴再取披一过而趣以境生情由日徙巳觉有异于前者友人沈雨若今之敦诗者也难予曰过此以往予能更取而新之乎予曰能夫以予一人心目而前后巳不可强同矣后之视今犹今之视前何不能新之有葢诗之为物能使人至此而予亦不自知乃欲使宋之不异于汉汉之不异于游夏游夏之说诗不异于作诗者不几于刻舟而守株乎故说诗者散为万而诗之体自一执其一而诗之用且万噫此诗之所以为经也  

## 文章辨体彚选卷四百六

（明）贺复征 编  

○论十五【`以下理论`】  

六家要指论【`汉司马谈`】  

易大传曰天下一致而百虑同归而殊涂夫阴阳儒墨名法道德此务为治者也直所从言之异路有省不省耳尝窃观阴阳之术大祥而众忌讳使人拘而多畏然其叙四时之大顺不可失也儒者博而寡要劳而少功是以其事难尽从然其叙君臣父子之礼列夫妇长幼之别不可易也墨者俭而难遵是以其事不可徧循然其强本节用不可废也法家严而少恩然其正君臣上下之分不可改也名家使人俭而善失真然其正名实不可不察也道家使人精神专一动合无形澹足万物其为术也因阴阳之大顺采儒墨之善撮名法之要与时迁移应物变化立俗施事无所不宜指约而易操事少而功多儒者则不然以为人主天下之仪表也主倡臣和主先臣随如此则主劳而臣逸至于大道之要去健羡绌聪明释此而任术夫神大用则竭形大劳则敝形神骚动欲与天地长久非所闻也夫阴阳四时八位十二度二十四节各有教令顺之者昌逆之者不死则亡未必然也故曰使人拘而多畏夫春生夏长秋收冬藏此天道之大经也弗顺则无以为天下纲纪故曰四时之大顺不可失也夫儒者以六艺为法六艺经传以千万数累世不能通其学当年不能究其理故曰慱而寡要劳而少功若夫列君臣父子之礼序夫妇长幼之别虽百家弗能易也墨者亦上尧舜言其德行曰堂髙三尺土阶三等茅茨不翦朴椽不斵饭土簋歠土铏粝粱之食藜藿之羮夏日葛衣冬日鹿裘其送死桐棺三寸举音不尽其哀教丧礼必以此为万民率使天下共若此则尊卑无别也夫世异时移事业不必同故曰俭而难遵要曰强本节用则人给家足之道也此墨子之所长虽百家不能废也法家不别亲踈不殊贵贱一断于法则亲亲尊尊之恩絶矣可以行一时之计而不可长用也故曰严而少恩若尊主卑臣明分职不得相踰越虽百家不能改也名家苛察缴绕使人不得反其意剸决于名时失人情故曰使人俭而善失真若夫控名责实参伍不失此不可不察也道家无为又曰无不为其实易行其辞难知其术以虚无为本以因循为用无成势无常形故能究万物之情不为物先不为物后故能为万物王有法无法因时为业有度无度因物与合故曰圣人不朽时变是守虚者道之常也因者君之纲也羣臣并至使各自明也其实中其声者谓之端实不中其声者谓之窽窽言不听奸乃不生贤不肖自分白黑乃形在所欲用耳何事不成乃合大道混混冥冥光耀天下复反无名凡人所生者神也所托者形也神大用则竭形大劳则敝形神离则死死者不可复生离者不可复合故圣人重之由是观之神者生之本也形者生之具也不先定其神而曰我有以治天下何由哉  

仁孝论【`延笃`】  

观夫仁孝之辨纷然异端互引典文代取事据可谓笃论矣夫人二致同源总率百行非复铢两轻重必定前后之数也而如欲分其大较体而名之则孝在事亲仁施品物施物则功济于时事亲则德归于已归已则事寡济时则功多推此以言仁则逺矣然物有出微而着事有由隠而章近取诸身则耳有听受之用目有察见之明足有致逺之劳手有饰卫之功功虽显外本之者心也逺取诸物草木之生始于萌芽终于弥蔓枝叶扶踈荣华纷缛末虽繁蔚致之者根也夫仁人之有孝犹四体之有心腹枝叶之有本根也圣人知之故曰夫孝天之经也地之义也人之行也君子务本本立而道生孝弟也者其为仁之本与然体大难备物性好偏故所施不同事少两兼者也如必对其优劣则仁以枝叶扶疎为大孝以心体本根为先可无讼也或谓先孝后仁非仲尼序回参之意盖以为仁孝同质而生纯体之者则互以为称虞舜颜回是也若偏而体之则各有其目公刘曾参是也夫曾闵以孝悌为至德管仲以九合为仁功未有论德不先回参考功不大夷吾以此而言各从其称者也  

辨和同论【`刘梁`】  

夫事有违而得道有顺而失义有爱而为害有恶而为美其故何乎盖明智之所得闇伪之所失也是以君子之于事也无适无莫必考之以义焉得由和兴失由同起故以可济否谓之和好恶不殊谓之同春秋传曰和如羮焉酸苦以济其味君子食之以平其心同如水焉若以水济水谁能食之琴瑟之专一谁能听之是以君子之行周而不比和而不同以救过为正以匡恶为忠昔楚恭王有疾曰不榖不德失先君之绪覆楚国之师若以宗庙之灵得保首领以殁请为灵若厉大夫许诸及其卒也子囊曰不然夫事君者从其善不从其过赫赫楚国而君临之有是宠也而知其过可不谓恭乎此违而得道者也及灵王骄淫芋尹申亥从王之欲以殡于干溪殉之二女此顺而失义者也鄢陵之役晋楚对战阳榖献酒子反以毙此爱而害之者也臧武仲曰孟孙之恶我药石也季孙之爱我美疢也疢毒滋厚石犹生我此恶而为美者也孔子曰智之难也有臧武仲之智而不容于鲁国抑有由也作而不顺施而不恕矣盖善其知义讥其违道也夫知而违之伪也不知而失之闇也闇与伪焉其患一也故君子之行动则思义不为利回不为义疚进退周旋惟道是务茍夫其道则兄弟不阿茍得其义虽仇雠不废故觧狐蒙祁奚之荐二叔被周公之害勃鞮以逆文为成傅瑕以顺厉为败管苏以憎忤取进申侯以爱从见退考之以义也故曰不在逆顺以义为断不在憎爱以道为贵记曰爱而知其恶憎而知其善考义之谓也  

正交论【`蔡邕`】  

闻之前训曰君子以朋友讲习而正人无有淫朋是以古之交者其义敦以正其誓信以固逮夫周德始衰颂声既寝伐木有鸟鸣之刺谷风有弃予之悲自此以降弥以陵迟或阙其始终或强其比周是以缙绅患其然而论者谆谆如也疾浅薄而懐携贰者有之恶朋党而絶交游者有之其论交也曰富贵则人争趋之贫贱则人争去之是以君子慎人所以交已审已所以交人富贵则无暴集之客贫贱则无弃旧之宾矣原其所以来则知其所以去见其所以始则观其所以终彼贞士者贫贱不待夫富贵富贵不骄乎贫贱故可贵也盖朋友之道有义则合无义则离善则久交不忘平生之言恶则忠告善诲之否则止无自辱焉故君子不为可弃之行不患人之遗已也信有可归之德不病人之逺已也不幸或然则躬自厚而薄责于人怨其逺矣求诸已而不求诸人咎其稀矣夫逺怨稀咎之机咸在乎躬莫之致也子夏之门人问交于子张而二子各有闻乎夫子然则以交诲也商也寛故告之以拒人师也褊故训之以容众各从其行而矫之至于仲尼之正教则泛爱众而亲仁故非善不喜非仁不亲交游以方会友以文可无贬也榖梁赤曰心志既通名誉不闻友之罪也今将患其流而塞其源病其末而刈其本无乃未若择其正而黜其邪与与其彼农皆黍而独稷焉夫黍亦神农之嘉榖与稷并为粢盛也使交可废则黍其愆矣括二论而言之则刺薄者博而洽断交者贞而孤孤有羔羊之节与其不获已而矫时也走将从夫孤焉  

游侠论【`荀悦`】  

世有三逰德之贼也立气势作威福结私交以立强于世者谓之游侠饬辩辞设诈谋驰逐于天下以要时埶者谓之游说色取仁以合时好连党类立虚誉以为权利者谓之逰行此三者伤道害德败法惑世乱之所由生也国有四民各修其业不由四民之业者谓之奸民奸民不生王道乃成凡此三逰生于季世制度不立纲纪弛废以毁誉为荣辱以喜怒为赏罚是以奔走驰骋越职僣度饬华废实竞趋时利简父兄之尊而崇宾客之礼薄骨肉之恩而笃朋友之爱忘修身之道而求众人之誉割衣食之业以供飨宴之好苞苴盈于门庭聘问交于道路书记繁于公文私务众于官事于是流俗成而正道壤矣是以圣王在上经国序民正其制度善恶要扵功罪而不淫于毁誉听其言而责其事举其名而指其实故虚伪之行不得设诬罔之辞不得行有罪恶者无侥幸无罪过者不忧惧请谒无所行货贿无所用养之以仁惠文之以礼乐则风俗定而大化成矣  

灾异论【`荀悦`】  

凡三光精气变异此皆阴阳之精也其本在地而上发于天也政失于此则变见于彼犹影之象形响之应声是以明王见之而悟勅身正已省其咎谢其过则祸除而福生自然之应也诗云上天之载无声无臭其详难得而闻矣岂不然乎灾祥之报或应或否故称洪范咎征则有尧汤水旱之灾称消灾复异则有周宣云汉宁莫我听称易积善有庆则有颜冉夭疾之凶善恶之効事物之类变化万端不可齐一是以视聴者惑焉若乃禀自然之数揆性命之理稽之经典挍之古今乘其三势以通其精撮其两端以御其中参伍以变错综其纪则可以髣髴其略矣夫事物之性有自然而成者有待人事而成者有失人事不成者有虽加人事终身不可成者是谓三势凡此三势物无不然以小知大近取诸身譬之疾病不治而自瘳者有治之则瘳者有不治则不瘳者有虽治而终身不可愈者岂非类乎昔虢太子死扁鹊治而生之鹊曰我非能治死为生也能使可生者生耳然太子不遇鹊亦不生矣若夫膏肓之疾虽医和亦不能治矣故孔子曰死者有节又曰不得其死然又曰幸而免死生有节其正理也不得其死未可以死而死幸而免者可以死而不死凡此皆性命三势之理推此以及教化则亦如之何哉人有不教而自成者待教而成者无教化则不成者有加教化而终身不可成者故上智下愚不移至于中人可上下者也是以推此以及天道则亦如之灾祥之应无所谬矣故尧汤水旱者天数也洪范咎征人事也鲁僖澍雨乃可救之应也周宣旱应难变之势也颜冉之凶性命之本也犹天廽日转大运推移虽日遇祸福亦在其中矣今人见有不移者因曰人事无所能移见有可移者因曰无天命见天人之殊逺者因曰人事不相干知神气流通者因曰天人共事而同业此皆守其一端而不究终始易曰有天道焉有地道焉有人道焉言其异也兼三才而两之言其同也故天人之道有同有异据其所以异而责其所以同则成矣守其所以同而求其所以异则弊矣孔子曰好智不好学其弊也荡末俗见其纷乱事变乖错则异心横出而失其所守于是放荡反道之论生而诬神非圣之义作夫上智下愚虽不移而教之所以移者多大大数之极虽不变然人事之变者亦众矣且夫疾病有治而未瘳瘳而未平平而未复敎化之道有教而未行行而未成成而有败故气类有动而未应应而未终终而有变迟速深浅变化错于其中矣是故参差难得而均矣天地人物之理莫不同之凡三势之数深不可识故君子尽心力焉以任天命易曰穷理尽性以至于命其此之谓乎  

辨道论【`魏曹植`】  

世有方士吾王悉所招致甘陵有甘始庐江有左慈阳城有郗俭善辟谷悉号数百岁所以集之魏国者诚恐此人之徒接奸诡以欺众行妖恶以惑民岂复欲观神仙于瀛洲求安期于边海释金辂而顾云舆弃文骥而求飞龙哉夫帝者位殊万国富有天下威尊彰明齐光日月宫殿阙庭焜耀紫薇何顾乎王母之宫昆仑之墟哉夫三乌被致不如百官之美也素女嫦娥不若椒房之丽也云衣羽裳不若黼黻之饰也鸳螭载霓不若乘舆之盛也琼蕋玉华不若玉圭之洁也而顾为匹夫所罔纳虗妄之辞信眩惑之说隆礼以招弗臣倾产以供虗求散玉爵以荣之清闲馆以居之经年累稔终无一验虽复诛其身灭其族纷然足以为天下一笑矣若夫元黄所以娱目铿锵所以耸耳媛妃所以耀光刍豢所以悦口也何以甘无味之味听无声之音观无采之色也  

令禽恶鸟论【`曹植`】  

国人有以伯劳生献者王召见之侍臣曰世人同恶伯劳之鸣敢问何谓也王曰昔尹吉甫用后妻之说杀孝子伯竒吉甫后悟追伤伯竒出游于田见鸟鸣于桑间其声噭然吉甫动心曰伯劳乎乃抚翼其音尤切吉甫乃顾谓曰伯劳乎是吾子栖吾舆非吾子飞勿居鸟寻声而栖于盖吉甫遂射杀后妻以谢之故俗恶伯劳之鸣言所鸣之家必有尸也此好事者附名为之说而今普传恶之斯实否也伯劳以五月而应阴气之动阴为贼害盖贼害之鸟也其声鵙鵙然故俗憎之若其为人灾害愚民之所信通人之所畧也鸟鸣之恶自取憎人言之恶自取灭不有能累于当世也而凶人之行弗可易枭鸟之能不可更者天性然也昔荆人之枭将巢于吴鸠遇之曰何去荆而巢吴乎枭曰荆人恶予之声鸠曰子不能革子之音则吴楚之民不异情也为子计者莫若宛颈戢翼终身勿复鸣也昔会朝议者有人问曰宁有闻枭食其母乎有答之者曰尝闻乌反哺未闻枭食母也问者惭唱不善也得善者莫不训而放之为利人也得恶者莫不糜之齿牙为害身也鸟兽昆虫犹以名声见异况夫吉士之与凶人乎  

运命论【`李康`】  

夫治乱运也穷逹命也贵贱时也故运之所隆必生圣明之君圣明之君必有忠贤之臣其所以相遇也不求而自合其所以相亲也不介而自亲唱之而必和谋之而必从道德玄同曲折合符得失不能疑其志谗构不能离其交然后得成功也其所以得然者岂徒人事哉授之者天也告之者神也成之者运也夫黄河清而圣人生里社鸣而圣人出羣龙见而圣人用故伊尹有莘氏之媵臣也而阿衡于商太公渭滨之贱老也而尚父于周百里奚在虞而虞亡在秦而秦霸非不才于虞而才于秦也张良受黄石之符诵三畧之说以游于羣雄其言也如以水投石莫之受也及其遭汉祖其言也如以石投水莫之逆也非张良之拙说于陈项而巧言于沛公也然则张良之言一也不识其所以合离合离之由神明之道也故彼四贤者名载于箓图事应乎天人其可格之贤愚哉孔子曰清明在躬气志如神嗜欲将至有开必先天降时雨山川出云诗云维岳降神生甫及申维申及甫维周之翰运命之谓也岂惟兴主乱亡者亦如之焉幽王之惑褒女也妖始于夏庭曹伯阳之获公孙强也征发于社宫叔孙豹之昵竖牛也祸成于庚宗吉凶成败各以数至咸皆不求而自合不介而自亲矣昔者圣人受命河洛曰以文命者七九而衰以武兴者六八而谋及成王定鼎于郏鄏卜世三十卜年七百天所命也故曰幽厉之间周道大壊二霸之后礼乐陵迟文武之弊渐于灵景辨诈之伪成于七国酷烈之极积于亡秦文章之贵弃于汉祖虽仲尼至圣颜冉大贤揖让于规矩之内誾誾于洙泗之上不能遏其端孟轲荀卿体二希圣从容正道不能维其末天下卒至于溺而不可援夫以仲尼之才也而器不周于鲁卫以仲尼之辩也而言不行于定哀以仲尼之谦也而见忌于子西以仲尼之仁也而取雠于桓魋以仲尼之智也而受屈于陈蔡以仲尼之行也而招毁于叔孙夫道足以济天下而不得贵于人言足以经万世而不见信于时行足以应神明而不能弥纶于俗应聘七十国而不一获其言驰骤于蛮夷之域屈辱于公卿之门其不遇也如此及其孙子思希圣备体而未之至封已养髙势动人主其所游厯诸侯莫不结驷而造门虽造门犹有不得宾者焉其徒子夏升堂而未入于室者也退老于家魏文侯师之西河之人肃然归徳比之于夫子而莫敢间其言故曰治乱运也穷逹命也贵贱时也而后之君子区区于一主叹息于一朝屈原以之沉湘贾谊以之发愤不亦过乎然则圣人所以为圣者盖在乎乐天知命矣故遇之而不怨居之而不疑也其身可抑而道不可屈其位可排而名不可夺譬如水也通之斯为川焉塞之斯为渊焉升之于云则雨施沈之于地则土润体清以洗物不乱于浊受浊以济物不伤其清是以圣人处穷逹如一也夫忠直之迕于主独立之负于俗理势然也故木秀于林风必摧之堆出于岸流必湍之行髙于人众必非之前鉴不逺后车继轨而志士仁人犹蹈之而弗悔操之而弗失何哉将以遂志而成名也求遂其志而冒风波于险涂求成其名而厯谤议于当时彼所以处之盖有算矣子夏曰死生有命富贵在天故道之将行也命之将贵也则伊尹吕尚之兴于殷周百里子房之用于秦汉不求而自得不徼而自遇矣道之将废也命之将贱也岂独君子耻之而弗为乎盖亦知为之而弗得矣凡希世茍合之士蘧篨戚施之人俛仰尊贵之颜逶迤势利之间意无是非讃之如流言无可否应之如响以窥阚为精神以向背为变通势之所集从之如归市势之所去弃之如脱遗其言曰名与身孰亲也得与失孰贤也荣与辱孰珍也故遂洁其衣服矜其车徒冒其货贿淫其声色脉脉然自以为得矣盖见龙逄比干之亡其身而不惟飞廉恶来之灭其族也盖知伍子胥之属镂于吴而不戒费无忌之诛夷于楚也盖讥汲黯之白首于主爵而不惩张汤牛车之祸也盖笑萧望之之跋踬于前而不惧石显之绞缢于后也故夫逹者之算也亦各有尽矣曰凡人之所以奔竞于富贵何为者哉若夫立德必须贵乎则幽厉之为天子不如仲尼之为陪臣也必须势乎则王莽董贤之为三公不如扬雄仲舒之阒其门也必须富乎则齐景之千驷不如颜回原宪之约其身也其为实乎则执杓而饮河者不过满腹弃室而洒雨者不过濡身过此以往弗能受也其为名乎则善恶书于史策毁誉流于千载赏罚悬乎天道吉凶灼乎鬼神固可畏也将以娱耳目乐心意乎譬命驾而游五都之市则天下之货毕陈矣蹇裳而涉汶阳之丘则天下之稼如云矣椎髻而守敖庾海陵之仓则山坻之积在前矣挿袵而登钟山蓝田之上则夜光璠玙之珍可观矣夫如是也为物甚众为已甚寡不爱其身而啬其神风惊尘起散而不止六疾待其前五刑随其后利害生其左攻夺出其右而自以为见身名之亲疎分荣辱之主客哉天地之大徳曰生圣人之大寳曰位何以守位曰仁何以正人曰义故古之王者盖以一人治天下不以天下奉一人也古之仕者盖以官行其义不以利冒其官也古之君子盖耻得之而弗能治也不耻能治而弗得也原乎天人之性核乎邪正之分权乎祸福之门终乎荣辱之算其昭然矣故君子舍彼取此若夫出处不违其时黙语不失其人天动星逥而辰极犹居之所玑旋轮转而衡轴由执其中既明且哲以保其身贻厥孙谋以燕翼子者昔吾先友尝従事于斯矣  

## 文章辨体彚选卷四百七

（明）贺复征 编  

○论十六  

难自然好学论【`晋嵇康`】  

夫民之性好安而恶危好逸而恶劳故不扰则其愿得不逼则其志从洪荒之世太朴未亏君无文于上民无竞于下物全理顺莫不自得饱则安寝饥则求食怡然鼓腹不知为至德之世也若此则安知仁义之端礼律之文及至人不存大道陵迟乃始作文墨以传其意区别群物使有类族造立仁义以婴其心制其名分以检其外劝学讲文以神其教故六经纷错百家繁炽开荣利之涂故奔骛而不觉是以贪生之禽食园池之梁菽求安之士乃诡志以从俗撡笔执觚足容苏息积学明经以代稼穑是以困而后学学以致荣计而后习好而习成有似自然故令吾子谓之自然耳推其原也六经以抑引为主人性以从欲为叹抑引则违其愿从欲则得自然然则自然之得不由抑引之六经全性之本不须犯情之礼律故仁义务于理伪非养真之要术亷让生扵争夺非自然之所出也由是言之则鸟不毁以求驯兽不羣而求畜则人之真性无为正当自然耽此礼学矣论又云嘉肴珍膳虽所未尝尝必美之适扵口也处在闇室覩烝烛之光不教而恱得于心况以长夜之冥得照太阳情变郁陶而发其蒙虽事以末来情以本应则无损于自然好学难曰夫口之于甘苦身之于痛痒感物而动应事而作不须学而后能不待借而后有此必然之理吾所不易也今子以必然之理喻未必然之好学则恐似是而非之议学如一粟之论于是乎在也今子立六经以为凖仰仁义以为主以规矩为轩驾以讲诲为哺乳由其涂则通乖其路则滞逰心极视不覩其外终年驰骋思不出位聚族献议唯学为贵执书摘句俛仰咨嗟使服膺其言以为荣华故吾子谓六经为太阳不学为长夜耳今若以虚堂为丙舍以讽诵为鬼语以六经为芜秽以仁义为臭腐覩文籍则目瞧修揖让则挛伛袭章服则转筋谈礼典则齿龋于是兼而弃之与万物为更始则吾子虽好学不倦犹将阙焉则向之不学未必为长夜六经未必为太阳也俗语曰乞儿不辱马医若遇上有无文之始可不学而获安不勤而得志则何求于六经何欲于仁义哉以此言之则今之学者岂不先计而后学茍计而后动则非自然之应也子之云云恐故得菖蒲葅耳  

明胆论【`嵇康`】  

有吕子者精义味道研核是非以为人有胆可无明有明便有膳矣嵇先生以为明胆殊用不能相生论曰夫元气陶铄众生禀焉赋受有多少故才性有昏明惟至人特锺纯美兼周外内无不毕僃降此已徃盖阙如也或明扵见物或勇扵决断人情贪亷各有所止譬诸草木区以别矣兼之者博扵物偏受者守其分故吾谓明胆异气不能相生明以见物胆以决断专明无胆则虽见不断专胆无明则违理失机故子家软弱陷于弑君左师不断见逼华臣皆智及之而决不行也此理坦然无所疑滞故畧举一隅想不重疑吕子曰敬览来论可谓海亦不加者矣析理贵约而尽情何尚浮秽而迂诞哉今子之论乃引浑元以为喻何辽辽而坦谩也故直答以人事之切要焉汉之贾生陈切直之策奋危言之至行之无疑明所察也忌鵩作赋暗所惑也一人之胆岂有盈缩乎盖见与不见故行之有果否也子家左师皆愚惑浅蔽明不彻逹故惑于暧昩终丁祸害岂明见照察而胆不断乎故霍光懐沉勇之气履上将之任战乎王贺之事延年文生夙无武称陈义奋辞胆气凌云斯其验欤及于期授首陵母伏剑明果之畴若此万端欲详而载之不可胜言也况有覩夷涂而无敢投足阶云路而疑于迄泰清者乎若思弊之伦为能自托幽昩之中弃身陷穽之间如盗跖窜身于虎吻穿窬先首扵沟渎而暴虎凭河愚敢之类则能有之是以余谓明无胆无胆能偏守易了之理不在多喻故不逺引繁言若未反三隅犹复有疑思承后诲得一骋辞夫论理性情折引异同固寻所受之终始推气分之所由顺端极末乃不悖耳今子欲弃置浑元捃摭所见此为好理网目而恶持纲领也本论二气不同明不生胆欲极论之当令一人播无刺讽之胆而有见事之明故当有不果之害非中人血气无之而复资之以明二气存一体则明能运胆贾谊是也贾谊明胆自足相经故能济事谁言殊无胆独任明以行事者乎子独自作此言以合其论也忌鵩闇惑明所不周何害于胆乎明既以见物胆能行之耳明所不见胆当何断进退相扶可谓盈缩就如此言贾生陈策明所见也忌鵩作赋闇所惑也尔为明彻于前而闇惑于后有盈缩也茍明有进退胆亦何为不可偏乎子然霍光有沉勇而战于废王有所挠也而子言一人胆岂有盈缩此则是也贾生闇鵩明有所塞也光惧废立勇有所挠也夫惟至能无所亏耳茍自非若此谁无弊损乎但当总有无之大略而致论之耳夫物以实见为主延年奋发勇气凌云此则胆也而云夙无武称此为信宿称而疑成事也延年处议明所见也壮气腾厉勇之决也此足以观矣子又曰言明无胆无胆能偏守案子之言此则有专胆之人亦为胆特自一气矣五才存体各有所生明以阳耀胆以阴凝岂可谓有阳而生阴可无阳耶虽相须以合徳要自异气也凡余杂说于期陵母暴虎云云万言致一欲以何明邪幸更详更不为辞费而已矣  

释私论【`嵇康`】  

夫称君子者心无措乎是非而行不违乎道者也何以言之夫气静神虚者心不存于矜尚体亮心逹者情不系于所欲矜尚不存乎心故能越名教而任自然情不系于所欲故能审贵贱而通物情物情顺通故大道无违越名任心故是非无措也是故言君子则以无措为衷以通物为美言小人则以匿情为非以违道为阙何者匿情矜小人之至恶虚心无措君子之笃行也是以大道言及吾无身吾又何患无以生为贵者是贤扵贵生也由斯而言夫至人之用心固不存有措矣是故伊尹不借贤扵殷汤故世济而名显周旦不顾贤而隠行故假摄而化隆夷吾不匿情于齐桓故国霸而主尊其用心岂为身而系乎私哉故管子曰君子行道忘其为身斯言是矣君子之行贤也不察于有度而后行也仁心无邪不议于善而后正也显情无措不论于是而后为也是故傲然忘贤而贤与度会忽然任心而心与善遇傥然无措而事与是俱也故论公私者虽云一作终于事与是俱而已志道存善思无凶邪无所懐而不匿者不可谓无私虽欲之伐善情之违道无所抱而不显者不可谓不公今执必公之理以绳必公之情使夫虽为善者不离于有私虽欲之伐善不陷于不公重其名而贵其心则是非之情不得不显矣是非必显有善者无匿情之不是有非者不加不公之大非无不是则善莫不得无大非则莫过其非乃所以救其非也非徒尽善亦所以厉不善也夫善以尽善非以救非而况乎以是非之至者故善之与不善物之至者也若处二物之间所徃者必以公成而私败同用一器而有成有败夫公私者成败之途而吉凶之门乎故物至而不移者寡不至而在用者众若质乎中人之性运乎在用之质而栖心古烈拟足公涂值心而言则言无不是触情而行则事无不吉于是乎同之所措者乃非所措也俗之所私者乃非所私也言不计乎得失而遇善行不凖乎是非而遇吉岂公成私败之数乎夫如是也又何措之有哉故里鳬显盗晋文恺悌勃鞮号罪忠立身存缪贤吐衅言纳名称渐离告诚一堂流涕然数子皆以投命之祸临不测之机表露心识独以安全况乎君子无彼人之罪而有其善乎措善之情其所病也唯病病是以不病病而能疗亦贤扵疗矣然事亦有似非而非非类是而非是者不可不察也故变通之机或有矜以至让贪以致亷愚以成智忍以济仁然矜吝之时不可谓无亷情忍之形不可谓无仁此似非而非非者也或谗言似信不可谓有诚激盗似忠不可谓无私此类是而非是也故乃论其用心定其所趣执其辞而凖其礼察其情以寻其变肆乎所始明其所终则夫行私之情不得因乎似非而容其非淑亮之心不得蹈乎似是而负其是故实是以暂非而后显实非以暂是而后明公私交显则行私者无所冀而淑亮者无所负矣行私者无所冀则思改其非立功者无所忌则行之无疑此大治之道也故主妾覆醴以罪受戮王陵庭争而陈平顺旨于是观之非似非非者乎明君子之笃行显公私之所在阖堂盈阶莫不寓目而曰善人也然背颜退议而舍私者不复同耳抱隠而匿情不改者诚神以丧扵所惑而体以溺于常名心以制于所慑而情有系于所欲咸自以为有是而莫贤乎已未有功朞之惨骇心之祸遂莫能收情以自反弃名以任实乃心有是焉匿之以私志有善焉措之为恶不措所措而措所不措不求所以不措之理而求所以为措之道故时为措而闇于措是以不措为拙措为工唯惧隠之不微惟患匿之不宻故有矜忤之容以观常人矫餙之言以要俗誉谓永年良规莫盛于兹终日驰思莫窥其外故能成其私之体而丧其自然之质也于是隠匿之情必存乎心伪怠之机必形乎事若是则是非之议既明赏罚之实又笃不知冐荫之可以无景而患景之不匿不知无措之可以无患而患措之不巧岂不哀哉是以申侯茍顺取弃楚太宰嚭躭私卒享其祸由是言之未有抱隠顾私而身立清世匿非藏情而信着明名者也君子既有其质又覩其鉴贵夫亮逹布而存之恶夫矜吝弃而逺之所措一非而内愧乎神贱隠一阙而外惭其形言无茍讳而行无茍隠不以爱之而茍善不以恶之而茍非心无所矜而情无所系体清神正而是非允当忠感明天子而信笃乎万民寄胷懐于八荒垂坦荡以永日斯非贤人君子髙行之美异者乎或问曰第五伦有私乎哉曰昔吾兄子有疾吾一夕十徃省而反寐自安吾子有疾终朝不徃视而通夜不得眠若是可谓私乎非私也答曰是非也非私也夫私以不言为名公以尽言为称善以无名为体非以有措为负今第五伦显情是非无私也矜徃不眠是有非也无私而有非者无措之志也夫言无措者不齐扵必尽也言多吝者不具于不言而已故多吝有非无措有是然无措之所以有是以志无所尚心无所欲逹乎大道之情动以自然则无道以至非也抱一而无措则无私无非兼有二义乃为絶美耳若非而能言者是贤于不言之私非无情以非之大者也今第五伦有非而能显不可谓不公也所显是非不可谓有措也有非而谓私不可谓不惑公私之理也  

声无哀乐论【`嵇康`】  

有秦客问于东野主人曰闻之前论曰治世之音安以乐亡国之音哀以思夫治乱在政而音声应之故哀思之情表于金石安乐之象形于管弦也又仲尼闻韶识虞舜之德季札听弦知众国之风斯已然之事先贤所不疑也今子独以为声无哀乐其理何居若有嘉讯今请闻其说主人应之曰斯义久滞莫肯拯救故念【`或作令`】歴世滥扵名实今蒙启导将言其一隅焉夫天地合德万物贵生寒暑代徃五行以成故章为五色发为五音音声之作其犹臭味在于天地之间其善与不善虽遭遇浊乱其体自若而不变也岂以爱憎易操哀乐改度哉及宫商集化声音克谐此人心至愿情欲之所锺古人知情不可恣欲不可极因其所用每为之节使哀不至伤乐不至淫斯其大较也然乐云乐云钟鼓云乎哉哀云哀云哭泣云乎哉因兹而言玉帛非礼敬之实歌舞非悲哀之主也何以明之夫殊方异俗歌哭不同使错而用之或闻哭而欢或听歌而感然而哀乐之情均也今用均一之情而发万殊之声斯非音声之无常哉然声音和比感人之最深者也劳者歌其事乐者舞其功夫内有悲痛之心则激切哀言言比成诗声比成音杂而咏之聚而听之心动于和声情感于苦言嗟叹未絶而泣涕流涟矣夫哀心藏于苦心之内遇和声而后发和声无象而哀心有主夫以有主之哀心因乎无象之和声其所觉悟唯哀而已岂复知吹万不同而使其自已哉风俗之流遂成其政是故国史明政敎之得失审国风之盛衰吟咏情性以讽其上故曰亡国之音哀以思也夫喜怒哀乐爱憎惭惧凡此八者生民所以接物传情区别有属而不可溢者也夫味以甘苦为称今以甲贤而心爱以乙愚而情憎则爱憎宜属我而贤愚宜属彼也可以我爱而谓之爱人我憎而谓之憎人所喜则谓之喜味所怒则谓之怒味哉由此言之则外内殊用彼我异名声音自当以善恶为主则无闗于哀乐哀乐自当以情感则无系于声音名实俱去则尽然可见矣且季子在鲁采诗观礼以别风雅岂徒任声以决臧否哉又仲尼闻韶叹其一致是以咨嗟何必因声以知虞舜之德然后叹美耶今麤明其一端亦可思过半矣秦客难曰八方异俗歌哭万殊然其哀乐之情不得不见也夫心动于中而声出于心虽托之于他音寄之于余声善听察者要自觉之不使得过也昔伯牙理琴而锺子知其所志隶人击磬而子产识其心哀鲁人晨哭而颜渊审其生离夫数子者岂徒假志于常音借验于曲度哉心戚者则形为之动情悲者则声为之哀此自然相应不可得逃唯神明者能精之耳夫能者不以声众为难不能者不以声寡为易今不可以未遇善听而谓之声无可察之理见方俗之多变而谓声音无哀乐也又云贤不宜言爱愚不宜言憎然则有贤然后爱生有愚然后憎成但不当共其名耳哀乐之作亦有由而然此为声使我哀音使我乐也茍哀乐由声更为有实何得名实俱去耶又云季子采诗观礼以别风雅仲尼叹韶音之一致是以咨嗟是何言欤且师襄奉操而仲尼覩文王之容师涓进曲而子野识亡国之音宁复讲诗而后下言习礼然后立评哉斯皆神妙独见不待留闻积日而已综其吉凶矣是以前史以为美谈今子以区区之近知齐所见而为限无乃诬前贤之识微负夫子之妙察耶主人答曰难云虽歌哭万殊善听察者要自觉之不假智于常音不借验于曲度锺子之徒云云是也此为心悲者虽谈笑鼓舞情欢者虽拊膺咨嗟犹不能御外形以自匿诳察者于疑似也以为就令声音之无常犹谓当有哀乐耳又曰季子听声以知众国之风师襄奉操而仲尼覩文王之容案如所云此为文王之功德与风俗之盛衰皆可象之于声音声之轻重可移于后世襄涓之巧能得之于将来若然者三皇五帝可不絶于今日何独数事哉若此果然也则文王之操有常度韶武之音有定数不可杂以他变操以余声也则向所谓声音之无常锺子之触类于是乎踬矣若音声无常锺子触类其果然耶则仲尼之识微季札之善听固亦诬矣此皆俗儒妄记欲神其事而追为耳欲令天下惑声音之道不言理自尽此而惟使神妙难知恨不遇竒听于当时慕古人而自叹斯所以大罔后生也夫推类辨物当先求之自然之理理已定然后借古义以明之耳今未得之于心而多恃前言以为谈证自此以徃恐巧歴不能纪又难云哀乐之作犹爱憎之由贤愚此为声使我哀而音使我乐茍哀乐由声更为有实矣夫五色有好丑五声有善恶此物之自然也至于爱与不爱人情之变统物之理唯止于此然皆无豫于内待物而成耳至夫哀乐自以事会先遘于心但因和声以自显发故前论已明其无常今复假此谈以正名号耳不谓哀乐发于声音如爱憎之生于贤愚也然和声之感人心亦犹酒醴之发人情也酒以甘苦为主而醉者以喜怒为用其见欢戚为声发而谓声有哀乐不可见喜怒为酒使而谓酒有喜怒之理也秦客难曰夫观气采色天下之通用也心变于内而色应于外较然可见故吾子不疑夫声音气之激者也心应感而动声从变而发心有盛衰声亦降杀同见役于一身何独于声便当疑耶夫喜怒章于色诊哀乐亦宜形于声音声音自当有哀乐但闇者不能识之至锺子之徒虽遭无常之声则颕然独见矣今蒙瞽面墙而不悟离娄照秋毫于百寻以此言之则明闇殊能矣不可守咫尺之度而疑离娄之察执中庸之听而猜锺子之聡皆谓古人为妄记也主人答曰难云心应感而动声从变而发心有盛衰声亦降杀哀乐之情必形于声音锺子之徒虽遭无常之声则颕然独见矣必若所言则浊质之饱首阳之饥卞和之寃伯竒之悲相如之含怒不占之怖秪千变百态使各发一咏之歌同启数弹之微则锺子之徒各审其情矣尔为听声者不以寡众易思察情者不以大小为异同出一身者期于识之也设使从下则子野之徒亦当复操律鸣管以考其音知南风之盛衰别雅郑之淫正也夫食辛之与甚噱熏目之与哀泣同用出泪使狄牙尝之必不言乐泪甜而哀泪苦斯可知矣何诊视验也者肌液肉汗踧笮便出无主于哀乐犹簁酒之囊漉虽笮具不同而酒味不变也声俱一体之所出何独当含哀乐之理也且夫咸池六茎大章韶夏此先王之至乐所以动天地感鬼神今必云声音莫不象其体而传其心此必为至乐不可托之于瞽史必须圣人理其弦管尔乃雅音得全也舜命夔撃石拊石八音克谐神人以和以此言之至乐虽待圣人而作不必圣人自执也何者音声有自然之和而无系于人情克谐之音成于金石至和之声得于管弦也夫纎毫自有形可察故离瞽以明闇异功耳若以水济水孰异之哉秦客难曰虽众喻有隠足招攻难然其大理当有所就若葛卢闻牛鸣知其三子为牺师旷吹律知南风不竞楚师必败羊舌母听闻儿啼而审其丧家凡此数事皆效于上世是以咸见录载推此而言则盛衰吉凶莫不存乎声音矣今若复谓之诬罔则前言徃记皆为弃物无用之也以言通论未之或安若能明其所以显其所由设二论俱济愿重闻之主人答曰吾谓能反三隅者得意而言是以前论畧而未详今复烦循环之难敢不自一竭耶夫鲁牛能知牺厯之丧生哀三子之不存含悲经年诉怨葛卢此为心与人同异于兽形耳此又吾之所疑也且牛非人类无道相通若谓兽鸣皆能有言葛卢受性独晓之此为称其语而论其事犹译传异言耳不为考声音而知其情则非所以为难也若谓知者为当触物而逹无所不知今且先议其所易者请问圣人卒入胡域当知其所言否乎难者必曰知之知之之理何以明之愿借子之难以立鉴识之域或当与闗接识其言耶将次律鸣管挍其音耶观气采色知其心耶此为知心自由气色虽自不言犹将知之知之之道可不待言也若吹律校音以知其心假令心志于马而误言鹿察者固当由鹿以弘马也此为心不系扵所言言或不足以证心也若当闗接而知言此为孺子学言于所师然后知之则何贵于聪明哉夫言非自然一定之物五方殊俗同事异号举一名以为标识耳夫圣人穷理谓自然可寻无微不照理蔽则虽近不见故异域之言不得强通推此以徃葛卢之不知牛鸣得不全乎又难云师旷吹律知南风不竞楚多死声此又吾之所疑也请问师旷吹律之时楚国之风耶则相去千里声不足逹若正识楚国来入律中耶则楚南有吴越北有梁宋茍不见其原奚以识之哉凡阴阳愤激然后成风气之相感触地而发何得发楚庭来入晋乎且又律吕分四时之气耳时至而气动律应而灰移皆自然相待不假人以为用也上生下生所以均五声之和叙刚柔之分也然律有一定之声虽冬吹中吕其音自满而无损也今以晋人之气吹无韵之律楚风安得来入其中与为盈缩耶风无形声与律不通则校理之地无取于风律不其然乎岂独师旷多识博物自有以知胜败之形欲固众心而托以神微若伯常骞之许景公寿哉又难云羊舌母听闻儿啼而审其丧家复请问何由知之为神心独悟或作信闇语而当耶尝闻儿啼若此其大而恶今之啼声似昔之啼声故知其丧家邪若神心独悟闇语之当非理之所得也虽曰听啼无取验于儿声矣若以尝闻之声为恶故知今啼当恶此为以甲声为度以校乙之啼也夫声之与音犹形之于心也有形同而情乖貎殊而心均者何以明之圣人齐心等德而形状不同也茍心同而形异则何言乎观形而知心哉且口之激气为声何异于籁钥纳气而鸣耶啼声之善恶不由儿口吉凶犹琴瑟之清浊不在操者之工拙也心能辨理善谈而不能令籁钥调利犹瞽者能善其曲度而不能令器必清和也器不假妙瞽而良钥不因惠心而调然则心之与声明为二物二物之诚然则求情者不留观扵形貎揆心者不借听于声音也察者欲因声以知心不亦外乎今晋母未得之于老成而专信昨日之声以证今日之啼岂不误中于前世好奇者从而称之哉秦客难曰吾闻败者不羞走所以全也吾心未厌而言难复更从其余今平和之人听筝笛琵琶则形躁而志越闻琴瑟之音则听静而心闲同一器之中曲用每殊则情随之变奏秦声则叹羡而慷慨理齐楚则情一而思专肆狡弄则欢放而欲惬心为声变若此其众茍躁静由声则何为限其哀乐而但云至和之声无所不感托大同于声音归众变于人情得无知彼不明此哉主人答曰难云琵琶筝笛令人躁越又云曲用每殊而情随之变此情所以使人常感也琵琶筝笛间促而声髙变众而节数以髙声御数节故更形躁而志越犹铃铎警耳钟鼓骇心故闻鼓鼙之音思将帅之臣盖以声音有大小故动人有猛静也琴瑟之体间辽而音埤变希而声清以埤音御希变不虚心静听则不尽清和之极是以听静而心闲也夫曲用不同亦犹殊器之音耳齐楚之曲多重故情一变妙故思专姣弄之音挹众声之美会五音之和其体赡而用博故心侈于众理五音会故欢放而欲惬然皆以单复高埤善恶为体而人情以躁静而容端此为声音之体尽于舒疾情之应声亦止于躁静耳夫曲用每殊而情之处变犹滋味异美而口輙识之也五味万殊而大同于美曲变虽众亦大同于和美有甘和有乐然随曲之情尽扵和域应美之口絶扵甘境安得哀乐于其间哉然人情不同自师所觧则发其所懐若言平和哀乐正等则无所先发故终得躁静若有所发则是有主于内不为平和也以此言之躁静者声之功也哀乐者情之主也不可见声有躁静之应因谓哀乐皆由声音也且声音虽有猛静猛静各有一和和之所感莫不自发何以明之夫会宾盈堂酒酣奏琴或忻然而欢或惨尔而泣非进哀于彼导乐于此也其音无变于昔而欢戚并用斯非吹万不同邪夫唯无主于喜怒无主于哀乐故欢戚俱见若资偏固之音含一致之声其所发明各当其分则焉能兼御羣理总发众情耶由是言之声音以平和为体而感物无常心志以所俟为主应感而发然则声之与心殊涂异轨不相经纬焉得染太和于欢戚缀虚名于哀乐哉秦客难曰论云猛静之音各有一和和之所感莫不自发是以酒酣奏琴而欢戚并用此言偏并之情先积扵内故懐欢者值哀音而发内戚者遇乐声而感也夫音声自当有一定之哀乐但声化迟缓不可仓卒不能对易偏重之情触物而作故令哀乐同时而应耳虽二情俱见则何损于声音有定理耶主人答曰难云哀乐自有定声但偏重之情不可卒移故懐戚者遇乐声而哀耳即如所言声有定分假使鹿鸣重奏是乐声也而令戚者遇之虽声化迟缓但当不能使变令欢耳何得更以哀耶犹一爝之火虽未能温一室不宜复增其寒矣夫火非隆寒之物乐非增哀之具也理弦髙堂而欢戚并用者真主何之发滞导情故令外物所感得自尽耳难云偏重之情触物而作故令哀乐同时而应耳夫言哀者或见几杖而泣或覩舆服而悲徒以感人亡而物存痛事显而形潜其所以会之皆自有由不为触地而生哀当席而泪出也今见几杖以致感听和声而流涕者斯非和之所感莫不自发也秦客难曰论云酒酣奏琴而欢戚并用欲通此言故答以偏情感物而发耳今且隠心而言明之以成效夫人心不欢则戚不戚则欢此情志之大域也然泣是戚之伤笑是欢之用盖闻齐楚之曲者唯覩其哀涕之容而未曽见笑噱之貎此必齐楚之曲以哀为体故其所感皆应其度量岂徒以多重而少变则致情一而思专耶若诚能致泣则声音之有哀乐断可知矣主人答曰虽人情感于哀乐哀乐各有多少又哀乐之极不必同致也夫小哀容壊甚悲而泣哀之方也小欢颜恱至乐心愉乐之理也何以明之夫至亲安愉则怙若自然所自得也及在危急仅然后济则抃不及舞由此言之舞之不若向之自得岂不然哉至夫笑噱虽出扵欢情然自然应声之具也此为乐之应声以自得为主哀之应感以垂涕为故垂涕则形动而可觉自得则神合而无忧是以观其异而不识其同别其外而未察其内耳然笑噱之不显于声音岂独齐楚之曲耶今不求乐于自得之域而以无笑噱谓齐楚体哀岂不知哀而不识乐乎秦客问曰仲尼有言移风易俗莫善扵乐即如所论凡百哀乐皆不在声即移风易俗果以何物耶又古人慎靡靡之风抑慆耳之声故曰放郑声逺佞人然则郑卫之音撃鸣球以协神人敢问郑雅之体隆弊所极风俗移易奚由而济幸重闻之以悟所疑主人应之曰夫言移风易俗者必承衰弊之后也古之王者承天理物必崇简易之教御无为之治君静于上臣顺于下玄化潜通天人交泰枯槁之类浸育灵液六合之内沐浴鸿流荡涤尘垢羣生安逸自求多福黙然从道懐忠抱义而不觉其所以然也和心足于内和气见于外故歌以叙志儛以宣情然后文之以采章昭之以风雅播之以八音感之以太和导其神气养而就之迎其情性致而明之使心与理相顺和与声相应合乎会通以济其美故凯乐之情见于金石含弘光大显扵音声也若以徃则万国同风芳荣齐茂馥如秋兰不期而信不谋而诚穆然相爱犹舒锦彩而灿炳可观也大道之隆莫盛于兹太平之业莫显于此故曰移风易俗莫善于乐乐之为体以心为主故无声之乐民之父母也至八音会谐人之所恱亦总谓之乐然风俗移易不在此也夫音声和比人情所不能已者也是以古人知情之不可放故抑其所遁知欲之不可絶故因其所自为可奉之礼制可导之乐口不尽味乐不极音揆终始之宜度贤愚之中为之检则使逺近同风用而不竭亦所以结忠信着不迁也故乡校庠塾亦随之变丝竹与爼豆并存羽毛与揖让俱用正言与和声同发使将听是声也必闻此言将观是容也必崇此礼礼犹宾主升降然后酬酢行焉于是言语之节声音之度揖让之仪动止之数进退相须共为一体君臣用之于朝士庶用之于家少而习之长而不怠心安志固从善日迁然后临之以敬持之以久而不变然后化成此又先王用乐之意也故朝宴聘享嘉乐必存是以国史采风俗之盛衰寄之乐工宣之管弦使言之者无罪闻之者足以自诫此又先王用乐之意也若夫郑声是音声之至妙妙音感人犹美色惑志耽盘荒酒易以丧业自非至人孰能御之先王恐天下流而不反故具其八音不渎其声絶其太和不穷其变捐窈窕之声使乐而不淫犹太羮不和不及勺乐之味也若流俗浅近则声不足恱又非所欢也若上失其道国丧其纪男女奔随淫荒无度则风以此变俗以好成尚其所志则羣能肆之乐其所习则何以诛之托于和声配而长之诚动于言心感于和风俗一成因而名之然所名之声无甚于淫邪也淫之与正同乎心雅郑之体亦足以观矣  

养生论【`嵇康`】  

世或有谓神仙可以学得不死可以力致者或云上寿百二十古今所同过此以徃莫非妖妄者此皆两失其情请试粗论之夫神仙虽不目见然记籍所载前史所传较而论之其有必矣似特受异气禀之自然非积学所能致也至于导养得理以尽性命上获千余歳下可数百年或有之耳而世皆不精故莫能得之何以言之夫服药求汗或有弗获而愧情一集涣然流离终朝未餐则嚣然思食而曽子衔哀七日不饥夜分而坐则低迷思寝内懐殷忧则逹旦不瞑劲刷理鬓醇醴发颜仅乃得之壮士之怒赫然殊观植发冲冠由此言之精神之于形骸犹国之有君也神躁于中而形丧于外犹君昏于上国乱于下也夫为稼于汤之世偏有一溉之功者虽终归焦烂必一溉者后枯然则一溉之益固不可诬也而世常谓一怒不足以侵性一哀不足以伤身轻而肆之是犹不识一溉之益而望嘉榖于旱苖者也是以君子知形恃神以立神须形以存悟生理之易失知一过之害生故修性以保神安心以全身爱憎不栖于情忧喜不留于意泊然无感而体气和平又呼吸吐纳服食养身使形神相亲表里俱济也夫田种者一亩十斛谓之良田此天下之通称也不知区种可百余斛田种一也至于树养不同则功收相悬谓商无十倍之价农无十斛之望此守常而不变者也且豆令人重榆令人瞑合欢蠲忿萱草忘忧愚智所共知也熏辛害目豚鱼不养常世所识也虱处头而黑麝食栢而香颈处险而瘿齿居晋而黄推此而言凡所食之气蒸性染身莫不相应岂惟蒸之使重而无使轻害之使暗而无使明熏之使黄而无使坚芬之使香而无使延哉故神农曰上药养命中药养性者诚知性命之理因辅养以通也而世人不察惟五榖是见声色是眈目惑玄黄耳务淫哇滋味煎其府藏醴醪煮其肠胃香芳腐其骨髓喜怒悖其正气思虑销其精神哀乐殃其平粹夫以蕞尔之躯攻之者非一涂易竭之身而内外受敌身非木石其能久乎其自用甚者饮食不节以生百病好色不倦以致乏絶风寒所灾百毒所伤中道夭扵众难世皆知笑悼谓之不善持生也至于措身失理亾之于微积微成损积损成衰从衰得白从白得老从老得终闷若无端中智以下谓之自然纵少觉悟咸叹恨扵所遇之初而不知慎众险于未兆是犹桓侯抱将死之疾而怒扁鹊之先见以觉痛之日为受病之始也害成于微而救之于着故有无功之治驰骋常人之域故有一切之寿仰观俯察莫不皆然以多自证以同自慰谓天地之理尽此而已矣纵闻养生之事则断以所见谓之不然其次狐疑虽少庶几莫知所由其次自力服药半年一年劳而无验志以厌衰中路复废或益之以畎浍而泄之以尾闾欲坐望显报者或抑情忍欲割弃荣愿而嗜好常在耳目之前所希在数十年之后又恐两失内懐犹豫心战于内物诱于外交赊相倾如此复败者夫至物微妙可以理知难以目识譬犹豫章生七年然后可觉耳今以竞躁之心渉平静之涂意速而事迟望近而应逺故莫能相终夫悠悠者既以未效不求而求者以不专丧效偏恃者以不兼无功追术者以小道自溺凡若此类故欲之者万无一能成也善养生者则不然矣清虚静泰少私寡欲知名位之伤德故忽而不营非欲而强禁也识厚味之害性故弃而弗顾非贪而后抑也外物以累心不存神气以醇白独着旷然无忧患寂然无思虑又守之以一养之以和和理日跻同乎大顺然后蒸以灵芝润以醴泉晞以朝阳绥以五弦无为自得体妙心玄忘欢而后乐足遗生而后身存若此以徃恕可与羡门比寿王乔争年何为其无有哉  

崇有论【`裴頠`】  

夫总混羣本宗极之道也方以族异庶类之品也形象着分有生之体也化感错综理迹之原也夫品而为族则所禀者偏偏无自足故慿乎外资是以生而可寻所谓理也理之所体所谓有也有之所须所谓资也资有攸合所谓宜也择乎厥宜所谓情也识智既授虽出处异业黙语殊涂所以寳生存宜其情一也众理并而无害故贵贱形焉失得由乎所接故吉凶兆焉是以贤人君子知欲不可絶而交物有会观乎徃复稽中定务唯夫用天之道分地之利躬其力任劳而后飨居以仁顺守以恭俭率以忠信行以敬让志无盈求事无过用乃可济乎故大建厥极绥理群生训物垂范于是乎在斯则圣人为政之由也乃若淫抗陵肆则危害萌矣故欲衍则速患情佚则怨博擅恣则兴攻专利则延冦可谓以厚生而失生者也悠悠之徒骇乎若兹之衅而寻艰争所縁察夫偏质有弊而覩简损之善遂阐贵无之议而建贱有之论贱有则必外形外形则必遗制遗制则必忽防忽防则必忘礼礼制弗存则无以为政矣众之从上犹水之居器也故兆庶之情信于所习习则心服其业业服则谓之理是以君人必慎所教班其政刑一切之务分宅百姓各授四职能令禀命之者不肃而安忽然忘异莫有迁志况于据在三之尊懐所隆之情敦以为训者哉斯乃昏明所阶不可不审夫盈欲可损而未可絶有也过用可节而未可谓无贵也盖有讲言之具者深列有形之故盛称空无之美形器之故有征空无之义难检辨巧之文可恱似象之言足惑众听眩焉溺其成说虽颇有异此心者辞不获济屈于所狎因谓虚无之理诚不可盖唱而有和多徃弗返遂薄综世之务贱功烈之用髙浮游之业卑经实之言人情所殉笃夫名利于是文者衍其辞讷者赞其旨染其众也是以立言籍其虚无谓之玄妙处官不亲所司谓之雅逺奉身散其廉操谓之旷逹故砥砺之风弥以陵迟放者因斯或悖吉凶之礼而忽容止之表渎弃长幼之序混漫贵贱之级其甚者至于裸裎言笑忘宜以不惜为弘士行又亏矣老子既着五千之文表摭秽杂之弊甄举静一之义有以令人释然自夷合于易之损谦艮节之旨而静一守本无虚无之谓也损艮之属盖君子之一道非易之所以为体守本无也观老子之书虽博有所经而云有生于无以虚为主偏立一家之辞岂有以而然哉人之既生以保生为全全之所阶以顺感为务若味近以亏业则沉溺之衅兴懐末以忘本则天理之真减故动之所交存亡之会也于有非有于无非无于无非无于有非有是以申纵播之累而着贵无之文将以絶所非之盈谬存大善之中节收流遁于既过反澄正于胸懐宜其以无为辞而旨在全有故其辞曰以为文不足若斯则是所寄之涂一方之言也若谓至理信以无为宗则偏而害当矣先贤逹识以非所滞示之深论惟班固着难永足析其情孙卿扬雄大体抑之犹偏有所许而虚无之言日以广衍众家扇起各列其说上及造化下被万事莫不贵无所存佥同情以众固乃号凡有之理皆义之埤者薄而鄙焉辩论人伦及经明之业遂易门肆頠用矍然申其所懐而攻者盈集或以为一时口言有客幸过咸见命着文擿列虚无不允之征若未能每事释正则无家之义弗可夺也頠退而思之虽君子宅情无求于显及其立言在乎逹旨而已然去圣久逺异同纷纠茍少有彷佛可以崇济先典扶明大业有益于时则惟患言之不能焉得静黙及未举一隅略示所存而已哉夫至无者无以能生故始生者自生也自生而必体有则有遗而生亏矣生以有为已分则虚无是有之所谓遗者也故养既化之有非无用之所能全也理既有之众非无为之所能循也心非事也而制事必由于心然不可以制事以非事谓心为无也匠非器也而制器必须于匠然不可以制器以非器谓匠非有也是以欲收重泉之鳞非偃息之所能获也陨髙墉之禽非静拱之所能捷也审投弦饵之用非无知之所能览也由此而观济有者皆有也虚无奚益于已有之羣生哉  

公谦论【`王坦之`】  

夫天道以无私成名二仪以至公立德立德存乎至公故无亲而非理成名在乎无私故在当而忘我此天地所以成功圣人所以济化由斯论之公道体于自然故理泰而愈降谦义生于不足故时弊而义着故大禹咎繇称功言惠而成功于彼孟反范爕殿军后入而全身于此从此观之则谦公之义固以殊矣夫物之所美已不可收人之所贵我不可取诚患人恶其上众不可盖故君子居之而每加损焉隆名在于矫伐而不在于斯当匿迹在扵违显而不在于求是于是谦光之义与矜竞而俱生卑挹之义与夸伐而并进由亲誉生于不足未若不知之有余良药效于瘳病未若无病之为贵矣夫干道确然示人易矣坤道隤然示人简矣二象显于万物两德彰于群生岂矫枉过直而失其所哉由此观之则大通之道公坦于天地谦伐之义险巇于人事今存公而废谦则自伐者托至公以生嫌自美者因存党以致惑此王生所谓同貎而实异不可不察者也然理必有源教亦有主茍探其根则玄指自显若寻其末弊无不至岂可以嫌似而疑至公弊贪而忘于谅哉  

辨命论【`梁刘峻`】  

主上尝与诸名贤言及管辂叹其有奇才而位不逹时有在丹墀之下豫闻斯议归以告余余谓士之穷通无非命也故谨述天旨因言其致云  

臣观管辂天才英伟珪璋特秀实海内之名杰岂日者卜祝之流乎而官止少府丞年终四十八天之报施何其寡欤然则髙才而无贵仕饕餮而居大位自古所叹焉独公明而已哉故性命之道穷通之数夭阏纷纶莫知其辨仲任蔽其源子长阐其惑至于鹖冠瓮牖必以悬天有期鼎贵髙门则曰唯人所召譊譊讙咋异端斯起萧逺论其本而不畅其流子玄语其流而未详其本尝试言之曰夫道生万物则谓之道生而无主谓之自然自然者物见其然不知所以然同焉皆得不知所以得鼓动陶铸而不为功庶类混成而非其力生之无亭毒之心死之岂虔刘之志坠之渊泉非其怒升之霄汉非其恱荡乎大乎万寳以之化确乎纯乎一作而不易化而不易则谓之命命也者自天之命也定扵冥兆终然不变鬼神莫能预圣哲不能谋触山之力无以抗倒日之诚弗能感短则不可缓之于寸阴长则不可急之于箭漏至德未能踰上智所不免是以放勲之世浩浩襄陵天乙之时焦金流石文公■〈士冖田疋，上中中下〉其尾宣尼絶其粮颜回败其丛兰冉耕歌其芣苢夷叔毙淑媛之言子舆困臧仓之口圣贤且犹若此而况庸庸者乎至乃伍员浮尸于江流三闾沉骸于湘渚贾大夫沮志于长沙冯都尉皓发扵郎署君山鸿渐铩羽仪扵髙云敬通凤起摧迅翮于风穴此岂才不足而行有遗哉近世有沛国刘巘巘弟琎并一时秀士也巘则闗西孔子通渉六经循循善诱服膺儒行琎则志烈秋霜心贞昆玉必亭亭髙竦不杂风尘皆毓德于衡门并驰声于天地而官有微于侍郎位不登于执戟相次殂落宗祀无飨因斯两贤以言古则昔之玉质金相英髦秀逹皆摈斥于当年韫竒才而莫用徼草木以共雕与麋鹿而同死膏涂平原骨填川谷堙灭而无闻者岂可胜道哉此则宰衡之与皂隶容彭之与殇子猗顿之与黔娄阳文之与敦洽咸得之于自然不假道于才智故曰死生有命富贵在天其斯之谓矣然命体周流变化非一或先号后笑或始吉终凶或不召自来或因人以济交错纠纷廽还倚伏非可以一理征非可以一途验而其道宻微寂寥惚恍无形可以见无声可以闻必御物以效灵亦慿人而成象譬天王之冕旒任百官以司职而或者覩汤武之龙耀谓戡乱在神功闻孔墨之挺生谓英睿擅奇响视彭韩之豹变谓鸷猛致人爵见张桓之朱绂谓明经拾青紫岂知有力者运之而趋乎故言而非命有六蔽焉尔请陈其梗槩夫靡颜腻理哆咴顣頞形之异也朝秀晨终龟鹄千歳年之殊也闻言如响智昏菽麦神之辨也固知三者定乎造化荣辱之境独曰由人是知二五而未识于十其蔽一也龙犀日角帝王之表河目龟文公侯之相抚镜知其将刑压纽显其膺录星虹枢电昭圣德之符夜哭聚云郁兴王之瑞皆兆发扵前期涣汗于后叶若谓驱貔虎奋尺劔入紫微升帝道则未逹窅冥之情未测神明之数其蔽二也空桑之里变成洪川歴阳之都化为鱼鳖楚师屠汉卒睢河鲠其流秦人坑赵士沸声若雷震火炎昆冈砾石与琬琰俱焚严霜夜零萧艾与芝兰共尽虽游夏之英才伊颜之殆庶焉能抗之哉其蔽三也或曰明月之珠不能无颣夏后之璜不能无考故亭伯死于县长相如卒于园令才非不杰也主非不明也而碎结緑之鸿辉残悬黎之夜色抑尺之量有短哉若然者主父偃公孙弘策不升第歴说而不入牧豕淄原见弃州部设令忽如过隙溘死霜露其为诟耻岂崔马之流乎及至开东阁列五鼎电照风行声驰海外宁前愚而后智先非而终是将荣悴有定数天命有至极而谬生妍蚩其蔽四也夫虎啸风驰龙兴云属故重华立而元凯升辛受生而飞廉进然则天下善人少恶人多闇主众明君寡而熏莸不同器枭鸾不接翼是使浑沌梼杌踵武于云台之上仲容庭坚耕耘于岩石之下横谓废兴在我无繋于天其蔽五也彼戎狄者人面兽心宴安酖毒以诛杀为道德以蒸报为仁义虽大风立扵清丘凿齿奋于华野比扵狼戾曾何足喻自金行不竞天地版荡左带沸唇乘间电发遂覆瀍洛倾五都居先王之桑梓窃名号于中县与三皇竞其氓黎五帝角其区宇种落繁炽充牣神州呜呼福善祸淫徒虚言耳岂非否泰相倾盈缩逓运而汨之以人其蔽六也然所谓命者死生焉贵贱焉贫富焉治乱焉祸福焉此十者天之所赋也愚智善恶此四者人之所行也夫神非舜禹心异朱均才絓中庸在扵所习是以素丝无恒玄黄代起鲍鱼芳兰入而自变故季路学扵仲尼厉风霜之节楚穆谋于潘崇成弑逆之祸而商臣之恶盛业光于后嗣仲由之善不能息其结缨斯则邪正由于人吉凶在乎命或以鬼神害盈皇天辅德故宋公一言法星三徙帝殷自翦千里来云若使善恶无征未洽斯义且于公髙门以待封严母埽墓以望丧此君子所以自强不息也如使仁而无报奚为修善立名乎斯径庭之辞也夫圣人之言显而晦微而婉幽逺而难闻河汉而不测或立教以进庸怠或言命以穷性灵积善余庆立教也鳯鸟不至言命也今以其片言辨其要趣何异乎夕死之类而论春秋之变哉且荆昭德音丹云不卷周宣祈雨珪璧斯罄于叟种德不逮勋华之髙延年残犷未甚东陵之酷为善一为恶均而祸福异其流废兴殊其迹荡荡上帝岂如是乎诗云风雨如晦鸡鸣不巳故善人为善焉有息哉夫食稻梁进刍豢衣狐貉袭氷纨观窈眇之奇舞听云和之琴瑟此生人之所急非有求而为也修道德习仁义敦孝弟立忠贞渐礼乐之腴润蹈先王之盛则此君子之所急非有求而为也然则君子居正体道乐天知命明其无可奈何识其不由智力逝而不召来而不距生而不喜死而不戚瑶台夏屋不能恱其神土室编蓬未足忧其虑不充诎扵富贵不遑遑于所欲岂有史公董相不遇之文乎  

## 文章辨体彚选卷四百八

（明）贺复征 编  

○论十七  

卜论【`唐李华`】  

天地之大德曰生舜好生之德洽于人心五福首乎寿麟凤龟龙谓之四灵龟不伤物呼吸元和于介虫为长而寿古之圣者刳而脧之观其裂画以定吉凶残其生剿其寿既剿残之而求其灵夫何故愚未知夫天地之心圣逹之谟灵之寿之而夭戮之脱其肉钻其骸精气复于无物而贞晦发乎焦朽不其反耶夫大人与天地合其德与目月合其明与四时合其序与鬼神合其吉凶不当妄也寿而夭之岂合其德乎因物求征岂合其明乎毒灵介而徼其神岂合其序乎假枯殻而决狐疑岂合其吉凶乎洪范曰尔有大疑谋及卜筮圣人不当有疑于人以筮也夫祭有尸自虞夏商周不变战国荡古法祭无尸尸之重重于卜则明废龟可也又闻夫铸刀劔者不成则屠犬彘而祭之被发而哭之则成而利盖不祥器也其神者跃为龙蛇穿木石入泉源以至发炯光声音人不能自神因天地之气化天地之物而为神固无悉然是亦为怪古者成宫室必落之钟鼓器械必衅之岂神明贵杀享膻腥欤今亡其礼未闻屋室不安身而器物不利用由是而言则卜筮阴阳之流皆妄作也夫洁坛墠而布精诚求福之来缅不可致畊夫蚕妇神一草木祷一禽畜鼓而舞之谓妖祥如答实欤妄欤牺文之易更周孔之述以为至矣扬子云为太玄设卦辨吉凶如易之告若使后代有如扬子云又为一书可筮则象数之变其可既乎专任道德以贯之则天地之理尽矣又焉假夫蓍龟乎又焉征夫鬼神乎子不语是存乎道义也  

守道论【`柳宗元`】  

或问曰守道不如守官如何对曰是非圣人之言传之者误也官也者道之器也离之非也未有守官而失道守道而失官之事者是固非圣人言乃传之者误也夫皮冠者是虞人之物也物者道之凖也守其物由其凖而后其道存焉茍舍之是失道也凡圣人之所以为经纪为名物无非道者命之曰官官是以行吾道云尔是故立之君臣官府衣裳舆马章绶之数会朝表着周旋行列之等是道之所存也则又示之典命书制符玺奏复之文参伍殷辅陪台之役是道之所由也则又劝之以爵禄庆赏之美惩之以黜逺鞭朴梏拲斩杀之惨是道之所行也故自天子至于庻民咸守其经分而无有失道者和之至也失其物去其凖道从而丧矣易其小者而大者亦从而丧矣古者居其位思死其官可易而失之哉礼记曰道合则服从不可则去孟子曰有官守者不得其职则去然则失其道而居其官者古之人不与也是故在上不为抗在下不为损矢人者不为不仁函人者不为仁率其职司其局交相致以全其工也易位而处各安其分而道逹于天下也且夫官所以行道也而曰守道不如守官盖亦丧其本矣未有守官而失道守道而失官之事者也是非圣人之言传之者误也果矣  

四维论【`柳宗元`】  

管子以礼义亷耻为四维吾疑非管子之言也彼所谓亷者曰不蔽恶也世人之命亷者曰不茍得也所谓耻者曰不从枉也世人之命耻者曰羞为非也然则二者果义欤非欤吾见其有二维未见其所以为四也夫不蔽恶者岂不以蔽恶为不义而去之乎夫不茍得者岂不以茍得为不义而不为乎虽不从枉与羞为非皆然然则廉与耻义之小节也不得与义抗而为维圣人之所以立天下曰仁义仁主恩义主断恩者亲之断者宜之而理道毕矣蹈之斯为道得之斯为德履之斯为礼诚之斯为信皆由其所之而异名今管氏所以为维者殆非圣人之所立乎又曰一维絶则倾二维絶则危三维絶则覆四维絶则灭若义之絶则亷与耻其果存乎亷与耻存则义果絶乎人既蔽恶矣茍得矣从枉矣为非而无羞矣则义果存乎使管子庸人也则为此言管子而少知理道则四维者非管子之言也  

天论上【`刘禹锡`】  

世之言天者二道焉拘于昭昭者则曰天与人实影响祸必以罪降福必以善徕穷阨而呼必可闻隠痛而祈必可答如有物的然以宰者故阴隲之说胜焉泥于冥冥者则曰天与人实刺异迅震于畜木未尝在罪春滋乎堇荼未尝择善跖蹻焉而遂孔颜焉而危是茫乎无有宰者自然之说胜焉余之友河东觧人栁子厚作天说以折韩退之之言文信美矣盖有激之云而非所以尽天人之际故余作天论以极其辨云大凡入形器者皆有能有不能天有形之大者也动物之尤者也天之能人固不能也人之能天亦有所不能也故余曰天与人交相胜耳其说曰天之道在生植其用在强弱人之道在法制其用在是非阳而阜生阴而肃杀水火伤物木坚金利壮而武健老而耗眊气雄相君力雄相长天之能也阳而艺树阴而揫敛防害相需禁苑用光斩材窽坚液矿硎芒义制强御礼分长幼右贤尚功建极闲邪人之能也人能胜乎天者法也法大行则是为公是非为公非天下之人蹈道必赏违之必罚当其赏虽三族之贵万锺之禄处之咸曰宜何也为善而然也当其罚虽族属之夷刀锯之惨处之咸曰宜何也为恶而然也故其人曰天何预乃人事耶虽告虔报本肆类授时之礼曰天而已矣福兮可以善取祸兮可以恶招奚预乎天耶法小弛则是非驳赏不必尽善罚不必尽恶或贤而尊显时以不肖参焉或过而僇辱时以不辜参焉故其人曰彼宜然而信然理也彼不当然而固然岂理耶天也福或可以诈取而祸或以茍免人道驳故天命之说亦驳焉法大弛则是非易位赏恒在佞而罚恒在直义不足以制其强刑不足以胜其非人之能胜天之具尽丧矣夫实已丧而名徒存彼昩者方挈挈然提无实之名欲抗乎言天者斯数穷矣故曰天之所能者生万物也人之所能者治万物也法大行则其人曰天何预人耶我蹈道而已法大弛则其人曰道竟何为耶任天而已法小弛则天人之论驳焉今人以一已之穷通而欲质天之有无惑矣余曰天恒执其所能以临乎下非有预乎治乱云尔人恒执其所能以仰乎天非有预乎寒暑云尔生乎治者人道明咸知其所自故德与怨不归乎天生乎乱者人道昩不可知故由人者举归乎天非天预乎人尔  

天论中【`刘禹锡`】  

或曰子之言天与人交相胜其理微庸使戸晓盍取诸譬焉刘子曰若知旅乎夫旅者羣适乎莽苍求休乎茂木饮乎水泉必强有力者先焉否则虽圣且贤莫能竞也斯非天胜乎羣次乎邑郛求荫乎华榱饱乎饩牢必圣且贤者先焉否则强有力莫能竞也斯非人胜乎茍道乎虞芮虽莽苍犹郛邑然茍由乎匡宋虽郛邑然犹莽苍是一日之途天与人交相胜矣吾固曰是非存焉虽在埜人理胜也是非亡焉虽在邦天理胜也然则天非务胜乎人者也何哉人不宰则归乎天也人诚务胜乎天者也何哉天无私故人可务乎胜也吾于一日之途而明乎天人取诸近也已问者曰若是言之则天之不相去乎人也信矣古之人曷引天为答曰若知操舟乎夫舟行乎潍淄伊洛者疾徐存乎人次舍存乎人风之怒号不能鼓为涛也流之泝洄不能峭为魁也适有汛而安亦人也适有覆而胶亦人也舟中之人未尝有言天者何哉理明故也彼行乎江河淮海者疾徐不可得而知也次舍不可得而必也鸣条之风可以沃日车盖之云可以见怪恬然济亦天也黯然沉亦天也阨危而仅存亦天也舟中之人未尝有言天者何哉理昩故也问者曰吾见其骈焉而济者风水等耳而有沈有不沈非天曷司欤答曰水与舟二物也夫物之合并必有数存乎其间焉数存然后势形乎其间焉一以沉一以济适当其数适乘其势耳彼势之附乎物而生犹影响也本乎徐者其势缓故人得以晓也本乎疾者其势遽故难得以晓也江海之覆也犹伊淄之覆也势有疾故有不晓耳问者曰子之言数存而势生非天也天果狭于势耶答曰天形常圎而色常青周逥可以度得昼夜可以表候非数之存乎常高而不卑常动而不已非势之乘乎今夫苍苍然者一受其形扵髙大而不能自还于卑小乘其气扵动用而不能自休于俄顷又恶能逃乎数而越乎势耶吾故曰万物之所以为亡穷者交相胜而已矣还相用而已矣天与人万物之元者尔问者曰天果以有形而不能逃乎数彼无形者子安所寓其数耶答曰若所谓无形者非空乎空者形之希微者也为体也不妨乎物而为用也常资乎有必依于物而后形焉今为室庐而髙厚之形藏乎内也为器用规矩之形起乎内者也音之作也有大小而响不能踰表之立也有曲直而影不能踰非空之数欤夫目之视非能有光也必因乎日月火焰而后光存焉所谓晦而幽者目有所不能烛耳彼狸猩犬鼠之目庸谓晦而幽耶吾故曰以目而视得形之粗者以智而视得形之微者也焉有天地之内有无形者耶古所谓无形盖无常形耳必因物而后见耳能逃乎数耶  

退身论【`李德裕`】  

老子曰功成名遂身退天之道也昔予尝感焉自前朝李右相元中书皆宴安厚味终婴大戮所以文种有藏弓之恨李斯有税驾之叹张华顾优游而不获【`裴頠劝废贾后华答以庶可优游卒歳`】傅亮赞识微而不免此四子者皆神敏知几聪明志古图国致覇动必成功而自谋其身犹有所恨况常人哉其难于退者以余忖度颇得古人微旨天下善人少恶人多一旦去权机不测操政柄以御怨诽者如荷戟以当狡兽闭闗以待暴客若舍戟开闗则冦难立至迟迟不去者以延一日之命庶几终身之祸亦犹奔马者不可以委辔乘流者不可以去檝是以惧祸而不断未必皆躭禄而患失矣何以知之余之前在鼎司谢病辞免寻即逺就泽国自谓在外而安岂知以天髙不闻身逺受害近者自三公镇扵旧楚恳辞将相归守丘园而行险之人乘隙构患竟以失巨浪而悬肆去灌木而婴罗余岂不知身退罹殃盖耻同种斯之不去也则知勇退者岂容易哉如陆士衡称不知去势以求安辞宠以招福斯言过矣唯有遭逢善人则庶可无患故范睢得蔡泽退而不辱虞丘得叔孙去而不困其次刚毅者有心者亦可矣子文举子玉以靖国随会避■〈〈恡，去忄〉卩〉子以纾乱皆保其节矣若小人则祸必及之无所迯也终不及扁舟变姓名浩然五湖之外不在人间之世斯可以免矣  

论相【`杜牧`】  

吕公善相人言女吕后当大贵宜以配季季后为天子吕后复称制天下王吕氏子弟悉以大国隋文帝相工来和軰数人亦言当为帝者后篡窃果得之诚相法之不谬矣吕氏自称制通为后凡二十余年间隋氏自篡至灭凡三十六年间男女族属杀灭大尽当秦末吕氏大族也周末杨氏为八柱国公侯相袭久矣且以一女子一男子偷窃位号不三二十年间壮老婴儿皆不得其死不知一女子为吕氏之福耶为祸耶一男子为杨氏之祸耶为福耶得一时之贵灭百世之族彼知相法者当曰此必为吕氏杨氏之祸乃可为善相人矣今断一指得四海凡人不欲为况以一女子一男子易一族哉余读荀卿非相因感吕氏杨氏知卿为大儒矣  

## 文章辨体彚选卷四百九

（明）贺复征 编  

○论十八  

葬论【`宋司马光`】  

葬者藏也孝子不忍其亲之暴露故敛而藏之赍送不必厚厚者有损无益古人论之详矣今人葬不厚于古而拘于阴阳禁忌则甚焉古者虽卜宅卜日盖先谋人事之便然后质诸蓍龟庶无后艰耳无常地与常日也今之塟书乃相山川冈畆之形势考歳月日时之支干以为子孙贵贱贫富寿夭贤愚皆繋焉非此地非此时不可葬也举世惑而信之于是丧亲者徃徃久而不葬问之曰歳月未利也又曰未有吉地也又曰游官逺方未得归也又曰贫未能办塟具也至有终身累世而不葬遂弃失尸柩不知其处者呜呼可不令人深叹愍哉人所贵于身后有子孙者为能藏其形骸也其所为乃如是曷若无子孙死于道路犹有仁者见而殣之耶先王制礼塟期逺不过七月今世着令自王公以下皆三月而葬又礼未塟不变服食粥居倚庐哀亲之未有所归也既塟然后渐有变除今之人背礼违法未葬而除丧从宦四方食稻衣锦饮酒作乐其心安乎人之贵贱贫富寿天繋于天贤愚繋于人固无闗预于塟就使皆如葬师之言为人子者方当哀穷之际何忍不顾其亲之暴露乃欲自营福利耶昔者吾诸祖之塟也家甚贫不能具棺椁自太尉公而下始有棺椁然金银珠玉之物未尝以锱铢入于圹中将塟太尉公族人皆曰葬者家之大事奈何不询阴阳此必不可吾兄伯康无如之何乃曰询于阴阳则可矣安得良葬师而询之族人曰通村有张生者良师也数县皆用之兄乃召张生许以钱二万张生野夫也世为塟师为野人葬所得不过千钱闻之大喜兄曰汝能用吾言吾俾尔葬不用吾言将求它师张师曰惟命是听于是兄自以已意处歳月日时及圹之浅深广狭道路所从出皆取便于事者使张生以塟书縁餙之曰大吉以示族人皆恱无违异者今吾兄年七十九以列卿致仕吾年六十六忝备侍从宗族之从仕者二十有三人视它人之谨用塟书未必胜吾家也前年吾妻死棺成而敛装办而行圹成而葬未尝以一言询阴阳家迄今亦无他故吾尝疾阴阳家立邪说以惑众为世患于丧家尤甚顷为谏官尝奏乞禁天下塟书当时执政莫以为意今着兹论庶俾后之子孙塟必以时欲知塟具之不必厚视吾祖欲知塟书之不足信视吾家元丰七年正月日具官司马光述  

辨惑论【`石介`】  

吾闻天地间必然无者有三无神仙无黄金术无佛然此三者举世人皆惑之以为必有故甘心乐死而求之然吾以为必无者吾有以知之大凡穷天下而奉之者一人也莫崇于一人莫贵扵一人无求不得其欲无取不得其志天地两间茍所有者惟不索焉索之莫不获也秦始皇之求为仙汉武帝之求为黄金萧武帝之求为佛勤已至矣而秦始皇帝逺逰死萧武帝饿死汉武帝铸金不成死推是而言吾知必无神仙也必无佛也必无黄金术也  

子思论【`苏轼`】  

昔者夫子之文章非有意于为文是以未尝立论也所可得而言者唯其归于至当斯以为圣人而已矣天子之道可由而不可知可言而不可议此其不争为区区之论以开是非之端是以独得不废以与天下后世为仁义礼乐之主夫子既没诸子之欲为书以传扵后世者其意皆存乎为文汲汲乎惟恐其汨没而莫吾知也是故皆喜立论论立而争起自孟子之后至于荀卿扬雄皆务为相攻之说其余不足数者纷纭于天下嗟夫夫子之道不幸而有老聃庄周杨朱墨翟田骈慎到申不害韩非之徒各持其私说以攻乎其外天下方将惑之而未知其所适从奈何其弟子门人又内自相攻而不决千载之后学者愈众而夫子之道益晦而不明者由此之故欤昔三子之争起扵孟子孟子曰人之性善是以荀子曰人之性恶而扬子又曰人之性善恶混孟子既已据其善是故荀子不得不出于恶人之性有善恶而已二子既已据之是以扬子亦不得不出于善恶混也为论不求其精而务以为异于人则纷纷之说未可以知其所止且夫夫子未尝言性也盖亦尝言之矣而未有必然之论也孟子之所谓性善者皆出于其师子思之书子思之书皆圣人之微言笃论孟子得之而不善用之能言其道而不知其所以为言之名举天下之大而必之以性善之论昭昭乎自以为的于天下使天下之过者莫不欲援弓而射之故夫二子之为异论者皆孟子之过也若夫子思之论则不然曰天妇之愚可以与知焉及其至也虽圣人亦有所不知焉夫妇之不肖可以能行焉及其至也虽圣人亦有所不能焉圣人之道造端乎夫妇之所能行而极乎圣人之所不能知造端乎夫妇之所能行是以极天下无不可学而极乎圣人之所不能知是以学者不知其所穷夫如是则恻隐足以为仁而仁不止于恻隠羞恶足以为义而义不止于羞恶此不亦孟子之所以为性善之论欤子思论圣人之道出于天下之所能行而孟子论天下之人皆可以行圣人之道此无以异者而子思取必于圣人之道孟子取必于天下之人故夫后世之异议皆出于孟子而子思之论天下皆是而莫或非焉然后知子思之善为论也  

韩非论【`苏轼`】  

圣人之所为恶夫异端尽力而排之者非异端之能乱天下而天下之乱所由出也昔周之衰有老聃荘周列御冦之徒更为虚无淡泊之言而治其猖狂浮游之说纷纭颠倒而卒归于无有由其道者荡然莫得其当是以忘乎富贵之乐而齐乎死生之分此不得志于天下髙世逺举之人所以放心而无忧虽非圣人之道而其用意固亦无恶于天下自老聃之死百余年有商鞅韩非著书言治天下无若刑名之贤及秦用之终于胜广之乱教化不足而法有余秦以不祀而天下被其毒后世之学者知申韩之罪而不知老聃庄周之使然何者仁义之道起于夫妇父兄子弟相爱之间而礼法刑政之原出于君臣上下相忌之际相爱则有所不忍相忌则有所不敢不敢与不忍之心合而后圣人之道得存乎其中今老聃荘周论君臣父子之间泛泛乎若萍游乎江湖而适相值也夫是以父不足爱而君不足忌不忌其君不爱其父则仁不足以懐义不足以劝礼乐不足以化此四者皆不足用而欲置天下于无有夫无有岂诚足以治天下哉商鞅韩非求为其说而不得得其所以轻天下而齐万物之术是以敢为残忍而无疑今夫不忍杀人而不足以为仁而仁亦不足以治民则是杀人不足以为不仁而不仁亦不足以乱天下如此则举天下惟吾之所为刀锯斧钺何施而不可昔者夫子未尝一日易其言虽天下之小物亦莫不有所畏今其视天下然若不足为者此其所以轻杀人欤太史迁曰申子卑卑施于名实韩子引绳墨切事情明是非其极惨核少恩皆原扵道德之意尝读而思之事固有不相谋而相感者庄老之后其祸为申韩由三代之衰至于今凡所以乱圣人之道者其弊固已多矣而未知其所终奈何其不为之所哉  

扬雄论【`苏轼`】  

昔之为性论者多矣而不能定于一始孟子以为善而荀子以为恶扬子以为善恶混而韩愈者又取夫三子之说而折之以孔子之论离性以为三品曰中人可以上下而上智与下愚不移以为三子者皆出乎其中而遗其上下而天下之所是者于愈之说多焉嗟夫是未知乎所谓性者而以夫才者言之夫性与才相近而不同其别不啻若白黑之异也圣人之所与小人共之而皆不能逃焉是真所谓性也而其才固将有所不同今夫木得土而后生雨露风气之所养畅然而遂茂者是木之所同也性也而至于坚者为毂柔者为轮大者为楹小者为桷桷之不可以为楹轮之不可以为毂是岂其性之罪耶天下之言性者皆杂乎才而言之是以纷纷而不能一也孔子之所谓中人可以上下而上智与下愚不移者是论其才也而至于言性则未尝断其善恶曰性相近也习相逺也而已韩愈之说则又有甚者离性以为情而合才以为性是故其论终莫能通彼以为性者果泊然而无为耶则不当复有善恶之说茍性而有善恶也则夫所谓情者乃吾所谓性也人生而莫不有饥寒之患牝牡之欲今告乎人曰饥而食渴而饮男女之欲不出于人之性也可乎是天下知其不可也圣人无是无由以为圣而小人无是无由以为恶圣人以其喜怒哀惧爱恶欲七者御之而之乎善小人以是七者御之而之乎恶由此观之则夫善恶者性之所能之而非性之所能有也且夫言性者安以其善恶为哉虽然扬雄之论则固已近之矣曰人之性善恶混修其善则为善修其恶则为恶此其所以为异者惟其不知性之不能以有夫善恶之论而以为善恶之皆出乎性也而已夫太古之初本非有善恶之论唯天下之所同安者圣人指以为善而一人之所独乐者则名以为恶天下之人固将即其所乐而行之孰知夫圣人唯其一人之独乐不能胜天下之所同安是以有善恶之辨而诸子之意将以善恶为圣人之私说也不巳疎乎而韩愈又欲以书传之所闻一人之事迹而折夫三子之论区区乎以后稷之岐嶷文王之不勤瞽鲧管蔡之迹而明之夫圣人之论性也将以尽万物之理与众人之所共知者以折天下之疑而韩愈乃欲以一人之才定天下之性且其言曰今日言性者皆杂乎佛老则是愈之说以为性之无与乎情而喜怒哀乐皆非性者是愈流入于佛老而不自知也  

王衍论【`苏辙`】  

圣人之所以御物者三道一也礼二也刑三也易曰形而上者谓之道形而下者谓之器礼与刑皆器也孔子生于周末内与门弟子言外与诸侯大夫言言及于道者盖寡也非不能言谓道之不可以轻授人也盖尝言之矣曰参乎吾道一以贯之夫道以无为体而入于羣有在仁而非仁在义而非义在礼而非礼在智而非智惟其非形器也故目不可以视而见耳不可以听而知惟君子得之于心以之御物应变无方而不失其正则所谓时中也小人不知而窃其名与物相遇輙捐理而徇欲则所谓无忌惮也故孔子不以道语人其所以语人者必以礼礼者器也而孔子必以教人非吝之也盖曰君子上逹小人下逹君子由礼以逹其道而小人由礼以逹其器由礼以逹道则自得而不眩由礼以逹噐则有守而不狂此孔子之所以寡言道而言礼也若其下者视之以礼而不格然后待之以刑辟三者具而圣人之所以御物者尽矣三代已逺汉之儒者虽不闻道而犹能守礼故在朝廷则危言在乡党则危行皆不失其正至魏武始好法术而天下贵刑名魏文始慕通逹而天下贱守节相承不已而虚无放荡之论盈扵朝野谢安叔侄导其源阮籍父子涨其流而王衍兄弟卒以乱天下要其终皆以济邪佞成淫欲恶礼法之绳其奸也故蔑弃礼法而以道自命天下小人便之君臣奢纵于上男女淫泆于下风俗大坏至于中原为墟而不悟王导谢安江东之贤臣也王导无礼于成帝而不知惧谢安作乐扵期丧而不受教则废礼慕道之俗然矣东晋以来天下学者分而为南北南方简约得其精华北方深芜穷其枝叶至唐始以义疏通南北之异虽未闻圣人之大道而形器之说备矣上自郊庙朝廷之仪下至冠昏丧祭之法何所不取于此然以其不言道也故学者小之于是舍之而求道冥冥而不可得也则至于礼乐度数之间字书形声之际无不指以为道之极然反而察其所以施于世者内则谗谀以求进外则聚敛以求售废端良聚茍合杜忠言之门辟邪说之路而皆以诗书文餙其伪要之与王衍无异呜呼世无孔孟使杨墨塞路而莫之辟吾则罪人尔矣  

礼论【`王安石`】  

呜呼荀卿之不知礼也其言曰圣人化性而起伪吾是以知其不知礼也知礼者贵乎知礼之意而荀卿盛称其法度节奏之美至于言化则以为伪也亦乌知礼之意哉故礼始于天而成于人知天而不知人则野知人而不知天则伪圣人恶其野而疾其伪以是礼兴焉今荀卿以谓圣人之化性为起伪则是不知天之过也然彼亦有见而云尔凡为礼者必诎其放傲之心逆其嗜欲之性莫不欲逸而为尊者劳莫不欲得而为长者譲擎跽曲拳以见其恭夫民之于此岂皆有乐之之心哉患上之恶已而随之以刑也故荀卿以为特刼之法度之威而为之于外尔此亦不思之过也夫断木而为之器服马而为之驾此非生而能者也故必削之以斧斤直之以绳墨圆之以规而方之以矩束聮胶漆之而后器适于用焉前之以衔勒之制后之以鞭策之威驰骤舒疾无得自放而一听于人而后马适于驾焉由是观之莫不刼之于外而服之以力者也然圣人舍木而不为器舍马而不为驾者固亦因其天资之材也今人生而有严父爱母之心圣人因其性之欲而为之制焉故其制虽有以强人而乃以顺其性之欲也圣人茍不为之礼则天下盖将有慢其父而疾其母者矣此亦可谓失其性也得性者以为伪则失其性者乃可以为真乎此荀卿之所以为不思也夫狙猿之形非不若人也欲绳之以尊卑而节之以揖让则彼有趋于深山大麓而走耳虽畏之以威而驯之以化其可服邪以谓天性无是而可以化之使伪耶则狙猿亦可使为礼矣故曰礼始于天而成于人天则无是而人欲为之者举天下之物吾盖未之见也  

正友论【`唐庚`】  

庾公之斯以朋友之故废君命而君子不以为私叩轮去金发虚夫以塞责而君子不以为欺郦况之说其友也其言甚甘而君子不以为险其友为之堕肱陨首覆宗絶祀而君子不以为忍知此二义然后可以言友矣方汉之时吕禄之权为如何其宗族亲党日夜相与思虑计议者为如何国家社禝宗庙之势为如何而父又刼质其急为如何又安得舍所重以全所轻则以计刼之也固宜彼子濯孺子之事岂至是耶以区区之郑固非卫之所以存亡而区区之子濯孺子又非郑之所以强弱敌去而追之兹又国事之区区者而弯弓于其友则在名义为至重此孟子所谓一钩金与一舆羽之势也何得以吕禄比之夫莫重于金莫轻于羽此虽三尺之童足以知之至于轻重之中又有轻重焉则非通孟子者不能权之矣孟子之书世未有通之者故汉魏之臣如苏章于禁之徒皆以得已之事亲诛其友犹复毅然自谓忠于朝廷而世亦莫知其为天下之至恶自是而后一变而相证再变而相告三变而至相诬蔑也岂不愈惑哉呜呼名教之事圣贤谈之尽矣患不深考尔君使已诛其友则如之何曰审之祸大则诛之余者可救则救之可赎而赎之无罪者辨之不可则辞于君要之不可以执戈友为不善则如之何曰审之祸大则诛之其次痛责而力正之不从则去之其小者则忠告之不从则已终不可弃也夫上则善其君下则善其友使君臣朋友之间无不满焉者岂非人之所欲哉不幸而至于此则古人所以处之者亦有道矣而论者不察以君臣为公指朋友谓之私何其不思之甚欤孔子曰以孝事君则忠曾子曰朋友不信非孝也是相生法也何名为私乎父子兄弟出于天君臣夫妇朋友出于人而父子兄弟夫妇主恩君臣朋友主义则五教之中近于君臣者唯朋友为然故欲知人臣之忠者必于朋友焉观之宁有贼害其友而能忠于所事者乎是物理之必不然者矣以公心处之何适而非公茍私矣则君臣父子夫妇长幼皆私也宁独友哉嗟夫教之所自出者三而世阙其一曰师其所以为教者五而抑其一曰友  

## 文章辨体彚选卷四百十

（明）贺复征 编  

○论十九  

沈约论【`明方孝孺`】  

为非常逆理之事者其身虽周旋俯仰于众人之中而其心常懐惭蒙愧于独居深念之顷方其年壮气盛犹可以自胜及乎年迈而衰气馁而病所为之事与所负之人或见于影响或形于梦寐凛乎在前皆其雠敌此理之自然而岂自外至哉齐侯之彭生吕后之如意司马子元之贾陵道王凌沈约之齐和帝皆是物也而是物者非果能为祸祟也穿窬之盗多梦牢狱巫觋之流多覩妖怪彼其心之所虑习之所积有以致之耳齐和帝之天下为梁武帝所夺使其灵则梁武帝当见之矣何为而但断沈约之舌哉国家之势已归于梁假若沈约不言其能止乎不祸梁武而祸约非齐和帝能祸约也利其国之亡而卖之以图富贵其心惴惴然未尝不内愧于天天固有断其古之理矣君子之学仰不愧天俯不怍人天与鬼神且不能违之而何梦寐之见乎故心无愧怍视死犹生也将死而覩鬼神异行者多行可愧者也  

庄周论【`刘玉`】  

庄周自处夫才不才之间周之学纵横之变也求所以自全于衰乱之世为之计曰才者祸之媒也吾且为不才然山木以不材而全而主人之鴈以不善鸣而烹是不才者有时而穷也于是过为之计曰吾将处夫才不才之间而不知才不才之间亦将有时穷也天下之事变无常而祸福相倚不惟不可计而亦不必计盖祸福之来天也而处之者人繁霜零野则弱草先萎朔风吹林则危枝易折然培其根则亦安徃而不茂斵其干则亦安徃而不摧故君子之于祸福处之以道而不之计焉不求其道而过为之计则狂惑诡乱不知所底若周之为是已且周信以为人之才者必祸不才者必祸而才不才之间必不祸耶此大惑也才者有才之祸不才者有不才之祸才不才者有才不才之祸玉以贵而磨石以贱而琢龟以灵而灼蛇以毒而诛然土壤之易亦苦于耕锄鱼鳖之微亦毙于网罟是将以其才而然耶将以其不才而然耶故祸不祸无所容心才不才无所用智而君子不计焉必将计焉则无宁二者之为愈矣何以言之逐北之师则才者以先而克败北之师则不才者以后而免是果祸乎哉当夫战不战之际而用乎才不才之间将以间之则知者不用不知者不足用而知不知之间者用将以饵之则勇者不用不勇者不足用而勇不勇之间者用是果不祸乎哉故观之天下干莫以利全铅刀以钝弃而剉折者率寻常之器梓杞干云霄萌蘖长风雨而耗于斤斧者率寻常之材盖昔人尝有挟重赀而浮扵海者聮二舟而中处之私为之计曰吾且相其左右而惟其便之趋然维絶舟觧左右固无恙而是人者溺焉呜呼计祸福而必处于才不才之间将无与是人类乎故吾以为才者未必祸不才者亦未必祸而才不才之间者未必不祸然君子则不之计而惟道之从当可用则才不可不勉孔明之鞠躬尽瘁是也当不可用则虽才不用蘧伯玉之卷而懐之是也审于义安扵命又何必拘拘翦翦以处夫才不才之间也哉  

得失论【`童承叙`】  

太谷子曰老子曰少则得得者少之实也少者得之招也得而后失故得非得也失而后得故失非失也牺牛之尊沟中之断同材而异托其失性均也扶桑之木栎社之树同植而异尚其得天年均也故有天得有人得得天之得者得得人之得者弗得得之而得故有弗失也得之而弗得故有弗得也故曰求则得之舍则失之是求有益于得也孔子曰吾之扵道求之度数五年而未得求之阴阳十有二年而未得得岂易言哉臧挟筴读书而羊亡得浮于失也榖博簺而羊亦亡失浮于得也鳬胫之续则悲所欲甚于得也鹤胫之断则忧所恶甚于失也故虎狼之入槛不可以为得也马之入于胡不可以为失也求燕石而寳之得眩之也见破釡而失声失蔽之也庸讵知夫失之为得也得之为失也而亦不必得不必失也而亦未尝不得未尝不失也故深藏若虚良贾也盛德若愚君子也今有一人焉其得也若附赘县疣其失也若决疣溃痈又有一人焉其得也若获拱璧其失也若觧肢体是皆以得失为患者也夫惟至人得之而有弗得失之而有弗失珠玉之在囊也鸠鹗之在笼也一也盗之胠箧也毛之脱睫也一也故得鱼而忘筌得兎而忘蹄得意而忘言是遗得失者也故足乎已则物不能役裕乎道则事不能累充乎内则外不能迁故不知得亦不知失故常得故常失  

节论【`张灵`】  

凡论节于家以妻国天下以臣通今古也余窃谓二地也道均而力殊效齐而功差天君也夫也地臣也妻也亘古地不得违天则臣不得违君妻不得违夫兹不谓道均耶有守则不得私避有归则不得独已此臣也与荒蔀冷寝贞滥人鲜别生死物莫恤者异矣兹不谓力殊耶节于国国可再造节扵家家可重兴兹不谓效齐耶有辅则易成有激则易烈有着则易传幽阴之地无辅也无激也无着也当其时势且与凡夫勤家者倍蓰也兹不谓功差耶以是较之则妻节之难之重于臣不亦然哉王节妇之节灼灼今得考寿子孙厚终诸文章先生以铭表赞述者多矣敢反复其事而申兹论  

让名论【`汪道昆`】  

伯子问京兆尹曰新安保界山谷其人褊心仕于四方輙龃龉公所至遇合未尝失人亦遵何德也公日仆亦犹夫乡人也恶能事人君直以礼让事之耳今之同国而治者非四海九州岛之士乎哉诚得长者与俱宜无不可使不皆长者吾以不肖之心应之彼将求多矣夫以声利博者势不能两雄不雄则雌雄则受忌此两者皆祸也吾务折节为让唯彼所先注名注利则归之利无用博也客曰让利则闻命矣耕者耻无获士耻无名名何让焉公曰让名急矣人情茍不趣利则趣名趣利如蝇趣名如虎彼且眈眈而欲之徃则逢怒难与相持矣且瑕疵人所时有也彼赍璧而贾吾以其不足者穷之憾也瑕疵掩矣彼之贾且倍而吾出坚白者以震之憾也二憾释矣方以彼为得我而以德色居之憾未已也释此三者其有忮心者几希故让名则名完无人损矣譬之耦而争道则蹶一人后已而先人则俱济终身譲路不枉百步此知化之言也伯子退语客曰吾观鲍公温温者也今闻其里言矣夫禹功盖天下帝兢兢然犹以不伐命之让矣不伐则莫与争矣让不亦宜乎  

贞女论【`归有光`】  

女未嫁人而或为其夫死又有终身不改适者非礼也夫女子未有以身许人之道也未嫁而为其夫死且不改适者是以身许人也男女不相知名婚姻之礼父母主之父母不在伯父世母主之无伯父世母族之长者主之男女无自相婚姻之礼所以厚别而重廉耻之防也女子在室唯其父母为之许聘于人也而已无所与纯乎女道而已矣六礼既备壻亲御授绥母送之门共牢合卺而后为夫妇茍一礼不备婿不亲迎无父母之命女不自徃也犹为奔而已女未嫁而为其夫死且不改适是六礼不具婿不亲迎无父母之命而奔者非礼也阴阳配偶天地之大义也天下未有生而无偶者终身不适是乖阴阳之气而伤天地之和也曾子问曰婚礼既纳币有吉日婿之父母死则如之何孔子曰壻已葬致命女氏曰某之子有父母之丧不得嗣为兄弟使某致命女氏许诺而弗敢嫁也弗敢嫁而许诺固其可以嫁也婿免丧女之父母使人请婿弗取而后嫁之礼也夫婿有三年之丧免丧而弗取则嫁之也曾子曰女未庙见而死则如之何孔子曰不迁于祖不附于皇姑不杖不菲不次归塟于女子氏之党示未成妇也未成妇则不繋于夫也先王之礼岂为其薄哉幼从父兄嫁从夫从夫则一听于夫而父母之服为之降从父则一听于父而义不及于夫盖既嫁而后夫妇之道成聘则父母之事而已女子固不自知其身之为谁属也有廉耻之防焉以此言之女未嫁而不改适为其夫死者之无谓也或曰以励世可也夫先王之礼不足以励世必是而后可以励世也乎  

豪杰论【`李贽`】  

人犹水也豪杰犹巨鱼也欲求巨鱼必须异水欲求豪杰必须异人此的然之理也今夫井非不清洁也味非不甘美也日用饮食非不切切于人若不可缺以旦夕也然持任公之钓者则未尝井焉之矣何也以井不生鱼也欲求三寸之鱼亦了不可得矣今夫海未尝清洁也未尝甘旨也然非万斛之舟不可入非生长扵海者不可以履扵海盖能活人亦能杀人能富人亦能贫人其不可恃之以为安倚之以为常也明矣然而鹍鹏化焉蛟龙藏焉万寳之都而吞舟之鱼所乐而游遨也彼但一开口而百丈风帆并流以入曾无所于碍则其腹中固已江汉若矣此其为物岂豫且之所能制网罟之所能牵耶自生自死自去自来水族千亿惟有惊怪长太息而已而况人未之见乎余家泉海海邉人为予言有大鱼入港潮去不得去呼集数十百人持刀斧直上鱼背恣意砍割连数十百石是鱼犹恬然如故也俄而潮之复乘之而去矣然此犹其小者也乘潮入港港可容身则兹鱼亦苦不大也余有友莫姓者住雷海之滨同官滇中亲为我言有大鱼如山初视犹以为云若雾也中午雾尽收果见一山在海中连亘若太行自东徙西直至半月日乃休则是鱼也其长又奚啻三千余里者哉嗟乎豪杰之士亦若此焉尔矣今若索豪士扵乡人皆好之中是犹钓鱼于井也胡可得也则其人可谓智者欤何也豪杰之士决非乡人之所好而乡人之中亦决不生豪杰古今圣贤皆豪杰为之非豪杰而能为圣贤自古无之矣今日夜汲汲欲与天下之豪杰共为贤圣而乃索豪杰扵乡人则非但失却豪杰亦且失却圣贤之路矣所谓北辕而南其辙亦又安可得也吾见其人决非豪杰亦决非有为圣贤之真志者何也若是真豪杰决无有不识豪杰之人若是真志要为圣贤决无有不知贤圣之路者尚安有坐井钓鱼之理也  

论中【`徐渭`】  

语中之至者必圣人而始无遗此则难也然习为中者与不习为中者甚且悖其中者皆不能外中而他之也似易也何者之中也者人之情也故曰易也语不为中必二氏之圣而始尽然习不为中者未有果能不为中者也此则非直不易也难而难者也何者不为中不之中者非人之情也鱼处水而饮水清浊不同悉饮也鱼之情也故曰为中似犹易也而不饮水者非鱼之情也故曰不为中难而难者也二氏之所以自为异者其于不饮水不异也求为鱼与不求为鱼者异也不求为鱼者求无失其所以为鱼者而已矣不求为鱼也重曰为中者布而衣衣而量者也自童而老自侏儒而长人量悉视其人也夫人未有不衣者衣未有不布布未有不量者衣童以老为过中衣长人以侏儒是为不及于中圣人不如此其量也若夫释也者则不衣矣不衣不布矣不布而量何施故曰不为中黄之异缁也则首譬曰尚欲为鱼也尽之矣虽然鱼有跃者化者时离水而彻饮者有矣似难而易也鱼不化不跃而不离水也而饮必无不清者有之乎似易而难也故曰中庸不可能也  

文士论【`徐应雷`】  

夫一世皆意不可一世吾不知谁可一世者一世谁可者哉盖意不可一世者一世皆然文士为甚颜介曰一事惬当一句清巧神厉九霄志凌千载自吟自赏不觉更有傍人斯小才而气浮者也彼得意则客气横溢不得意则怨天尤人得意而无厌则亦怨天尤人故常意不可一世其志不在髙山流水本非伯牙也而谓一世无子期其听不能察峩峩泱泱本非子期也而谓一世无伯牙才如祢正平必不待孔北海以显彼非祢正平也而谓一世无大儿孔文举小儿杨德祖夫世无孔文举杨德祖何与吾事也甚矣文士之急知巳也独不闻老子曰知我者希则我贵矣张仲蔚博学善属文所处蓬蒿没人时人莫识惟刘龚知之而已扬子云草太玄众人不好也独桓谭以为絶伦夫以一世之大而并无刘龚则仲蔚益尊矣并无桓谭则子云益贵矣彼不求可知而急求人知惟求知愈急而人愈不知此意不可一世之无知已古人抱独知之契以俟知已于后世扬子云之草太玄盖后世有扬子云必好之也师旷之欲调钟谓后世有知音者也彼急于求知者恶能待后世哉且后世无知音者而师旷之聪无穷也后世无复扬子云而子云之玄不朽也张季鹰曰使我有身后名不如实时一杯酒林君复诗就槀輙弃之曰吾且不欲以诗名一时况后世乎是故虽遯世不见知有以自娱而何以后世为而又何以一世为哉且即欲求天下后世之名乎陶隠居读书万余卷一事不知以为深耻顾惜光景老而弥笃文士知此何敢意不可一世且即无一书不读无一事不知乎宗杲曰读书少无明少读书多无明多又曰官小人我小官大人我大则才大者人我尤大然则有大才读书多而意不可一世者其无明多而人我大邪鸿烈曰不小学不大迷不小慧不大愚夫未闻道而慱学者犹小学也安得不大迷不能行而多文者犹小慧也安得不大愚然则有博学多文而意不可一世者其大迷大愚耶凡意不可一世者固一世之所不可也而何以不可一世哉是故吾意满可一世而亦意不可一世之意不可一世者也然则文士有以文章盖一世者则何以视一世曰以文章盖一世者必不以文章为事不以文章为事者必不以文章意不可一世也南华以世外不可世间灵均以独清不可一世之皆浊陶元亮以无欲不可一世之多欲子长太白子瞻以超上不可一世之龊龊数君子皆出世者也其意所不可以维世曾何文章盖世之足云  

名士论【`徐应雷`】  

所谓名士者非姓名流传人人皆知其名之谓也盖有天下万世皆知其名不名名士夫伯夷叔齐之与齐景公也一则民到于今称之一则民无得而称焉然天下万世亦莫不知有齐景公者岂可谓伯夷叔齐名士而齐景公亦名士乎司马君实之贤也儿童诵君实走卒知司马岂非天下之重名哉然同时公卿大臣其势力之盛亦能使儿童走卒皆知其名岂可谓皆天下之重名乎愽学能文章者或几与名士齐名而不名名士庸恶诗文偶然流传人间者不可谓不朽之业推此以类天下万世皆知其名而名名士者甚鲜也彼徒以科第仕宦为成名以交游徧海内冠盖车马充其门者为名士何也吾独有感于古之名名士者袁侍中谓韩康伯门庭萧寂居然有名士风流袁粲每经傅昭户叹曰经其戸寂若无声披其室其人斯在岂非名贤夫名下岂有闲人而曰门庭萧寂曰寂若无声无乃不知名者也则古之名名士非若今之名名士耶王孝伯言名士不必竒才但使常得无事痛饮酒熟读离骚便可称名士夫痛饮酒何闗于名而常得无事又无乃不知名者也且人知饮酒读骚之名名士而不知常得无事之名名士甚矣其不逹扵孝伯之旨之轻重也王太尉问眉子汝叔名士何以不相推重眉子曰何有名士终日妄语夫名下应接势必终日妄语而何以谓终日妄语非名士也王济轻其痴叔湛所食方丈不以及湛湛取菜蔬对食晩与谈易始知之叹曰家有名士三十年而不知济之罪也夫三十年不能使从子知而何以骤名名士也崔瞻在御史台独食备尽珍羞有御史姓裴者伺瞻食造之瞻不与交言亦不命七箸明日裴自携匕箸就食瞻谓裴曰昔刘毅在京口冐请鹅炙岂谓是邪君定名士此何以名名士吾以为客自携匕箸就主人食者名士而主人不命匕箸亦名士也御史自携匕箸就御史食者名士而痴叔取菜蔬对从子方丈食者亦名士也其傲然不屑一也由此观之所谓名士者必非姓名流传人人皆知其名之谓也然则士有五十无闻没世不称者亦可谓名士乎曰不可吾尝览故太史陶氏所撰题名记推夫子闻逹之旨以论士曰逹者为士闻者非士闻犹非士况泯焉无闻者哉吾尝太息以为名言今不特在家在邦之闻乃至扵天下万世皆知其名且不名名士而况于五十无闻没世不称者哉且今人谓五十无闻没世不称者与草木同腐吾尝笑之夫草之萋萋木之欣欣令人欣赏恱翫无已彼五十无闻者必不如草之萋萋也没世不称者必不如木之欣欣也此草木之不如而谓与草木同腐则不可彼其中岂有名士乎然而五十无闻没世不称者或能使人人皆知其名未有名士而不名者也故一乡一国皆知其名不名名士而一乡一国之名士必有一乡一国之令名天下皆知其名不名名士而天下之名士必有天下絶盛之名万世皆知其名不名名士而万世之名士必有万世无穷之名盖姓名流传至天下万世皆知其名者仅知其姓名而已初非令名与絶盛之名无穷之名也惟名士必有令名与絶盛之名无穷之名茍非有令名与絶盛之名无穷之名不名名士而所以名名士又非令名与絶盛之名无穷之名之谓也何以故名士之名非名誉之名也名即是实不与实对茍有其实斯曰名士犹曰名教名理名言云尔炳若日月之谓名教通乎神明之谓名理至当不易之谓名言超然不凡之谓名士  

乡愿论【`徐应雷`】  

圣人之视乡原何卑而后世之视乡原何尊也圣人恶乡原之乱德也名其为贼絶之也然仅一乡之原人而已乎不已卑乎乃世之论乡原者穿凿支离其视乡原若鬼神之不可测识也若老氏之犹龙也甚者真以为仁人长者甚者目之曰神奸曰大慝皆尊乡原者也非絶乡原者也是故昔人误以乡原为有德今人又误以盛德为乡原夫盛德之至者天下之望也道大天下莫容而能容天下天下疑势尊天下蔑以加乃竟蔑所加于天下而天下惮天下疑且惮盛德而徒以乡原之似盛德也亦疑且惮乡原于是以拟议盛德者拟议乡原以为仁人长者以为犹龙以为鬼神不已尊乎然则乡原有称于天下曰盛德者乎盛德负天下万世之重望者抑亦有一乡之原人乎噫盛德不若是之赝而乡原不若是之深也夫所谓一乡之原人者固碌碌庸人也而孔子以为德之贼者盖犹色厉内荏之徒穿窬之盗也未必窃国乱天下之大盗也今论者曰乡原具圣人之局面似圣人而太逼真圣人矜细行乡原亦矜细行圣人慎其独乡原亦慎其独圣人无间然乡原更无间然直其心术之微浑是欺世盗名世人莫得而窥焉茍非圣人之大智无以烛其神奸诘其大慝噫此诛心之论精矣然自古及今乡原有如此者何人也谓乡原太逼真圣人是从古无乡原也果乡原广庭暗室举动纎悉无非圣人也者而能匿其不良不肖之心没世而人莫窥焉此天下必无之理何者方寸之地人神之所共瞰也今以乡原为神奸大慝乱圣人之真是犹谓緑林曰新莽室谓黄巾曰魏王操是亦尊之云尔则奈何不置之絶之吾以为论乡原者正不必深求之也夫孔子恶莠恐其乱苗也而莠之不能乱苗不待神农后稷而辨已恶郑声恐其乱乐也而郑声之不能乱雅乐不待师旷而辨已恶紫恐其乱朱也而紫之不能乱朱不待离娄而辨已由是观之佞之不能乱义利口之不能乱信乡原之不能乱德亦不待尧舜孔孟而辨已故论乡原者正不必探其心术也直视其出处进退辞受取与至粗至浅之迹而已何者人藏其心不可测度诛心之论若画神鬼之可以欺人虽巫觋可欺也而况不信鬼神者乎直据其出处进退辞受取与至粗至浅之迹若畵狗马之不可以欺人虽童子不可欺也而况屠与驺乎故出处进退辞受取与之悉当者圣人也大贤也中行也非乡原也当出而深处当进而勇退当受而固辞当取而不取非狂即狷也非乡原也义必不可出而出必不可进而进必不可受而受必不可取而取此至无耻也非乡原也以不出出以难进进以不受受以不取取此大奸慝也非乡原也孟子曰阉然媚于世者是乡原也乡原直媚世而巳义必不可出必不可进而举世皆出皆进则乡原有出而无处有进而无退义必不可受必不可取而举世皆受皆取则乡原有受而不知辞有取而不知与若果出处进退辞受取与之悉当则必矫世而违众是犯世人之所甚疾也而何以媚世且果出处进退辞受取与之悉当终其身无败阙焉则固大有造于世教也而何以曰德之贼若曰其迹虽是其心不然吾诛其心焉曰此德之贼也以按出处进退辞受取与之悉当者之罪是赵禹之深文酷也简雍之拟淫戏也岂圣人所以卫道乎然而出处进退辞受取与之不当则何以非之无举刺之无刺也夫不曰居之以忠信而曰似忠信则不忠信也不曰行之以亷洁而曰似亷洁则不亷洁也不忠信不亷洁则固已非之可举刺之可刺矣而曰非之无举刺之无刺此谓庸人视乡原也非圣人视乡原也圣人视乡原种种可非可刺不忠信不亷洁就中黠者是欺世盗名者也欺世者必有所利于世也茍无所利于世则无以欺世为也盗名者必有所利于名也茍无所利于名则无以盗名为也茍出处进退辞受取与之适当则何所利于欺世何所利于盗名而黠者乃沾沾欺世盗名为哉虽然出处进退辞受取与之不当是败名丧检也初不似德既不似德亦不乱德而又何以曰德之贼也曰惟其众皆恱之也众乌乎知出处进退辞受取与之当不当也众乌乎知败名丧检之似德也恱之则见德惮之则不见德狂者髙明峻而不可即狷者耿介坚而不可入众皆惮之狂者峻以肆妄人托焉似焉而非也狷者坚而隘腐儒托焉似焉而非也中行之士视狂加峻而即之也温视狷倍坚而入之也无苦贤者恱之众惮之半恱之半其至矣乎民鲜久矣于是乡原托焉似焉而非也乡原悫于妄人黠于腐儒不俟人即之而常即人也不俟人入之而欲入人也无论同流合污滔滔靡靡盖有岩岩居乡而非标凖也有侃侃立朝而非气节也其大节本无以异于庸众人天下多庸众人而圣人不世出圣人所非而众莫非之也圣人所刺而众莫刺之也见以为不露圭角与物无竞皆以为中道皆以为厚德众皆恱之众皆效之盖乡原之托于中行较妄人之托于狂腐儒之托于狷甚焉岂不至于乱德也哉岂非德之贼也哉而吾不谓之大盗者何也莠之似苗也始生也不与苗并秀并实紫之乱朱也望之也即之不孔扬不以为公子裳乡原之乱德一时之眩惑也其是非真赝不久自定将欺世乎世必不可欺将盗名乎名必不可盗吾谓大盗可以窃国乱天下而乡原终不能乱德乡原可以为窃国乱天下之大盗而必不能为乱德之大盗岂惟乡原哉世有神奸世有大慝吾直视其出处进退辞受取与与至粗至浅之迹而已彼恶能自匿然则天下无乱德之大盗也吾故曰论乡原者正不必深求之也于是闻之者或曰徐子之寛也浅之乎其论乡原也乡原得以减等或曰徐子之核也惟浅之乎其论乡原也乡原于何遁情哉  

毁论【`黄汝亨`】  

古之擅道术者未有不得名者也得名者未有不得毁者也名与毁世之所立也擅道术者不与也佛氏而圣者名之曰寂灭而天下以为无君臣父子昆弟夫妇朋友之道也老氏而圣者名之曰清净而天下以为翕张取予之间有阴谋在也吾儒出而名之曰中正而道德仁义礼乐立焉然而曰党曰谄曰佞当孔子之身已不能免矣盖荘氏之言曰名者实之宾也余则曰毁者名之仇也宾者外之也无心而至者也仇则有心敌之者也无实故无名无毁名之曰庸人辱莫甚焉立乎无名无毁之间圣人目之曰乡愿乡愿德之贼也庸则委之贼则乱之使天下莫得而听覩以趋于亡则圣人复生焉而名立世复有甘心者矣  

## 文章辨体彚选卷四百十一

（明）贺复征 编  

○论二十【`以下政论`】  

政论【`汉崔寔`】  

自尧舜之帝汤武之王皆赖明哲之佐博物之臣故皋陶陈谟而唐虞以兴伊箕作训而殷周用隆及继体之君欲立中兴之功者曷尝不赖贤哲之谋乎凡天下所不理者常由人主承平日久俗渐弊而不悟政寖衰而不改习乱安危怢不自覩或荒躭嗜欲不恤万几或耳蔽箴诲厌伪忽真或犹豫岐路莫适所从或见信之佐括囊守禄或疎逺之臣言以贱废是以王纲纵弛于上智士郁伊于下悲夫汉兴以来三百五十余岁矣政令垢翫上下懈怠风俗雕敝人庶巧伪百姓嚣然咸复思中兴之救矣且济时救世之术岂必体尧蹈舜然后乃理哉期于补■〈衤定〉决坏枝柱邪倾随形裁割要措斯世于安宁之域而已故圣人执权遭时定制步骤之差各有云设不强人以不能背急切而慕所闻也盖孔子对叶公以来逺哀公以临人景公以节礼非其不同所急异务也是以受命之君每輙创制中兴之主亦匡时失昔盘庚愍殷迁都易民周穆有阙甫侯正刑俗人拘文牵古不达权制竒伟所闻简忽所见乌可与论国家之大事哉故言事者虽合圣德輙见掎夺何者其顽士闇于时权安习所见不知乐成况可虑始茍云率由旧章而己其逹者或矜名妒能耻策非已舞笔奋辞以破其义寡不胜众遂见摈弃虽稷契复存犹将困焉斯贾生之所以排于绛灌屈子之所以摅其幽愤者也夫以文帝之明贾生之贤而有此患况其余哉故宜量力度德春秋之义今既不能纯法八世亦当叅以霸政霸政则必重赏深罚以御之明着法术以检之自非上德严之则理寛之则乱何以明其然也近孝宣皇帝明于君人之道审于为政之理故严刑峻法破奸轨之胆海内清肃天下宻如荐勲祖庙享号中宗算计见效优于孝文及元帝即位多行寛政卒以堕损威权始夺遂为汉室基祸之主政道得失于斯可鉴昔孔子作春秋褒齐桓懿晋文叹管仲之功夫岂不美文武之道哉诚达权救敝之理也故圣人能与世推移而俗士苦不知变以为结绳之约可复理乱秦之绪干戚之舞足以解平城之围夫熊经鸟伸虽延厯之术非伤寒之理呼吸吐纳虽度纪之道非续骨之膏盖为国之法有似理身平则致养疾则攻焉夫刑罚者治乱之药石也德敎者兴平之粱肉也夫以德教除残是以粱肉理疾也以刑罚理平是以药石供养也方今承百王之敝值戹运之会自数世以来政多恩贷驭委其辔马骀其衔四牡横奔皇路险倾方将拑勒鞬辀以救之岂暇呜和銮清节奏哉昔高祖令萧何作九章之律有夷三族之令黥劓斩趾断舌枭首故谓之具五刑文帝虽除肉刑当劓者笞三百当斩左趾者笞五百当斩右趾者弃市右趾者既殒其命笞挞者往往至死虽有轻刑之名其实杀也当此之时民皆思复肉刑至景帝元年乃下诏曰加笞与重罪无异幸而不死不可为民乃定律减笞轻捶自是之后笞者得全以此言之文帝乃重刑非轻之也以严致平非以寛致平也必欲行若言当大定其本使人主师五帝而式三王荡亡秦之俗遵先圣之风弃茍全之政蹈稽古之踪复五等之爵立井田之制然后选稷契为佐伊吕为辅乐作而凤凰仪击石而百兽舞若不然则多为累而已  

崇厚论【`朱穆`】  

夫俗之薄也有自来矣故仲尼叹曰大道之行也而丘不与焉盖伤之也夫道者以天下为一在彼犹在己也故行违于道则愧生于心非畏义也事违于理则负结于意非惮礼也故率性而行谓之道得其天性谓之德德性失然后贵仁义是以仁义起而道德迁礼法兴而淳朴散故道德以仁义为薄淳朴以礼法为贼也夫中世之所敦已为上世之所薄况又薄于此乎故夫天不崇大则覆帱不广地不深厚则载物不博人不敦龎则道数不逺昔在仲尼不失旧于原壤楚严不忍章于絶缨由此观之圣贤之德敦矣老氏之经曰大丈夫处其厚不处其薄居其实不居其华故去彼取此夫时有薄而厚施行有失而惠用故覆人之过者敦之道也救人之失者厚之行也往者马援深昭此道可以为德诫其兄子曰吾欲汝曹闻人之过如闻父母之名耳可得闻口不得言斯言要矣逺则圣贤履之上世近则邴吉张子儒行之汉廷故能振英声于百世播不灭之遗风不亦美哉然而时俗或异风化不敦而尚相诽谤谓之臧否记短则兼折其长贬恶则并伐其善悠悠者皆是其可称乎凡此之类岂徒乖为君子之道哉将有危身累家之祸焉悲夫行之者不知忧其然故害兴而莫之及也斯既然矣又有异焉人皆见之而不能自迁何则务进者趋前而不能顾后荣贵者矜己而不待人智不接愚富不赈贫贞士孤而不恤贤者戹而不存故田蚡以尊显致安国之金淳于以贵埶引方进之言夫以韩翟之操为汉之名宰然犹不能赈一贫贤荐一孤士又况其下者乎此禽息史鱼所以专名于前而莫继于后者也故时敦俗美则小人守正利不能诱也时否俗薄虽君子为邪义不能止也何则先进者既往而不及后来者复习俗而追之是以虗华盛而忠信微刻薄稠而纯笃希斯盖谷风有弃予之叹伐木有鸟鸣之悲矣嗟乎世士诚躬师孔圣之崇则嘉楚严之美行希李老之雅诲思马援之所尚鄙二宰之夫度美韩棱之抗正贵丙张之弘裕贱时俗之诽谤则道丰绩盛名显身荣载不刋之德播不灭之声然后知薄者之不足厚者之有余也彼与草木俱朽此与金石相倾岂得同年而语并日而谈哉  

五等诸侯论【`晋陆机`】  

夫体国经野先王所慎创制垂基思隆后叶然而经略不同长世异术五等之制始于黄唐郡县之治创于秦汉得失成败备在典谟是以其详可得而言夫王者知帝业至重天下至广广不可以偏制重不可以独任任重必于借力制广终乎因人故设官分职所以轻其任也并建五长所以弘其制也于是乎立其封疆之典裁其亲疎之宜使万国相维以成盘石之固宗庶杂居而定维城之业又有以见绥世之长御识人情之大方知其为人不如厚己利物不如图身安上在于悦下为己存乎利人故易曰悦以使民民忘其劳孙卿曰不利而利之不如利而后利之之利也是以分天下以厚乐而已得与之同忧飨天下以丰利而已得与之共害利博则恩笃乐逺则忧深故诸侯飨食土之实万国受传世之祚夫然则南面之君各务其政九服之内知有定主上之子爱于是乎生下之礼信于是乎结世平足以敦风道衰足以御暴故强毅之国不能擅一时之势雄俊之人无所寄霸王之志然后国安由万邦之思治主尊頼羣后之图身譬犹众目营方则天纲自昶四体辞难而心膂获乂盖三代所以直道四王所以垂业也夫盛衰隆弊理所固有教之废兴系乎其人愿法期于必凉明道有时而闇故世及之制弊于强御厚下之典漏于末折侵弱之衅遘自三季陵夷之祸终乎七雄昔成汤亲照夏后之鉴公旦目涉商人之戒文质相济损益有物然五等之礼不革于时封畛之制有隆焉尔者岂玩二王之祸而闇经世之算乎固知百世非可悬御善制不能无弊而侵弱之辱愈于殄祀土崩之困痛于陵夷也是以经始权其多福虑终取其少祸非谓侯伯无可乱之符郡县非致治之具也故国忧頼其释位主弱凭其翼戴及承微积弊王室遂卑犹保名位祚垂后嗣皇统幽而不辍神器否而必存者岂非事势使之然欤降及亡秦弃道任术惩周之失自矜其德寻斧始于所庇制国昧于弱下国庆独飨其利主忧莫与共害虽速亡趋乱不必一道颠沛之衅实由孤立是盖思五等之小怨亡经国之大德知陵夷之可患闇土崩之为痛也周之不竞有自来矣国乏令主十有余世然片言勤王诸侯必应一朝震矜逺国先叛故强晋收其请隧之图暴楚顿其观鼎之志岂刘项之能窥闗胜广之敢号泽哉借使秦人因循周制虽则无道有与共亡覆灭之祸岂在曩日汉矫秦枉大启王侯境土踰溢不遵旧典故贾生忧其危鼌错痛其乱是以诸侯阻其国家之富凭其士庶之力势足者反疾土狭者逆迟六臣犯其弱纲七子冲其漏网皇祖夷于黔徒西京并于东帝是盖过正之灾而非建侯之累也然吕氏之难朝士外顾宋昌策汉必称诸侯逮至中叶忌其失节割削宗子有名无实天下旷然复袭亡秦之轨矣是以五侯作威不忌万邦新都袭汉易于拾遗也光武中兴纂隆皇统而犹遵覆车之遗辙养丧家之宿疾仅及数世奸宄充斥卒有强臣专朝则天下风靡一夫从衡而城池自夷岂不危哉在周之衰难兴王室放命者七臣干位者三子嗣王委其九鼎凶族据其天邑钲鼙震于阃宇锋镝流于绛阙然祸止畿甸害不覃及天下晏然以治待乱是以宣王兴于共和襄惠振于晋郑岂若二汉阶闼暂扰而四海已沸孽臣朝入九服夕乱哉逺惟王莽簒逆之事近览董卓擅权之际亿兆悼心愚智同痛然周以之存汉以之亡夫何故哉岂世乏曩时之臣士无匡合之志欤盖逺绩屈于时异雄心挫于卑势耳故烈士扼腕终委冦雠之手中人变节以助虐国之桀虽复时有鸠合同志以谋王室然上非奥主下皆市人师旅无先定之班君臣无相保之志是以义兵云合无救刼杀之祸众望未改而已见大汉之灭矣或以诸侯世位不必常全昏主暴君有时比迹故五等所以多乱今之牧守皆以官方庸能虽或失之其得固多故郡县易以为政夫德之休明黜陟日用长率连属咸述其职而淫昏之君无所容过何则其不治哉故先代有以之兴矣茍或衰陵百度自悖鬻官之吏以货凖才则贪残之萌皆羣后也安在其不乱哉故后王有以之废矣且要而言之五等之君为己思治郡县之长为利图物何以征之盖企及进取仕子之常志修己安人良士所希及夫进取之情鋭而安人之誉迟是故侵百姓以利已者在位所不惮损实事以养名者官长所夙慕也君无卒岁之图臣挟一时之志五等则不然知国为已土众皆我民民安己受其利国伤家婴其病故前人欲以垂后后嗣思其堂构为上无茍且之心羣下知胶固之义使其并贤居政则功有厚薄两愚处乱则过有深浅然则八代之制几可以一理贯秦汉之典殆可以一言蔽也  

徙戎论【`江统`】  

夫夷蛮戎狄谓之四夷九服之制地在要荒春秋之义内诸夏而外夷狄以其言语不通贽币不同法俗诡异种类乖殊或居絶域之外山河之表﨑岖川谷阻险之地与中国壤断土隔不相侵涉赋役不及正朔不加故曰天子有道守在四夷禹平九土而西戎即叙其性气贪婪凶悍不仁四夷之中戎狄为甚弱则畏服强则侵叛虽有贤圣之世大德之君咸未能以通化率导而以恩德柔怀也当其强也以殷之髙宗而惫于鬼方有周文王而患昆夷猃狁髙祖困于白登孝文军于霸上及其弱也周公来九译之贡中宗纳单于之朝以元成之微而犹四夷宾服此其己然之效也故匈奴求守边塞而侯应陈其不可单于屈膝未央望之议以不臣是以有道之君牧夷狄也惟以待之有备御之有常虽稽颡执贽而边城不弛固守为冦贼强暴而兵甲不加逺征期令境内获安疆埸不侵而已及至周室失统诸侯专征以大兼小转相残灭封疆不固而利害异心戎狄乘间得入中国或招诱安抚以为已用故申缯之祸颠覆宗周襄公要秦遽兴姜戎当春秋时义渠大荔居秦晋之域陆浑阴戎处伊洛之间鄋瞒之属害及济东侵入齐宋陵虐邢卫南夷与北狄交侵中国不絶若线齐桓攘之存亡继絶北伐山戎以开燕路故仲尼称管仲之力嘉左袵之功逮至春秋之末战国方盛楚吞蛮氏晋翦陆浑赵武戎服开榆中之地秦雄咸阳灭义渠之等始皇之并天下也南兼百越北走匈奴五岭长城戎卒亿计虽师役烦殷冦贼横暴然一世之功戎狄奔却当时中国无复四夷也汉兴而都长安闗中之郡号曰三辅禹贡雍州宗周丰镐之旧也及至王莽之败赤眉因之西都荒毁百姓流亡建武中以马援领陇西太守讨叛羌徙其余种于闗中居冯翊河东空地而与华人杂处数岁之后族类蕃息既恃其肥强且苦汉人侵之永初之元骑都尉王弘使西域发调羌氐以为行卫于是羣羌奔骇互相扇动二州之戎一时俱发覆灭将守屠破城邑邓隲之征弃甲委兵舆尸丧师前后相继诸戎遂炽至于南入蜀汉东掠赵魏唐突轵闗侵及河内及遣北军中候朱宠将五营士于孟津距羌十年之中夷夏俱毙任尚马贤仅乃克之此所以为害深重累年不定者虽由御者之无方将非其才亦岂不以冦发心腹害起肘腋疢笃难疗疮大迟愈之故哉自此之后余烬不尽小有际会辄复侵叛马贤狃忲终于覆败段颎临冲自西徂东雍州之戎常为国患中世之冦惟此为大汉末之乱闗中残灭魏兴之初与蜀分割疆埸之戎一彼一此魏武皇帝令将军夏侯妙才讨叛氐阿贵千万等后因拔弃汉中遂徙武都之种于秦川欲以弱冦强国扞御蜀人此盖权宜之计一时之势非所以为万世之利也今者当之己受其弊矣夫闗中土沃物丰厥田上上加以泾渭之流溉其舄卤郑国白渠灌浸相通黍稷之饶亩号一锺百姓谣咏其殷实帝王之都每以为居未闻戎狄宜在此土也非我族类其心必异戎狄志态不与华同而因其衰弊迁之畿服士庶翫习侮其轻弱使其怨恨之气毒于骨髓至于蕃育众盛则坐生其心以贪悍之性挟愤怒之情候隙乘便輙为横逆而居封域之内无障塞之隔掩不备之人收散野之积故能为祸滋蔓暴害不测此必然之势已验之事也当今之宜宜及兵威方盛众事未罢徙冯翊北地新平安定界内诸羌着先零罕开析支之地徙扶风始平京兆之氐出还陇右着阴平武都之界廪其道路之粮令足自致各附本种反其旧土使属国抚夷就安集之戎晋不杂并得其所上合往古即叙之义下为盛世永久之规纵有猾夏之心风尘之警则絶逺中国隔阂山河虽为冦暴所害不广是以充国子明能以数万之众制羣羌之命有征无战全军独克虽有谋谟深计庙胜逺图岂不以华夷异处戎夏区别要塞易守之故得成其功也哉难者曰方今闗中之祸暴兵二载征戍之劳老师十万水旱之害荐饥累荒疫疠之灾札瘥夭昏凶逆既戮悔恶初附且欵且畏咸怀危惧百姓愁苦异人同虑望宁息之有期若枯旱之思雨露诚宜镇之以安豫而子方欲作役起徒兴功造事使疲悴之众从自猜之冦以无糓之人迁乏食之戎恐势尽力屈绪业不卒羌戎离散心不可一前害未及弭而后变复横出矣答曰羌戎狡猾擅相号署攻城野战伤害牧守连兵聚众载离寒暑矣而今异类瓦解同种土崩老幼系累丁壮降散禽离兽迸不能相一子以此等为尚挟余资悔恶反善怀我德惠而来柔附乎将势穷道尽智力俱困惧我兵诛以至于此乎曰无有余力势穷道尽故也然则我能制其短长之命而令其进退由己矣夫乐其业者不易事安其居者无迁志方其自疑危惧畏怖促遽故可制以兵威使之左右无违也迨其死亡散流离逷未鸠与闗中之人户皆为雠故可遐迁逺处令其心不怀土也夫圣贤之谋事也为之于未有理之于未乱道不着而平德不显而成其次则能转祸为福因败为功值困必济遇否能通今子遭弊事之终而不图更制之始忧易辙之勤而得覆车之轨何哉且闗中之人百余万口率其少多戎狄居半处之与迁必须口实若有穷乏糁粒不继者故当倾闗中之糓以全其生生之计必无挤于沟壑而不为侵掠之害也今我迁之传食而至附其种族自使相赡而秦地之人得其半糓此为济行者以廪粮遗居者以积仓寛闗中之逼去盗贼之原除旦夕之损建终年之益若惮蹔举之小劳而忘永逸之弘策惜日月之烦苦而遗累世之冦敌非所谓能开物成务创业垂统崇基拓迹谋及子孙者也并州之众本实匈奴桀恶之冦也汉宣之世冻馁残破国内五裂后合为二呼韩邪遂衰弱孤危不能自存依阻塞下委质柔服建武中南单于复来降附遂令入塞居于漠南数世之后亦輙叛戾故何熈梁觐戎车屡征中平中以黄巾贼起发调其兵部众不从而杀羌渠由是于弥扶罗求助于汉以讨其贼仍值世丧乱遂乘衅而作卤掠赵魏冦至河南建安中又使右贤王去卑诱质呼厨泉听其部落散居六郡咸熈之际以一部太强分为三率泰始之初又增为四于是刘猛内叛连结外冦近者郝散之变发于糓逺今五部之众户至数万人口之盛过于西戎然其天性骁勇弓马便利倍于氐羌若有不虞风尘之虑则并州之域可为寒心荣阳句骊本居辽东塞外正始中幽州刺史母丘俭伐其叛者徙其余种始徙之时户落百数子孙孶息今以千计数世之后必至殷炽今百姓失职犹或亡叛犬马肥充则有噬啮况于夷狄能不为变但顾其微弱势力不成耳夫为邦者患不在贫而在不均忧不在寡而在不安以四海之广士庶之富岂须夷狄在内然后取足哉此等皆可申谕发遣还其本域慰彼羁旅怀土之思释我华夏纤介之忧惠此中国以绥四方德施永世于计为长  

肉刑论【`袁宏`】  

夫民心乐全而不能常盖利用之物县于外而嗜欲之情动于内也于是以进取贪竞之行希求放肆不己不能充其嗜欲则茍且徼幸之所生也希求无餍无以惬其欲则奸伪忿怒之所生也先王知其如此而欲救其弊故先以德礼陶其心其心不化然后加以刑辟书曰百姓不亲五品不逊汝作司徒敬敷五教蛮夷猾夏冦贼奸宄汝作士五刑有服然则德刑之设叅而用之者也三代相因其义详焉周礼使墨者守门劓者守闗宫者守内刖者守囿此肉刑之制可得而论也荀卿亦云杀人者死伤人者刑百王之所同未有知其所由来者也夫杀人者死而相杀者不己是大辟可以惩未杀不能使天下无杀也伤人者刑而害物者不息是黥劓可以惧未刑不能使天下无刑也故将欲止之莫若先以德化夫罪过彰着然后入于刑辟是将杀人者不必死伤人者不必刑纵而弗化则陷于刑辟故刑之所制在于不可移之地礼教则不然明其善恶所以潜劝其情消之于未杀也示之耻辱所以内愧其心治之于未伤也故过微而不至于着罪薄而不及于刑  

榷论【`张载`】  

夫贤人君子将立天下之功成天下之名非遇其时曷由致之哉故尝试论之殷汤无鸣条之事则伊尹有莘之匹夫也周武无牧野之阵则吕牙渭滨之钓翁也若兹之类不可胜纪盖声发响应形动影从时平则才伏世乱则竒用岂不信欤设使秦莽修二王之法时致隆平则汉祖泗上之徤吏光武舂陵之侠客耳况乎附丽者哉故当其有事也则足非千里不入于舆刃非渐鸿不韬于鞘是以驽蹇望风而退顽鋭未试而废及其无事也则牛骥共牢利钝齐列而无长涂犀革以决之此离朱与瞽者同眼之说也处守平之世而欲建殊常之勲居太平之际而吐违俗之谋此犹却步而登山鬻章甫于越也汉文帝见李广而叹曰惜子不遇当髙祖时万户侯岂足道哉故智无所运其筹勇无所奋其气则勇怯一也才无所骋其能辨无所展其说则顽慧均也是以呉榜越船不能无水而浮青虬赤螭不能无云而飞故和璧之在荆山随珠之潜重川非遇其人焉有连城之价照车之名乎青骹繁霜絷于笼中何以效其撮东郭于鞲下也白猨玄豹藏于灵槛何以知其接垂条于千仞也孱夫与乌获讼力非龙文赤鼎无以明之盖聂政与荆卿争勇非强秦之威孰能辨之故饿夫庸隶抱闗屠钓之伦一旦而都卿相之位建金石之号者或有怀颜孟之术抱伊管之略没世而不齿者此言有事之世易为功无事之时难为名也若斯湮灭而不称曾不足以多说况夫庸庸之徒少有不得意者则自以为枉伏莫不饰小辨立小善以偶时结朋党聚虚誉以驱俗进之无补于时退之无损于化而世主相与雷同齐口吹而煦之岂不哀哉今士循常习故规行矩步积阶级累阀阅碌碌然以取世资若夫魁梧隽杰卓跞俶傥之徒直将伏死嵚岑之下安能与步骤共争道里乎至于轩冕黻班之士茍不能匡化辅政佐时益世而徒俯仰取容要荣求利厚自封之资丰利家之积此沭猴而冠耳尚焉足道哉  

## 文章辨体彚选卷四百十二

（明）贺复征 编  

○论二十一  

封建论【`唐柳宗元`】  

天地果无初乎吾不得而知之也生人果有初乎吾不得而知之也然则孰为近曰有初为近孰明之由封建而明之也彼封建者更古圣王尧舜禹汤文武而莫能去之盖非不欲去之也势不可也势之来其生人之初乎不初无以有封建封建非圣人意也彼其初与万物皆生草木榛榛鹿豕狉狉人不能搏噬而且无毛羽莫克自奉自卫荀卿有言必将假物以为用者也夫假物者必争争而不己必就其能断曲直者而听命焉其知而明者所伏必众告之以直而不改必痛之而后畏由是君长刑政生焉故近者聚而为羣羣之分其争必大大而后有兵有徳又有大者众羣之长又就而听命焉以安其属于是有诸侯之列则其争又有大者焉德又大者诸侯之列又就而听命焉以安其封于是有方伯连帅之类则其争又有大者焉德又大者方伯连帅之类又就而聴命焉以安其人然后天下会于一是故有里胥而后有县大夫有县大夫而后有诸侯有诸侯而后有方伯连帅有方伯连帅而后有天子自天子至于里胥其徳在人者死必求其嗣而奉之故封建非圣人意也势也夫尧舜禹汤之事逺矣及有周而甚详周有天下裂土田而瓜分之设五等邦君羣后布履星罗四周于天下轮运而辐集合为朝觐会同离为守臣扞城然而降于夷王害礼伤尊下堂而迎觐者厯于宣王挟中兴复古之德雄南征北伐之威卒不能定鲁侯之嗣陵夷迄于幽厉王室东徙而自列为诸侯矣厥后问鼎之轻重者有之射王中肩者有之伐凡伯诛苌弘者有之天下乖盭无君君之心余以为周之丧久矣徒建空名于公侯之上耳得非诸侯之盛强末大不掉之咎欤遂判为十二合为七国威分于陪臣之邦国殄于后封之秦则周之败端其在乎此矣秦有天下裂都会而为之郡邑废侯卫而为之守宰据天下之雄图都六合之上游摄制四海运于掌握之内此其所以为得也不数载而天下大坏其有由矣亟役万人暴其威刑竭其货贿负锄挺谪戍之徒圜视而合从大呼而成羣时则有叛人而无叛吏人怨于下而吏畏于上天下相合杀守刦令而并起咎在人怨非郡邑之制失也汉有天下矫秦之枉狥周之制剖海内而立宗子封功臣数年之间奔命扶伤之不暇困平城病流矢陵迟不救者三代后乃谋臣献画而离削自守矣然而封建之始郡国居半时则有叛国而无叛郡秦制之得亦以明矣继汉而帝者虽百代可知也唐兴制州邑立守宰此其所以为宜也然犹桀猾时起虐害方域者失不在于州而在于兵时则有叛将而无叛州州县之设固不可革也或者曰封建者必私其土子其人适其俗修其理施化易也守宰者茍其心思迁其秩而已何能理乎余又非之周之事迹断可见矣列侯骄盈黩货事戎大凡乱国多理国寡侯国不得变其政天子不得变其君私土子人者百不有一失在于制不在于政周事然也秦之事迹亦断可见矣有理人之制而不委郡邑是矣有理人之臣而不使守宰是矣郡邑不得正其制守宰不得行其理酷刑苦役而万人侧目失在于政不在于制秦事然也汉兴天子之政行于郡不行于国制其守宰不制其侯王侯王虽乱不可变也国人虽病不可除也及夫大逆不道然后掩捕而迁之勒兵而夷之耳大逆未彰奸利浚财怙势作威大刻于民者无如之何及夫郡邑可谓理且安矣何以言之且汉知孟舒于田叔得魏尚于冯唐闻黄霸之明审覩汲黯之简靖拜之可也复其位可也卧而委之以辑一方可也有罪得以黜有能得以赏朝拜而不道夕黜之矣夕受而不法朝斥之矣设使汉室尽城邑而侯王之纵令其乱其人戚之而已孟舒魏尚之术莫得而施黄霸汲黯之化莫得而行明谴而导之拜受而退己违矣下令而削之缔交合从之谋周于同列则相顾裂眦勃然而起幸而不起则削其半削其半民犹瘁矣曷若举而移之以全其人乎汉事然也今国家尽制郡邑连制守宰其不可变也固矣善制兵谨择守则理平矣或者又曰夏商周汉封建而延秦郡邑而促尤非所谓知理者也魏之承汉也封爵犹建晋之承魏也因循不革而二姓陵替不闻延祚今矫而变之垂二百祀大业弥固何系于诸侯哉或者又以为殷周圣王也而不革其制固不当复议也是大不然夫殷周之不革者是不得己也盖以诸侯归殷者三千焉资以黜夏汤不得而废归周者八百焉资以胜殷武王不得而易狥之以为安仍之以为俗汤武之所不得已也夫不得已非公之大者也私其力于已也私其卫于子孙也秦之所以革之者其为制公之大者也其情私也私其一己之威也私其尽臣畜于我也然而公天下之端自秦始夫天下之道理安斯得人者也使贤者居上不肖者居下而后可以理安今夫封建者继世而理继世而理者上果贤乎下果不肖乎则生人之理乱未可知也将欲利其社稷以一其人之视听则又有世大夫世食禄邑以尽其封畧圣贤生于其时亦无以立于天下封建者为之也岂圣人之制使至于是乎吾固曰非圣人之意也势也  

平刑论【`栁宗元`】  

余既为断刑论或者以释刑复于余其辞云云余不得己而为之一言焉夫圣人之为赏罚者非他所以惩劝者也赏务速而后有劝罚务速而后有惩必曰赏以春夏而刑以秋冬而谓之至理者伪也使秋为善者必俟春夏而后赏则为善者必怠春夏为不善者必俟秋冬而后罚则为不善者必懈为善者怠为不善者懈是驱天下之人而入于罪也驱天下之人入于罪又缓而慢之以滋其懈怠此刑所以不措也必使为善者不越月踰时而得其赏则人勇而有劝焉为不善者不越月踰时而得其罚则人惧而有惩焉为善者日以有劝为不善者日以有惩是驱天下之人而从善逺罪也驱天下之人而从善逺罪是刑之所以措而化之所以成也或者务言天而不言人是惑于道者也胡不谋之人心以熟吾道吾道之尽而人化矣是知苍苍者焉能与吾事而暇知之哉果以为天时之可得顺大和之可得致则全吾道而得之矣全吾道而不得者非所谓天也非所谓大和也是亦必无而己矣又何必枉吾之道曲顺其时以謟是物哉吾固知顺时之得天不如顺人顺道之得天也何也使犯死者自春而穷其辞欲死不可得贯三木加连鎻而致之狱更大暑者数月痒不得搔痹不得摇痛不得摩饥不得时而食渇不得时而饮目不得瞑支不得舒怨号之声闻于里人如是而大和之不伤天时之不逆是亦必无而己矣彼其所宜得者死而己也又若是焉何哉或者乃以为霜雪者天之经也雷霆者天之权也非常之罪不时可以杀人之权也当刑者必顺时而杀人之经也是又不然夫雷霆霜雪者特一气耳非有心于物者也圣人有心于物者也春夏之有雷霆也或发而震破巨石裂大木木石岂为非常之罪也哉秋冬之有霜雪也举草木而残之草木岂有非常之罪也哉彼岂有惩于物也哉彼无所惩则效之者惑也果以为仁必知经智必知权是又未尽于经权之道也何也经也者常也权也者达经者也皆仁智之事也离之滋惑矣经非权则泥权非经则悖是二者强名也曰当斯尽之矣当也者大中之道也离而为名大中之器用也知经而不知权不知经者也知权而不知经不知权者也偏知而谓之智不智者也偏守而谓之仁不仁者也知经者不以异物害吾道知权者不以常人怫吾虑合之于一而不疑者信于道而己者也且古之所以言天者盖以愚蚩蚩者耳非为聪明睿智者设也或者之未达不思之甚也  

旧臣论【`李德裕`】  

或问先王论道之臣事后王乎曰不改先王之道则事之改先王之道则去之以事尧之心事舜禹者其皋陶益稷乎以事武王之心事成王者其周召乎以事汉髙之心事惠帝者其萧曹乎曹参尚不易萧何之规况髙祖之道昔区区楚国醴酒不设穆生先去且穆生岂为已也盖伤废先王之道不忍见后王之面其不去者焉得免胥靡之恨哉魏晋以降居相位者皆腼面愧心而已又有攘臂于其间者掎摭先王之道以讳旧过改张先王之道以媚新君弃先王之故老以掩其羞用先王之罪人以协其志若天地间无神明则己傥有神明鬼得而诛之矣  

臣子论【`李德裕`】  

士之有志气而思富贵者必能建功业有志气而轻爵禄者必能立名节二者虽其志不同然时危世乱皆人君之所急也何者非好功业不能以戡乱非重名节不能以死难此其梗槩也好功业者当理平之世或能思乱唯重名节者理乱皆可以大任平澹和雅世所谓君子者居平必不能急病理烦遭难亦不能捐躯济危可以羽仪朝廷润色名教如宗庙瑚琏园林鸿鹄虽不常为人用而自然可贵也然世亦有不拘小疵而能全大节者如陈平背楚归汉汉王疑其多心令护诸将又疑其受金可谓不能以名节自固矣及功成封侯辞曰非魏无知臣安得进汉髙曰若子可谓不背本矣其后竟诛诸吕以安刘氏近日宰相上官仪诗多浮艳时人称为上官体实为正人所病及髙宗之初竟以谋废武后心存王室至于宗族受祸郭代公倜傥不羁之士也少不以名节自检当萧岑内难保护睿宗虽履危机竟全臣节则名节之间不可以一槩论也陈平能不背魏无知所以必不负汉王矣今士之背本者人君岂可保之哉  

忠谏论【`李德裕`】  

人君拒谏有二一曰生于爱名二曰不能去欲虽桀纣桓灵之君未能忘名自知为恶多矣畏天下之人知之将谓谏则恶不可掩故不欲人之谏己如晋献非骊姬寝不安齐桓非易牙食不美必不能去之亦不欲人谏己人臣忠谏亦有二欲道行于君可使身安国理者其辞婉欲名髙后世不顾身危国倾者其辞讦若考叔启大隧以成庄公之孝仓唐献犬雁以复文侯之爱留侯封雍齿以安羣臣招四皓以定惠帝此所谓婉也谏大夫言婢不为王白马令言帝欲不谛激主之怒自有其名望其听从固不可得此所谓讦也汉元帝欲御楼船薛广德当乘舆谏曰臣自刎以血污车轮则陛下不入庙矣张猛曰乘船危就桥安圣主不乘危元帝曰晓人不当如是耶则知谏之道在于婉矣唯英主必能从谏何者自知功德及生人者大矣虽有小恶不讳人言如汉髙械系萧相国及闻王卫尉之言曰我不过为桀纣主而相国为贤相此所谓不讳也近日名臣王石泉居相时子为眉州司士天后尝问曰卿在相位子何逺乎对曰庐陵是陛下爱子今犹在逺臣之子焉敢相近有以见君子之心亦仓唐之比也  

王言论【`李德裕`】  

夫帝王与羣臣言不在援引古今以饰雄辨唯在简而当理雄辨不足以服奸臣之心唯能塞诤臣之口昔田蚡请考功地益宅武帝曰遂取武库卫将军言郭解家贫又曰布衣权至使将军知此其家不贫殷仲文言音乐好之自解宋祖曰吾祗恐解此谓简而当理足使奸臣夺心邪人破胆矣予厯事六朝弼谐二主文宗辞皆文雅而未尝骋辩武宗言必简要而不为文饰皆得君人之量能尽臣下之词岂唯王言如足人臣亦当然也其有辩若波澜辞多枝叶文经意而饰诈矫圣言以蔽聪此乃奸人之雄游说之士焉得谓之献替哉为臣者当戒于斯慎于斯必不获罪于天矣  

臣友论【`李德裕`】  

君之择臣士之求友当以气志为先患难为急汉髙以周勃可属大事又曰安刘氏者必勃也文帝戒太子曰即有缓急亚夫真可任将兵此皆得于志气之间而后知可以托孤寄命矣何者人君不能无缓急士君子未尝免忧患故汉髙知周勃可托文帝识亚夫可任信陵降志于朱亥袁盎不距于剧孟夫周文以闳夭而御侮赵宣以弥明而免难孔圣得仲由而不闻恶言宋祖失穆之而谓人轻我则择臣求友得不先此乎太仓令淳于公叹生子不生男缓急非有益也缇萦自伤乃上书赎父罪诗曰鹡鸰在原兄弟急难父子兄弟未尝不以赴急为仁孝况朋友之际本以义合贵盛则相望以力忧患而不拯其危自保荣华坐视颠覆可不痛哉昔卫青之衰也故人多事冠军而任安不去吴章之败也门人更名他师而幼孺自効此所以可贵也善人良士祗可以淡水相成虚舟相值闻其患也则策足先去曰见几而作不俟终日知其危也则奉身而退曰既明且哲以保其身良士之于人如是曷若识剧孟朱亥哉  

英杰论【`李德裕`】  

帝王之于英杰当湏御之以气结之以恩然后可使也若不以英气折之而宠以姑息则骄不可任若不以恩爱结之而肃以体貌则怨不为用驾驭之术唯汉髙祖尽之黥布归汉髙祖方踞床洗而召布入见布大怒悔来欲自杀出就舍帐服御饮食从官如汉王居布又大喜过望武帝踞厕见卫青青以大将军之贵而隶人蓄之此不得不絶大漠而荡荤粥猃狁也蜀先主与闗张二公同卧起而稠人广坐侍立终日皆用此道故能成功夫御英杰使猛将与见道德之人接方正之士不同也不可以繁礼饰貌以浮辞足言宜洞开胷懐令见肝肺气摄其勇恩结其心虽踞洗召之不为薄矣禄山夷狄之谲诈者也非将门英豪草莱竒杰其战鬬之气击刺之才去闗张逺矣天寳末受专征之任托不御之权入朝赐宴坐内殿西序鸡障之下非其所据果蓄异图幽陵厉阶至今为梗盖恩甚骄盈以比于此傥以徒隶蓄之岂有斯恨  

宾客论【`李德裕`】  

古人称周公吐握下士而天下归心唯周公则可何也文王之子武王之叔父于天下无嫌矣故唯周公则可禀上圣之资邪不得入是以好士不为累也汉武为戾太子立博望苑使通宾客多以异端进者始皆欲招贤人而天下贤人少小人多贤人难进小人易合难进者鸿冥易合者胶固矣何以知之刘濞有枚乘邹阳不用其言而应髙田禄伯为其羽翼刘武有邹阳韩安国不用其谋而羊胜公孙诡为其腹心刘安行阴徳好文辞虽爱神仙黄白未害为善终以左吴被败以是而知虽骨肉之亲非周公圣德皆不可也班固称四豪者六国之罪人也今不复论矣吕不韦习战国之余风陈狶值汉纲之疎阔逮乎魏其武安终以权势相倾自武安之后天子切齿卫霍改节则宾客之为害固可知矣公孙弘起客馆开东阁以延宾客贤人与参谋议非也然谓之贤人必非党附朝宰交乱将相者矣其时武帝躬亲万机严明御下人自中法不敢为非宰相唯有平津政出一孔自然无倾夺之势其宾客故人不居显位未足为朝廷患也然主父偃言朔方地肥饶沮河蒙恬城以逐匈奴灭冦之本公孙弘以为不可朱买臣发十难弘不能得其一又奏人不得挟弓弩吾丘寿王以为不便上以难丞相丞相诎服则知平津之宾客不及天子之近臣明矣虽有宾客何益于谋议哉况世秉大政者常不下三四人而轻薄游相门与栁槐齐列所谋以倾夺为首所议以势利为先是以魏其武安之徒共成祸败刘班殷铁之客不相往来又役奸智献竒计者导其邪径茍合匪人世道险巇无不由此昔汉武谓田蚡曰君除吏尽未吾亦欲除吏哀帝责郑崇曰君门如市人何以欲禁切主上皆宾客之害也余谓丞相闭闗谢絶宾客则朝廷静矣  

豪侠论【`李德裕`】  

袁盎汲黯皆豪侠者也若非气盖当世义动明主岂有是名哉袁盎曰缓急人所有故善剧孟匿季心汲黯好游侠任气节善灌夫所以知其然也余斯言岂徒妄发扬子所谓孟轲之勇类于是夫侠者盖非常之人也虽以然诺许人必以节义为本义非侠不立侠非义不成难兼之矣所谓不知义者感匹夫之交校君父之命为贯髙危汉祖者是也所利者邪所害者正为梁王杀袁盎者是也此乃盗贼耳焉得谓之侠哉唯锄麑不贼赵孟承基不忍志宁斯为真侠矣淮南王惮汲黯以其守节死义所以易公孙弘如发蒙耳黯实气义之兼者士之任毒而不知义皆可谓之盗矣然士无气义者为臣必不能死难求道必不能出世近代房孺复问径山大师欲习道可得至乎径山对曰学道者唯猛将可也身首分裂无所顾惜由是而知士之无气义者虽为桑门亦不足观矣纥于承基为承干贼于志宁见其执丧尽哀不忍害之也  

谋议论【`李德裕`】  

欲知谋议之用舍身名之荣辱观其立论可知也切于时机明于利害人主易晓当世可行其谋必用而终有后咎鼌错主父偃是也何者切时机明利害皆怨诽所由生享其利而自罹其害谋阔意中言髙旨逺其道可法其术则疎必有髙名而不用于世贾山王阳是也谋议不行故能无患智足应变道可与权言虽切于人情意常笃于礼义谋不尽用而身无近忧贾谊是也故当汉文之世亦无髙位余门客崔世叔即宋广平之维私也【`崔世叔名犯庙讳`】又常预燕公代公之戎幕故知三丞相才业甚备曰广平好言政事燕公好言文学至于经国逺虑意鲜及之与代公言初若涉川未知所止寥廓广大莫见津涯味之既深思意逾宻代公常为西北边将帅论四夷事虑必精逺则崔之言信有征矣凡侍坐于君子闻其言可以知其才术逺近用此道也  

朋党论【`李德裕`】  

治平之世教化兴行羣臣和于朝百姓和于野人自砥砺无所是非天下焉有朋党哉仲长统所谓同异生是非爱憎生朋党朋党致怨雠是也东汉桓灵之朝政在阍寺纲纪以乱风教寖衰党锢之士始以议论疵物于是危言危行刺讥当世其志在于维持名教斥逺佞邪虽乖大道犹不失正今之朋党者皆依倚幸臣诬陷君子鼓天下之动以养交游窃儒家之术以资大盗【`大盗谓幸臣也`】所谓教猱升木嗾犬害人穴居城社不可熏凿汉之党锢为理世之罪人矣今之朋邪又党锢之罪人矣仲长统曰才智者亦奸凶之羽翼勇气者亦盗贼之爪牙诚如是言然辨之未尽如是者皆小才小勇秪能用诡道入邪径鼠牙穿屋虺毒螫人如巨海阴夜百色妖露焉能白日为怪哉大道之行当韲粉矣  

竒才论【`李德裕`】  

开成初余作镇淮甸会有朝之英彦廉问剖符于东南者相继而至予与之燕言皆曰圣上谓丞相郑公覃李公固言李公石曰李训禀五常之性服人伦之教则不及卿等然天下之才卿等皆不如也三丞相黙然而退予曰李训甚狂而愚曾不及于徒隶焉得谓之竒才也自古天下有常势不可变也昔陈平之患吕宗而计无所出尝闲居深念陆贾由户而进不之觉也贾揣知其情言曰将相和则社稷安矣因为画策陈平乃寤由是以黄金为绛侯寿将相交欢以败产禄近世五王之诛二张也汉阳王召大将军李多祚谓曰将军爵服隆贵谁人与之曰大帝与之将军赀产富侈谁人与之曰大帝与之将军子弟荣禄谁人与之曰大帝与之因谓曰感大帝恩乎多祚漼然泣下又谓曰今大帝之子深居鹤禁危若缀旒将军岂有意乎多祚遂感慨受命与之定策元载之图鱼朝恩也以崔昭尹神州俾昭日请苑中牢醴及开馔因与北门大将军王驾鹤等结欢共筹阴计而朝恩竟败夫举大事非北门无以成功此所谓天下之常势也李训因守澄得幸虽职在近宻而日夕游于禁中出入无碍此时挟守澄之势与天子契若鱼水北军诸将望其顾盼与目覩天颜无异若以中旨谕之购以爵赏即诸将从之势如风靡矣训舍此不用而欲以神州灵台游徼博击之吏抱闗拥篲之徒以当精甲利兵亦犹霜蓬之御烈火矣赖中人觉其变未及其乱向使训计尽行所诛者不过侍从数百人而已其徒尚数千人与北门协力报怨则天下横流矣何以知之昔窦武之举事也以五校士数千人屯都亭下中官矫诏令张奂率营士与阵对阵乃大呼武军曰窦武反汝皆禁兵当宿卫宫省何故随反者乎自旦至食时兵降略尽由是知自前代以来禁军唯畏伏中官宰臣焉能使其効死嗟乎焚林而畋明年无兽竭泽而渔明年无鱼既经李训猖獗则天下大势赤不可用也  

近世良相论【`李德裕`】  

客谓予曰扬子法言有重黎颜骞二篇【`颜子名犯庙讳不书`】品藻汉之将相敢问近代良相可得闻乎予曰唯唯夫股肱与君同体四海之所瞻也恩义至重实先于爱敬非社稷大计不可以强谏亦犹父有诤子不获已而诤岂可以为常也唯宜将明献替致其主于三代之隆孝经曰天子有诤臣七人非宰相之职也必求端士正人以当言责导其謇谔救其患难而已唯圣人言危而不持颠而不扶则焉用彼相此亦将明献替之谓也使其君昭明令德不至于颠危也汉之良相数十人矣公孙弘开陈其端而不肯廷辩固未可也萧望之刚不护阙王嘉讦而犯上致元哀二后有信谗邪之恶戮忠直之名此其失者也魏相薛广德持重守正弼谐尽忠可谓得宰相体矣近世贞以制动思在无邪松栢所以后凋藜藿由是不采贵不患失言必匪躬似薛广德者郑丞相陈丞相有之矣【`此谓故右仆射郑司徒故左仆射陈司徒`】麟之为瑞也仁而不触玉之为寳也廉而不刿恕以及物善不近名髙朗令终天下无怨似丙博阳者王丞相郑丞相有之矣【`此谓故中书王丞相故郑丞相`】好古洽闻应变肤敏几可以成务智足以取舍仁爱乐善勤瘁奉公逢时得君不失其正似倪寛者韦丞相李丞相有之矣【`此谓故中书韦司空故侍中李司空`】困于臲卼以尽天涯虽剑光不沉而鸾翮长铩灵均之九死无悔柳惠之三黜非辜既殁不瞑号于上帝似萧望之者所谓李丞相矣【`此谓故淮李司空也`】予亦同病莫保其主知我者以为忠亦已鲜矣庶乎数世之后朋党稍息以俟知音耳  

折羣疑相论【`李德裕`】  

夫相之相在乎清明将之相在乎雄杰清明者珠玉是也为天下所寳雄杰者虎兕是也为百兽所伏然清者必得大权不能享丰富雄者必当昌侈不能为大柄兼而有之者在乎粹美而已予顷岁莅淮海属县有盱眙而山多珉玉剖而为器清明洞彻虽水精明氷不如也而价不及凡玉终不得为至寳以其不粹也清而粹者天也故髙不可测清而澈者泉也故深亦可察此其大略也余尝精而求之多士以才为命妇人以色为命凡赋是美者必将有以贵之才髙者虽孟尝眇小蔡泽折頞亦居万人之上色美者虽钩弋之拳子夫之贱亦为万乘之偶然而粹者必身名俱荣福禄终泰张良是也择士能用此术可以拔十得九无所疑也  

祷祝论【`李德裕`】  

圣人【`二字集作语`】曰丘之祷久矣又曰祭则受福岂非圣人与天地合德与鬼神合契无所请祷而祷必感通唯牧伯之任不可废也失时不雨稼穑将枯闭合责躬百姓不见若非遍走羣望则皆谓太守无忧人之意虽在畎畆不絶叹者余前在江南毁淫词一千一十五所可谓不謟神黩祭矣然岁或大旱必命【`集作令`】椽属祈请积旬无效自躬行未尝不零雨随车或当霄而应其术无他唯至诚而已将与祭必间居三日清心斋戒虽礼未申于泂酌而意已接于神明所以理郡八年岁皆大稔江南【`集作左`】黎庶讴谣至今古人乃有剪爪致词积薪自誓精诚【`集作意`】上达雨必滂沱此亦至诚也茍诚能达天信能及物焉用以肌肤自苦焦烂为期动天地感鬼神莫尚于至诚故备物不足报功禴祭所以受福余以为人患不诚天之去人不相逺矣  

食货论【`李德裕`】  

人君不以聚货致用之臣处将相弼谐之任则奸邪无所容矣左右贵幸知所爱之人非宰相之器以此职为发身之快捷方式取位之要津皆由此汲引以塞讪谤【`一作论`】领其【`一作此`】职者窃天子之财以为之贿聚货者所以得升矣【`一有贵字`】操其竒赢乘上之急售于有司以取倍利制用者所以得进矣二司皆有官属分部以主郡国贵幸得其寳赂多托贾人污吏处之颇类牧羊而畜豺养鱼而纵獭欲其不侵不暴焉可得也故盗用货泉多张空簿国用日■〈戚〉生人日困扬雄上书言汉武运帑藏之财填庐山之壑今货入权门甚于是矣孟献子有言与其有聚敛之臣宁有盗臣子舆以利国为非扬雄以榷酤兴叹称其职者必能挟商工之术有良贾之才寿昌习分铢之事弘羊析秋毫之数小人以为能君子所不忍为也卜式言天久不雨独烹弘羊天乃雨焉有仲尼之鸣鼓将攻卜式之欲烹致雨而反居相位可不为之甚恸哉  

战论【`杜牧`】  

兵非脆也谷非殚也而战必挫北是曰不循其道也故作战论焉  

河北视天下犹珠玑也天下视河北犹四支也珠玑茍无岂不活身四支茍去吾不知其为人何以言之夫河北者俗俭风浑淫巧不生朴毅坚强果于战耕名城坚垒峉嶭相贯髙山大河盘互交鎻加以土息健马便于驰敌是以出则胜处则饶不窥天下之产自可封殖亦犹大农之家不待珠玑然后以为富也天下无河北则不可河北既失则精甲鋭卒利刀长弓健马无有也卒然夷狄惊四边摩封疆出表里吾何以御之是天下一支兵去矣河东盟津滑台大梁彭城东平尽宿厚兵以塞冦冲是六郡之师严饰护疆不可他使是天下二支兵去矣六郡之师厥数三亿低首仰给横拱不为则沿淮已北循河之南东尽海西叩洛经数千里赤地尽取纔能应费是天下三支财去矣咸阳西北戎夷大屯吓呼膻臊彻于帝居周秦单师不能排辟于是尽铲呉越荆楚之饶以啖兵戍是天下四支财去矣乃使吾用度不周征徭不常无以膏齐民无以接四夷礼乐刑政不暇修治品式条章不能备具是天下四支尽解头腹兀然而已焉有人解四支其自以能久为安乎今者诚能治其五败则一战可定四支可生夫天下无事之时殿阁大臣偷处荣逸为家治具战士离落兵甲钝弊车马刓弱而未尝为之简帖整饰天下杂然盗发则疾驱疾战此宿败之师也何为而不北乎是不搜练之过者其败一也夫百人荷戈仰食县官则挟千夫之名大将小禆操其余赢以敌壮为幸以师老为娯是执兵者常少麋食者常多筑垒未干公囊已虚此不责实料食之过其败二也夫战輙小胜则张皇其功奔走献状以邀上赏或一日再赐一月累封凯还未歌书品已崇爵命极矣田宫广矣金缯溢矣子孙官矣焉肯搜竒外死勤于戎矣此赏厚之过其败三也夫多丧兵士颠翻大都则跳身而来刺邦而去回视刀锯菜色甚安一岁未更旋已立于坛墀之上矣此轻罚之过其败四也夫大将将兵柄不得专恩臣诘责第来挥之至如堂然将阵殷然将皷一则曰必为偃月一则曰必为鱼丽三军万夫环旋翔佯恍骇之间冦骑乘之遂取吾之鼓旗此不专任责成之过其败五也元和时天子急太平严约以律下常团兵数十万以诛蔡天下干耗四岁然后能取此盖五败不去也长庆初盗据子孙悉来走命是内地无事天子寛禁厚恩与人休息未几而燕赵甚乱引师起将五败益甚登坛注意之臣死窜且不暇复焉能加威于反冦哉今者诚欲调持干戈洒埽垢污以为万世安而乃踵前非踵前非是不可为也古之政有不善士传言庶人谤发是论者亦且将书于谤木传于士大夫非偶而已  

守论【`杜牧`】  

往年两河盗起屠囚大臣刦戮二千石国家不议诛乃束兵自守反修大厯贞元故事而行姑息之政是使逆辈益横终唱患祸故作守论焉  

厥今天下何如哉干戈朽鈇钺钝含弘混贷煦育逆孽殆为故常而执事大人曾不厯算周思以为宿谋方且嵬岸抑扬自以为广大繁昌莫已若也呜呼其不知乎其俟蹇顿颠倾而后为之支计乎且天下几里列郡几所而自河以北蟠城数百金坚蔓织角奔为冦伺吾人之顦顇天时之不利则将与朋伍罗络郡国将骇乱吾民于掌股之上耳今者及吾之壮不图擒取而乃偷处恬逸次第相符以为后世子孙背胁疽根此复何也今之议者咸曰夫倔强之徒吾以良将劲兵为衔策髙位美爵充饱其肠安而不挠外而不拘亦犹豢扰虎狼而不怫其心则忿气不萌此大厯贞元所以守邦也亦何必疾战焚煎吾民然后以为快也愚曰大厯贞元之间适以此为祸也当是之时有城数十千百卒夫则朝廷待之贷以法故于是乎阔视大言自树一家破制削法角为尊奢天子养威而不问有司守恬而不呵王侯通爵越录受之觐聘不来几杖扶之逆息强嗣皇子嫔之装缘彩饰无不备之是以地益广兵益强僣拟益甚侈心益昌于是土田名器分划大尽而贼夫贪心未及畔岸遂有淫名越号或帝或王盟诅自立恬淡不畏走兵西略以饱其志者也是以赵魏燕齐卓起大倡梁蔡呉蜀蹑而和之其余混澒轩嚣欲相效者往往而是运遭孝武宵旰不忘前英后杰夕思朝议故能大者诛锄小者惠来不然周秦之郊几为犯猎哉大抵生人油然多欲欲而不得则怒怒则争乱随之是以教笞于家刑罚于国征伐于天下此所以裁其欲而塞其争也大厯贞元之间尽反此道提区区之有而塞无涯之争是以首尾指支几不能相运掉也今者不知此非而反用以为经愚见为盗者非止于河北而已呜呼大厯贞元守邦之术永戒之哉  

## 文章辨体彚选卷四百十三

（明）贺复征 编  

○论二十二  

君臣论【`宋徐铉`】  

君人者推赤心以接下者也臣人者推赤心以事上者也上下交感政是以和故大易之义在上者其道下降在下者其道上行则曰天地交泰上者自居其上下者自居其下则曰天地不交否然则为上而下降甚易为下而上达甚难何者君人者其势足以行人之道其贵足以显人之德其富足以聚人其义足以感人贤人君子望景而归之理自然也茍不逆之可矣又况于礼致之者哉故齐桓之德薄也犹能使管仲受执宁戚扣角况圣君乎此易之效也人臣者在贫贱之中处疎逺之地有上下之隔有在右之蔽自媒则有暗投之患因人则有茍合之誉礼秩之不足则不肯进也况不礼之哉故以仲尼之圣怀救世之心厯聘七十而不一遇况常人乎此难之效也然则士之失君所丧者富贵耳庄老吏隠于陵躬耕商皓采芝君平卖卜未失其所以为士也君之失士或丧既安之业或败垂成之功纣踣于京厉流于彘鲁哀奔呉项羽屠裂则失其所以为君也圣帝明王鉴其若此故屈己以下士推诚以接物轩辕问道于下风唐尧求贤于侧陋周公吐餐于白屋汉祖辍洗于布衣况朝廷之臣乎夫朝廷之臣位有前后任有小大至于君臣之分诚心所感其揆一也诗曰嗟我怀人寘彼周行卿士大夫各居其位所谓周行也言周行之中皆所怀之人也书曰汝则有大疑谋及乃心谋及卿士谋及庶人大疑大政也庶民犹与焉况羣臣乎此治世之主至公之义也世之衰也疎公卿而亲近习惮君子而狎佞人亲而狎之也以为腹心疎而惮之也以为雠敌是政出于羣小而责及于大臣如此而不乱未之有也君子之事上也近之不敢佞逺之不敢怨受命无二虑临难无茍免小人之事上也逺之则憾近之则比受命则顾望临难则幸生人君不能熟察也以为我之所亲彼亦尽忠我之所疎彼亦怀二于是聴鉴惑于外精神滑扵中及乱之来也小人无忘生之节君子非死难之所楚灵殒于干溪二世弑于望夷而莫之救也其所繇者自私与自胜也自私故惭与君子言自胜故惮与君子言此小人所以易见亲君子所以易见疎也夫亡国非无贤臣乱主非独坐于堂上也用心之不一也书曰一哉王心诗曰淑人君子其仪一兮人君用心一则贤臣知所从矣  

持权论【`徐铉`】  

天下所以奉者君也君之所以尊者权也权者非他也赏罚而已矣赏公则当善而为善者进矣罚公则当恶而为恶者退矣若然则君子在位小人在野而权不在公室者未之有也中才之君知赏罚之权不可失而不知所以守之之道欲人之怀己也则必赏自我出欲人之畏己也则必罚自我行此乱之本也老子曰为者败之执者失之赏罚者受之于先王行之于有司人君正其本遏其淫而已茍自为之而自执之其与几何尚书数尧之德曰聪明文思及其举舜也则四岳师钖尧曰予闻如何朕其试哉夫尧既闻舜之行贤犹待四岳举然后登用此则赏不必己出也周公作万代之典设三听之法众聴则杀之众疑则赦之此则罚不必已出也汉髙祖气吞羣雄威振海外然而不敢以私忿诛季布不敢以私惠赏丁公秦始皇亲治庶务以衡石自程羣臣莫得专任而秦汉之成败岂不明哉然则赏罚在于公不在于自执必矣魏晋已降剏业之君才略冠世功勲震主既当失政之代遂践数终之运后世人君惩其若是故憎疾胜已诛锄髙名所谓同归于乱者也昔楚庄王谋事而当羣臣莫能及退而有忧色曰楚国之大而羣臣莫吾及吾国其亡乎此所以饮马于河也汉髙祖自谓不如三杰而能用之所以有天下也梁武在雍州时破魏将王肃得其布箱书见魏帝手勅曰吾闻萧衍善用兵勿与斗其威名如此及其为帝也乃用临川王宏贞阳侯明为将在竟陵府时与谢脁王融之俦齐名及其为帝也乃用陆验石珍为心膂何者患其失权贪其易制曾不知亡国之衅始基于此也夫权者非谓其强臣专政王命不行前邀九锡后征殊礼也盖人君有偏聴焉有偏好焉偏听则朋党有所附矣偏好则奸邪有所入矣朋党势固奸邪在侧人主以不闻过为贤不违命为治如是则赏罚者朋党之所为而假于人主矣当时之人知其如此亦且弃正义而事朋党背公室而向私门非徒竞利且以避害然则权安在哉后魏孝明时卫士数千人焚领军张彝宅杀其父子朝廷惧以为乱也止诛八人余并释之髙欢时在民间闻而叹曰乱之始也乃散家财招集亡命卒移魏祚魏人不知失权之始在乎孝明及髙氏执政方云禄去公室不亦晩乎诚令人君用法公共接下均一善善而能用之恶恶而能去之不以己之私防天下之义虽复体非圣贤盖亦思过半矣呜呼斯道也甚易知甚易行甚易效而鲜能行者盖夫疑信之际贪旦夕之便因循僶勉以至政隳势败而自不之知也传曰失之毫厘差以千里岂虚言哉  

根本论【`石介`】  

善为天下者不视其治乱视民而已矣民者国之根本也天下虽乱民心未离不足忧也天下虽治民心离可忧也人皆曰天下国家孰为天下孰为国家民而已有民则有天下有国家无民则天下空虚矣国家名号矣空虚不可居名号不足守然则民其与天下存亡乎其与国家衰盛乎自古四夷不能亡国大臣不能亡国惟民能亡国民国之根本也未有根本亡而枝叶存者故桀之亡以民也纣之亡亦以民也秦之亡亦以民也汉有平城之危诸吕之难七国之反王莽之夺汉终不亡民心未去也唐有武氏之变禄山之祸思明朱泚宗权希烈诸侯之叛唐终不亡民心未去也夫四夷大臣非不能亡国民心尚在也观汉髙祖文景唐太宗其有以结民心之固王莽夺取汉已亡矣而民尚思汉恩未已故光武乘之中兴武氏禄山朱泚思明宗权希烈诸侯之乱唐已亡矣而民尚思唐德未已故终至于二百年民之未叛也虽四夷之强诸侯之位大臣之势足以移国足倾天下而终不能亡也莽等不能亡汉武氏禄山诸冦不能亡唐是也民之叛也虽以百里虽以匹夫犹能亡国汤以七十里亡夏文王以百里亡商陈胜以匹夫亡秦是也噫民之未叛也虽四夷诸侯大臣不臣不能亡国况匹夫乎民之叛也虽匹夫犹能亡国况四夷乎矧诸侯乎矧大臣乎噫为天下国家者可不务民乎书曰可畏非民孟子曰民为贵社稷次之君为轻故古之天子重民也不敢侮于鳏寡民虽匹夫也有奸雄有豪杰有义勇伊尹吕望义勇也陈胜豪杰也黄巢奸雄也伊尹吕望不忍桀纣之民涂炭奋于畊钓起佐汤武放桀伐纣义勇矣夫陈胜不堪秦之民苦役愤然举兵以诛秦豪杰矣夫黄巢伺唐之隙因民之饥聚兵以扰天下奸雄矣夫书曰可畏非民有奸雄有豪杰有义勇可不畏乎是以圣人不敢侮于鳏寡盖不可以匹夫待民也孟子谓民贵社稷次君轻盖不敢以万乘骄民也吁昬君庸主不知民为天下国家之根本以草莽视民以鹿豕视民故民离叛天下国家倾丧呜呼民可忽哉臣观太祖皇帝太宗皇帝真宗皇帝皇帝陛下养民勤矣爱心至矣然而天下之民困其故何哉郡守县令滥也僧尼多也祠庙繁也差役重也支移远也贡献劳也馆驿弊也吏易数也兼并盛也游惰众也今欲息民之困在择郡守县令减僧尼禁祠庙省差役罢支移停贡献寛馆驿久使任抑兼并斥游惰谨求其利病而各着于篇  

才德论【`司马光`】  

世之所谓贤者何哉非才与德之谓邪二者殊异不可不察所谓才者存诸天德者存诸人智愚勇怯才也愚不可强智怯不可强勇四者有常分而不可移故曰存诸天善恶逆顺德也人茍弃恶而取善变逆而就顺孰御之哉故曰存诸人譬之于物金可以为锺可以为鼎玉可以为珪可以为璧此存诸人者也玉不可以为锺鼎金不可以为珪璧此存诸天者也存诸天者圣人因而用之存诸人者圣人教而成之虽然自非上圣必有偏也厚于才者或薄于德丰于德者或杀于才钧之不能两全宁舍才而取德昔者酆舒有三隽才恃之而不务德晋灭之智宣子将以瑶为后智果曰不如宵也瑶之贤于人者五其不逮者一也美须长大则贤射御足力则贤技艺毕给则贤巧文辩慧则贤强毅果敢则贤如是而甚不仁以其五贤陵人而以不仁行之智宗必灭宣子弗听智氏果亡故曰宁舍才而取德抑又闻之为国家者进取莫若才守成莫若德进取不以才则无功守成不以德则不久陈平贪污之人也韩信无耻之士也樊哙屠者而郦食其酒徒也天下之至贱无行者也然其才皆有过人者汉祖举而用之故蹶秦仆项而卒兼天下也魏国置相而用田文呉起不悦与之论功田文曰我战斗治民皆不如子若主幼国危大臣未附百姓不信当是时属之子乎属之我乎呉起乃谢曰属之子矣此言田文无他技能惟忠厚可信也夫有德者必不反其君故可以托六尺之孤寄百里之命为社稷臣有才者不必忠信故以覊策御之而为德者役也然则德者掌也才者指也掌亡则指不可用矣是故民者田也国者苖也才耒耜也德膏泽也进取不以才犹无耒耜而耕也虽勤灌溉不能生矣守成不以德犹既种而无膏泽也苖槁无日矣故人主利其耒耜以垦治其民而封殖其国又引膏泽以溉之使其本根深固而枝叶葰茂故子孙谨守其畔获而食之而已复何为哉  

近名论【`范仲淹`】  

老子曰名与身孰亲庄子曰为善无近名此皆道家之训使人薄于名而保其真斯人之徒非爵禄可加赏罚可动岂为国家之用哉我先王以名为教使天下自劝汤解网文王葬枯骨天下诸侯闻而归之是三代人君已因名而重也太公直钓以邀文王夷齐饿死于西山仲尼聘七十国以求行道是圣贤之流无不涉乎名也孔子作春秋即名教之书也善者褒之不善者贬之使君臣爱令名而劝畏恶名而慎矣夫子曰疾没世而名不称易曰善不积不足以成名然则为善近名岂无伪耶臣请辩之孟子曰尧舜性之也三王身之也五霸假之也后之诸侯逆天暴物杀人盗国不复爱其名者也人臣亦然有性本忠孝者上也行忠孝者次也假忠孝而求名者又次也至若简贤附势反道败德弑父叛君惟欲是从不复爱其名者下也人不爱名则虽有刑法干戈不可止其恶也武王克商式商容之闾释箕子之囚封比干之墓是圣人敦奬名教以激劝天下如取道家之言不使近名则岂复有忠臣烈士为国家之用哉  

赏罚论【`刘敞`】  

赏为劝有功也赏必以春夏不已怠乎罚为惩有罪也罚必以秋冬不以缓乎怠则不劝缓则不惩然而曰赏以春夏罚以秋冬者是非圣人之意也应之曰否子所谓功者谓扶世治民之为功乎抑谓辟土强兵之为功乎子所谓罪者谓丧业失序之为罪乎抑谓残民害上之为罪乎子赏之劝也将劝其至于善而已乎将幸其身而已也子罚之惩也将勉其至于耻乎将勉其身而已也吾语汝圣王之治圣王之治官得其职民劝其事物安其所无独治之名无仓卒之功是以三载考绩三考黜陟幽明其陟也所谓赏其黜也所谓罚赏以春夏罚以秋冬则何怠且缓之有古者唯军赏不逾时军罚亦不逾时用命赏于祖欲民速得为善之利也不用命戮于社欲民速见为不善之辜也是圣王之所不得已而用之者也非所以治士大夫故子之所刺者平世之治也子之所称者军中之法也且夫赏为劝善也为善者终身诚之今一赏以春夏而已至于怠矣则是虽为善未尝不伪也从而赏之是赏伪也岂所谓善乎与其赏是人也则若勿赏是人也故君子正行非以干禄也经德非以希世也爱民非以沽誉也尊主非以怀赏也故有功虽赏不骄赏之虽晩不怠曰非春夏则不可赏乎趣取赏而已矣何必春夏为曰否是所谓顺天者也为人父者莫不欲其子之孝于己欲其子之孝于己莫若己为孝为人上者莫不欲其下之顺于己欲其下之顺于己莫若己为顺天者王之上也王者诸侯之上也诸侯者大夫士之上也故王者顺天则诸侯顺王诸侯顺王则大夫士顺君君之所为而大夫士为之是良大夫士也王之所为而诸侯为之是贤诸侯也天之所为而王者为之是圣王也故春夏者天之和气也天所以施生也物之所荣也故赏行焉秋冬者天之义气也天所以肃杀也人物之所畏也故罚行焉故赏罚之所以顺天者臣事君也子事父也少事长也贱事贵也其本在王天下之君悦而言之曰王犹顺天则天下之君莫不悦而顺王天下之君悦而顺王则天下之大夫士悦而言之曰君犹顺王则天下之大夫士莫不悦而顺君故王者父事天母事地兄事日非以祈报也以达天下之大义也  

患盗论【`刘敞`】  

天下方患盗或问刘子曰盗可除乎对曰何为不可除也顾盗有源能止其源何盗之患或曰请问盗源对曰衣食不足盗之源也政赋不均盗之源也教化不修盗之源也一源慢则探囊发箧而为盗矣二源慢则执兵刃刦良民而为盗矣三源慢则攻城邑略百姓而为盗矣此所谓盗有源也丰世无盗者足也治世无贼者均也化世无乱者顺也今不务衣食而务无盗贼是止水而不塞源也不务化盗而务禁盗是纵焚而救以升龠也且律使窃财者刑伤人者死其法重矣而盗不为止者非不畏死也念无以生以谓坐而待死不若起而图生也且律使凡盗贼能自吿者除其罪或赐之衣裳剑带官爵品秩其恩深矣而盗不应募非不愿生也念无以乐生以谓为民乃甚苦为盗乃甚逸也然则盗非其自欲为之繇上以法驱之使为也其不欲出也非其自不欲出繇上以法持之使留也若夫衣食素周其身廉耻夙加其心彼唯恐不得齿良人何敢然哉故惧之以死而不惧劝之以生而不劝则虽烦直指之使重督捕之科固未有益也今有司本源之不恤而倚办于牧守此乃臧武仲所以辞不能诘也凡人有九年耕然后有三年之食有三年之食然后可教以礼义今所以使衣食不足政赋不均教化不修者牧守乎哉吾恐未得其益而汉武沉命之敝殆复起矣若乃尚摘发之术任巧谲之数者未足以絶奸而雍子因以见杀于晋故仲尼有言听讼吾犹人也必也使无讼乎推而广之亦曰用兵吾犹人也必也使无战乎引而伸之亦曰禁盗吾犹人也必也使无盗乎盍亦反其本而已矣爰自元昊犯边中国颇多盗山东尤甚天子使侍御史督捕且招懐之不能尽得于是令州郡盗发而不輙得者长吏坐之欲重其事予以谓未尽于防故作此论  

## 文章辨体彚选卷四百十四

（明）贺复征 编  

○论二十三  

本论上【`宋欧阳修`】  

天下之事有本末其为治者有先后尧舜之书略矣后世之治天下未尝不取法于三代者以其推本末而知所先后也三王之为治也以理数均天下以爵地等邦国以井田域民以职事任官天下有定数邦国有定制民有定业官有定职使下之共上勤而不困上之治下简而不劳财足于用而可以备天灾也兵足以御患而不至于为患也凡此具矣然后饰礼乐兴仁义以教导之是以其政易行其民易使风俗淳厚而王道成矣虽有荒子孱孙继之犹七八百岁而后已夫三王之为治岂有异于人哉财必取于民官必养于禄禁暴必以兵防民必以刑与后世之治者大抵同也然后世常多乱败而三王独能安全者何也三王善推本末知所先后而为之有条理后之有天下者孰不欲安且治乎用心益劳而政益不就諰諰然常恐乱败及之而輙以至焉者何也以其不推本末不知先后也当今之务众矣所当先者五也其二者有司之所知其三者则未之思也足天下之用莫先乎财系天下之安危莫先乎兵此有司之所知也然财丰矣取之无限而用之无度则下益屈而上益劳兵强矣而不知所以用之则兵骄而生祸所以节财用兵者莫先乎立制制己具备兵已可使财已足用所以共守之者莫先乎任人是故均财而节兵立法以制之任贤以守法尊名以厉贤此五者相为用有天下者之常务当今之世所先而执事者之所忽也今四海之内非有乱也上之政令非有暴也天时水旱非有大故也君臣上下非不和也以晏然至广于天下无一间隙之端而南夷敢杀天子之命吏西夷敢有崛强之王北夷敢有抗礼之帝者何也生齿之数日益众土地之产日益广公家之用日益急四夷不服中国不尊天下不实者何也以五者之不备故也请试言其一二方今农之趋耕可谓劳矣工商取利乎山泽可谓勤矣上之征赋榷易商利之臣可谓纤悉而无遗矣然一遇水旱如明道景佑之间则天下公私乏絶是无事之世民无一岁之备而国无数年之储也以此知财之不足也古之善用兵者可使之赴水火今厢禁之军有司不敢役必不得己而暂用之则谓之借倩彼兵相谓曰官倩我而官之文符亦曰倩夫赏者所以酬劳也今以大礼之故不劳之赏三年而一徧所费八九十万有司不敢缓月日之期兵之得赏不以无功知愧乃称多量少比好嫌恶小不如意则羣聚而呼持挺欲击天子之大吏无事之时其犹若此以此知兵骄也夫财用悉出而犹不足者以无定数也以兵之敢骄者以用之未得其术以此知制之不立也夫财匮兵骄法制未一而莫有奋然忘身许国者以此知不任人也不任人者非无人也彼或挟财藴知特以时方恶人之好名各藏畜收敛不敢奋露惟恐近于名以犯时人所恶是以人人变贤为愚愚者无所责贤者被讥疾遂使天下之事将弛废而莫敢出力以为之此不尚名之弊者天下之最大患也故曰五者之皆废也前日五代之乱可谓极矣五十三年之间易五姓十三君而亡国被弑者八长者不过十余岁甚者三四岁而亡夫五代之主岂皆愚者耶其心岂乐祸乱而不欲为久安之计乎顾其力有不能为者时也当是时也东有汾晋西有岐蜀北有契丹南有江淮闽广呉越荆潭天下分为十三四四面环之以至狭之中国又有叛将强臣割而据之其君天下者类皆为国日浅威德未洽强君武主力而为之仅以自守不幸孱子懦孙不过一再传而复乱败是以养兵如儿子之啖虎狼犹恐不为用尚何敢制以残弊之民人赡无訾之征赋头会箕敛犹恐不足尚何曰节财以富民天下之势方若弊庐补其奥则隅坏整其桷则栋倾枝撑扶持茍存而已尚何暇法象规员矩方而为制度乎是以兵无制用无节国家无法度一切茍且而已今宋之为宋八十年矣外平僣乱无抗敌之国内削方镇无强叛之臣天下为一海内晏然为国不为不久天下不为不广也语曰长袖善舞多财善贾言有资者其为易也方今承三圣之基业据万乘之尊名以有四海一家之天下尽大禹贡赋之地莫不内输唯上之所取不可谓乏财六尺之卒荷戈胜甲力彀五石之弩弯二石之弓者数百万惟上制而令之不可谓乏兵中外之官居职者数千员官三班吏部常积者又数百三岁一诏布衣而应诏者万余人试礼部者七八千惟上之择不可谓乏贤民不见兵革于今几四十年矣外振兵武攘夷狄内修法度兴德化惟上之所为不可谓无暇以天子之慈圣仁俭得一二明智之臣相与而谋之天下积聚可如文景之富制礼作乐可如成周之盛奋发威烈以耀名誉可如汉武帝唐太宗之显赫论道德可兴尧舜之治然而财不足用于上而下已弊兵不足威于外而敢骄于内制度不可为万世法而日益丛杂一切茍且不异五代之时此甚可叹也是所谓居得致之位当可致之时又有能致之资然谁惮而久不为乎  

本论中【`欧阳修`】  

佛法为中国患千余岁世之卓然不惑而有力者莫不欲去之己尝去矣而复大集攻之暂破而愈坚扑之未灭而愈炽遂至于无可柰何是果不可去耶盖亦未知其方也夫医者之于疾也必推其病之所自来而治其受病之处病之中人乘乎气虚而入焉则善医者不攻其疾而务养其气气实则病去此自然之效也故救天下之患者亦必推其患之所自来而治其受患之处佛为夷狄去中国最逺而有佛固已久矣尧舜三代之际王政修明礼义之教充于天下于此之时虽有佛无繇而入及三代衰王政阙礼义废后二百余年而佛至乎中国繇是言之佛所以为吾患者乘其阙废之时而来此其受患之本也补其阙修其废使王政明而礼义充则虽有佛无所施于吾民矣此亦自然之势也昔尧舜三代之为政设为井田之法籍天下之人计其口而皆授之田凡人之力能胜耕者莫不有田而耕之敛以什一差其征赋以督其不勤使天下之人力皆尽于南亩而不暇乎其它然乂惧其劳且怠而入于邪僻也于是为制牲牢酒醴以养其体弦匏俎豆以悦其耳目于其不耕休力之时而教之以礼故因其田猎而为搜狩之礼因其嫁娶而为婚姻之礼因其死葬而为丧祭之礼因其饮食羣聚而为乡射之礼非徒以防其乱又因而教之使知尊卑长幼凡人之大伦也故凡养生送死之道皆因其欲而为之制饰之采物而文焉所以悦之使其易趣也顺其情性而节焉所以防之使其不过也然犹惧其未也又为立学以讲明之故上自天子之郊下至乡党莫不有学择民之聪明者而习焉使相告语而诱劝其愚惰呜呼何其备也盖尧舜三代之为政如此其虑民之意甚精治民之具甚备防民之术甚周诱民之道甚笃行之以勤而被于物者洽浸之以渐而入于人者深故民之生也不用力乎南畆则从事乎礼乐之际不在其家则在乎庠序之间耳闻目见无非仁义乐而趋之不知其倦终身不见异物又奚暇夫外慕哉故曰虽有佛无繇而入者谓有此具也及周之衰秦并天下尽去三代之法而王道中絶后之有天下者不能勉强其为治之具不备防民之渐不周佛于此时乘间而出千有余岁之间佛之来者日益众吾之所为者日益坏井田最先废而兼并游惰之奸起其后所谓搜狩婚姻丧祭乡射之礼凡所以教民之具相次而尽废然后民之奸者有暇而为他其良者泯然不见礼义之及已夫奸民有余力则思为邪僻良民不见礼义则莫知所趋佛于此时乘其隙方鼔其雄诞之说而牵之则民不得不从而归矣又况王公大人往往倡而驱之曰佛是真可归依者然则吾民何疑而不归焉幸而有一不惑者方艴然而怒曰佛何为者吾将操戈而逐之又曰吾将有说以排之夫千载之患徧于天下岂一人一日之可为民之沈酣入于骨髓非口舌之可胜然则将柰何曰莫若修其本以胜之昔战国之时杨墨交乱孟子患之而专言仁义故仁义之说胜则杨墨之学废汉之时百家并兴董生患之而退修孔氏故孔氏之道明而百家息此所谓修其本以胜之之效也今八尺之夫被甲荷戟勇盖三军然而见佛则拜闻佛之说则有畏慕之诚者何也彼诚壮佼其中心茫然无所守而然也一介之士渺然柔懦进趋畏怯然而闻有道佛者则义形于色非徒不为之屈又欲驱而絶之者何也彼无他焉学问明而礼义熟中心有所守以胜之也然则礼义者胜佛之本也今一介之士知礼义者尚能不为之屈使天下皆知礼义则胜之矣此自然之势也  

本论下【`欧阳修`】  

昔荀卿子之说以为人性本恶著书一篇以持其论予始爱之及见世人之归佛者然后知荀卿之说谬焉甚矣人之性善也彼为佛者弃其父子絶其夫妇于人之性甚戾又有蚕食虫蠧之病然而民皆相率而归焉者以佛有为善之说故也呜呼诚使吾民晓然知礼义之为善则安知不相率而从哉柰何教之谕之之不至也佛之说熟于人耳入乎其心久矣至于礼义之事则未尝见闻今将号于众曰禁汝之佛而为吾礼义则民将骇而走矣莫若为之以渐使其不知而趣焉可也盖鲧之治水也障之故其害益暴及禹之治水也导之则其患息盖患深势盛则难与敌莫若驯致而去之易也今尧舜三代之政其说尚传其具皆在诚能讲而修之行之以勤而浸之以渐使民皆乐而趋焉则充行乎天下而佛无所施矣传曰物莫能两大自然之势也奚必曰火其书而庐其居哉昔者戎狄蛮夷杂居九州岛之间所谓徐戎白狄荆蛮淮夷之类是也三代既衰若此之类并侵乎中国故秦以西戎据宗周呉楚之国皆僣称王春秋书用鄫子传记被髪于伊川而仲尼亦以不左衽为幸当是之时佛虽不来中国几何其不大也以是而言王道不明而仁义废则中国之患生矣及孔子作春秋尊中国而贱吴楚然后王道复明方今九州岛之民莫不右衽而冠带其为患者特佛耳其所以胜之之道非有甚髙难行之说也患乎忽而不为耳夫郊天祀地与乎宗庙社稷朝廷之仪皆天子之大礼也今皆举而行之至于所谓搜狩婚姻丧祭乡射之礼此郡县有司之事也在乎讲明而须布之尔然非行之以勤浸之以渐则不能入于人而成化自古王者之政必世而后仁今之议者将曰佛来千余岁有力者尚无可柰何何用此迂缓之说为是则以一日之功不速就而弃必世之功不为也可不惜哉昔孔子叹为俑者不仁盖叹乎启其渐而至于用殉也然则为佛者不犹甚于作俑乎当其始来未见其害引而内之今之为害着矣非特先觉之明而后见也然而恬然不以为怪者何哉夫物极则反数穷必变此理之常也今佛之盛久矣乘其穷极之时可以反而变之不难也昔三代之为政皆圣人之事业及其久也必有弊故三代之术皆变其质文而相救就使佛为圣人及其弊也犹将救之况其非圣者乎夫奸邪之士见信于人者彼虽小人必有所长以取信是以古之人君惑之至于乱亡而不悟今佛之法可谓奸且邪矣盖其为说亦有可以惑人者使世之君子虽见其弊而不思救岂又善惑者欤抑亦不得其救之之术也救之莫若修其本以胜之舍是而将有为虽贲育之勇孟轲之辩太公之阴谋吾见其力未及施言未及出计未及行而先已陷于祸败矣何则患深势盛难与敌非驯致而为之莫能也故曰修其本以胜之作本论  

朋党论【`欧阳修`】  

臣闻朋党之说自古有之惟幸人君辨其君子小人而已大凡君子与君子以同道为朋小人与小人以同利为朋此自然之理也然臣谓小人无朋惟君子则有之其故何哉小人所好者禄利也所贪者财货也当其同利之时暂相党引以为朋者伪也及其见利而争先或利尽而交疎则反相贼害虽其兄弟亲戚不能相保故臣谓小人无朋其暂为朋者伪也君子则不然所守者道义所行者忠信所惜者名节以之修身则同道而相益以之事国则同心而共济终始如一此君子之朋也故为人君者但当退小人之伪朋用君子之真朋则天下治矣尧之时小人共工驩兠等四人为一朋君子八元八凯十六人为一朋舜佐尧退四凶小人之朋而进元凯君子之朋尧之天下大治及舜自为天子而皋夔稷契等二十二人并列于朝更相称美更相推让凡二十二人为一朋而舜皆用之天下亦大治书曰纣有臣亿万惟亿万心周有臣三千惟一心纣之时亿万人各异心可谓不为朋矣然纣以亡国周武王之臣三千人为一大朋而周用以兴后汉献帝时尽取天下名士囚禁之目为党人及黄巾贼起汉室大乱后方悔悟尽解党人而释之然已无救矣唐之晩年渐起朋党之论及昭宗时尽杀朝之名士咸投之黄河曰此辈清流可投浊流而唐遂亡矣夫前世之主能使人人异心不为朋莫如纣能禁絶善人为朋莫如汉献帝能诛戮清流之朋莫如唐昭宗之世然皆乱亡其国更相称美推让而不自疑莫如舜之二十二臣舜亦不疑而皆用之然而后世不诮舜为二十二人朋党所欺而称舜为聪明之圣者以能辨君子与小人也周武之世举其国之臣三千人共为一朋自古为朋之多且大莫如周然周用此以兴者善人虽多而不厌也夫兴亡治乱之迹为人君者可以鉴矣  

原弊论【`欧阳修`】  

孟子曰养生送死王道之本管子曰仓廪实而知礼节故农者天下之本也而王政所由起也古之为国者未尝敢忽而今之为吏者不然簿书听断而已矣闻有道农之事则相与笑之曰鄙夫知赋敛财用之为急不知务农为先者是未原为政之本末也知务农而不知节用以爱农是未尽务农之方也古之为政者上下相移用以济下之用力者甚勤上之用物者甚节民无遗力国不过费上爱其下下给其上使不相困三代之法皆如此而最备于周周之法曰井牧其田十而一之一夫之力督之必尽其所任一日之用节之必量其所入一岁之耕供公与民食皆出其间而常有余故三年而余一年之备今乃不然耕者不复督其力用者不复计其出入一岁之耕供公仅足而民食不过数月甚者场功甫毕簸糠麸而食秕稗或采橡实畜菜根以延冬春夫糠核橡实孟子所谓狗彘之食也而卒岁之民不免食之不幸一水旱则相枕为饿殍此甚可叹也夫三代之为国公卿士庶之禄廪兵甲车牛之材用山林宗庙鬼神之供给未尝阙也是皆出于农而民之所耕不过今九州岛之地也岁之凶荒亦时时而有与今无以异今固尽有向时之地而制度无过于三代者昔者用常有余而今常不足何也其为术相反而然也昔者知务农又知节用今以不勤之农赡无节之用故也非徒不勤农又为众弊以耗之非徒不量民力以为节又直不量天力之所任也何谓众弊有诱民之弊有兼并之弊有力役之弊请详言之今坐华屋享美食而无事者曰浮图之民仰衣食而养妻子者曰兵戎之民此在三代时南畆之民也今之议者以浮图并周孔之事曰三教不可以去兵戎曰国备不可以去浮图不可并周孔不言而易知请试言兵国家自景德罢兵三十三岁矣兵尝经用者老死今尽而后来者未尝闻金鼔识战阵也生于无事而饱于衣食也其势不得不骄惰今卫兵入宿不自持被而使人持之禁兵给粮不自荷而雇人荷之其骄如此况肯冒辛苦以战鬬乎前日西边之吏如髙化军齐宗举两用兵而輙败此其效也夫就使兵耐辛苦而能战斗虽耗农民为之可也柰何有为兵之虚名而其实骄惰无用之人也古之凡民长大壮徤者皆在南畆农隙则教之以战今乃大异一遇凶岁则州郡吏以尺度量民之长大而试其壮徤者招之去为禁兵其次不及尺度而稍怯弱者籍之以为厢兵吏招人多者有赏而民方穷时争投之故一经凶荒则所留在南畆者惟老弱也而吏方曰不收为兵则恐为盗噫茍知一时之不为盗而不知其终身骄惰而窃食也古之长大壮徤者任耕而老弱者游惰今之长大壮徤者游惰而老弱者留耕也何相反之甚邪然民尽力乎南畆者或不免乎狗彘之食而一去为僧兵则终身安佚而享丰腴则南畆之民不得不日减也故曰有诱民之弊者谓此也其耗之一端也古者计口而受田家给而人足井田既坏而兼并乃兴今大率一户之田及百顷者养客数十家其间用主牛而出己力者用己牛而事主田以分利者不过十余户其余皆出产租而侨居者曰浮客而有畬田夫此数十家者素非富而畜积之家也其春秋神社婚姻死葬之具又不幸遇凶荒与公家之事当其乏时尝举债于主人而后偿之息不两倍则三倍及其成也出种与税而后分之偿三倍之息尽其所得或不能足其场功朝毕而暮乏食则又举之故冬春举食则指麦于夏而偿麦偿尽矣夏秋则指禾于冬而偿也似此数十家者常食三倍之物而一户常尽取百顷之利也夫主百顷而出税赋者一户尽力而输一户者数十家也就使国家有寛征薄赋之恩是徒益一家之幸而数十家者困苦常自如也故曰有兼并之弊者谓此也此亦耗之一端也民有幸而不役于人能有田而自耕者下自二顷至百顷皆以等书于籍而公役之多者为大役少者为小役至不胜则贱卖其田或逃而去故曰有力役之弊者谓此也此亦耗之一端也夫此三弊是其大端又有竒衺之民去为浮巧之工与夫兼并商贾之人为僣侈之费又有贪吏之诛求赋敛之无名其弊不可以尽举也既不劝之使勤又为众弊以耗之大抵天下中民之士富且贵者化麤粝为精善是一人常食五人之食也为兵者养父母妻子而计其馈运之费是一兵常食五农之食也为僧者养子弟而自丰食是一僧常食五农之食也贫民举倍息而食者是一人常食二人三人之食也天下几何其不乏也何谓不量民力以为节方今量国用而取之民未尝量民力而制国用也古者冢宰制国用量入以为出一岁之物三分之一以给公上一以给民食一以备凶荒今不先制乎国用而一切临民而取之故有支移之赋有和籴之粟有入中之粟有和买之绢有杂料之物茶盐山泽之利有榷有征制而不足则有司屡变其法以争毫末之利用心益劳而益不足者何也制不先定而取之无量也何谓不量天力之所任此不知水旱之谓也夫阴阳在天地间腾降而相推不能无愆伏如人身之有血气不能无疾病也故善医者不能使人无疾病疗之而已善为政者不能使岁无凶荒备之而己尧汤大圣不能使无水旱而能备之者也古者丰年补救之术三年耕必留一年之蓄是凡三岁期一岁以必灾也此古之善知天者也今有司之调度用足一岁而已是期天岁岁不水旱也故曰不量天力之所任是以前二三岁连遭旱蝗而公私乏食是期天之无水旱卒而遇之无备故也夫井田什一之法不可复用于今为计者莫若就民而为之制要在下者尽力而无耗弊上者量民而用有节则民与国庶几乎俱富矣今士大夫方共修太平之基颇推务本以兴农故輙原其弊而列之以俟兴利除害者采于有司也  

## 文章辨体彚选卷四百十五

（明）贺复征 编  

○论二十四  

明论【`宋蘓洵`】  

天下有大知有小知人之智虑有所及有所不及圣人以其大知而兼其小知之功贤人以其所及而济其所不及愚者不知大知而以其所不及丧其所及故圣人之治天下也以常而贤人之治天下也以时既不能常又不能时悲夫殆哉夫惟大知而后可以常以其所及济其所不及而后可以时常也者无治而不治者也时也者无乱而不治者也日月经乎中天大可以被四海而小或不能入一室之下彼固无用此区区小明也故天下视日月之光俨然其若君父之威故自有天地而有日月以至于今而未尝可以一日无焉天下尝有言曰叛父母亵神明则雷霆下击之雷霆固不能为天下尽击此等辈也而天下之所以兢兢然不敢犯者有时而不测也使雷霆日轰轰焉遶天下以求夫叛父母亵神明之人而击之则其人未必能尽而雷霆之威无乃亵乎故夫知日月雷霆之分者可以用其明矣圣人之明吾不得而知也吾独爱夫贤者之用其心约而成功博也吾独怪夫愚者之用其心劳而功不成也是无他也专于其所及而及之则其及必精兼于其所不及而及之则其及必粗及之而精人将曰是惟无及及则精矣不然吾恐奸雄之窃笑也齐威王即位大乱三载威王一奋而诸侯震惧二十年是何修何营耶夫齐国之贤者非独一即墨大夫明矣乱齐国者非独一阿大夫与左右誉阿而毁即墨者几人亦明矣一即墨大夫易知也一阿大夫易知也左右誉阿而毁即墨者几人易知也从其易知而精之故用心甚约而成功博也天下之事譬如有物十焉吾举其一而人不知吾之不知其九也厯数之至于九而不知其一不如举一之不可测也而况乎不至于九也  

谏论上【`蘓洵`】  

古今论谏常与讽而少直其说盖出于仲尼吾以为讽直一也顾用之之术何如耳伍举进隠语楚王淫益甚茅焦解衣危论秦帝立悟讽固不可尽与直亦未易少之吾故曰顾用之之术何如耳然则仲尼之说非乎曰仲尼之说纯乎经者也吾之说参乎权而归乎经者也如得其术则人君有少不为桀纣者吾百谏而百聴矣况虚已者乎不得其术则人君有少不若尧舜者吾百谏而百不聴矣况逆忠者乎然则奚术而可曰机智勇辨如古游说之士而已夫游说之士以机智勇辨济其诈吾欲谏者以机智勇辨济其忠请备论其效周衰游说炽于列国自是世有其人吾独怪夫谏而从者百一说而从者十九谏而死者皆是说而死者未尝闻然而抵触忌讳说或甚于谏由是知不必乎讽谏而必乎术也说之术可为谏法者五理谕之势禁之利诱之激怒之隠讽之之谓也触龙以赵后爱女贤于爱子未旋踵而长安君出质甘罗以杜邮之死诘张唐而相燕之行有日赵卒以两贤王之意语燕而立归武臣此理而谕之也子贡以内忧教田常而齐不得伐鲁武公以麋鹿胁顷襄而楚不敢图周鲁连以烹醢惧垣衍而魏不果帝秦此势而禁之也田生以万户侯启张卿而刘泽封朱建以富贵饵闳孺而辟阳赦邹阳以爱幸恱长君而梁王释此利而诱之也苏秦以牛后羞韩而惠王按剑太息范睢以无王耻秦而昭王长跪请教郦生以助秦凌汉而沛公辍洗聴计此激而怒之也苏代以土偶笑田文楚人以弓缴感襄王蒯通以取妇悟齐相此隠而讽之也五者相倾险诐之论虽然施之忠臣足以成功何则理而谕之主虽昏必悟势而禁之主虽骄必惧利而诱之主虽怠必奋激而怒之主虽懦必立隠而讽之主虽暴必容悟则明惧则恭奋则勤立则勇容则寛致君之道尽于此矣吾观昔之臣言必从理必济莫若唐魏郑公其初实学纵横之说此所谓得其术者与噫龙逢比干不获称良臣无苏秦张仪之术也苏秦张仪不免为游说无龙逢比干之心也是以龙逢比干吾取其心不取其术苏秦张仪吾取其术不取其心以为谏法  

谏论下【`蘓洵`】  

夫臣能谏不能使君必纳谏非真能谏之臣君能纳谏不能使臣必谏非真能纳谏之君欲君必纳乎向之论备矣欲臣必谏乎吾其言之夫君之大天也其尊神也其威雷霆也人之不能抗天触神忤雷霆亦明矣圣人知其然故立赏以劝之传曰兴王赏谏臣是也犹惧其选耎阿谀使一日不得闻其过故制刑以威之书曰臣下不正其刑墨是也人之情非病风丧心未有避赏而就刑者何苦而不谏哉赏与刑不设则人之情又何苦而抗天触神忤雷霆哉自非性忠义不恱赏不畏罪谁欲以言博死者人君又安能尽得性忠义者而任之今有三人焉一人勇一人勇怯半一人怯有与之临乎渊谷者且告之曰能跳而越此谓之勇不然为怯彼勇者耻怯必跳而越焉其勇怯半者与怯者则不能也又告之曰跳而越者与千金不然则否彼勇怯半者奔利必跳而越焉其怯者犹未能也须臾顾见猛虎暴然向逼则怯者不待告跳而越之如康庄矣然则人岂有勇怯哉要在以势驱之耳君之难犯犹渊谷之难越也所谓性忠义不恱赏不畏罪者勇者也故无不谏焉恱赏者勇怯半者也故赏而后谏焉畏罪者怯者也故刑而后谏焉先王知勇者不可常得故以赏为千金以刑为猛虎使其前有所趋后有所避其势不得不极言规矣此三代所以兴也末世不然迁其赏于不谏迁其刑于谏宜乎臣之噤口卷舌而乱亡随之也间或贤君欲闻其过亦不过赏之而已呜呼不有猛虎彼怯者肯越渊谷乎此无他墨刑之废耳三代之后如霍光诛昌邑不谏之臣者不亦鲜哉今之谏赏时或有之不谏之刑缺然无矣茍増其所有有其所无则谀者直佞者忠况忠直者乎诚如是欲闻谠言而不获吾不信也  

御将论【`苏洵`】  

人君御臣相易而将难将有二有贤将有才将而御才将尤难御相以礼御将以术御贤将之术以信御才将之术以智不以礼不以信是不为也不以术不以智是不能也故曰御将难而御才将尤难六畜其初皆兽也彼虎豹能搏能噬而马亦能蹄牛亦能触先王知能搏能噬者不可以人力制故杀之杀之不能驱之而后已蹄者可驭以覊绁触者可拘以楅衡故先王不忍弃其材而废天下之用如曰是能蹄是能触当与虎豹并杀而同驱则是天下无骐骥终无以服乗耶先王之选才也自非大奸剧恶如虎豹之不可以变其搏噬者未尝不欲制之以术而全其才以适于用况为将者又不可责以廉隅细谨顾其才何如耳汉之卫霍赵充国唐之李靖李绩贤将也汉之韩信黥布彭越唐之薛万彻侯君集盛彦师才将也贤将既不多有得才者而任之可也茍又曰是难御则是不肖者而后可也结以重恩示以赤心美田宅丰饮馔歌童舞女以极其口腹耳目之欲而折之以威此先王之所以御才将者也近之论者或曰将之所以毕智竭力犯霜露蹈白刄而不辞者冀赏耳为国家者不如勿先赏以邀其成功或曰赏所以使人不先赏人不为我用是皆一隅之说非通论也将之才固有大小杰然于庸将之中者才小者也杰然于才将之中者才大者也才小志亦小才大志亦大人君当观其才之大小而为制御之术以称其志一隅之说不可用也夫养骐骥者丰其刍粒洁其羁络居之新闲浴之清泉而后责之千里彼骐骥者其志常在千里也夫岂以一饱而废其志哉至于养鹰则不然获一雉饲以一雀获一兎饲以一鼠彼知不尽力于击搏则其势无所得食故然后为我用才大者骐骥也不先赏之是养骐骥者饥之而责其千里不可得也才小者鹰也先赏之是养鹰者饱之而求其击搏亦不可得也是故先赏之说可施之才大者不先赏之说可施之才小者兼而用之可也昔者汉髙帝一见韩信而授以上将解衣衣之推食哺之一见黥布而以为淮南王供具饮食如王者一见彭越而以为相国当是时三人者未有功于汉也厥后追项籍垓下与信越期而不至捐数千里之地以畀之如弃敝屣项氏未灭天下未定而三人者已极富贵矣何则髙帝知三人者之志大不极于富贵则不为我用虽极于富贵而不灭项氏不定天下则其志不已也至于樊哙滕公灌婴之徒则不然拔一城陷一阵而后増数级之爵否则终歳不迁也项氏已灭天下已定樊哙滕公灌婴之徒计百战之功而后爵之通侯夫岂髙帝至此而啬哉知其才小而志小虽不先赏不怨而先赏之则彼将泰然自满而不复以立功为事故也噫方韩信之立于齐蒯通武渉之说未去也当是之时而夺之王汉其殆哉夫人岂不欲三分天下而自立者而彼则曰汉王不夺我齐也故齐不捐则韩信不懐韩信不懐则天下非汉之有呜呼髙帝可谓知大计矣  

兵制论【`苏洵`】  

三代之时举天下之民皆兵也兵民之分自秦汉始三代之时闻有诸侯抗天子之命矣未闻有卒伍呌呼衡行者也秦汉以来诸侯之患不减于三代而御卒伍者乃如畜虎豹圏槛一缺咆哮四出其故何也三代之兵耕而食蚕而衣故劳劳则善心生秦汉以来所谓兵者皆坐而衣食于县官故骄骄则无所不为三代之兵皆齐民老幼相养疾病相救出相礼让入相慈孝有忧相吊有喜相庆其风俗优柔而和易故其兵畏法而自重秦汉以来号齐民者比之三代则既已薄矣况其所谓兵者乃其齐民之中尤为凶悍桀黠者也故常慢法而自弃夫民耕而食蚕而衣虽不幸而不给犹不我咎也今谓之曰尔无耕尔无蚕为我兵吾衣食尔他日一不充其欲彼将曰向谓我无耕无蚕今而不我给也然则怨从是起矣夫以有善心之民畏法目重而不我咎欲其为乱不可得也既骄矣又慢法而自弃以怨其上欲其不为乱亦不可得也且夫天下之地不加于三代天下之民衣食乎其中者又不减于三代平居无事占军籍畜妻子而仰给于斯民者则徧天下不知其数奈何民之不日剥月割以至于流亡而无告也其患始于废井田开阡陌一壊而不可复收故虽有明君贤臣焦思极虑而求以救其弊卒不过开屯田置府兵使之无事则耕而食耳呜呼屯田府兵其利既不足以及天下而后世之君又不能循而守之以至于废陵夷及于五代燕帅刘守光又从而为之黥面湼手之制天下遂以为常法使之判然不得与齐民齿故其人益复自弃视齐民如越人矣太祖既受命惩唐季五代之乱聚重兵京师而边境亦不曰无备损节度之权而籓镇亦不曰无威周与汉唐邦镇之兵强秦之郡县之兵弱兵强故末大不掉兵弱故天子暌孤周与汉唐则过而秦则不及得其中者惟吾宋也虽然置帅之方则逺过于前代而制兵之术吾犹有疑焉何者自汉及唐或开屯田或置府兵使之无事则耕而食而民犹且不胜其弊今屯田盖无几而府兵亦已废欲民之丰阜势不可也国家治平日久民之趋于农者日益众而天下无莱田矣以此观之谓斯民宜如生三代之盛时而乃戚戚嗟嗟无终歳之蓄者兵食夺之也三代井田虽三尺童子知其不可复虽然依仿古制渐而图之则亦庶乎其可也方今天下之田在官者惟二职分也籍没也职分之田募民耕之敛其租之半而归之吏籍没则鬻之否则募民耕之敛其租之半而归诸公职分之田徧于天下自四京以降至于大藩镇多至四十顷下及一县亦能千畆籍没之田不知其数今可勿复鬻然后量给其所募之民家三百畆以为率前之敛其半者今可损之三分而取一以归诸吏与公使之家出一夫为兵其不欲者聴其归田而他募谓之新军毋黥其面母涅其手母拘之营三时纵之一时集之授之器械教之战法而择其技之精者以为长在野督其耕在阵督其战则其人皆良农也皆精兵也夫籍没之田既不复鬻则歳益多田益多则新军益众而向所谓仰给于斯民者虽有废疾死亡可勿复补如此数十年则天下之兵新军居十九而皆力田不事他业则其人必纯固朴厚无呌呼衡行之忧而斯民不复知有馈饷供亿之劳矣或曰昔者敛其半今三分而取一其无乃薄于吏与公乎曰古者公卿大夫之有田也以为禄而其取之亦不过什一今吏既禄矣给之田则已甚矣况三分而取一则不既优矣乎民之田不幸而籍没非官之所待以为富也三分而取一不犹愈于无乎且不如是则彼不胜为兵故也或曰古者什一而税取之薄故民胜为兵今三分而取一可乎曰古者一家之中一人为正卒其余为羡卒田与追胥竭作今家止一夫为兵况诸古则为逸故虽取之差重而无害此与周制稍甸县都役少轻而税十二无异也夫民家出一夫而得安坐以食数百畆之田征徭科敛不及其门然则彼亦优为之矣  

审势论【`苏洵`】  

治天下者定所尚所尚一定至于万千年而不变使民之耳目纯于一而子孙有所守易以为治故三代圣人其后世逺者至七八百年夫岂惟其民之不忘其功以至于是盖其子孙得其祖宗之法而为据依可以永久夏之尚忠商之尚质周之尚文视天下之所宜尚而固执之以此而始以此而终不朝文而暮质以自溃乱故圣人者出必先定一代之所尚周之世盖有周公为之制礼而天下遂尚文后世有贾谊者说汉文帝亦欲先定制度而其说不果用今者天下幸方治安子孙万世帝王之计不可不预定于此时然万世帝王之计常先定所尚使其子孙可以安坐而守其旧至于政弊然后变其小节而其大体卒不可革易故享世长逺而民不茍简今也考之于朝野之间以观国家之所尚者而愚犹有惑也何则天下之势有强弱圣人审其势而应之以权势强矣强甚而不已则折势弱矣弱甚而不已则屈圣人权之而使其甚不至于折与屈者威与惠也夫强甚者威竭而不振弱甚者惠亵而下不以为徳故处弱者利用威而处强者利用惠乘强之威以行惠则惠尊乗弱之惠以养威则威发而天下震栗故威与惠者所以裁节天下强弱之势也然而不知强弱之势者有杀人之威而下不惧有生人之惠而下不喜何者威竭而惠亵故也故有天下者必先审知天下之势而后可与言用威惠不先审知其势而徒曰我能用威我能用惠者末也故有强而益之以威弱而益之以惠以至于折与屈者是可悼也譬之人身将欲饮药饵石以养其生必先审观其性之为阴其性之为阳而投之以药石药石之阳而投之以阴药石之阴而投之以阳故阴不至于涸而阳不至于亢茍不能先审观巳之为阴与巳之为阳而以阴攻阴以阳攻阳则阴者固死于阴而阳者固死于阳不可救也是以善养身者先审其阴阳而善制天下者先审其强弱以为之谋昔者周有天下诸侯太盛当其盛时大者已有地五百里而畿内反不过千里其势为弱秦有天下散为郡县聚为京师守令无大权柄伸缩进退无不在我其势为强然方其成康在上诸侯无小大莫不臣伏弱之势未见于外及其后世失徳而诸侯禽奔兽遁各固其国以相侵攘而其上之人卒不悟区区守姑息之道而望其能以制服强国是谓以弱政济弱势故周之天下卒毙于弱秦自孝公其势固已骎骎焉日趋于强大及其子孙已并天下而亦不悟专任法制以斩挞平民是谓以强政济强势故秦之天下卒毙于强周拘于惠而不知权秦勇于威而不知本二者皆不审天下之势也吾宋制治有县令有郡守有转运使以大系小丝牵绳联总合于上虽其地在万里外方数千里拥兵百万而天子一呼于殿陛间三尺竖子驰传捧诏召而归之京师则解印趋走惟恐不及如此之势秦之所恃以强之势也势强矣然天下之病尝病于弱噫有可强之势如秦而反陷于弱者何也习于惠而怯于威也惠太甚而威不胜也夫其所以习于惠而惠太甚者赏数而加于无功也怯于威而威不胜者刑弛而兵不振也繇赏与刑与兵之不得其道是以有弱之实着于外焉何谓弱之实曰官吏旷惰职废不举而败官之罚不加严也多赎数赦不问有罪而典刑之禁不能行也冗兵骄狂负力幸赏而维持姑息之恩不敢节也将帅覆军匹马不返而败军之责不加重也羌夷强盛凌压中国而邀金缯増币帛之耻不为怒也若此类者太弱之实也久而不治则又将有大于此而遂浸微浸消释然而溃以至于不可救止者乗之矣然愚以为弱在于政不在于势是谓以弱政败强势今夫一舆薪之火众人之所惮而不敢犯者也举而投之河则何热之能为是以负强秦之势而溺于弱周之弊而天下不知其强焉者以此也虽然政之弱非若势弱之难治也借如弱周之势必变易其诸侯而后强可能也天下之诸侯固未易变易此又非一日之故也若夫弱政则用威而已矣可以朝改而夕定也夫齐古之强国也而威王又齐之贤主也当其即位委政不治诸侯并侵而人不知其国之为强国也一旦发怒裂万家封即墨大夫召烹阿大夫与常誉阿大夫者而发兵击赵魏赵魏尽走请和而齐国人人震惧不敢饰非者彼诚知其政之弱而能用其威以济其弱也况今以天子之尊藉郡县之势言脱于口而四方响应其所以用威之资固已完具且有天下者患不为焉有为而不可者今诚能一留意于用威一赏罚一号令一举动无不一切出于威严用刑法而不赦有罪力行果断而不牵众人之是非用不测之刑用不测之赏而使天下之人视之如风雨雷电遽然而至截然而下不知其所从发而不可逃遁朝廷如此然后平民益务检慎而奸民猾吏亦常恐恐然惧刑法之及其身而敛其手足不敢辄犯法此之谓强政政强矣为之数年而天下之势可以复强愚故曰乗弱之惠以养威则威发而天下震栗然则以当今之势求所谓万世为帝王而其大体卒不可革易者其尚威而已矣或曰当今之势事诚无便于尚威者然孰知夫万世之间其政之不变而必曰威耶愚应之曰威者君之所恃以为君也一日而无威是无君也久而政弊变其小节而参之以惠使不至若秦之甚可也举而弃之过矣或者又曰王者任徳不任刑任刑覇者之事非所宜言此又非所谓知理者也夫汤武皆王也桓文皆覇也武王乗纣之暴出民于炮烙斩刖之地茍又遂多杀人多刑人以为治则民之心去矣故其治一出于礼义彼汤则不然桀之恶固无以异纣然其刑不若纣暴之甚也而天下之民化其风淫惰不事法度书曰有众率怠弗协而又诸侯昆吾氏首为乱于是诛锄其强梗怠惰不法之人以定纷乱故记曰商人先罚而后赏至于桓文之事则又非皆任刑也桓公用管仲管仲之书好言刑故桓公之治常任刑文公长者其佐狐赵先魏皆不说以刑法其治亦未尝以刑为本而号亦为覇而谓汤非王而文非霸也得乎故用刑不必霸而用徳不必王各观其势之何所宜用而已然则今之势何为不可用刑用刑何为不曰王道彼不先审天下之势而欲应天下之务难矣  

## 文章辨体彚选卷四百十六

（明）贺复征 编  

○论二十五  

管仲论【`宋苏轼`】  

尝读周官司马法得军旅什伍之数其后读管夷吾书又得管子所以变周之制盖王者之兵出于不得已而非以求胜敌也故其为法要以不可败而已至于桓文非决胜无以定霸故其法在必胜繁而曲者所以为不可败也简而直者所以为必胜也周之制万二千五百人而为军万之有二千二千之有五百其数竒而不齐惟其竒而不齐是以知其繁且曲也今夫天度三百六十均之十二辰辰得三十者此其正也五日四分之一者此其竒也使天度而无竒则千载之日虽妇人孺子皆可以坐而计唯其竒而不齐是故巧厯有所不能尽也圣人知其然故为之章会统元以尽其数以极其变司马法曰五人为伍五伍为两万二千五百人而为军二百五十十取三焉而为竒其余七以为正四竒四正而八阵生焉夫以万二千五百人而均之八阵之中宜其有竒而不齐者是以多为之曲折以尽其数以极其变钩聨蟠踞各有条理故三代之兴治其兵农军赋皆数十百年而后得志于天下自周之亡秦汉阵法不复三代其后诸葛孔明独识其遗制以为可用以取天下然相持数歳魏人不敢决战而孔明亦卒无尺寸之功岂八阵者先王所以为不可败而非以逐利争胜者邪若夫管仲之制其兵可为截然而易晓矣三分其国以为三军五人为轨轨有长十轨为里里有司四里为连连有长十连为乡乡有乡良人五乡一帅万人为一军公将其一高子国子将其二三军三万人如贯绳如画棊局踈畅洞逹虽有智者无所施其巧故其法令简一而民有余力以致其死昔者尝读左氏春秋以为丘明最好兵法葢三代之制至于列国犹有存者以区区之郑而鱼丽鹅鹳之阵见于其书及至管仲相威公南伐楚北伐孤竹九合诸侯威震天下而其军垒阵法不少槩见者何哉葢管仲欲以歳月服天下故变古司马法而为是简略速胜之兵是以莫得而见其法也其后吴晋争长于黄池王孙雄教夫差以三万人压晋垒而阵百人为行百行为阵阵皆彻行无有隠蔽援桴而鼔之勇怯尽应三军皆哗晋师大骇卒以得志由此观之不简而直不可以决胜深惟后世不达繁简之宜以取败亡而三代什伍之数与管子所以治齐之兵者虽不可尽用而其近于繁而曲者以之固守近于简而直者以之决战则庶乎其不可败而有所必胜矣  

孙武论【`苏轼`】  

夫武战国之将也知为吴虑而已矣是故以将用之则可以君用之则不可今其书十三篇小至部曲营垒刍粮器械之间而大不过于攻城拔国用间之际葢亦尽于此矣天子之兵天下之势武未及也其书曰将能而君不御者胜为君而言者有此而已窃以为天子之兵莫大于御将天下之势莫大于使天下乐战而不好战夫天下之患不在于冦贼亦不在于敌国患在于将帅之不力而以冦贼敌国之势内邀其君是故将帅多而敌国愈强兵加而冦贼愈坚敌国愈强而冦贼愈坚则将帅之权愈重将帅之权愈重则爵赏不得不加夫如此则是盗贼为君之患而将帅利之敌国为君之雠而将帅幸之举百倍之势而立毫芒之功以藉其口而邀利于其上如此而天下不亡者特有所待耳昔唐之乱始于明皇自肃宗复两京而不能乗胜并力尽取河北之盗徳宗收魏博几定魏地而不能斩田悦于孤穷之中至于宪宗天下略平矣而其余孽之存者终不能尽去夫唐之所以屡兴而终莫之振者何也将帅之臣养冦以自封也故曰天子之兵莫大于御将御将之术开之以其所利而授之以其所忌如良医之用药乌喙蝮蝎皆得自効于前而不敢肆其毒何者授之以其所畏也宪宗将讨刘辟以为非高崇文则莫可用而刘澭者崇文之所忌也故告之曰辟之不克将澭实汝代是以崇文决战不旋踵擒刘辟此天子御将之法也夫使天下乐战而不好战者何也天下不乐战则不可与从事于危好战则不可从事于安昔秦人之法使吏士自为战战胜而利归于民所得于敌者即以有之使民之所以养生送死者非杀敌无由取也故其民以好战并天下而亦以亡夫始皇虽已堕名城杀豪杰销锋镝而民之好战之心嚣然其未已也是故不可与休息而至于亡若夫王者之民要在于使之知爱其上而雠其敌使之知其上之所以驱之于战者凡皆以为我也是以乐其战而甘其死至于其战也务胜敌而不务得财其赏也发公室而行之于庙使其利不在于杀人是故其民不志于好战夫然后可以作之于安居之中而休之于争夺之际可与安可与危而不可与乱此天下之势也  

大臣论上【`苏轼`】  

以义正君而无害于国可谓大臣矣天下不幸而无明君使小人执其权当此之时天下之忠臣义士莫不欲奋臂而击之夫小人者必先得于其君而自固于天下是故法不可击击之而不胜身死其祸止于一身击之而胜君臣不相安天下必亡是以春秋之法不待君命而诛其侧之恶人谓之叛晋赵鞅入于晋阳以叛是也世之君子将有志于天下欲扶其衰而救其危者必先计其后而为可居之功其济不济则命也是故功成而天下安之今小人君不诛而吾诛之则是侵君之权而不可居之功也夫既已侵君之权而能北面就人臣之位使君不吾疑者天下未尝有也国之有小人犹人之有瘿今人之瘿必生于颈而附于咽是以不可去有贱丈夫者不胜其忿而决去之夫是以去疾而得死汉之亡唐之灭由此故也自桓灵之后至于献帝天下之权归于内竖贤人君子进不容于朝退不容于野天下之怒可谓极矣当此之时议者以为天下之患独在宦官宦官去则天下无事然窦武何进之徒击之不胜止于身死袁绍击之而胜汉遂以亡唐之衰也其迹亦大类此自辅国元振之后天子之废立聴于宦官当此之时士大夫之论亦惟宦官之为去然而李训郑注元载之徒击之不胜止于身死至于崔昌遐击之而胜唐亦以亡方其未去是累然者瘿而已矣及其既去则溃裂四出而继之以死何者此侵君之权而不可居之功也且为人臣而不顾其君捐其身于一决以快天下之望亦已危矣故其成则为袁为崔败则为何窦为训注然则忠臣义士亦奚取于此哉夫窦武何进之亡天下悲之以为不幸然亦幸而不成使其成也二子者将何以居之  

大臣论下【`苏轼`】  

天下之权在于小人君子之欲击之也不亡其身则亡其君然则是小人者终不可去乎闻之曰廹人者其智浅廹于人者其智深非才有不同所居之势然也古之为兵者围师勿遏穷冦勿追诚恐其知死而致力则虽有众无所用之故曰同舟而遇风则胡越可使相救如左右手小人之心自知其负天下之怨而君子之莫吾赦也则将日夜为计以备一旦卒然不可测之患今君子又从而疾恶之是以其谋不得不深其交不得不合交合而谋深则其致毒也忿戾而不可解故凡天下之患起于小人而成于君子之速之也小人在内君子在外君子为客小人为主主未发而客先焉则小人之词直而君子之势近于不顺直则可以欺众而不顺则难以令其下故昔之举事者常以中道而众散以至于败则其理岂不甚明哉若夫智者则不然内以自固其君子之交而厚集其势外以阳浮而不逆于小人之意以待其间寛之使不吾疾狃之使不吾虑啖之以利以昏其智顺适其意以杀其怒然后待其发而乗其隙推其坠而挽其絶故其用力也约而无后患莫为之先故君不怒而势不逼如此者功成而天下安之今夫小人急之则合寛之则散是从古以然也见利不能不争见患不能不避无信不能不相诈无礼不能不相渎是故其交易间其党易破也而君子不务寛之以待其变而急之以合其交亦已过矣君子小人杂然而未决为君子之计者莫若深交而无为苟不能深交而无为则小人倒持其柄而乗吾隙昔汉髙之亡以天下属平勃及高后临朝擅王诸吕废黜刘氏平日纵酒无一言及用陆贾计以千金交欢绛侯卒以此诛诸吕定刘氏使此二人者而不相能则是将相相攻之不暇而何暇及于刘吕之存亡哉故其说曰将相和调则士豫附士豫附则天下虽有变而权不分呜呼知此其足以为大臣矣夫  

续欧阳子朋党论【`蘓轼`】  

欧阳子曰小人欲空人之国必进朋党之说呜呼国之将亡此其征与祸莫大于权之移人而君莫危于国之有党有党则必争争则小人者必胜而权之所归也君安得不危哉何以言之君子以道事君人主必敬之而踈小人唯予言而莫予违人主必狎之而亲踈者易间而亲者难暌也而君子者不得志则奉身而退乐道不仕小人者不得志则徼幸复用唯怨之报此其所以必胜也葢尝论之君子如嘉禾也封植之甚难而去之甚易小人如恶草也不种而生去之复蕃世未有小人不除而治者也然去之为最难斥其一则援之者众尽其类则众之致怨也深小者复用而肆威大者得志而窃国善人为之扫地世主为之屏息譬之断蛇不死刺虎不毙其伤人则愈多矣齐田氏鲁季孙是已齐鲁之执事莫非田季之党也厯数君不忘其诛而卒之简公弑昭哀失国小人之党其不可除也如此而汉党锢之狱唐白马之祸忠义之士斥死无余君子之党其易尽也如此使世主知易尽者之可戒而不可除者之可惧则有瘳矣且夫君子者世无若是之多而小人亦无若是之众也况才智之士锐于功名而嗜于进取者随所用耳孔子曰仁者安仁知者利仁未必皆君子也冉有从夫子则为门人之选从季氏则为聚敛之臣唐栁宗元刘禹锡使不陷叔文之党其高才絶学亦足以为唐名臣矣昔栾懐子得罪于晋其党皆出奔乐王鲋为范宣子曰盍反州绰邢蒯勇士也宣子曰彼栾氏之勇也余何获焉王鲋曰子为彼栾氏乃子之勇也呜呼宣子蚤从王鲋之言岂独获二子之勇且安有曲沃之变哉愚以为治道去泰甚耳茍黜其首恶而贷其余使才者不失富贵不才者无以致憾将为吾用之不暇又何怨之报乎人之所以为盗者衣食不足耳农夫市人焉保其不为盗而衣食既足盗岂有不能返农夫市人也哉故善除盗者开其衣食之门使复其业善除小人者诱以富贵之道使隳其党以力取威胜者盖未尝不反为所噬昔曹参之治齐曰慎无扰狱市狱市奸人之所容也知此亦庶几于善治矣奸固不可长而亦不可不容也若奸无所容君子岂久安之道哉牛李之党徧天下而李徳裕以一夫之力欲穷其类而致之必死此其所以不旋踵罹仇人之祸也奸臣复炽忠义益衰以力取威胜者果不可耶愚是以读欧阳子之说而为君子小人之戒  

思治论【`苏轼`】  

方今天下何病哉其始不立其卒不成惟其不成是以厌之而愈不立也凡人之情一举而无功则疑再则厌三则去之矣今世之士所以相顾而莫肯为者非其无有忠义慷慨之志也又非其才术谋虑不若人也患在苦其难成而不复立不知其所以不成者罪在于不立也茍立而成矣今世有三患而终莫能去其所从起者则五六十年矣自宫室祷祠之役兴钱币茶盐之法壊加之以师旅而天下常患无财五六十年之间下之所以游谈聚议而上之所以变政易令以求丰财者不可胜数矣而财终不可丰自澶渊之役北冦虽求和而终不得其要领其后重之以西羗之变而边陲不宁二国益骄以战则不胜以守则不固而天下常患无兵五六十年之间下之所以游谈聚议而上之所以变政易令以求强兵者不可胜数矣而兵终不可强自选举之格严而吏拘于法不志于功名考功课吏之法壊而贤者无所劝不肖者无所惧而天下常患无吏五六十年之间下之所以游谈聚议而上之所以变政易令以求择吏者不可胜数矣而吏终不可择财之不可丰兵之不可强吏之不可择是岂真不可耶故曰其始不立其卒不成惟其不成是以厌之而愈不立也夫所贵于立者以其规模先定也古之君子先定其规模而后从事故其应也有候而其成也有形众人以为是汗漫不可知而君子以为理之必然如炊之无不熟种之无不生也是故其用力省而成功速昔者子太叔问政于子产子产曰政如农功日夜以思之思其始而图其终朝夕而行之行无越思如农之有畔子产以为不思而行与凡行而出于思之外者如农之无畔也其始虽勤而终必弃之今夫富人之营宫室也必先料其赀财之丰约以制宫室之大小既内决于心然后择工之良者而用一人焉必告之曰吾将为屋若干度用材几何役夫几人几日而成土石材苇吾于何取之其工之良者必告之曰某所有木某所有石用材役夫若干某日而成主人率以聴焉及期而成既成而不失常则规模之先定也今治天下则不然百官有司不知上之所欲为也而人各有心好大者欲王好权者欲霸而偷者欲休息文吏之所至则治刑狱而聚敛之臣则以货财为急民不知其所适从也及其发一政则曰姑试行之而已其济与否固未可知也前之政未见其利害而后之政复发矣凡今之所谓新政者聴其始之议论岂不甚美而可乐哉然而布出于天下而卒不知其所终何则其规模不先定也用舍系于好恶而废兴决于众寡故万全之利以小不便而废者有之矣百世之患以小利而不顾者有之矣所用之人无常责而所发之政无成效此犹适千里不赍粮而假丐于涂人治病不知其所当用之药而百药皆试以侥幸于一物之中欲三患之去不可得也昔者太公治齐周公治鲁至于数十世之后子孙之强弱风俗之好恶皆可得而逆知之何者其所施专一则其势固有以使之也管仲相桓公自始为政而至于霸其所设施皆有方法及其成功皆知其所以然至今可覆也咎犯之在晋范蠡之在越文公勾践尝欲用其民而二臣皆以为未可及其以为可用也则破楚灭吴如寄诸其邻而取之此无他见之明而策之熟也夫今之世亦与明者熟策之而已士争言曰如是而财可丰如是而兵可强如是而吏可择吾从其可行者而规模之发之以勇守之以专达之以强日夜以求合于其所规模之内而无务出于其所规模之外其人专其政一然而不成者未之有也财之不丰兵之不强吏之不择此三者存亡之所从出而天下之大事也夫以天下之大事而有一人焉独擅而兼言之则其所以治此三者之术其得失固不可知也虽不可知而此三者决不可不治者可知也是故不可以无术其术非难知而难听非难聴而难行非难行而难收孔子曰好谋而成使好谋而不成不如无谋葢世有好剑者聚天下之良金铸之三年而成以为吾剑天下莫敌也剑成而狼戾缺折不可用何者是知铸而不知收也今世之举事者虽其甚小而欲成之者常不过数人欲坏之者常不可胜数可成之功常难形若不可成之状常先见上之人方且眩瞀而不自信又何暇及于收哉古之人有犯其至艰而图其至逺者彼独何术也且非特圣人而已商君之变秦法也撄万人之怒排举国之说势如此其逆也苏秦之为从也合天下之异以为同联六姓之踈以为亲计如此其迂也淮阴侯请于高帝求三万人愿以北举燕赵东击齐南絶楚之粮道而西会于荥阳耿弇亦言于世祖欲先定渔阳取涿郡还收富平而东下齐世祖以为落落难合此皆越人之都邑而谋人国功如此其踈也然而四子者行之若易然出于其口成于其手以为既已许吾君则亲挈而还之今吾以自有之天下而行吾所得为之事其事又非有所拂逆于天下之意也非有所待于人而后具也如有财而自用之有子而自教之耳然而政出于天下有出而无成者五六十年于此矣是何也意者知出而不知收与非不知收意者汗漫而无所收与故为之说曰先定其规模而后从事先定者可以谋人不先定者自谋常不给而况于谋人乎且今之世俗则有所可患者士大夫所以信服于朝廷者不笃而皆好议论以务非其上使人眩于是非而不知其所从从之则事举无可为者不从则其所行者常多故而易败夫所以多故而易败者人各持其私意以贼之议论胜于下而幸其无功者众也富人之谋利也常获世以为福非也彼富人者信于人素深而服于人素厚所为而莫或害之所欲而莫或非之事未成而众已先成之矣夫事之行也有势其成也有气富人者乗其势而袭其气也欲事之易成则先治其所以信服天下之事不可以力胜力不可胜则莫若従众从众者非从众多之口而从其所不言而同然者是真从众也众多之口非果众也特闻于吾耳而接于吾前未有非其私说者也于吾为众于天下为寡彼众之所不言而同然者众多之口举不乐也以众多之口所不乐而弃众之所不言而同然则乐者寡而不乐者众矣古之人常以从众得天下之心而世之君子常以从众失之不知夫古之人其所从者非从其口而从其所同然也何以明之世之所谓逆众敛怨而不可行者莫若减任子然不顾而行之者五六年矣而天下未尝有一言何则彼其口之所不乐而心之所同然也从其所同然而行之若犹有言者则可以勿恤矣故为之说曰发之以勇守之以专达之以强茍知此三者非独为吾国而已虽北取契丹可也  

## 文章辨体彚选卷四百十七

（明）贺复征 编  

○论二十六  

北狄论【`宋苏辙`】  

北狄之民其性不与华同便于射猎而习于驰骋生于斥卤之地长于霜雪之野饮水食肉风雨饥渇之所不能困上下山坂筋力百倍轻死而乐战故常以勇力胜人至于其所以拥护亲戚休养生息畜牛马长子孙安居佚乐而欲保其首领者葢无以异于人也而中国之士常惮其勇畏避而不敢犯毡裘之民亦以此恐喝中国而夺之利此当今之所谓大患也昔者汉武之世匈奴絶和亲攻当路塞天下震恐其后二十年之间汉兵深入不惮死亡捐命絶漠之北以决胜负而匈奴孕重堕坏人畜疲弊不敢言战何者勇士壮马非中国之所无有而穷追逺逐虽匈奴之众亦终有所不安也故夫敌国之盛非邻国之所深忧也要在休兵养士而集其勇气使之不慑而已方今天下之势中国之民优游缓带不识兵革之劳骄奢怠惰勇气消耗而北狄之赂又以百万为计转输天下甘言厚礼以满其不足之意使天下之士耳熟所闻目习所见以为生民之命寄于其手故俯首柔服莫敢抗拒凡中国勇徤豪壮之气索然无复存者矣夫战胜之民勇气百倍败兵之卒没世不复葢所以战者气也所以不战者气之畜也战而后守者气之余也古之不战者养其气而不伤今之士不战而气已尽矣此天下之所大忧也昔者六国之际秦人出兵于山东小战则杀将大战则割地兵之所至天下震栗然诸侯犹帅其罢散之兵合从以击秦砥砺战士激发其气长平之败赵卒死者四十万人廉颇收合余烬北摧栗腹西抗秦兵振刷磨淬不自屈服故其民观其上之所为日进而不挫皆自奋怒以争死敌其后秦人围邯郸梁王使将军新垣衍如赵欲遂帝秦而鲁仲连慷慨发愤深以为不可葢天下之士所为奋不顾身以抗强虎狼之秦者为非其君也而使诸侯从而帝之天下尚谁能出身以事非其君哉故鲁仲连非徒惜夫帝秦之虚名而惜夫天下之势有所不可也今尊奉北塞之人交欢纳币以为兄弟之国不敢一触其意此适足以壊天下义士之气而长其豪横之势耳愚以为养兵而自重卓然特立不听敌人之妄求以为民望而全吾中国之气如此数十年之间天下摧折之志复壮而北狄之勇非吾之所当畏也  

西戎论【`苏辙`】  

边塞之俗畏服强大而轻中国彼强则臣此此强则臣彼彼此皆弱而后中国可得而臣彼此皆强而后侵掠之患不至于中国葢一强而一弱中国之患也彼其弱者不敢独战是以争附强国之余威以趋利于中国而后无所惧强者并将弱国之兵荡然南下而无复反顾之忧然后乃敢专力于中国而不去此二者以势相从而不可间是以中国之士常不解甲而息也昔者冐顿老上之盛惟西戎之无强国也故匈奴之人得以尽力而苦吾中国使西戎有武力战胜之君则中国之祸将有所分而不专何者彼畏他国之乗其后也故北狄强则中国不得不厚西戎之君而西戎之君亦将自托于中国然而西戎非有强力自负之国则其势亦将折而入于匈奴惟其国大而好勇其君之意欲区区自立于一隅而不畏北狄之众而后中国可得而用也然天下之人皆以为北方有强悍不屈之匈奴而又重之以西方之大国则中国不胜其困此何其不思之甚也夫边外之人惟其愚陋而多怨是故可与共忧也惟其强狠而好胜是故可以激而壮也使之自相攻击而不能相下则其势必走于中国中国因而收之而其不服者乃可图也然天下之议又将以为边塞之俗不喜自相攻斗而喜击中国之众此其势固不可得而合也愚亦以为不然夫边冦之所以喜攻中国者为夫吾兵之不能苦战而锦绣金玉之所交会也今使吾兵精而食足据险阻明烽燧吏士练习而不敢懈彼虽有壮骑无所设施则其利不在于攻中国坚坐而相守不出十年彼外无所掠冦将不忍而热中将反而求以相诟以为起兵之名彼兵交于匈奴而怨结于中国则何以自固故中国举而收之必将得其欢心然天下之心常畏其强而莫或收之而使为所用此何其不识边冦之情也  

才论【`王安石`】  

天下之患不患才之不众患上之人不欲其众不患士之不欲为患上之人不使其为也夫才之用国之栋梁也得之则安以荣失之则亡以辱然上之人不欲其众不使其为者何也是有三蔽焉其尤蔽者以为吾之位可以去辱絶危终身无天下之患才之得失无补于治乱之数故偃然肆吾之志而卒入于败乱危辱此一蔽也又或以谓吾之爵禄富贵足以诱天下之士荣辱忧戚在吾吾可以坐骄天下之士将无不趋我者则亦卒入于败乱危辱而已此亦一蔽也又或不求所以养育取用之道而諰諰然以为天下实无才则亦卒入于败乱危辱而已此亦一蔽也此三蔽者其为患则同然而用心非不善而犹可以论其失者独以天下为无才者耳葢其心非不欲用天下之才特未知其故也且人之有才能者其形何以异于人哉惟其遇事而事治画策而利害得治国而国安利此其所以异于人也上之人茍不能精察之审用之则虽抱皋夔稷契之智且不能自异于众况其下者乎世之蔽者方曰人之有异能于其身犹锥之在囊其末立见故未有有其实而不可见者也此徒有见于锥之在囊而固未覩夫马之在廐也驽骥杂处饮水食刍嘶鸣蹄啮求其所以异者蔑矣及其引重车取夷路不屡策不烦御一顿其辔而千里已至矣当是之时使驽马并驱则虽倾轮絶勒败筋伤骨不舍书夜而追之辽乎其不可以及也夫然后骐骥騕褭与驽骀别矣古之人君知其如此故不以天下为无才尽其道以求而试之试之之道在当其所能而已夫南越之修簳镞以百炼之精金羽以秋鹗之劲翮加强弩之上而彍之千歩之外虽有犀兕之悍无不立穿而死者此天下之利器而决胜觌武之所寳也然用以敲朴则无以异于朽槁之挺是知虽得天下之瑰材桀智而用之不得其方亦若此矣古之人君知其如此于是铢量其能而审处之使大者小者长者短者强者弱者无不适其任者焉如是则士之愚蒙鄙陋者皆能奋其所知以効小事况其贤能智力卓荦者乎呜呼后之在位者葢未尝求其说而试之以实也而坐曰天下果无才亦未之思而已矣或曰古之人于才有以教育成就之而子独言其求而用之者何也曰天下法度未立之后必先索天下之才而用之如能用天下之才则能复先王之法度能复先王之法度则天下之小事无不如先王时矣况教育成就人才之大者乎此吾所以独言求而用之之道也噫今天下葢尝患无才吾闻之六国合从而辩说之才出刘项并世而筹划战斗之徒起唐太宗欲治而谟谋谏诤之佐来此数辈者方此数君未出之时葢未尝有也人君茍欲之斯至矣天下之广人物之众而曰果无才可用者吾不信也  

备乱论【`郑獬`】  

备天下之乱者古今大势可见已而未能有善备者也始周之诸侯相禽猎剖而为六国卒并于秦秦以诸侯之亡周也乃为之备诸侯一刬其根孽而郡县之遂至天下无一绳之维诸侯则不作而其末乃有布衣之祸故高祖不繇尺土暴起于风埃之中五载而成帝业汉以郡县之亡秦也则又为之备郡县而又裂其土地以侯诸侯王盘踞过强卒用不终而布衣则不作其末乃有外戚之祸贼莽窥其隙遂盗有汉玺及光武之再开辟以外戚之亡西京也则又为之备外戚乃不复委重宰相而尊用台阁三公拱袂而守虚器外戚则不作而其末乃有阉竖之祸积其残暴酷烈而终之董卓天下遂暌而为三魏氏以阉竖之亡汉也则又为之备阉竖痛扫刈之一归其房闼之役阉竖则不作而其末乃有强臣之初故司马父子袭据大柄更四世而禅其国晋氏以强臣之亡魏也则又为之备强臣而培植其宗族虽愚儿懦子皆付以大国强臣则不作而其末乃有宗室之祸朝而为帝暮而为囚五胡乗之遂荒中国弥漫横流以至于唐太宗乃颇究览其失得而为之大备焉及其末也则又有藩镇之祸梁唐晋汉周皆以藩镇而更为帝夫厯世之乱考其所以备之者不为不至窒一穴穿一穴何祸乱之不息也葢未尝取天下之公制而独以已之私者备之耳成汤周武以诸侯得天下而商周未尝辄废诸侯岂非用天下之公制者耶惟其公也故后世之长久繇秦而来独汲汲备其私者又矫之过呜呼不得圣之法而备之奚有不速弊者耶  

通论【`潘兴嗣`】  

昔者井法大壊而天下之民病矣然而智者一出则藏兵于民藏食于兵以全制胜坐而收功则谓之屯田者是也汉尝以数万之众临氏羗氐羗固小矣而议者谓费而胜之不若以全制也于是以万人留田果无一矢一镞之费而冦平矣曹操出于扰攘之际忧不先于天下而忧食不出于兵也于是大兴屯田以示天下之形势势莫微于羗事莫急于操时顾必先此者葢不茍一切之便而以深久之利为虑也昔者兵赋之法大坏而天下之武备虚矣然而智者一出则兵有府府有帅帅有统唐尝以六十万之众田于近辅之郊当四方有事时长戈利戟奋然而直往及其无事则偃兵以就农故天下之言武备者必先府兵今以数十万之众宿于燕秦晋魏之地半天下之赋长毂巨轴逆险沂奔而上不足以给奉养重商贾之利出内帑之金不足以佐费用无事之时顾且如此一有事则重以四方之兵倍数而益之岂惟费广而坐饲之骄不足以临敌也亦尝以二十万之众弃于好水之上只轮竒马无还者此养之无制备之不素故也夫燕秦晋魏之郊地非不广民非不悍勇田非尽辟也一旦索悍勇之民辟地而殖之胡为而不可耶择天下之精兵置之近辅之部拟府而为之制亦胡为而不可耶不及十年粟必盈于塞下而黥墨之徒可坐而铄也晁错削七国而七国反主父偃建分封之法而诸侯不自知其弱然则屯田府兵之制行而天下之骄兵亦不自知其削矣何惮而不为也边粟已实屯兵已强中州之赋益寛则北狄不敢爱其赆羗人不敢慢其礼此以全制胜之昔之骄今也悍勇昔之不足今也有余不幸而有警内府出节外府出兵拥钺而下临燕而燕动临秦而秦詟此所谓庙算也荆楚蜀越四分五裂之地天下用武之地也亦不可以不思及其有事而欲以巧胜之不亦拙且缓乎  

论法上【`张耒`】  

古之善为天下者不患法不立而患不能为法不患法不足而患法宻而不胜然则天下治乱不系法之存亡欤夫亦推本而后知其至也夫法之所生不生于无事事起而不可理则法从而经之事日益多法日益周事日益新法日益工并起而相制则不胜者受其患故法不胜事则天下之乱纷然而起故治天下者非无法之为尚也为其无事之可贵也非法备之可削也为其事变之可虑也昔者三代之治不若尧舜商周之治不如夏后孔子曰后世有作者虞舜弗可及已又曰虞夏之道寡怨于民商周之道不胜其弊夫舜之礼比于夏后之时则畧矣商周之礼比于夏后之时则备矣夫四代之治否岂礼不具之罪哉制度日多淳粹日衰天下之势譬如人之一身夫世之人有不畏寒暑不治药石恣口之所食肆体之所安夫如是问其年则必壮者也深居奥处爱养备至药石百物毒烈并进而灸艾针砭遍肤而无遗问其年则必老者也夫虞夏之道壮者也其不治可为也其不足可补也壮者疾易治也其成质未亏而可以有为也商周之道老者也其不治难为也以其尝治之而不信故也其不足难补也以其尝补之而不满故也彼之疾方来而吾之术已穷彼之变未休而待之道已尽如此则死继之矣嗟夫天下之所不愿取办于法也如此而世之君子因事制变而尤法之不足岂不悲哉夫法度之弊起于徳不足而求胜其民而败于启民之邪心而多怨夏之继舜也岂不知舜之为不可及也商周之继夏也岂不知弊之将不胜也然而明见其弊而为之不已何也岂其世变日繁而徳有所不足故邪徳不足以还民之初熟视其乱而莫之禁则将以知加之故曰法起于徳不足而求胜其民夫上以知胜其下则下亦以知胜其上不络马首则毁衔窃辔马终身而不知不立门墙则穿窬窃发盗终身而不为法之于民常制其一而开其一制之者易见而开之者难防上下以知相胜而奸邪诡伪不可胜究故天下之人始忘其欢欣戴君之心而有怨怒忌上之仇故曰败于启民之邪心而多怨呜呼夏之后为商商之后为周三代之治未甚相变也其治乱之迹未甚相逺也周亡而为秦天下大乱先王之治扫灭而无余治世之迹卒不能复先王之丝毫而三代之俗遂以不见于后世何也夫法未极则俗之变未足夏周之法尝若极矣然民未大厌也民有未厌之心则其淳气美质犹有存者周之法详矣不可以复加其俗之变已穷而民之奸心邪态靡不毕出其知备其质尽其恶甚其美殚故周之亡而不可复为矣此圣人之所以深悲之而曰周人未渎神而爵赏刑罚穷矣此后所以必为秦也欤  

盗贼论【`秦观`】  

臣闻治平之世内无大臣擅权之患外无诸侯不服之忧其所事乎兵者边冦盗贼而已边冦之害士大夫讲之详论之熟矣至于盗贼之变则未尝有言之者夫岂智之不及哉其意以为不足恤也昔秦既称帝以为六国已亡海内无足复虑为秦患者独匃奴耳于是使蒙恬北筑长城却匈奴七百余里然而陈胜吴广之乱乃起于行伍阡陌之间由此言之盗贼未尝无也夫平盗贼与攘边冦之术异何则边冦之兵甲马如云矢石如雨牛羊槖駞转输不絶其人便习而整其器犀利而精故方其犯边也利速战以折其气盗贼则不然险阻是凭抄夺是资亡命是聚胜则乌合非有法制相縻败则兽遯非有恩信相结然掲竿持挺郡县之卒或不能制者人人有必死之心而已故方其羣起也速战以折其气勿廹以携其心葢非速战以折其气则缓而势纵非勿廹以携其心则急而变生今夫虎之为物啸则风生怒则百兽震恐其气暴悍可杀而不可辱故捕虎之术必先设机穽旁置网罟撞以利戟射以强弓鸣金鼓而乗之不旋踵而无虎矣至蛇与鼠则不然虽其毒足以害人而非有风生之勇其贪足以蠧物而非有震恐百兽之威然不可以骤而取者以其急则入于窟穴而已故捕蛇鼠之术必环其窟穴而伺之薫以艾注以水彼将无所得食而出焉则尺捶可以制其命边冦者虎也盗贼者蛇鼠也虎不可以艾熏而水注蛇鼠不可以弓射而戟撞故曰平盗贼与攘边冦之术异也虽然盗贼者平之非难絶之为难平而不絶其弊存亡不可不知也葢招降与穷治是已夫患莫大于招降祸莫深于穷治何则凡盗贼之起必有枭桀而难制者追讨之官素无竒畧不知计之所出则往往招其渠帅而降之彼奸恶之民见其负罪者未必死也则曰与其俛首下气以甘饥寒之辱孰若剽攘攻刼而不失爵禄之荣由此言之是乃诱民以为乱也故曰患莫大于招降凡盗贼之首既已伏其辜矣而刀笔之吏不能长虑却顾简节而疎目则往往穷支党而治之廹胁之民见被污者必不免也则将曰与其婴锢金木束手而就毙孰若遯逸山海脱身而求生由此言之是驱民以为乱也故曰祸莫深于穷治且王者所以感服天下者惠与威也仁及有罪则伤惠戮及不辜则损威威惠两失而欲天下心畏而力服尧舜所不能也夏书曰殱厥渠魁胁从罔治旧染污俗咸与惟新葢渠魁尽杀而不赦则足以夺奸雄之气胁从污染不治而许其自新则足以安反侧之心夫如是天下之人孰肯舍生之涂而投必死之地哉呜呼先王已乱之道可谓至矣  

取守论【`陈师道`】  

世之说曰文武异道取守异宜武夫策士可以进取儒者可与守成秦以用武而亡宋襄公以用儒而败故汉取以诈力守以仁义文武迭用而各得其宜也是不然犹之于人也有喜则有怒可笑则可哭未有喜而不怒笑而不哭者也喜怒同出于人文武同之于道譬之人焉自本观之手足耳目皆身也言动视聴皆用也自末观之则手足异号耳目异使而世以为异者有见于末也古之取天下者以身其守之者亦以身故君子修身而天下平修身非以致天下而天下归之林非慕鸟也渊非召鱼也而鱼鸟从之者悦其所也古之人行之者文王是也而于诗见之周南所以取也小雅所以守也而孔子着之以为法也后之取天下者以兵兵者争而已矣以诈胜诈以力胜力致其争也至其尽敌则无所与争而君臣相屠矣故其语曰兎死犬烹鸟尽弓藏葢其所取者乃所以杀其身也譬之于盗足以致财而不足以为王秦汉是也汤武之兵非取天下也取有罪也古之守者以天下计故尧禅舜舜禅禹汤放桀武王伐纣周公居洛曰有徳易以兴无徳易以亡岂为子孙计哉其取之以天下其守之以天下故五霸迭兴不得以私也后之守者以子孙计其得之以争其守之也畏人之有争心也故秦堕名城销锋镝杀豪杰愚黔首以止争也汉高祖曰安得壮士守四方以御争也此其所以异也私故也故世以为异者有见于后也儒者难与虑始可与守成叔孙通之言也通之佐汉而进羣盗壮士其学既不足于取而天下既定因时便事使为朝会祭祀弁服之制以为仁义守天下之具孟子曰礼节文仪者也礼以为节仪以为文夫朝会祭祀弁服之制是仪也礼之文也岂仁义之实哉则通之学文不足于守也然而汉之所以持世而遗后者其萧何之法乎通何与焉古之于仁义有四焉繇之者道也无为而无不为舜禹是也为之者善也好仁而恶不仁汤武是也假之者为人者也不善其身而善其政五霸是也修之者为道者也故曰回也三月不违仁其余日月至焉而已矣七十子是也汉之于仁义非善其身也善其政而已非明于已也有见于古而已其不迨于五霸者所谓政者未尽善而所谓义者未尽明也其假之者而不至乎宋襄公有亡国残民丧身之道而以不鼓不成列不禽二毛为仁是不知务也譬之于盗寡取以为廉忘其财之盗也子鱼曰爱其重伤则如勿伤爱其二毛则如服焉此仁人之言也襄公何知焉  

杨嗣复论【`崔鶠`】  

气类所合物莫能间君臣相与必有所谓合者君子不之察欲强以口舌折奸人之锋势必不振此小人所以常胜君子所以常不胜一也人情逆之则怒顺之则喜毁之则怒誉之则喜小人性便谀佞志在诡随而君子任道直前有犯无隠此小人所以常胜君子所以常不胜二也君子正直是与不妄说人而小人窃爵禄以植朋党竭智力以示内援此小人所以常胜君子所以常不胜三也君子难进而易退小人易进而难退易进则常在上以制人难进则常在下而为人所制此小人所以常胜君子所以常不胜四也君子柔亦不茹刚亦不吐不虐幼贱不畏高明而小人之于人失势则鼠伏以事之得势则虎歩以临之此小人所以常胜君子所以常不胜五也君子穷则以命自安而不尤人达则以恕存心而不害物小人在下则不安而懐毒以伺上居上则快意而肆虐以害人此小人所以常胜而君子所以常不胜六也君子一有不安于其心则畏君畏亲畏天畏人而小人欲济其奸则欺君欺亲欺天欺人无不可者此小人所以常胜君子所以常不胜七也君子励廉节崇名誉小人茍获其欲则天下贱之而不羞万世非之而不辱此小人所以常胜君子所以常不胜八也君子所言欲讷于行欲敏有过则改见义则服而小人矜利口以服人善奸言而文过此小人所以常胜君子所以常不胜九也天下善人少不善人多故君子为国求人难于选拔而凶邪一啸则千百为羣此小人所以常胜君子所以常不胜十也君子不念旧恶以徳报怨而小人忘恩负义至以怨报徳此小人所以常胜君子所以常不胜十一也君子有若无实若虚有功不矜有善不伐而小人无而为有虚而为盈露巧而扬能矜功而卖善以惑时君以冀徼幸此小人所以常胜君子所以常不胜十二也君子小人之不敌亦明矣此郑覃陈夷行所以罢黜李徳裕所以谪死穷荒逢吉宗闵杨嗣复辈所以卒乎翱翔而得计岂足怪哉  

## 文章辨体彚选卷四百十八

（明）贺复征 编  

○论二十七  

议赏论【`宋唐庚`】  

刑赏为用尚矣自尧舜时已有是说今夏书有之商书亦有之至周礼为最详而孔子孟子无取焉以为上意所向天下靡然而从惟患其过不患其不及故为人上者示以好恶荣辱足矣何至用刑赏哉天下无事民各安其性命之情非有夏启伐国之举盘庚渉河之役而重赏以募善痛劾以惧恶此骇民乱俗之本王者之所深恶也扬子曰民可使觌徳不可使觌刑觌徳则纯觌刑则乱以吾观之宁独刑哉刑赏皆不可觌而赏为甚秦法斩一首赐爵一级而秦人赐爵者十室而九方是之时宗室非此者不得附属籍而民非此者不得有芬华故闾阎以公乗侮其乡人郎中以上爵傲其父兄世知觌刑之弊至于亡秦而不知秦俗之败正由觌赏尔高祖以金钱爵邑收天下豪俊此可与创业矣而不可与守成可与立事矣而不可与善俗何则利者君子之所讳也宋牼一言及之孟子恐惧变色以为不可训而况以利诱天下得乎汉道之杂葢始于此是术也施之众庶犹若有理焉施之士大夫则过矣古之誓师必以赏戮为言至告羣臣则曰用罪罚厥死用徳彰厥善谓之徳者葢有恩礼存焉不止谓赏而已不言戮者谓士可杀不可辱故也徳近义所以待君子赏近利所以待小人古之所以待君子小人固有间矣世称伯夷叔齐适周使叔旦往见之曰加富二等就官一列血牲而盟之二子相视而笑此固虚语也武王周公岂至是哉使诚有此则其见笑也固宜何则贪夫狥利烈士狥名不察其所狥为何如而一切以利啖之岂其志哉是术也施之士大夫犹有理施之大臣则又过矣昔平原君用魏无忌兵解邯郸之围虞卿为之请封公孙龙曰不可王举君相赵封君东城非以有功也以亲戚故也君受相印不辞割地不言无功亦自以亲戚故也今有功而求益封是以亲戚受城而以国人计功也而可乎世以龙为知言吾闻留侯晩节决策都闗中出竒策取马邑皆不复益封其所以自待者重矣而朝廷所以处之者亦复有体汉世君臣惟此为近古哉  

刑法论【`叶适`】  

臣闻刑法所以待天下之有罪虽至亲隆贵不得辄私而虽至亲隆贵不能无罪则刑法不得不用然臣以为人主能使其臣无犯君之法不当以刑法御其臣夫人主之所与共守其国家者自宰相以下至于一命之士皆必得天下之贤材而用之其不能无犯法者不得居也当舜之时既放弃共鲧驩兠之徒其所与为臣工岳牧者皆忠肃和惠明允笃诚之士故其治化之成至于匹夫小民犹无犯法者而况其官师乎其后周文武最能得天下之贤材而用之遇以信厚而折旋之以礼乐故其诗曰济济辟王左右奉璋奉璋峩峩髦士攸宜夫聚贤材于朝而分之以百官之事被服有云龙火之章驾乗有和鸾旗旄之节以至奉牲币执豆笾荐告宗庙类祀天神其盛若此而桎梏废放黥劓杀戮之人安得参于其间扬雄有言曰周之士也贵夫士贵而后官贵官贵而后国贵国贵而后主尊然则周文武之所以贵其士礼其臣者能使之无犯法而未尝以刑法御之者也取不能无犯法之人而置诸位则不免于以法御之有以刑法御其臣之心则方其唯诺殿上委任尊宠若将有腹心股肱之寄者俄而桎梏废放黥劓杀戮无所寛贷而其臣亦不能自必也故轻为奸而多犯法呜呼此非国家之利也汉高祖尝裂数千里地使大功臣十数人南面而称王既而禽灭葅醢至于宗族无有遗类其臣遂以禽兽自比故后世子孙习见前事不难于高爵重位以宠秩不肖之人而亦轻于以鈇钺刀锯加其身唐太宗尝喜张藴古所上大寳箴以为爱已一旦以治狱疑似遽命斩之谓卢祖尚文武忠义使督交趾祖尚再三辞行亦诛死于朝堂而不以为怪其臣如王珪魏征号为面折庭争亦莫有以为非者然则当时以刑法御其下而快喜怒于杀戮虽高祖太宗之明不能免也噫以刑法御其下将以防奸臣而岂有意于轻杀人也哉自今考之其奸臣未必得罪而延颈就戮前后相望者皆善人君子也夫不能以礼化奸臣之心而以刑滥忠臣之罚国家将何使焉适所以借奸臣而为之资耳葢舜文王之意迄周衰而亡歴秦汉隋唐而不复兴至于艺祖太宗而后尽去四世帝王苛刻猜忍之意一以寛大诚信进退礼节遇其臣下受禅之始因其故相委任若旧六年而后罢太宗召拜近臣尝命择良日曰朕欲其保终吉也卢多逊事发当时以为所坐大逆法既具矣以其尝典国事止命窜流盖汉之三公无以善去位者不自杀则受诛其轻甚者犹以丑辞策之而自真宗仁宗以来执政大臣之将去也必使之连疏自乞若将不得已而后从者又为之迁官加赐而付以重地前世之臣以谏诤忤旨而死者皆是也祖宗不惟不怒又迁擢之以至于公卿神宗尝疑其臣之罢惰而不任职者当汰而不忍始益宫观之贠廪之以粟而不责以事后遂为定法其后章惇弄权尝欲兴刘挚之狱以杀党人而哲宗不从蔡京当国又欲杀天下士而徽宗不聴绍兴初误聴宰相诛谏官二人寻复自悔下诏责躬以谢天下故虽权臣用事二十年间予夺惟意而无杀士大夫之祸夫进人以礼退人以义而不以刑法御其臣者无过于祖宗之世盖秦汉之风息灭不继而舜文王之意复兴天下之臣至有怯懦过当举手畏法者矣未有强愎不逊傲法以自便者也若其逆乱反侧起于父兄子弟之间者盖不复有也夫不以刑法御臣下而与臣下共守法此岂非祖宗为国之本意而舜文王之俗然欤  

兵论【`叶适`】  

自唐至徳以后节度専地以抗上令喜怒叛服在于晷刻而藩镇之祸当时以为大论矣然国擅于将犹可言也未久而将擅于兵将之所为唯兵之听遂以刼胁朝廷故国擅于将人皆知之将擅于兵则不知也大厯贞元之间节度固已为士卒所立唐末犹甚而五代接于本朝之初人主之兴废皆羣卒为之推戴一出天下俯首聴命而不敢较而论者特以为其忧在于藩镇岂不踈哉太祖既稍收节度兵柄故汰兵使极少治兵使极严所以平一僣乱威服海内者太祖统御纪纲之力非恃兵以为固者也羣臣不考本末不察事势忘昔日士卒奋呼专上无礼之患而反以为太祖之所以立国者其要在兵都于大梁无形势之险其险以兵夫都于大梁因周汉之旧而非太祖择而都之也使果恃兵以为固则连营百万身自增之不待后世也其数乃不满二十万何哉不以兵强前世帝王之常道也况太祖之兵不满二十万其非恃兵以为固也决矣召募之日广供馈之日增葢端拱淳熈以后契丹横不可制而然耳康定庆厯谋国日误恃兵为国之说大炽不禁而天下始有百万之兵弱天下以奉兵而其治无可为者矣而上下方扬扬然以为得计为之治文书聚财赋尽用衰世裒刻之术取于民以啖之而犹不足及其不可用也则又为之俛首以事骄冦而使之自安于营伍之中也故王安石欲为神宗讲所以销兵之术知兵之不胜养而犹不悟藉兵之不必多教诸路保甲至四五十万阴欲以代正兵正兵不可代而保甲化天下之民皆为兵于是虚耗之形见而天下之势愈弱矣元佑废罢保甲史臣以为太祖设阶级之法什伍壮士以销奸雄之心兵制最明而百余年无祸乱王安石不足以知此者实录所载盖当时议论之本原也虽然王安石则信不足以知此而不为王安石者岂能知之哉至于绍圣以后则又甚矣保甲复治正兵自若内外俱耗本末并弱大观正和中保甲之数至六十七万二法皆弊名具实亡故军制大壊而士卒不能被甲荷戈平民相梗化为盗贼斡里雅布始挟兵纔万余长驱而至莫有敌者仓卒遣人召白徒以勤王京师失守则勤王之人冦掠遍天下矣呜呼痛哉养兵以自困多兵以自祸不用兵以自败未有甚于本朝者也而议者犹曰恃兵之固制兵之善可因而不可改可增而不可损是厚诬太祖而重误国家也加以四屯驻之兵又昔所未有以数倍祖宗之财用投于四总领之巨壑而州郡又各以厢禁兵自困侵削民力至于空尽问其外御则曰请和不暇问其内备则曰仓卒可虞统制綂领总辖路钤将兵之官充满天下坐縻厚禄而兵未尝有一日之用方今国未见有难治之弊敌未见有难破之验徒以自困于兵浸淫重滞不能轻利其一曰四屯驻大兵之患其二曰州郡禁厢土兵弓手之患去一患而得一利一州之兵患去则一州利一方之兵患去则一方利兵患去则兵强惟所用之无不可者陛下果决于此岂有久而不革者哉  

## 文章辨体彚选卷四百十九

（明）贺复征 编  

○论二十八  

深虑论【`明方孝孺`】  

虑天下者常图其所难而忽其所易备其所可畏而遗其所不疑然而祸常发于所忽之中而乱常起于不足疑之事岂其虑之未周与盖虑之所能及者人事之宜然而出于智力之所不及者天道也当秦之世而灭六诸侯一天下而其心以为周之亡在乎诸侯之强耳变封建而为郡县方以为兵革可不复用天子之位可以世守而不知汉帝起陇畆之匹夫而卒亡秦之社稷汉惩秦之孤立于是大建庶孽而为诸侯以为同姓之亲可以相继而无变而七国萌簒弑之谋武宣以后稍剖析之而分其势以为无事矣而王莽卒移汉祚光武之惩哀平魏之惩汉晋之惩魏各惩其所由亡而为之备而其亡也皆出其所备之外唐太宗闻武氏之杀其子孙求人于疑似之际而除之而武氏日侍其左右而不悟宋太祖见五代方镇之足以制其君尽释其兵权使力弱而易制而不知子孙卒困于边塞此其人皆有出人之智负葢世之才其于治乱存亡之几思之详而备之审矣虑切于此而祸兴于彼终至于乱亡者何哉葢智可以谋人而不可以谋天良医之子多死于病良巫之子多死于鬼彼岂工于活人而拙于活已之子哉乃工于谋人而拙于谋天也古之圣人知天下后世之变非智虑之所能周非法术之所能制不敢肆其私谋诡计而惟积至诚用大徳以结乎天心使天眷其徳若慈母之保赤子而不忍释故其子孙虽有至愚不肖者足以亡国而天下不忍遽亡之此虑之逺者也夫苟不能自结于天而欲以区区之智笼络当世之务而必后世之无危亡此理之所必无者也而岂天道哉  

其二  

有天下者常欲传之于后世而不免于败亡者何哉其大患在于治之非其法其次则患守法者非其人也民心难合而易离譬之龙蛇虎豹然欲久畜之则必先求其嗜欲好恶喜怒之节而勿违其性使性安于我而无他慕之心然后可得而畜也既不失其性矣犹恐后之人未能皆若吾之用心专且劳于是立为畜之之法而着之于书曰如是则可以久畜如彼则将逸去而不可禁使后世虽庸夫小子能守吾法而不变亦可以畜之而不失此创业者之责也法可以治而乱也法可以存而亡也归罪于子孙而委之天命可也茍吾法有未尽焉乱亡因吾法以起其可谓之天命乎周之嗣王自成康昭穆以下惟宣王为贤其它者与汉唐乱亡之主无异然而至于七百余年而后亡者守法者虽闇劣而其法善也当七国之时周虽已衰使有贤主如宣王者复出赫然奋发举文武之遗典而修明之诸侯有不敛袵而朝者乎故周之弊在乎守法者非其人而不在乎法汉唐之法驳杂而踈畧得贤主则治不得其人即乱而亡故其弊在乎法不足周事而不可专罪守法之非人若秦之法固不可得守矣使有贤主继始皇之后犹不免于乱况胡亥之刻虐乎故二者俱弊而亡者秦也隋之法与秦异而守法者与秦同故法虽不足以取亡而亡于暴虐者隋也此五世之君惟周之亡为天命秦隋汉唐虽为法不同而自速其危亡则一而已夫有天下者岂有自速危亡之心哉而子孙卒不免焉者其为法之过也世之为法者莫不欲禁暴乱贪猾诡伪盗窃之人而此数者常布满海内之狱不为少止岂为刑罚之不重哉俟其为暴乱贪猾诡伪盗窃而后禁之而不能使其不为也圣人之为法常治之于未为之先使其心自知其非而不肯为故为法者不烦守法者不劳而民不敢为乱易曰豮豕之牙吉豮牙非无牙也有牙而不能伤也此圣人治天下之法也  

其三  

智者立法其次守法其次不乱法立法者非知仁义之道者不能守法者非知立法之意者不能不知立法之意者未有不乱法者也古之圣人既行仁义之政矣以为未足以尽天下之变于是推仁义而寓之于法使吾之法行而仁义亦阴行其中故望吾之法者知其可畏而不犯中乎法者知法之立无非仁义而不怨用法而诛其民其民信之曰是非好法行也欲行仁义也故尧舜之世有不诛诛而海内服其公以其立法善而然也夫法之立岂为利其国乎岂以保其子孙之不亡乎其意将以利民尔故法茍足以利民虽成于异代出于他人守之可也诚反先王之道而不足以利民虽作于吾心勿守之可也知其善而守之能守法者也知其不善而更之亦能守法者也所恶乎变法者不知法之意而以私意纷更之出于已者以为是出于古之人者以为非是其所当非而非其所宜是举天下好恶之公皆弃而不用而一凖其私意之法甚则时任其喜怒而乱予夺之平由是法不可行也萧何曹参世所谓刀笔吏其功业事为君子耻称焉然何之立法参之善守法后世莫及也当秦之亡其患不在乎无法而患乎法之过严不患乎法废而不举而患乎自乱其法故萧何既损益一代之典曹参继之即泊然无所复为参之才何之所畏非不能有为者也特恐变更而或致于乱不如固守之为万全尔夫天下譬之寳玉然法譬则韬藏之器然善为寳玉计者器既成则藏而置之勿动可也日持而弄之携之以示人挟之以出逰失手而堕地不碎则缺璺矣故国有治于踈畧而乱于过为之计过计者未尝不笑踈畧者为愚而不知踈畧者为智大也故用智之为智众人之所知而不用其智之为智非君子不能孟子曰禹之治水也行其所无事也岂止治水哉治天下者亦行其所无事而已  

其四  

骁勇之士多死于锋镝聪明之士多败于壅蔽天下之祸常起于人所恃而出于意之所不虞其故何哉人可以有徳而不可恃其有徳可以有才而不可恃其有才恃之所生祸之所萃也匹夫持挺而立于贲育之前贲育变色而不敢动非畏之也不知持挺者之勇怯也使人号于贲育之门曰我勇盖天下贲育则笑而杀之耳何哉真勇者固未尝自恃其勇而骄人也聪明者智足以尽万物之变才足以通万事之要而心尝欿然夸辞不出于口忲色不形于面以旁求于当世之人故能谋者献其谋有力者効其力凡一艺一能之士皆为之竭尽而不敢欺之以其所处者谦所求者广而不自恃其聪明也夫茍自恃其聪明未有不败于其臣者也葢恃则自盈自盈则耻闻过耻闻过则人不告之以善而见闻日狭矣见闻既狭于是奸谀之徒谬为卑謟以媚适将顺之于内而窃其威柄妄行赏罚于外是国家之大权潜移于下而祸乱乗之以起皆自恃其聪明之过也唐徳宗之于卢杞宋高宗之于秦桧方其任二臣也自以为圣贤相逄驩然共政而不疑其时虽告之以为壅蔽彼固以为妄言而不信矣孰知为计之愚适为奸臣之所笑哉然则其所恃以为聪明者乃愚之甚者也故人君不贵乎智而贵乎不有其智不贵乎才而贵乎不居其才不贵乎聪明而贵乎取众庶之言以为耳目不如是而好于自用者未有不败于壅蔽者也  

其五  

为国之道莫先于用人用人之道莫先于作其好名喜功之气好名喜功之人守常之主之所恶而创业垂綂之君所愿得而乐用者也举世之才未必皆贤未必皆足用善用人者拔一二于千百而使千百之人与之俱化而不自知此作气之术也王良之马岂皆骐骥哉当良执辔持车试之于郊徐之则徐疾之则疾万蹄之骤如一马然非无驽劣不才者也虽驽劣不才者皆化而骐骥当其化也马不知其筋力曷为而化而执鞭策日侍王良左右之人亦不知其为何为而顿异也独良知之尔马之材质得于天者已定王良岂能增益之哉能作其气焉尔故以骥待马则马皆骥也以驽骀待马则虽有善马皆失其所为善尧舜之世其人岂能素习行义而尽过于人哉所以作之者异也人有好名而强谏直诤者有好名而修亷洁敦信让者自其人言之则好名信非善事矣自有益于国言之取其有益于国斯可矣乌顾其出于好名哉善用人者因其所长而用之而不夺其所好彼好名也吾因而与之以名则天下之好名而愿行其道者无不至而吾之才不可胜用矣彼喜功者能治民则喜因治民以立功能用兵则喜因用兵以立功能兴礼乐理风俗则喜挟其所能以立功然使各尽其才而如其所欲则其所立非彼之功乃有国者之功也用一人而使喜功者皆至于国何损乎此之谓作气之道不能用才者则不然恐人之好名而不肯假人以名恐人之喜功而不肯使其立功甚则抑挫之倾压之使其气消沮陨获而不振然后授之以位于是百职废而天下无竒才百行隳而天下无善士非真无其人也不能作之而然也此其为术至愚为计至私非豪杰之主其孰能知之  

治要论【`方孝孺`】  

无法不足以治天下而天下非法所能治也古之圣人知民不可以威服于是寓革奸铲暴之意于疏缓不切之为使民优柔揖让于其间莫不竞然有自重知耻之心未见鈇钺而畏威未见鞠讯而逺罪潜修黙改于闾阎田里之中若有临而督之者彼岂恃区区之法哉法之为用浅陋而易知民之为情深诡而难测以难测之情视易知之法法已穷而其变未已未有不为窃笑而阴诽者也善用法者常使民闻吾法之不可犯而不使民知吾法之果可畏夫人祗天而惧帝者以未尝被其诛殛而或被其诛殛者必不能以复生也如使鬼神临人之庭捽人而击之则愚夫鄙妇皆思持挺而逐之矣其何畏之有欲人之重犯乎法在乎不轻用法于民吾视杀戮为轻刑而数用之彼将轻吾之杀戮而数犯之矣吾视笞骂为大辱重而施之彼亦以笞骂为足耻而畏避之矣得其要术者能使民畏笞骂为杀戮不得其要者刑人接于市而人谈笑犯法不为之少衰人惟以死为足重也故知乐其生知生之乐也故凡可以贼身害名之事慎忌而不为使皆不爱其死则将纷然惊肆驰逐于法令之外趍死而不顾虽有法何足以制之圣人之治不恃斯民畏吾之法而恃其畏乎名不恃其畏乎名而恃其畏乎义夫纩冠素组玄冠缟武与坐之嘉石而画其衣施之人身非有毁形伤肤之惨也而使惰游之士不齿之人与丽乎法者服之坐之则惭悔愧恨与被木索婴金铁者无异此何必刑哉加之以不义其辱固甚于刑矣孝友睦婣任恤有举先王以是数者劝天下之民非能家说而人诱之也而人以能是为荣不能是为辱书之党正族师之籍如受命于王庭而就刑于司冦其心达乎义故知畏乎义而惟恐或违之也事固有类乎不急而为用至要甚微而为化甚博者圣人常以是寓夫御世淑民之精意使民奔走悦慕无所厌倦而不自知其由世俗不之察以为迂逺而不若用法之有功则过矣人主莫不欲民之兴于孝弟礼让也而人不免悖徳而蔑教莫不欲吏之奉职而循理也而吏不免怠肆而污僻则法果可以禁之乎法加人之肢体而不从而谓虚名可以服其心其事若不近人之情而理有所宜然者不可不察也二人治家一以变色不言为怒一以棰挞诟骂为怒自其严者言以变色不言者为不肃矣示其怒者虽异而其为怒则同人见其色之不易变也于其偶发乎面其畏且恐与棰挞何择哉故法不必严在示其意向而已辱莫大于不得同于恒人觞举坐以酒而饮一人水其愧甚于刑及其身耻为醉酒者所轻笑也良淑之民皆冠缁布徳为民所尊者加识别之行为人所卑者使不与恒民齐则民莫不修其所可尊而去其所可卑者矣吏以亷洁称者归则服其服不能以义退者异其服以愧之则徳惠尽其职矣推是类也等其田里别其室庐使民无贵贱以徳之髙下为贵贱仕无崇卑以政之广狭为崇卑有罪者始则异其冠服次则殊其里居如是而不悛则诚不可与为善矣然后刑戮加焉人知刑罚果出于不得已而行于果不可不怒也必能自重其身知丽乎法者为可耻而礼义之俗成矣夫茍可以变易风俗虽有甚难至逺之事先王之所乐为也况其易者乎易者忽之以为踈而不屑为难者重之以为高而不敢为则是圣人之道终无适而行也悲夫  

崇化论【`徐桢卿`】  

夫治生有兆乱生有征本末消息皆有渐焉知者之所卜愚者之所忽也曷言之天下将治其象清明天下将亡其象秽浊清明者何吉士并进其道尚贞阳刚以舒泰之光也秽浊者何小人在上其俗尚羣阴恶糺障否之祲也故唐虞之世百辟维寅幽厉之世其臣好佞此治乱之所由异也故君子立人之朝以严正为本以忠悫为节以亷直为限以羞恶为心故道义显明风俗归正此诗人所以叹咏于羔裘者也若乃亷耻道丧国维殄絶污忮交门邪曲党媚诗曰如鬼如魅则不可测鬼魅并作国胡不亡故严正忠悫亷直羞恶此八者贤士所恃以守身明君所藉以立国者也执其本推其用则咸熈之治太平之祥可立致也方今世遭末季大道既隠俗尚贪利而恶贫苦喜趋竞而恶守玄阿附成风固禄吝宠依敝仍陋莫敢正色直士肆言则曰狂穉亷夫秉悫则曰茸材毁螙摘疵则曰昧体发奸正否则曰机摈赂鼠窦者有显誉伐炎门者有幽黜巧容黙者有高爵善甘奉者有最考剥民脂者有肥荫沽军功者有上赏问豪赃者有疾祸禁私利者有深诟豺狼载道狐鼠成羣樗栎杂用瓦石同鸣教化隳顿仁义不明贤直发怒闾庶呻吟此皆国政之大螙时俗之深痛也夫明者睹患于无形智者参虑于未萌易曰履霜坚氷至岂曰无愆此衰迟之渐也夫时世消息非天地之所生实在位之咎也诗曰赫赫师尹民具尔瞻可不慎哉且衰者盛之本也困者复之渐也天地之机生生不息而况于人乎若能补过反徳涤秽布新砥砺道徳之朴以弘教化之门熏贪鄙之穴隳强右之垣崇鲠直之节斥同比之媒则大化流通四方为极虽有稂莠良田之所不容虽有驽驷羣骥之所必踶尚何赏而不劝何摧而不伏何决而不行何塞而不止则伊旦之功不足凖三五之化不足为也夫天生蒸民有物有则尧舜之世不皆贤桀纣之世不皆愚禹皋用而天下之不仁者化矣崇侯妇寺进而天下之不仁者效矣故置醢则蚋生施饲则鱼聚质染则化虫祝则似此物类相感之机也又何疑焉吾居下位非敢好讪而祸在位也诚知夫邪正之机乃治乱之原不敢以不辨也  

将难论【`髙岱`】  

任天下之至重者莫如将也处天下之至难者亦莫如将也将之难非其人之不易得也人不易得此君之难非将之难也亦非畏兵凶而忧战危也畏兵而忧战者庸将之难非材将之所难也贤将之难难于势行也何谓势行之难制之者之过也夫兵杀人之人也战杀人之事也聚杀人之人而日习夫杀人之事非猛悍劲鸷之士不能而猛悍劲鸷之士不可以文法绳拘也君之将将与将之将兵同要当励其无畏之心而作其敢为之气虽欲防范而羁络之亦惟潜制其要机而黙握其微权不可多为之法而縻絷之也今任将者其未讲于此乎古称善将将者莫若汉高帝汉高之将莫如韩信然而帝之用信也隆之以筑坛之拜授之以上将之符当时未闻有监军之使也未闻有统制之帅也未闻有参谋之设也未闻有文簿之稽也请兵则兵请王则王胜不献捷败不告罪惟要其后而责其成故信得以罄材毕力而开数千里之地也今之任将有能若是否乎今之总制提督之臣非所谓将也乃所以监将也将也者亲旗鼔而临行阵者也今之将得无难乎辖之以统帅紏之以宪臣给饷有使纪功有官将之见此数臣也尊者长跪而庭谒次者侧足而傍趋屏息而不敢言曲躬而不敢舒安得如亚夫长揖于天子之前者有之则以为跋扈不恭矣彼鹰扬之才彪虎之士其何堪于此乎然此特论其礼制之难耳夫天子有必私之将将军有必私之士私士者何啖之以贿耳夫兵之精者非必亷介而忠义也要皆豪侠贪纵之徒如古刺客者流见利而许之以身感恩而酬之以命此非厚赏不可购也将有余赀以多购死士是故能倡三军之勇而收陷阵之功今则一金之出入必有记验一士之粮饷必有稽实大臣之行边宪臣之按地则又索其遗利计其羡余锱铢不漏矜为纪功前既有然后当益甚则边将者又何饶而致死士之多耶是拔犀虎之牙角而剪鹰扬之爪羽也何望其惴兽而搏禽乎不知李牧在边市租不入闭城享士日费牛酒是皆安所仰乎然此特论其勇士之难耳两军既薄旗鼔相当士出百死一生以摧强敌幸而斩首执俘是亦身命之所博也将临阵而见当不踰时而赏之然将不可专也使裹粮走数百里而上之统帅綂帅不得专也献之纪功纪功不自验也付之委属奔走于道路之间伺候于公府之门趋伏于庭台之前取决于吏胥之口彼皆豨纵豕突之士也其何能仆仆怒其稽缓诋其欺罔兵虽精抑何利此而杀敌也此犹论士卒之难耳攻战之进取必有期隳胜败之形势必有关白首级之多寡必有文籍行阵之左验必有姓名血战之余未遑救危扶伤而将且亟呼吏士趣治文移甲胄之人不闲刀笔一有舛误则彼此隳勘甲乙参决便以文法绳其主将未录其克敌之功而先治其欺罔之罪呜呼武夫沬血于戎马文吏指摘于簿书死士转鬬于强埸逢掖阔谈于庭署虽有折冲之略报国之忠几何不摧挠而悔恨乎此魏尚之辱周勃之恐李广甘刎首之惨少卿忍降敌之羞而不堪对文法之吏也呜呼虎豹之雄责之使俛首而就羁络隼鹘之悍约之使戢羽而就樊笼虽黄帝不能必其将穰苴不能要其士也必欲羁络之则马牛而已必欲樊笼之则鳬雏而已将安用乎此皆制之者之过而将之所以难也故自古承平之世鲜克荡定之功而颠蹶之秋毎着骁雄之略岂豪杰多生于乱世乎大抵承平则束于条例之繁多颠蹶则不暇为文法之琐琐也渔阳鼔鼙方震而二十四郡竟无坚城完颜败盟南下而兵渡黄河若履平地当时岂无廵逺李郭之材张韩刘岳之将乎束于手而耻当其任牵于文而不究其施暨其颠沛流离委之于兵而不制其柄则数子者亦表表自见矣国家已已之变边徼荡然既而于谦社稷之功石亨摧陷之畧亦非异代之人也使以平世之法律之则诸将者亦救过之不暇矣而何成功之有乎哉或曰法制之立所以防倒持之患而弭尾大之忧此则虑之过矣传曰疑人不用用人不疑是将严择任于委用之初而不当多监制于既用之后也呜呼无陈平之谋蒯通不能移韩信之志无卢杞之譛朱泚岂能连懐光之兵豨布之反汉藩镇之叛唐非其监制之少而文簿之踈也必欲过为之防亦不过如吾所谓潜制其要机而黙握其微权耳何至若今世之琐琐乎如使彼诚欲叛又岂琐琐者可得而制也  

论将能而君不御者胜【`夏言`】  

善御者必有所纵也故人主之权无所不御而有时乎不御人臣之义无所敢专而有时乎专则惟将为然矣且夫三军国之太阿而持以予人顾何可以不御哉葢贤主之任人疑则勿用用则弗疑而况军旅生民之司命国家安危之所闗矜之愈重则任之宜益专任之益专则纵之宜益甚此将军之时也胡可制也时不可制则吾以纵为御纵不可常则必有所以制之者在矣故孙子曰将能而君不御者胜读者不察以为贤主之任将徒不御之而已而不知不御之说此贤主之所施于能将而非所槩施于他将者也能而后不御不能吾将御之矣然则将兵之权常在将而将将之权常在君所御大而所不御者小故主将一心而三军齐力胜不亦宜乎世之为君谋者曰持大兵者如持盘水正倾在俯仰一致蹉跌求止不得奈何其弗虑之且兵卒多则有弱干之患张弛擅则有尾大之虞勲名盛则忧其难制统辖久则惧其难收刁间之爱贵奴也举其赀与之以求什一之利则持筹而计之必使盈缩在手而后能使豪奴自饶而尽其力况捐千百万之众而出之千百里之外而无可御哉故为君谋者其说常在御则善谋忠计也为将谋者则不然曰将贵专威兵贵合变握三军之号令而受命于中制则不专制一时之利害而计定于千里则失变故明君必假之以建威之势而与之以制变之宜世主不达斯义一切以钤制束縳之术施之此荀林父败绩于邲郊李广刎首于絶塞子仪失相州之利曹彬损北伐之威而忠臣志士所为扼腕而太息也御之亦何益哉故为将谋者其说常在于不御则善谋忠计也孙子大将也持不御之说不可以通人主矣虽然孙子固曰将能而君不御者胜非谓凡将皆当不御而凡不御者皆胜也故知明主之权未尝不予人而未尝不重予人予其所能者而靳于其所不能者则御将之道已夫能岂易言哉冲陷折闗者槩之沉毅或不足不可谓能智畧辐辏者程之勇断或不给不可谓能智勇出众者本之忠义或不固不可谓能何者其材有所偏而其志有所可夺也故夫任将者试之以五材律之以五慎观之以十过稽之以八证而将果能矣于是有避殿之召有告庙之仪有登坛之拜有分阃之任凡以为能将尊也操斧而授之柄曰从此上至天者将军制之操钺而授之刄曰从此下至渊者将军制之凡以为能将专也是故战守异用不挠其机众寡异宜不制其数迟速异效不责其期隳赉赏易施不问其出入母以盈庭之议而间帷幄之宻谋毋以悬亿之言而淆当机之定算凡以为能将寛也鼙鼔金铎聪有所不闻而非壅也惧多言之乱聴也旌旗麾帜明有所不见而非蔽也惧多指之乱视也凡以为能将信也如是故将权一将权一故上足卬上足卬故下可用是故无天于上无地于下无君于后无敌于前万物至而制之万物至而命之从而从横而横惟吾所裁而他无所顾虑焉是以将无疑谋卒无二心口无还令事无尝试师一出而四夷慑白刅不毕拔而天下服也人见其图制无强康正八极以为将之功如是而不知君固有以纵之人见君之纵之如是而不知将之能固有以当之也葢古称善将将者莫如汉髙光武髙帝之于韩信也请兵则兵请王则王未闻有殊一方畧异一谋议者而冯异专制闗中光武推赤心而置之腹君臣父子之谕恳恳然发于至诚彼二将者安得不殚智毕力报国士之遇而赴功名之会哉然有繇矣绛灌诸公帝未尝遣特将虽或特遣未尝不禀受成筭而独于信则不御信之能也东汉诸将往往皆中绳墨归节制无飞扬跋扈之态而有戡定祸乱之畧光武之不御固宜矣夫御之为言以马喻也诡御泛驾之马不得解羁馽解即弗制有骐骥焉一日且千里令其乗风馽之安得乎故以凡马之御御骐骥不可望其必至以凡将之御御能将不可责其成功是在人主辨其能而已矣吾独怪世之妄庸人挟其无能之技而责人主以不御之礼夫跛鳖蹒跚人谁羁之而以衘驾为解胡不反视其能也抑此非竒理异论天下之恒论也桓公任管仲人请事焉公一则曰仲父再则曰仲父人曰君亦耳而目之乎公曰吾既得仲父矣而复耳而目之是耳目人终无已也此亦能而不御之说也夫任人尽然而何疑于用将也  

皇明土官志论【`郑晓`】  

土宫故隶吏部验封洪武三十年凡掌土兵者改隶兵部洪武中土官无子弟其婿与妻皆袭永乐中袭替人文出十年者亦聴然皆万里赴阙或献马方物请命最谨天顺八年三月上西宫徽号始许土官缴呈勘奏与冠裳于是介使未将威福自恣虽托羁縻之名竟开骄悍之渐成化十五年又有纳糓备赈之令则经制日卑规取愈陋孝宗末年发愤厘革至正徳旋复隳废嘉靖九年间皇帝斟酌情理曲为条约稍复祖宗之旧今考府州县正贰幕属廵检驿传凡三百六十隶验封宣慰宣抚招讨安抚长官凡一百三十二隶武选隶验封者皆领布政司武选所隶或领都指挥使司文武相维机权攸寓细大相闗掌股易运数年来镇抚巡部诸臣建白日烦纷更已甚聪明自用而宪典稍遗矣云南本徼外地国初元孽窃据戊甲开基尚阻声教王袆秉义捐躯傅友徳沐氏父子兄弟威戡惠戢梅思祖张紞继膺藩屏平徭均赋强土稍开顾其人熛悍不得已因俗为政官其酋领稍示安辑元江永宁镇沅孟良景东最强犷镇南蒙化顺宁沾益差小然皆向背靡常调剂为难诸甸约摄腾冲诸罗窥窃寻靖葢自麓川虚耗中土孟养曲狥奸宄正统迄今益复反复况投宦非人刓法好货湖南滇北将有梗隔之忧至求马湖建昌川陆逵道计亦晩矣贵州本西南罗施鬼国国初霭翠宋钦归附乃其世官山峭地瘠夷情猾诈分隶川湖云南永乐癸已始立三司当时顾成威懐有方稍称驯顺其壤地联络冲胷掣肘自泗城北窥永宁芒部南扰毕节西播外突普凯内溃交谗构乱喜祸佳兵毎一梗阻滇南中断乃知分割三隶强域相牵不可谓非策也湖广土官皆据湖南古巫黔中地□中错辰常外联川贵溪峒崄深难扰易乱彭氏富强雄胁诸司自宋迄今构结滋广骄横益坚国家稍有征诛辄议调发所过残破惨于剧盗官司莫敢谁何嘉靖中王守仁讨岑氏时湖臬佥事汪溱统御严饬颇称戢敛以故顺靖之祸不独湘楚永寳之忧岂有苗蛮也广西当岭南右偏土瘠民犷视东道特异诸苗窟穴盘绕其间左黔右郁荔浦东西残破不可言大藤峡深崄尤甚成化中诛锄极惨近复跨江倚山出没剽夺西宁梧藤诸孱卒竟不能扼制桂林之北六洞为孽则北连武岗栁庆之西八寨尚存则东通懐逺府江上下半为夷巢冦窃无虚日矣至于右江岑氏猛贼虽诛余孽尚在王卢再叛思田更强姚镆剿则黩兵守仁抚则纳侮恐数年之间复烦经畧尔四川山包剑栈水鎻瞿峡襟带拥束足称天险惟乌蛮阻其东南蔓绕西抵畨簇欲其驯顺是在调扰龙州为松播咽喉每遮我饷道乌蒙乌撒芒部诸府虽仰我鼻息顾其内党日坚数启隙乱唇齿之势彼得挟而扰我叙泸之间宜有机权携其丑类若乃碉门逺引诸畨播州旁通四省所谓与蜀盛衰者也论曰明兴平定四海凡西南蛮僰徭獞之地西起巴东牂牁抵湘楚包络湖岭东折而南南尽海上又东跨百粤三江大者兼据连城细者保恃深箐虽稍奉约束要在羁縻而已然兵力稍健乍叛乍归茍功赏过滥拊懐失策雄图自窘狡窟益深矣况地广官髙擅利习兵生齿益繁财货益广诈以谋成罪以功解种忧酿祸蔑玩中土未可谓无虞也嗟乎夏典要荒周官蕃镇大抵因民顺俗横海伏波逾湟絶岭舆地渐开化理终塞乃知天徳无私王道有量辟国陋于绥人曲防窘于旷度苟丑类自获饱暖中华不患荼毒吾又何求焉惟夫吏好蓄积政多解弛或逺嫌自洁或求胜喜功于是侵警日闻师徒数起网漏纲颓中外并困兹欲收总长策用图久安必定画强理则邻族靡争预陈嫡孽则宗庶自定世及之际以时核闻钱糓之输一切报罢而又饬武事于将帅修文徳于庙堂猾乱之忧斯其鲜矣  

仇香化陈元论【`李攀龙`】  

慨自汉室不纲徳化莫振权奸肆其羽翼贪暴恣其鳞甲民生斯世若猛虎之苛者歳无宁日呜呼元元黎庶何不幸耶夫天生民而立之君使司牧之又虑君不能以独理立之臣以代君而治之身其职者盍思曰民生至艰民命至重慎无严刑峻法以征怨我百姓也于是乎为之明其伦理为之长其恩爱俾翱翔鼓舞于化国之泽其间若缗蛮不灵逸居而近于禽兽作不祥以横行家庭者行且熏陶而革之噫必如是然后体上天爱民之意而无媿于代君治民之责也尝观仇香之长蒲亭陈元不罚而化是何修何营耶香之语奂者曰鹰鹯不若鸾凤乃知香之所以治民者固有在也夫皇祚陵替由质而桓驭委其辔马骀其衔居帷幄操国柄者赫赫乎豸豹之饰也果能为汉天子呜和鸾于皇路邪分邦■〈宀禹〉佩玺绶者昻昻乎鹭■〈式鸟〉之服也果能为汉天子树爵丛于生灵邪日以鹰鹯刑威督责天下而天下之人笼络于刑威中亦视之如鹰鹯之击而凛然不敢犯独香以鸾凤之治治之岂无见哉彼见其民心至愚而神虽椎埋屠狗之夫极其鸷悍而莫顾者亦未必无乳哺之念特不教则不兴不触则不动也吾教之使兴触之使动则懐家人母子之爱而乐吾在上者徳政之寛犹之凤凰览徳辉而下之人莫不庆休瑞之至也是故元之不孝能肆于香未为蒲长之时而不能肆于香既为蒲长之后良其鸾凤之治有以兴动其心也不然数十年元恶不悛一朝而改图之岂区区尚刑法者所能变哉故为鹰鹯之治者可以革民之面而不可以革民之心为鸾凤之治者可以惩民为恶而亦可以劝民为善以此较彼孰得而孰失邪夫小人闲居为不善见君子而后厌然岂君子有刑威以制之而小人故消沮闭藏之若是也葢所为之不善耻于君子相形之际而耻之必思厌之矣夫元之不孝正闲居为不善类耳不有抱凤徳之君子而徒欲以鹰鹯之威攻击之将何时而悟哉此香之化元非少鹰鹯之志也思自附于鸾凤而不为之也自元之一家被香之徳化而笃于孝慈则由是而鸣至治于国遍蒲亭皆孝慈也由孝慈而推之则兄弟有恩鹡鸰在原矣夫妇有别闗闗睢鸠矣朋友有信鸟鸣嘤嘤矣化一人而蒲亭化兴一人而五伦明孰谓鹰鹯之治得与鸾凤同日语哉噫宠有一钱之受寛有蒲鞭之示彪有贾父之称香有鸾凤之志此数子者其功勲在汉郡邑其徳泽在汉吏民而其姓氏载之于循吏之编岂虚也哉呜呼有循吏无明君虽得宠寛彪香辈布其徳泽而贪残者乌集以抟噬而逞其爪牙如生民何譬之孤凤鸣于众枭之中何以胜恶声之斗也又其甚者梁冀虽除五侯犹炽是前拒虎而后进狼矣又其甚者宠竖作威名贤禁锢是筑鸱栖而毁凤巢矣卒之雌雄莫知而柄落于虎视之手犹鸟鹊之畏多风也去高木而巢扶枝自以为得所之安然大人过之而探其鷇婴儿过之而挑其卵故汉桓灵之治天下其鸟鹊之治与  

图事论【`屠隆`】  

古今人图事不成者大都由几露于不宻事败于轻举祸成于少断变激于太苛智缓于先着患生于所忽几事不宻未成先露人得为之备我计未行彼谋先发一也天下之事必量彼我审才力相事机然后谋不轻发发而必中若力不敌时未可轻于一逞取败之道二也乗机遘会反掌祸福呼吸存亡当如迅雷激矢使人不及堤防一举事济乃狐疑犹豫当断不断我未及逞彼反制我三也诛讨罪人法止加于有罪刑宜正于渠魁威行鉏奸恩覃解网斯事体安而人心安若株连蔓引草薙禽搜必尽灭而后朝食计无复之兽穷则斗天下之变往往以此激成四也或权有可借或人有可使我不能先据其处反为敌人得而用之而我乃束手待毙五也功成事定之日尚当虑后防患永作良图乃云大事已定无能为也而高枕肆志气盈意得不复设备或意外之变猝起肘腋尽丧前功一跌不救六也厯观古今人图事不成或成而旋败者未有不由此数端者也当事者其慎之哉  

都论【`郭子章`】  

古今论形胜之都曰秦曰洛而洛不如秦则自汉以来言之娄敬说汉髙曰洛阳天下之中有徳易以兴无徳易以亡秦地披山带河四塞以为固案秦之故此搤天下之吭而拊其背也张良曰洛阳四面受敌非用武之国关中左殽函右陇蜀阻三面而易守敬说是汉竟都关中二百年而王莽簒宋艺祖欲都长安晋王谏曰在徳不在险艺祖曰吾将西迁者欲据山河之胜而去冗兵都汴不出百年天下民力殚矣宋竟都汴百五十年而徽钦北议者谓洛不如秦似矣顾辟雍之诗曰考卜维王宅是镐京维龟正之武王成之则周之都镐卜也周书曰我卜河朔黎水我乃卜涧水东瀍水西惟洛食我又卜瀍水东亦惟洛食则周之都洛亦卜也夫周卜镐西东南北无思不服矣而复卷卷营洛者岂知其子孙必将东耶镐距秦只当其时胡不卜秦而卜洛耶舍秦营洛周公未为无见不徒专恃其徳已也周厯八百都洛五百岂洛之王气或加于镐秦耶微独周也都秦者西汉二百余年唐二百八十年秦隋俱二世亡其长短之数可睹巳都洛者东汉百九十五年魏晋百年唐末徙洛至宋靖康在汴洛间二百二十年拓跋完颜又百年其长短之数又可睹已则洛何以不如秦哉夫秦天下之首也洛天下之腹也首之为体尊而腹之受大其可以都一也明兴定都金陵似若镇六朝之旧洪武初营汴为北京则亦周公意也末年东宫营秦则亦娄敬张良艺祖意也而卒不果岂天将以待燕耶成祖之营燕也当时台谏交口不便主事萧仪言之尤峻岂不以燕为金元故都非中原之都乎岂不以金祚仅百年元祚不盈百年非宜都乎葢未识上意所属也成祖曰北平之迁与大臣宻计数月而后行今其所宻计者即不得闻以愚度之其说有四燕非金元始也周为召公封国由召公传丹喜厯四十三世九百余年视周厯且过之宜迁一古享国长久者靡不迁都商始亳迁耿迁相周始镐迁洛汉唐始秦迁洛宋始汴迁杭然皆迫于兵戈祸于强冦不得已而后去故靖难之后因而迁徙亦以为子孙长久计耳宜迁二西汉起汉中都秦东汉起南阳都洛唐起太原都秦宋起宋州都汴元起开平都燕明太祖起凤阳都吴成祖曰吾起燕都燕耳宜迁三天下之祸莫烈于蕃吾令子孙自当之庶几四海豪杰辐凑都下足与蕃角宜迁四成祖宻计或不出此四者彼书生之见岂足以达英雄之畧哉虽然蕃冦隔一边垣正统己巳之变嘉靖庚戌之突可鉴也漕河仅一衣带水元人海运之制托克托水田之议当讲也果兵足以制敌食足以自固则太行易水之间即国家亿万禩无疆之宅也又何必问秦洛之雄弱哉  

## 文章辨体彚选卷四百二十

（明）贺复征 编  

○论二十九【`文论`】  

魏文帝典论  

论文文人相轻自古而然傅毅之于班固伯仲之间耳而固小之与弟超书曰武仲以能属文为兰台令史下笔不能自休夫人善于自见而文非一体鲜能僃善是以各以所长相轻所短里语曰家有弊帚享之千金斯不自见之患也今之文人鲁国孔融文举广陵陈琳孔璋山阳王粲仲宣北海徐干伟长陈留阮瑀元瑜汝南应玚德琏东平刘桢公干斯七子者于学无所遗于辞无所假咸以自骋骥騄扵千里仰齐足而并驰以此相服亦良难矣盖君子审已以度人故能免于斯累而作论文王粲长扵词赋徐干时有齐气然粲之匹也如粲之初征登楼槐赋征思干之玄猿漏巵员扇橘赋虽张蔡不过也然于他文未能称是琳瑀之章表书记今之隽也应玚和而不壮刘桢壮而不宻孔融体气高妙有过人者然不能持论理不胜词至扵杂以嘲戏及其所善杨班俦也常人贵逺贱近向声背实又患闇于自见谓已为贤夫文本同而末异盖奏议宜雅书论宜理铭诔尚实诗赋欲丽此四科不同故能之者偏也唯通才能备其体文以气为主气之清浊有体不可力强而致譬诸音乐曲度虽均节奏同检至于引气不齐巧拙有素虽在父兄不能以移子弟盖文章经国之大业不朽之盛事年寿有时而尽荣乐止乎其身二者必至之常期未若文章之无穷是以古之作者寄身于翰墨见意于篇籍不假良史之辞不托飞驰之势而声名自传于后故西伯幽而演易周旦显而制礼不以隠约而弗务不以康乐而加思夫然则古人贱尺璧而重寸阴惧乎时之过已而人多不强力贫贱则慑扵饥寒富贵则流扵逸乐遂营目前之务而遗千载之功日月逝于上体貎衰于下忽然与万物迁化斯志士之大痛也融等已逝唯干着论成一家言  

文章流别论【`晋挚虞`】  

文章者所以宣上下之豫明人伦之叙穷理尽性以究万物之宜者也王泽流而诗作成功臻而颂兴德勲立而铭着嘉美终而诔集祝史陈辞官箴王阙周礼太师掌教六诗曰风曰赋曰比曰兴曰雅曰颂言一国之事繋一人之本谓之风言天下之事形四方之风谓之雅颂者美盛德之形容赋者敷陈之称也比者喻类之言也兴者有感之辞也后世之为诗者多矣其功德者谓之颂其余则总谓之诗颂诗之美者也古者圣帝明王功成治定而颂声兴扵是奏于宗庙告扵鬼神故颂之所美者圣王之德也古之作诗者发乎情止乎礼义情之发因辞以形之礼义之指湏事以明之故有赋焉所以假象尽辞敷陈其志古诗之赋以情义为主以事类为佐今之赋以事形为本以义正为助情义为主则言省而文有例矣事形为本则言当而辞无常文之烦省辞之险易盖由于此夫假象过大则与类相逺选辞过壮则与事相违辩言过理则与义相失丽靡过美则与情相悖此四过者所以背大体而害政教是以司马迁割相如之浮说扬雄疾辞人之赋丽以滛诗之流也有三言四言五言六言七言九言古诗率以四言为体而时有一句二句杂在四言之间后世演之遂以为篇古诗之三言者振振鹭鹭于飞之属是也五言者谁谓雀无角何以穿我屋之属是也六言者我姑酌彼金罍之属是也七言者交交黄鸟止于桑之属是也九言者泂酌彼行潦挹彼注兹之属是也夫诗虽以情志为本而以成声为节然则雅音之韵四言为正其余虽僃曲折之体而非诗之正也  

文章论【`唐李德裕`】  

魏文典论称文以气为主气之清浊有体斯言尽之矣然气不可以不贯不贯则虽有英辞丽藻如编珠缀玉不得为全璞之寳矣鼓气以势壮为美势不可以不息不息则流宕而忘返亦犹丝竹繁奏必有希声窈眇聴之者恱闻如川流迅激必有洄洑逶迤观之者不厌从兄翰常言文章如千兵万马风恬雨霁寂无人声盖谓是矣近世诰命惟苏廷硕叙事之外自为文章才实有余用之不竭沈休文独以音韵为切轻重为难语虽甚工旨则未逺夫荆璧不能无瑕隋珠不能无颣文旨既妙岂以音韵为病哉此可以言规矩之内不可以言文外意也较其师友则魏文与王陈应刘讨论之矣江南惟扵五言为妙故休文长于音韵而谓灵均以来此秘未覩不亦诬人甚矣古人辞髙者盖以言妙而适情不取于音韵意尽而止或篇不拘于只耦故篇无定曲辞寡累句譬诸音乐古词如金石琴瑟尚扵至音今文如丝竹鞞鼓迫于促莭则知声律之为弊也甚矣世有非文章者曰辞不出扵风雅思不越于离骚模冩古人何足贵也予曰譬诸日月虽终古常见而光景常新此所以为灵物也予尝为文箴今载扵此曰文之为物自然灵气恍惚而来不思而至抒柚得之淡而无味瑑刻藻绘珍不足贵如彼璞玉磨珑成噐奢者为之错以金翠美质既雕良寳所弃此为文之大旨也  

荀卿论【`宋苏轼`】  

尝观孔子世家观其言语文章循循莫不有规矩不敢放言髙论言必称先王然后知圣人忧天下之深也茫乎不知其畔岸而非逺也浩乎不知其津涯而非深也其所言者匹夫匹妇之所共知而所行者圣人有所不能尽也呜呼是亦足矣使后世有能尽吾说者虽为圣人无难而不能者不失为寡过而已矣子路之勇子贡之辩冉有之智此三者皆天下之所谓难能而可贵者也然三子者每不为夫子之所恱颜渊默然不见其所能若无以异于众人者而夫子亟称之且夫学圣人者岂必其言之云尔哉亦观其意之所向而已夫子以为后世必有不足行其说者矣必有窃其说而为不义者矣是故其言平易正直而不敢为非常可喜之论要在于不可易也昔者尝怪李斯事荀卿既而焚灭其书大变古先圣王之法于其师之道不啻若冦雠及今观荀卿之书然后知李斯之所以事秦者皆出于荀卿而不足恠也荀卿者喜为异说而不譲敢为高论而不顾者也其言愚人之所惊小人之所喜也子思孟轲世之所谓贤人君子也荀卿独曰乱天下者子思孟轲也天下之人如此其众也仁人义士如此其多也荀卿独曰人性恶桀纣性也尧舜伪也由此观之意其为人必也刚愎不逊而自许太过彼李斯者又特甚者耳今夫小人之为不善犹必有所顾忌是以夏商之亡桀纣之残暴而先王之法度礼乐刑政犹未至扵絶灭而不可考者是桀纣犹有所存而不敢尽废也彼李斯者独能奋而不顾焚烧夫子之六经烹灭三代之诸侯破坏周公之井田此亦必有所恃者矣彼见其师厯诋天下之贤人自是其愚以为古先圣王皆无足法者不知荀卿特以快一时之论而荀卿亦不知其祸之至于此也其父杀人报仇其子必且行刼荀卿明王道述礼乐而李斯以其学乱天下其高谈异论有以激之也孔孟之论未尝异也而天下卒无有及者茍天下果无有及者则尚安以求异为哉  

庄周论【`王安石`】  

世之论庄子者不一而学儒者曰荘子之书务诋孔子以信其邪说要焚其书废其徒而后可其曲直固不足论也学儒者之言如此而好庄子之道者曰庄子之德不以万物干其虑而能信其道者也彼非不知仁义也以为仁义小而不足行已彼非不知礼乐也以为礼乐薄而不足化天下故老子曰道失后德德失后仁仁失后义义失后礼是知庄子非不逹扵仁义礼乐之意也彼以为仁义礼乐者道之末也故薄之云耳夫儒者之言善也然未尝求庄子之意也好庄子之言者固知读庄子之书也然亦未尝求庄子之意也昔先王之泽至庄子之时竭矣天下之俗谲诈大作质朴并散虽世之学士大夫未有知贵已贱物之道者也于是弃絶乎礼义之绪夺攘乎利害之际趋利而不以为辱殒身而不以为怨渐渍陷溺以至乎不可救已庄子病之思其说以矫天下之弊而归之扵正也其心过虑以为仁义礼乐皆不足以正之故同是非齐彼我一利害则以足乎心为得此其所以矫天下之弊者也既以其说矫弊矣又惧来世之遂实吾说而不见天地之纯古人之大体也于是又伤其心扵卒篇以自觧故其篇曰诗以道志书以道事礼以道行乐以道和易以道阴阳春秋以道名分由此而观之庄子岂不知圣人者哉又曰譬如耳目鼻古皆有所明不能相通犹百家众技皆有所长恃有所用用是以明圣人之道其全在彼而不在此而亦自列其书于宋銒慎到墨翟老聃之徒俱为不该不徧一曲之士盖欲明吾之言有为而作非大道之全云尔然则庄子岂非有意扵天下之弊而存圣人之道乎伯夷之清栁下惠之和皆有矫扵天下者也庄子用其心亦二圣人之徒矣然而庄子之言不得不为邪说比者盖其矫之过矣夫矫枉者欲其正也矫之过则归于枉矣庄子亦曰墨子之心则是也墨子之行则非也推庄子之心以求其行则独何异扵墨子哉后之读庄子者善其为书之心非其为书之说则可谓善读矣此亦荘子之所愿扵后世之读其书者也今之读者挟荘以谩吾儒曰庄子之道大哉非儒之所能及知也不知求其意而以异扵儒者为贵悲夫  

论文【`明苏伯衡`】  

尉迟楚好为文谒空同子曰敢问文有体乎曰何体之有易有似诗者诗有似书者书有似礼者何体之有有法乎曰初何法典谟训诰国风雅颂初何法难乎易乎曰吾将言其难也则古诗三百篇多出扵小夫妇人吾将言其易也则成一家言者一代不数人宜繁宜简曰不在繁不在简状情冩物在辞逹辞逹则二三言而非不足辞未逹则千百言而非有余宜何如曰如江湖何也曰有本也如键之于管如枢之扵戸如将之于三军如腰领之于衣裳何也曰有统摄也如置陈如构居第如建国都何也曰谨布置也如草木焉根而干干而枝枝而叶而葩何也曰条理精畅而皆有附丽也如手足之十二胍焉各有起有出有循有注有会何也曰支分泒别而荣卫流通也如天地焉包涵六合而不见端倪何也曰气象沉欝也如涨海焉波涛涌而鱼龙张何也曰浩汗诡怪也如日月焉朝夕见而令人喜何也曰光景常新也如烟雾舒而云霞布何也曰动荡而变化也如风霆流而雨雹集何也曰神聚而冥会也如重林如邃谷何也曰深逺也如秋空如寒水何也曰洁浄也如大羮如玄酒何也曰隽永也如濑之旋如马之奔何也曰回复驰骋也如羊肠如鸟道何也曰萦迂曲折也如孙吴之兵何也曰竒正相生也如常山之蛇何也曰首尾相应也如父师之临子弟如孝子仁人之处亲侧如元夫硕士端冕而立乎宗庙朝廷何也曰端严也温雅也正大也如楚庄王之怒如杞梁妻之泣如昆阳城之战如公孙大娘之舞劔何也曰激切也雄壮也顿挫也如菽粟如布帛如精金如美玉如出水芙蓉何也曰有补于世也不假磨礲雕琢也将乌乎以及此也曰易诗书三礼春秋所载丘明高赤所传孟荀荘老之徒所著朝焉夕焉讽焉味焉习焉斯得之矣虽然非力之可为也圣贤道德之光积扵中而发乎外故其言不文而文譬犹天地之化雨露之润物之魂魄以生华蔓毛羽极人力所不能为孰非自然哉故学扵圣人之道则圣人之言莫之致而致之矣学于圣人之言非惟不得其道并其所谓言亦且不能至矣尉迟楚出以告公乘邱曰楚之于文也其犹在山径之间欤微空同子导吾出也吾不知大道之恢恢于是尽心焉将扵文僴焉无难能者矣  

## 文章辨体彚选卷四百二十一

（明）贺复征 编  

○论三十【`讽论`】  

王命论【`汉班彪`】  

彪年二十光武即位于冀州时隗嚣据陇右而公孙述称帝于蜀天下云扰嚣问彪以时事彪对以汉当复兴嚣不以为然彪乃着王命论以救时难  

昔在帝尧之禅曰咨尔舜天之厯数在尔躬舜亦以命禹暨于稷契咸佐唐虞光济四海奕世载德至扵汤武而有天下虽其遭遇异时禅代不同至乎应天顺人其揆一焉是故刘氏承尧之祚氏族之世着乎春秋唐据火德而汉绍之始起沛泽则神母夜号以章赤帝之符由是言之帝王之祚必有明圣显懿之德豊功厚利积絫之业然后精诚通于神明流泽加扵生民故能为鬼神所福飨天下所归徃未见运世无本功德不纪而得倔起在此位者也世俗见高祖兴于布衣不逹其故以为适遭暴乱得奋其剑逰说之士比天下扵逐鹿幸捷而得之不知神噐有命不可以智力求也悲夫此世所以多乱臣贼子者也若然者岂徒闇扵天道哉又不覩之于人事矣夫饿馑流隶饥寒道路思有短褐之袭担石之蓄所愿不过一金然终于转死沟壑何则贫穷亦有命也况乎天子之贵四海之富神明之祚可得而妄处哉故虽遭罹厄会窃其权柄勇如信布强如梁籍成如王莽然卒润镬伏质烹醢分裂又况么■〈麻外骨内〉尚不及数子而欲闇干天位者乎是故驽蹇之乘不骋千里之涂燕雀之畴不奋六翮之用楶梲之材不荷栋梁之任斗筲之子不秉帝王之重易曰鼎折足覆公餗不胜其任也当秦之末豪杰共推陈婴而王之婴母止之曰自吾为子家妇而世贫贱卒富贵不祥不如以兵属人事成少受其利不成祸有所归婴从其言而陈氏以寕王陵之母亦见项氏之必亡而刘氏之将兴也是时陵为汉将而母获扵楚有汉使来陵母见之谓曰愿告吾子汉王长者必得天下子谨事之无有二心遂对汉使伏劔而死以固勉陵其后果定扵汉陵为宰相封侯夫以匹妇之明犹能推事理之致探祸福之机而全宗祀扵无穷垂策书扵春秋而况大丈夫之事乎是故穷逹有命吉凶由人婴母知废陵母知兴审此四者帝王之分决矣盖在髙祖其兴也有五一曰帝尧之苖裔二曰体貎多竒异三曰神武有征应四曰寛明而仁恕五曰知人善任使加之以信诚好谋逹扵聴受见善如不及用人如由已从諌如顺流趋时如向赴当食吐哺纳子房之策拔足挥洗揖郦生之说悟戍卒之言断懐土之情髙四皓之名割肌肤之爱举韩信扵行陈收陈平扵亡命英雄陈力羣策毕举此高祖之大畧所以成帝业也若乃灵瑞符应又可畧闻矣初刘媪■〈女士〉髙祖而梦与神遇震电晦冥有龙蛇之怪及其长而多灵有异扵众是以王武感物而折券吕公覩形而进女秦皇东逰以厌其气吕后望云而知所处始受命则白蛇分西入闗则五星聚故淮阴留侯谓之天授非人力也厯古今之得失验行事之成败稽帝王之世运考五者之所谓取舍不厌斯位符瑞不同斯度而茍昩扵权利越次妄据外不量力内不知命则必丧保家之主失天年之寿遇折足之凶伏鈇钺之诛英雄诚知觉悟畏若祸戒超然逺覧渊然深识收陵婴之明分絶信布之觊觎距逐鹿之瞽说审神噐之有授贪不可几无为二母之所笑则福祚流于子孙天禄其永终矣  

钱神论【`晋鲁褒`】  

有司公子富贵不齿盛服而逰京邑驻驾乎市里顾见綦母先生班白而徒行公子曰嘻子年已长矣徒行空手将何之乎先生曰欲之贵人公子曰学诗乎曰学矣学礼乎曰学矣学易乎曰学矣公子曰诗不云乎币帛筐篚以将其厚意然后忠臣嘉宾得尽其心礼不云乎男贽玉帛禽鸟女贽榛栗枣修易不云乎随之时义大矣哉吾视子所以观子所由岂随世哉虽曰已学吾必谓之未也先生曰吾将以清谈为筐篚以机神为币帛所谓礼云礼云玉帛云乎哉者已公子拊髀大笑曰固哉子之云既不知古又不知今当今之急何用清谈时易世变古今异俗富者荣贵贫者贱辱而子尚质而子守实无异于遗剑刻船胶柱调瑟贫不离扵身名誉不出乎家室固其宜也昔神农氏没黄帝尧舜教民农桑以币帛为本上智先觉变通之乃掘铜山俯视仰观铸而为钱故使内方象地外圎象天钱之为体有干有坤其积如山其流如川动静有时行藏有节市井便易不患耗折难朽象寿不遗象道故能长乆为世神寳亲爱如兄字曰孔方失之则贫弱得之则富强无翼而飞无足而走觧严毅之颜开难发之口钱多者处前钱少者居后诗云哿矣富人哀此茕独岂是之谓乎钱之为言泉也百姓日用其源不匮无逺不徃无深不至京邑衣冠疲劳讲肄厌闻清谈对之睡寐见我家兄莫不惊视钱之所佑吉无不利何必读书然后富贵由是论之可谓神物无位而尊无势而热排朱门入紫闼钱之所在危可使安死可使活钱之所去贵可使贱生可使杀是故忿诤辩讼非钱不胜孤弱幽滞非钱不拔怨仇嫌恨非钱不觧令闻笑谈非钱不发谚曰钱无耳可闇使岂虗也哉又曰有钱可使鬼而况于人乎子夏云死生有命富贵在天吾以死生无命富贵在钱何以明之钱能转祸为福因败为成危者得安死者得生性命长短相禄贵贱皆在乎钱天何与焉天有所短钱有所长四时行焉百物生焉钱不如天穷逹开塞振贫济乏天不如钱若臧武仲之智卞庄子之勇冉求之艺文之以成人矣今之成人者何必然惟孔方而已夫钱穷者能使通逹富者能使温暖贫者能使勇悍故曰君无财则士不来君无赏则士不徃谚曰官无中人不如归田虽有中人而无家兄何异无足而欲行无翼而欲翔使才如颜子容如子张空手掉臂何所希望不如早归广修农商舟车上下役使孔方凡百君子同尘和光上交下接名誉益彰  

广絶交论【`梁刘峻`】  

客问主人曰朱公叔絶交论为是乎为非乎主人曰客奚此之问客曰夫草虫鸣则阜螽跃雕虎啸而清风起故絪缊相感雾涌云蒸嘤鸣相召星流电激是以王阳登则贡公喜罕生逝而国子悲且心同琴瑟言欝郁于兰茝道协胶漆志婉娈于埙箎圣贤以此镂金版而镌盘盂书玉牒而刻钟鼎若乃匠人辍成风之妙巧伯子息流波之雅引范张欵欵扵下泉尹班陶陶于永夕骆驿纵横烟霏雨散巧厯所不知心计莫能测而朱益州汨彛叙粤谟训捶直切絶交游比黔首以鹰鹯嫓人灵于豺虎蒙有猜焉请辨其惑主人听然而笑曰客所谓抚弦徽音未逹燥湿变响张罗沮泽不覩鸿雁云飞盖圣人握金镜阐风烈龙骧蠖屈从道污隆日月聫璧赞亹亹之弘致云飞电薄显棣华之徽音若五音之变化济九成之妙曲此朱生得玄珠于赤水谟神睿而为言至夫组织仁义琢磨道徳驩其愉乐恤其陵夷寄通灵台之下遗迹江湖之上风雨急而不辍其音霜雪零而不渝其色斯贤逹之素交厯万古而一遇逮叔世民讹狙诈颷起溪谷不能踰其险鬼神无以究其变竞毛羽之轻趋锥刀之末于是素交尽利交兴天下蚩蚩鸟惊雷骇然利交同源泒流则异较言其畧有五术焉若其宠钧董石权压梁窦雕刻百工炉捶万物吐潄兴云雨呼吸下霜露九域耸其风尘四海迭其熏灼靡不望影星奔藉响川鹜鸡人始唱鹤盖成阴髙门旦开流水接轸皆愿摩顶至踵隳胆抽肠约同要离焚妻子誓殉荆卿湛宗族是曰势交其流一也富埒陶白赀巨程罗山擅铜陵家藏金穴出平原而聮骑居里闬而鸣钟则有穷巷之宾绳枢之士冀宵烛之末光邀润屋之微泽鱼贯鳬跃飒沓鳞萃分雁鹜之稻粱沾玉斚之余沥衔恩遇进欵诚援青松以示心指白水而旌信是曰贿交其流二也陆大夫宴喜西都郭有道人伦东国公卿贵其籍甚搢绅羡其登仙加以顩頥■〈戚〉頞涕唾流沫骋黄马之剧谈纵碧鸡之雄辨叙温燠则寒谷成暄论严苦则春丛零叶飞沉出其顾指荣辱定其一言于是有弱冠王孙绮纨公子道不挂扵通人声未遒扵云阁攀其鳞翼丐其余论附驵骥之旄端轶归鸿于碣石是曰谈交其流三也阳舒阴惨生民大情忧合欢离品物恒性故鱼以泉涸而喣沫鸟因将死而鸣哀同病相怜缀河上之悲曲恐惧寘懐昭谷风之盛典斯则断金由扵湫隘刎颈起于苫盖是以伍员濯溉于宰嚭张王抚翼扵陈相是曰穷交其流四也驰骛之俗浇薄之伦无不操权衡秉纎纩衡所以揣其轻重纩所以属其鼻息若衡不能举纩不能飞虽颜冉龙翰凤雏曾史兰薫雪白舒向金玉渊海卿云黼黻河汉视若浮尘遇同土梗莫肯费其半菽罕有落其一毛若衡重锱铢纩微彯撇虽共工之搜慝驩兠之掩义荆南之跋扈东陵之巨猾皆为匍匐迤逶折枝舐痔金膏翠羽将其意脂韦便辟导其诚故轮盖所游必非夷惠之室苞苴所入实行张霍之家谋而后动毫芒寡忒是曰量交其流五也凡斯五交义同贾鬻故谭拾譬之扵阛阓林回谕之扵甘醴夫寒暑逓进盛衰相袭或前荣而后悴或始富而终贫或初存而末亡或古约而今泰循环翻覆迅若波澜此则殉利之情未尝异变化之道不得一繇是观之张陈所以凶终萧朱所以隙末断焉可知矣而翟公方规规然勒门以箴客何所见之晩乎然因此五交是生三衅败德殄义禽兽相若一衅也难固易携雠讼所聚二衅也名陷饕餮贞介所羞三衅也古人知三衅之为梗惧五交之速尤故王丹威子以槚楚朱穆昌言而示絶有旨哉有旨哉近世有乐安任昉海内髦杰早绾银黄夙昭民誉遒文丽藻方驾曹王英特俊迈聫横许郭类田文之爱客同郑荘之好贤见一善则盱衡扼腕遇一才则扬眉抵掌雌黄出其唇吻朱紫由其月旦于是冠盖辐凑衣裳云合辎軿击轊坐客恒满蹈其阃阈若升阙里之堂入其隩隅谓登龙门之坂至扵顾盼増其倍价翦拂使其长鸣彯组云台者摩肩趋走丹墀者叠迹莫不缔恩狎结绸缪想惠庄之清尘庻羊左之徽烈及瞑目东粤归骸洛浦繐帐犹悬门罕渍酒之彦坟未宿草埜絶动轮之宾藐尔诸孤朝不谋夕流离大海之南寄命瘴疠之地自昔把臂之英金兰之友曽无羊舌下泣之仁寕慕郈成分宅之德呜呼世路崄巇一至于此太行孟门岂云崭絶是以耿介之士疾其若斯裂裳裹足弃之长骛独立髙山之顶欢与麋鹿同羣皦皦然絶其雰浊诚耻之也诚畏之也  

寱论【`唐元结`】  

元子天寳中曽预燕扵諌议大夫之座酒尽而无以续之大夫叹曰諌议冗员贫无以继酒嗟哉元子醉中议之曰大夫颇能用一谋令大夫尊重如侍子威权等司隶何居大夫问谋对曰得寱婢一人在人主左右以寱言先讽则可请有所说大夫不闻古有邰侯侯家得寱婢寐则寱言言则侯輙鞭之如是一歳婢寱如故侯无如婢何有奚奴毎厌劳辱寐则假寱其言似不怨主而若忠信侯闻问之则曰素有寱病寐中寱言非所知也引寱婢自辨辞说云云侯疑学婢鞭之不止髠之钳之奴寱愈甚奴扵是重窥侯意先事寱说说侯之过警以祸福侯又无如奴何客有知侯祸机因寱奴之先扣侯门諌侯以改过免祸侯纳客为上宾复其奴命之曰寱良氏子孙世在于邰大夫诚能学奴效婢假寱言以规諌人主俾悔过追悞与天下如新大夫见尊重威权何止侍中司隶大夫乃叹曰呜呼吾谓今之士君子曽不如邰侯奚奴耶  

争臣论【`韩愈`】  

或问諌议大夫阳城于愈可以为有道之士乎哉学广而闻多不求闻扵人也行古人之道居于晋之鄙晋之鄙人薫其德而善良者几千人大臣闻而荐之天子以为谏议大夫人皆以为华阳子不色喜居于位五年矣视其德如在野彼岂以富贵移易其心哉【`在下或有草字移易或作易移`】愈应之曰是易所谓恒其德贞而夫子凶者也恶得为有道之士乎哉在易蛊之上九云不事王侯髙尚其事蹇之六二则曰王臣蹇蹇匪躬之故夫亦以所居之时不一而所蹈之德不同也若蛊之上九居无用之地而致匪躬之节以蹇之六二在王臣之位而髙不事之心则冐进之患生旷官之刺兴志不可则而尤不终无也今阳子在位不为不乆矣闻天下之得失不为不熟矣天子待之不为不加矣而未尝一言及扵政视政之得失若越人视秦人之肥瘠忽焉不加喜戚于其心问其官则曰諌议也问其禄则曰下大夫之秩也问其政则曰我不知也有道之士固如是乎哉且吾闻之有官守者不得其职则去有言责者不得其言则去今阳子以为得其言乎哉得其言而不言与不得其言而不去无一可者也阳子将为禄仕乎古之人有云仕不为贫而有时乎为贫谓禄仕者也宜乎辞尊而居卑辞富而居贫若抱闗击柝者可也盖孔子尝为委吏矣尝为乘田矣亦不敢旷其职必曰会计当而已矣必曰牛羊遂而已矣若阳子之秩禄不为卑且贫章章明矣而如此其可乎哉或曰否非若此也夫阳子恶讪上者恶为人臣招其君之过而以为名者故虽諌且议使人不得而知焉书曰尔有嘉谋嘉猷则入告尔后于内尔乃顺之于外曰斯谋斯猷惟我后之德夫阳子之用心亦若此者愈应之曰若阳子之用心如此滋所谓惑者矣【`滋或作兹非是`】入则谏其君出不使人知者大臣宰相者之事非阳子之所宜行也夫阳子本以布衣隠于蓬蒿之下【`方本无以字`】主上嘉其行谊擢在此位官以諌为名诚宜有以奉其职使四方后代知朝廷有直言骨鲠之臣天子有不僣赏从諌如流之美庻岩穴之士闻而慕之束帯结发愿进扵阙下而伸其辞说致吾君于尧舜熙鸿号扵无穷也若书所谓则大臣宰相之事非阳子之所宜行也且阳子之心将使君人者恶闻其过乎是启之也或曰阳子之不求闻而人闻之不求用而君用之不得已而起守其道而不变何子过之深也愈曰自古圣人贤士皆非有求于闻用也闵其时之不平人之不乂得其道不敢独善其身而必以兼济天下也孜孜矻矻死而后已故禹过家门不入孔席不暇暖而墨突不得黔有下或有心字必方作不【`门下或有而字`】彼二圣一贤者岂不知自安逸之为乐哉诚畏天命而悲人穷也夫天授人以贤圣才能岂使自有余而已诚欲以补其不足者也耳目之于身也耳司闻而目司见聴其是非视其险易然后身得安焉圣贤者时人之耳目也时人者圣贤之身也且阳子之不贤则将役于贤以奉其上矣若果贤则固畏天命而闵人穷也恶得以自暇逸乎哉或曰吾闻君子不欲加诸人而恶讦以为直者若吾子之论直则直矣无乃伤于德而费扵辞乎好尽言以招人过国武子之所以见杀于齐也吾子其亦闻乎愈曰君子居其位则思死目下或无也字其官未得位则思修其辞以明其道我将以明道也非以为直而加人也且国武子不能得善人而好尽言扵乱国是以见杀传曰惟善人能受尽言谓其闻而能改之也子告我曰阳子可以为有道之士也今虽不能及已阳子将不得为善人乎哉【`或无哉字`】  

辨奸论【`宋苏洵`】  

事有必至理有固然惟天下之静者乃能见微而知着月晕而风础润而雨人人知之人事之推移理势之相因其疎阔而难知变化而不可测者孰与天地阴阳之事而贤者有不知其故何也好恶乱其中而利害夺其外也昔者山巨源见王衍曰误天下苍生者必此人也郭汾阳见卢杞曰此人得志吾子孙无遗类矣自今而言之其理固有可见者以吾观之王衍之为人容貎言语固有以欺世而盗名者然不忮不求与物浮沉使晋无惠帝仅得中主虽衍百千何从而乱天下乎卢杞之奸固足以败国然而不学无文容貎不足以动人言语不足以眩世非德宗之鄙暗亦何从而用之由是言之二公之料二子亦容有未必然也今有人口诵孔老之言身履夷齐之行收召好名之士不得志之人相与造作言语私立名字以为颜渊孟轲复出而阴贼险狠与人异趣是王衍卢杞合而为一人也其祸岂可胜言哉夫面垢不忘洗衣垢不忘澣此人之至情也今也不然衣巨卢之衣食犬彘之食囚首丧面而谈诗书此岂其情也哉凡事之不近人情者鲜不为大奸慝竖刁易牙开方是也以盖世之名而济其未形之患虽有愿治之主好贤之相犹将举而用之则其为天下患必然而无疑者非特二子之比也孙子曰善用兵者无赫赫之功使斯人而不用也则吾言为过而斯人有不遇之叹孰知祸之至扵此哉不然天下将被其祸而吾获知言之名悲夫  

存旧论【`唐庚`】  

汉时仪注大抵率意制造不应古谊者十至八九其文采法度畧矣然而天下之人见即喜不见即悲中更王氏之乱废弃不用者十余年光武入洛东都之民始见司隶僚属欢喜踊跃父老或至垂泣曰不图今日复见汉官威仪自是天下翕然归之相与出力锄去祸难以成中兴之业而复其宗庙社稷盖又二百余年虽汉之所以复兴者不专在是然亦不可谓无助也且汉官威仪非若三代之盛叔孙所为非有周公之学肃何智识又杂以秦制非复圣人之法也而遗民见之如盲者复视废者复起如流浪积歳而返其故乡见其父子兄弟感慨之极至扵咨嗟流涕其得民心如此此何理邪方是之时以三代车服示之吾知其民不复泣矣何者汉之为汉十世于此矣民知有刘氏而已夫救天下扵战国秦项水火之中而措之于安全逸乐之地不数十年海内无事斯民得以养生得以送死得以事其父母而长育其子孙者汉之力也三代逺矣何有扵我哉由是观之古者帝王之兴其正朔服色自为一王法而不慕前朝异姓已陈之迹其用意深矣由是观之国家旧物宜使斯民常见而熟识之以习其耳目而系其心自非不得已者不宜轻有改易变置以自絶于民也亦灼然矣向使今日变其一明日废其二祖宗余泽日益就尽不在目前不幸而奸人撼之则人心揺而天下去矣古者公卿大夫犹知守其家法至数十世不易其衣冠阀阅岂无隆替而国人信服终莫之敢抗谓之名家旧族而况数百年为天下国家者哉  

## 文章辨体彚选卷四百二十二

（明）贺复征 编  

○论三十一【`寓论`】  

显志赋序论【`汉冯衍`】  

衍既见废不得志退而作赋自论曰  

冯子以为大人之德不碌碌如玉落落如石风兴云蒸一龙一蛇与道翱翔与时变化夫岂守一节哉用之则行舍之则藏进退无主屈伸无常故曰有法无法因时为业有度无度与物趣舍常务道德之实而不求当世之名阔畧杪小之礼荡佚人间之事正身直行恬然肆志顾常好俶傥之策时莫能聴用其谋喟然长叹自伤不遭乆栖迟扵小官不得舒其所懐抑心抑节意凄情悲夫伐氷之家不利鸡豚之息委积之臣不操市井之利况歴位食禄二十余年而财产益狭居处益贫惟夫君子之仕行其道也虑时务者不能兴其德为身求者不能成其功去而归家复覉旅扵州郡身愈据职家弥穷困卒离饥寒之灾有丧元子之祸先将军葬渭陵哀帝之崩也营之以为园扵是以新丰之东鸿门之上寿安之中地埶髙敞四通广大南望郦山北属泾渭东瞰河华龙门之阳三晋之路西顾酆鄗周秦之丘宫观之墟通视千里览见旧都遂定莹焉退而幽居盖忠臣过故墟而歔欷孝子入旧室而哀叹每念祖考着盛德于前垂鸿烈于后遭时之祸坟墓芜秽春秋蒸尝昭穆无列年衰歳暮悼无成功将西田牧肥饶之野殖生产修孝道营宗庙广祭祀然后阖门讲习道德观览乎孔老之论庻几乎松乔之福上陇阪陟髙冈游精宇宙流目入纮歴观九州岛山川之体追览上古得失之风愍道陵迟伤德分崩夫覩其终必原其始故存其人而咏其道疆理九野经营五山眇然有思陵云之意乃作赋自厉命其篇曰显志显志者言光明风化之情昭章玄妙之思也  

乐志论【`仲长统`】  

使居有良田广宅背山临流沟池环匝竹木周布场圃筑前果园树后舟车足以代歩渉之难使令足以息四体之役养亲有兼味之膳妻孥无苦身之劳良朋萃止则陈酒肴以娱之嘉时吉日则烹羔豚以奉之蹰躇畦苑逰戏平林濯清水追凉风钓逰鲤弋髙鸿风扵舞雩之下咏归髙堂之上安神闺房思老氏之玄虚呼吸精和求至人之彷佛与逹者论道讲书俯仰二仪错综人物弹南风之雅操发清商之妙曲逍遥一世之上睥睨天地之间不受当时之责永保性命之期如此则可以凌霄汉出宇宙之外矣岂羡夫入帝王之门哉  

劳生论【`唐卢思道`】  

庄子曰大块劳我以生诚哉斯言也余年五十羸老云至追维畴昔勤矣厥生乃着兹论因言时云尔罢郡屏居有客造余者少选之顷盱衡而言曰生者天地之大德人者有生之最灵所以作配两仪称贵羣品妍媸愚智之辨天悬壤隔行已立身之异入海登山今吾子生于右地九叶卿族天授俊才万夫所仰学综流畧慕孔门之游夏辞穷丽则拟汉日之卿云行藏有节进退以礼不謟不骄无愠无怿偃仰贵贱之间从容语黙之际何其裕也下走所欣羡焉余莞尔以笑曰未之思乎何所言之过也子其清耳请为左右陈之夫人之生也皆未若无生在余之生劳亦勤止纨绮之年伏膺教义规行矩歩从善而登巾冠之后濯缨受署缰鏁仁义宠绊朝市失翘陆之本性丧江湖之逺情沦此风波溺于倒踬忧劳总至事非一绪何则地胄髙华既致嫌扵管库才识美茂亦受嫉于愚庸笃学强记聋瞽扵焉侧目清心河泻木讷所以疚心岂徒蛊惜春浆鸱悋腐鼠相江都而永叹傅长沙而不归固亦鲁值臧仓楚逄靳尚赵壹为之哀歌张升于是恸哭有齐之季不遇休明申脰就鞅屏迹无地叚珪张譲金贝是视贾谧郭淮腥臊可餍滛刑以逞祸近池鱼耳聴恶来之谗足践龙逢之血周氏末叶仍值僻王敛笏升阶汗流浃背莒客之踵跻焦原匹兹非险齐人之手执马尾方此未危若乃羊肠句注之道据鞍振筴武落鸡田之外栉风沐雨三旬九食不敢称弊此之为役盖其小小者耳今泰运肇开四门以穆冕旒司契于上夔龙佐命于下岐伯善卷耻狥幽忧由随务光悔从木石余年在秋方已迫知命情礼宜退不获宴安一叶从风无损邓林之攒植双凫退飞不亏渤澥之游泳耕田凿并晩息晨兴候南山之朝云擥北堂之明月汜胜九榖之书观其节制崔寔四民之令奉以周旋晨荷蓑笠白屋黄冠之伍夕谈榖稼沾体涂足之伦浊酒盈罇髙歌满席恍兮惚兮天地一指此野人之乐也子或以是羡余乎客曰吾子之事既闻之矣他人有心又请论其梗槩余荅曰云飞泥沉卑髙异等圆行方止动息殊致是以摩霄运海轻罻罗扵薮泽五衢四照忽斤斧扵山林余晩值昌辰遂其弱尚观人事之陨获覩时路之邅危玄冬修夜静言长想可以累叹悼心流涕酸鼻人之百年脆促已甚奔驹流电不可为辞顾慕周章数纪之内穷通荣辱事无足道而有识者鲜无识者多褊隘凡近轻险躁薄居家则人面兽心不孝不义出门则謟谀谗佞无愧无耻退身知足忘伯阳之烱戒陈力就列弃周任之格言悠悠逺古斯患巳积迄于近代此蠧尤深范卿撝谦之风缙绅不嗣夏书昏垫之罪执政所安朝露未晞小车盈董石之巷夕阳且落皂葢填阎窦之里皆如脂如韦俯偻匍匐噉恶求媚舐痔自亲美言謟笑好其愉乐诈泣佞哀恤其丧纪近通旨酒逺贡文蛇艶姬美女委如脱屣金铣玉华弃同遗迹及邓通失路一簪之贿无余梁冀就诛五侯之贵将起向之求官买职晩谒晨趋刺促望尘之旧逰伊优上堂之夜客始则亡魂禠魄若牛兄之遇兽心战色沮似叶公之好龙俄而抵掌扬眉髙视阔歩结侣弃亷公之第携手哭圣卿之门华毂生尘来如激矢雀罗蹔设去等絶弦饴蜜非甘山川未阻十变万化鬼出神入为此者皆衣冠士族或有艺能不耻不仁不畏不义靡愧友朋莫惭妻子外呈厚貎内藴百心繇是则纡青佩紫牧州典郡冠帻刼人厚自封殖妍歌妙舞列鼎撞钟耳倦丝桐口饫珍旨虽素论以为非而时宰之不责末俗蚩蚩如此之弊余则违时薄宦屏息穷居甚耻驱驰深畏干没心若死灰不营势利家无担石不费嚢钱偶影聫官将数十载驽拙致笑轻生所以告劳也真人御宇斵雕为璞人知荣辱时反邕熈风力上宰内敷文教方召重臣外扬武节被之大道洽以淳风举必以才爵无滥授禀斯首尾不预衣簪阿党比周扫地俱尽轻薄之俦灭影窜迹砾石变成瑜瑾莨莠化为芝兰曩之扇俗揽时骇耳秽目今悉不闻不见莫余敢侮易曰圣人作而万物覩斯之谓乎  

善仕论【`明汪道昆`】  

舍人命郡中无善仕者语伯子曰公等十余曹一以方枘而投当世不入明矣岂习俗然哉何累累也伯子曰然敢问其不入者何也舍人遽数曰公等倍当世者五今之游道广矣公不能游一也彼有长喙务中用事者之驩而公短扵口二也彼不裘不裼且伛偻若不胜衣而公木强三也彼不倡而和乘人而结其心所憎则尧可非也所喜则跖可誉也公务察察而持论与人殊四也彼射利如射雉负翳而居省■〈扌古〉而释亡能出其彀中公弛而不张张则失前禽矣五也有一于此则仕者之赘疣也况五者哉伯子曰固然则将割■〈疒赘〉疣而修我疾■〈疒赘〉疣则生割则死■〈疒赘〉疣不犹愈于死乎彼姣者天性也里妇慕西子之姣卒以恶骇国中吾不幸而■〈疒赘〉疣视里妇加恶矣吾宁扱袵馈节毋得罪田舍翁无寕向市门而张恶声也舍人笑曰嗟乎惟此故多恶人国色罕矣  

## 文章辨体彚选卷四百二十三

（明）贺复征 编  

○论三十二【`设论`】  

非有先生论【`汉东方朔`】  

非有先生仕于吴进不能称徃昔以广主意退不能扬君美以显其功黙默无言者三年矣吴王怪而问之曰寡人获先人之功寄于众贤之上夙兴夜寐未尝敢怠也今先生率然髙举逺集吴地将以辅治寡人诚窃嘉之体不安席食不甘味目不视靡曼之色耳不聴钟鼓之音虚心定志欲闻流议者三年于兹矣今先生进无以辅治退不扬主誉窃不为先生取之也盖懐能而不见是不忠也见而不行主不明也意者寡人殆不明乎非有先生伏而唯唯吴王曰可以谈矣寡人将竦意而览焉先生曰呜呼可乎哉可乎哉谈何容易夫谈有悖于目而拂扵耳谬于心而便于身者或有说于目顺于耳快于心而毁于行者非有明王圣主孰能聴之吴王曰何为其然也中人以上可以语上也先生试言寡人将览焉先生对曰昔者闗龙逢深諌扵桀而王子比干直言于纣此二臣者皆极虑尽忠闵王泽不下流而万民骚动故直言其失切谏其邪者将以为君之荣除主之祸也今则不然反以为诽谤君之行无人臣之礼果纷然伤于身蒙不辜之名戮及先人为天下笑故曰谈何容易是以辅弼之臣瓦觧而邪謟之人并进遂及蜚亷恶来革等二人皆诈伪巧言利口以进其身阴奉琱琢刻镂之好以纳其心务快耳目之欲以茍容为度遂徃不戒身没被戮宗庙崩弛国家为墟杀戮贤臣亲近谗夫诗不云乎谗人罔极交乱四国此之谓也故卑身贱体说色微辞偷愉煦煦终无益扵主上之治即志士仁人不忍为也将俨然作矜荘之色深言直谏上以拂人主之邪下以损百姓之害则忤于邪主之心厯于衰世之法故养寿命之士莫肯进也遂居深山之间积土为室编蓬为户弹琴其中以咏先王之风亦可以乐而忘死矣是以伯夷叔齐避周饿于首阳之下后世称其仁如是邪主之行固足畏也故曰谈何容易于是吴王戄然易容捐荐去几危坐而听先生曰接舆避世箕子被发佯狂此二子者皆避浊世以全其身者也使遇明王圣主得赐清燕之间寛和之色发愤毕诚图画安危揆度得失上以安主体下以便万民则五帝三王之道可几而见也故伊尹蒙耻辱负鼎爼和五味以干汤太公钓于渭之阳以见文王心合意同谋无不成计无不从诚得其君也深念逺虑引义以正其身推恩以广其下本仁祖义褒有德禄贤能诛恶乱总逺方一綂类美风俗此帝王所由昌也上不变天性下不夺人伦则天地和洽逺方懐之故号圣主臣子之职既加矣扵是裂地定封爵为公侯传国子孙名显后世民到于今称之以遇汤与文王也太公伊尹以如此龙逢比干独如彼岂不哀哉故曰谈何容易于是吴王穆然俛而深惟仰而泣下交頥曰嗟乎余国之不亡也绵绵连连殆哉世之不絶也于是正明堂之朝齐君臣之位举贤才布德惠施仁义赏有功躬节俭减后宫之费捐车马之用放郑声逺佞人省庖厨去侈靡卑宫馆坏苑囿填池壑以予贫民无产业者开内藏振贫穷存耆老恤孤独薄赋敛省刑罚行此三年海内晏然天下大治阴阳和调万物咸得其宜国无灾害之变民无饥寒之色家给人足畜积有余囹圄空虚凤凰来集麒麟在郊甘露既降朱草萌芽逺方异俗之人向风慕义各奉其职而来朝贺故治乱之道存亡之端若此易见而君人者莫肯为也臣愚窃以为过故诗曰王国克生惟周之桢济济多士文王以寕此之谓也  

四子讲德论【`王褒`】  

微斯文学问于虚仪夫子曰盖闻国有道贫且贱焉耻也今夫子闭门距跃专精趋学有日矣幸遭圣主平世而乆懐寳是伯牙去锺期而舜禹遁帝尧也扵是欲显名号建功业不亦难乎夫子曰然有是言也夫蚊蝱终日经营不能越阶序附骥尾则陟千里攀鸿翮则翔四海仆虽嚚顽愿从足下虽然何繇而自逹哉文学曰陈恳诚扵本朝之上行话谈扵公卿之门夫子曰无介绍之道安从行乎公卿文学曰何为其然也昔寗戚商歌以干齐桓越石负刍而寤晏婴非有积素累旧之欢皆涂觏卒遇而以为亲者也故毛嫱西施善毁者不能蔽其好嫫姆倭傀善誉者不能掩其丑茍有至道何必介绍夫子曰咨夫特逹而相知者千载之一遇也招贤而处友者众士之常路也是以空柯无刄公输不能以斵但悬曼矰蒲苴不能以射故膺腾撇波而济水不如乘舟之逸也冲蒙陟田而致逺未若遵涂之疾也才蔽于无人行衰于寡党此古今之患唯文学虑之文学曰唯唯敬闻命矣扵是相与结侣携手俱逰求贤索友厯扵西州有二人焉乘辂而歌倚輗而聴之咏叹中雅转运中律啴缓舒绎曲折不失节问歌者为谁则所谓浮游先生陈丘子者也于是以士相见之礼友焉礼文既集文学夫子降席而称曰俚人不识寡见尠闻曩从末路望聴玉音窃动心焉敢问所歌何诗请闻其说浮游先生陈丘子曰所谓中和乐职宣布之诗益州刺史之所作也刺史见太上圣明股肱竭力德泽洪茂黎庻和睦天人并应屡降瑞福故作三篇之诗以咏歌之也文学曰先生动作有应从容得度南容三复白珪孔子睹其慎戒太子击诵晨风文侯谕其指意今吾子何乐此诗而咏之也先生曰夫乐者感人宻深而风移俗易吾所以咏歌之者美其君术明而臣道得也君者中心臣者外体外体作然后知心之好恶臣下动然后知君之节趋好恶不形则是非不分节趋不立则功名不宣故美玉藴于碔砆凡人视之怢焉良工砥之然后知其和寳也精錬藏扵矿朴庸人视之忽焉巧冶铸之然后知其干也况乎圣德巍巍荡荡黎氓所不能命哉是以刺史推而咏之扬君德美深乎洋洋罔不覆载纷纭天地寂寥宇宙明君之惠显忠臣之莭究皇唐之世何以加兹是以毎歌之不知老之将至也文学曰书云廸一人使四方若卜筮夫忠贤之臣导主志承君惠摅盛德而化洪天下安澜比屋可封何必歌咏诗赋可以扬君哉愚窃惑焉浮游先生色勃眦溢曰是何言与昔周公咏文王之德而作清庙建为颂首吉甫叹宣王穆如清风列于大雅夫世道衰微伪臣虗称者殆也世平道明臣子不宣者鄙也鄙殆之累伤乎王道故自刺史之来也宣布诏书劳来不怠令百姓徧晓圣德莫不沾濡厖眉耆耉之老咸爱惜朝夕愿济湏臾且观大化之淳流于是皇泽豊沛主恩满溢百姓欢欣中和感发是以作歌而咏之也传曰诗人感而后思思而后积积而后满满而后作言之不足故嗟叹之嗟叹之不足故咏歌之咏歌之不厌不知手之舞之足之蹈之也此臣子扵君父之常义古今一也今子执分寸而罔亿度处把握而却寥廓乃欲图大人之枢机道方伯之失得不亦逺乎陈丘子见先生言切恐二客惭膝歩而前曰先生详之行潦暴集江海不以为多鳅鳝并逃九罭不以为虚是以许繇匿尧而深隠唐氏不以衰夷齐耻周而逺饿文武不以卑夫青蝇不能秽垂棘邪论不能惑孔墨今刺史质敏以流惠舒化以扬名采诗以显至德歌咏以董其文受命如丝明之如缗甘棠之风可倚而俟也二客虽窒计沮议何伤頋谓文学夫子曰先生微矜于谈道又不让乎当仁亦未巨过也愿二子措意焉夫子曰否夫雷霆必发而潜底震动枹鼓铿锵而介士奋竦故物不震不发士不激不勇今文学之言欲以议愚感敌舒先生之愤愿二生亦勿疑于是文绎复集乃始讲德文学夫子曰昔成康之世君之德与臣之力也先生曰非有圣智之君恶有甘棠之臣故虎啸而风寥唳龙起而致云气蟋蟀俟秋唫蜉蝣出以阴易曰飞龙在天利见大人鸣声相应仇偶相从人繇意合物以类同是以圣主不徧窥望而视以明不殚倾耳而听以聡何则淑人君子人就者众也故千金之裘非一狐之腋大厦之材非一丘之木太平之功非一人之略盖君为元首臣为股肱明其一体相待而成有君而无臣春秋刺焉三代以上皆有师傅五伯以下各自取友齐桓有管鲍隰寗九合诸侯一匡天下晋文有舅犯赵衰取威定伯以尊天子秦穆有由余五羖攘却西戎始开帝绪楚荘有孙叔子反兼定江淮威震诸夏句践有种蠡渫庸克灭强吴雪会稽之耻魏文有叚干田翟秦人寝兵折冲万里燕昭有郭隗乐毅夷破强齐困闵于莒夫以诸侯之细功名犹尚如此而况帝王选于四海羽翼百姓哉故有贤圣之君必有明智之臣欲以积德则天下不足平也欲以立威则百蛮不足攘也今圣主冠道德履纯仁被六艺佩礼文屡下明诏举贤良求术士招异伦拔骏茂是以海内欢慕莫不风驰雨集袭杂并至填庭溢阙含淳咏德之声盈耳登降揖譲之礼极目进者乐其条畅怠者欲罢不能偃息乎诗书之门游观乎道德之域咸洁身修德吐情素而披心腹各悉精锐以贡忠诚允愿推主上宏风俗而骋太平济济乎多士文王所以寕也若乃美政所施洪恩所润不可究陈举孝以笃行崇能以招贤去烦蠲苛以绥百姓禄勤增俸以厉贞廉减膳食卑宫室省田官损诸苑疏繇役振乏困恤民灾害不遑游宴闵耄老之逢辜怜缞绖之服事恻隠身死之腐人凄怆子弟之缧匿恩及飞鸟惠加走兽胎卵得以成育草木遂其零茂恺悌君子民之父母岂不然哉先生独不闻秦之时邪违三王背五帝灭诗书坏礼义信任羣小憎恶仁智诈伪者进逹佞謟者容入宰相刻削大理峻法处位而任政者皆短于仁义长于酷虐狼挚虎攫懐残秉贼其所临莅莫不肌栗慑伏吹毛求疵并施螫毒百姓怔忪无所措其手足嗷嗷愁怨遂亡秦族是以养鸡者不畜狸牧兽者不育豺树木者忧其蠧保民者除其贼故大汉之为政也崇简易尚寛柔进淳仁举贤才上下无怨民用和睦今海内乐业朝廷淑清天符既章人瑞又明品物咸亨山川降灵神光辉耀洪洞朗天凤凰来仪翼翼邕邕羣鸟并从舞德垂容神雀乃集麒麟自至甘露滋液嘉禾栉比大化降洽男女条畅家给年丰咸则三壤岂不盛哉昔文王应九尾狐而东夷归周武王获白鱼而诸侯同辞周公受秬鬯而鬼方臣宣王得白狼而夷狄宾夫名自正而事自定也今南郡获白虎亦偃武兴文之应也获之者张武武张而猛服也是以北狄宾洽邉不恤冦甲士寝而旌旗仆也文学夫子曰天符既闻命矣敢问人瑞先生曰夫匈奴者百蛮之最强者也天性骄蹇习俗桀暴贱老贵壮气力相髙业在攻伐事在猎射儿能骑羊走箭飞镞逐水随畜都无常处鸟集兽散徃来驰骛周流旷野以济嗜欲其耒耜则弓矢鞍马播种则扞弦掌拊收秋则奔狐驰兎获刈则颠倒殪仆追之则奔遁释之则为冦是以三王不能懐五伯不能绥惊邉杌士屡犯刍荛诗人所歌自古患之今圣德隆盛威灵外覆日逐举国而归德单于称臣而朝贺乾坤之所开阴阳之所接编结沮颜燋齿枭瞷剪发黔首文身裸袒之国靡不奔走贡献欢忻来附婆娑呕吟鼓腋而笑夫鸿钧之世何物不乐飞鸟翕翼泉鱼奋跃是以刺史感懑舒音而咏至德鄙人黭浅不能究识敬遵所闻未克殚焉于是二客醉于仁义饱于盛德终日仰叹怡怿而恱服  

释时论【`晋王沉`】  

东野丈人观时以居隠耕污腴之墟有氷氏之子者出自冱寒之谷过而问涂丈人曰子奚自曰自涸阴之乡奚适曰欲适煌煌之堂丈人曰入煌煌之堂者必有赫赫之光今子困于寒而欲求诸热无得热之方氷子瞿然曰胡为其然也丈人曰融融者皆趣热之士其得炉冶之门者惟挟炭之子苟非斯人不如其已氷子曰吾闻宗庙之噐不要华林之木四门之宾何必冠盖之族前贤有觧韦索而佩朱韨舍徒担而乘丹毂由此言之何恤而无禄惟先生告我涂之迷也丈人曰呜呼子闻得之若是不知时之在彼吾将释子夫道有安危时有险易才有所应行有所适英竒奋于纵横之世贤智显于霸王之初当厄难则骋权谲以良图值制作则展儒道以畅摅是则衮龙出于缊褐卿相起于匹夫故有朝贱而夕贵先卷而后舒当斯时也岂计门资之髙卑论势位之轻重乎今则不然上圣下明时隆道寕羣后逸豫宴安守平百辟君子奕世相生公门有公卿门有卿指秃骨腐不简蚩儜多士豊于贵族爵命不出闺庭四门穆穆综襦是盈仍叔之子皆为老成贱有常辱贵有常荣肉食继踵于华屋疏饭袭迹于耕耨谈名位者以謟媚附势举高誉者因资而随形至乃空嚣者以泓噌为雅量璅慧者以浅利为鎗鎗晦胎者以无捡为宏旷偻垢者以守意为坚贞嘲哮者以麤发为髙亮韫蠢者以色厚为笃诚庵婪者以愽纳为通济视■〈〈日氐〉灬〉者以难入为凝清拉答者有沉重之誉嗛闪者得清剿之声呛哼怯畏扵谦让阘茸勇敢扵饕诤斯皆寒素之死病荣逹之嘉名凡兹流也视其用心察其所安责人必急于已恒寛德无厚而自贵位未髙而自尊眼罔向而逺视鼻■〈鼻翏〉■〈鼻乚〉而刺天忌恶君子恱媚小人敖蔑道素慑吁权门心以利倾智以势惛姻党相扇毁誉交纷当局迷扵所受听采惑于所闻京邑翼翼羣士千亿奔集势门求官买职童仆窥其车乘阍寺相其服餙亲客阴叅于靖室踈宾徙倚于门侧时因接见矜厉容色心懐内荏外诈刚直谭道义谓之俗生论政刑以为鄙极髙会曲宴惟言迁除消息官无大小问是谁力今以子孤寒懐真抱素志凌云霄偶景独歩直顺常道闗津难度欲骋韩卢时无狡兎众涂圯塞投足何错于是氷子释然乃悟曰富贵人之所欲贫贱人之所恶仆少长于孔颜之门乆处扵清寒之路不谓热势自甘遮锢敬承明诲服我初素弹琴咏典以保年祚伯成延陵髙节可慕丹毂灭族吕霍哀訡朝荣夕灭旦飞暮沉聃周道师巢由德林豊屋蔀家易着明箴人薄位尊积罚难任三郄尸晋宋华咎深投局正幅实获我心  

义侠传总论【`明邹之麟`】  

摩诘有言曰西风刎首向公子七十老翁何所求嗟乎有所求者利也无所求者义也传尝曰求仁而得仁札之剑良之椎髙之髠钳布之奏事越头下仁则吾不知也不茍信不倍言义者有焉其庻乎太史公发愤论次古布衣之侠而之数者不少概见何哉鲁连之不帝秦与夷齐叩马事何异而一则曰义人一则曰其意指不合大义岂君子喻义子长非其人邪为之次女侠义者  

聂荣  

太史公曰乡使政诚知其姊无濡忍之志不重暴骸之难必絶险千里以列其名姊弟俱僇于韩市者亦未必敢以身许严仲子也岂其然哉政知姊贤必死故自皮面抉眼出肠耳余尝谓渐离奇于荆卿而荣奇于政两人非独侠烈盖亦长者焉  

鲁保母  

语云可以托六尺之孤岂责保母辈耶保母为君子彼程婴杵臼者又何以称焉  

如姬  

姬知报父雠而不知报公子之徳岂姬哉姬知报公子而不知报君岂姬哉姬为嬴所窥以急刼之不免耳夫以秦数万之众五诸侯救之两公子攘攘计莫出一决而听之姬姬于此时盖已难矣君父之际贤者扼腕彼楚国覆而平王鞭亦报其父耳嗟嗟子胥固丈夫也  

李娃  

史称设形容楔鸣琴揄长袂蹑利屣固庸态也娃之濯淖泥滓仁心为质岂非所谓蝉蜕者乎士不困辱不激不激事不成假令郑子能自竖建显当世则娃几与蕲王夫人嫓美矣  

张凤奴  

夫女至娼且俘而呌号城下诫将守死彼于国家何有焉士大夫冠进贤负厚恩而容容于死生之际何哉何哉  

髙娃  

读汉孔车之收主父天子闻之以为长者未尝不悲哀其意而太息于汉之君臣也一时士大夫为亨所构者不少矣娃之事曽亦闻上否嗟夫嗟夫  

谢小娥  

夫鬼神既已示之梦中即示之耳故作隐语岂前知有射覆者显其奇耶娥之为女为孀为佣为尼殆不可方物而究也于父孝于夫贞古所称有道仁人也虽曰女子吾不信之矣  

魏乳母  

魏乳母不爱千金之赏而爱以婴死于泽中异哉何知仁义已向其利者为有徳此盖与鄙人言而难为姱节奇行者道也  

张红红  

义妓风雅名流红红管弦异隽感泣至死虽属钟情然其至性过人盖自有不可磨灭者语云士为知已死女为恱已容两人殆反之矣  

龎娥亲  

诸女轶事往往得之野史其辞弗可深考而娥亲于书传独数见岂白日杀人其志皎然为足多邪侠以武犯禁而娥亲归死于法焉则儒者之所褒美大之矣  

节侠总论【`邹之麟`】  

圣人讳言节盖至于节而天下之事解矣故宁取管仲之仁而不与匹夫匹妇之谅诚重之也虽然臣死君子死父妇死夫天性已固然者况闾巷之所称朝廷之褒丹青之所风美备是矣犹尚寥寥不易见岂中庸不可能也白刃固可蹈邪若夫非君非父非夫而无褒称风美之要词组触激啮臂相期虽生而有所不用即以折诸圣贤之节吾不知其何如然而移彼易此易易耳田先生之报太子丹曰为行而使人疑之非节侠也嗟乎彼何心哉感而序节侠  

薛希涛  

荆公世所称险峻苛鸷人也薛以一妓当之不犹之乎卵而鬬石邪太史公之赞蔺相如谓势不过诛希涛不惧诛虽百荆公何加焉  

任侠传总论【`邹之麟`】  

余观汉髙之脱季布与条侯得剧孟语任侠行权几夺天子矣专趋人之急甚已之私既已死生存亡不可谓不贤者而韩子短之且与儒者同类而共讥岂匹夫而托南面犯禁乱法自此始邪汲长孺郑当时古名臣也皆用侠闻岂不矜能不伐徳廉洁退譲有足称与嗟乎譲天下者方能任天下鄙人向利可与图事乎哉  

莒妇  

以一妇而倾人之城亦已厌恶不祥矣丘明传之岂报夫髙义他非所论数邪迹其败莒宁独计智盖深心矣士君子读度鲂与结草之报当愼所以施之者  

孙翊妻徐氏张茂妻陆氏  

古之覆败相踵而复之者寥寥漆身吞炭貌国士名耳即下宫之难听之不可知之袴中河清可俟人寿几何陆之讨充徐之收覧杰千古矣观其出奇制算如脱物囊中此岂独义愤盖亦智畧絶焉  

唐平阳昭公主  

以太宗之英雄而主为之典军盖难弟矣降名贼攻别部下岩邑申约束有名将风髙祖哀思焉而令人鼔吹也  

游侠传总论【`邹之麟`】  

太史公之传游侠详矣退四公子之徒而进朱家剧孟有以也虞卿不重相印而从魏齐郑庄行千里不需粮游道颇广翩翩儒而侠矣游侠阙如何也稍以意为之论次  

陶侃母湛氏  

世固不乏廉者然拔一毛而利天下不为何哉鄙心不忘耳侃之母能却鲊又能剪髪剉荐殆合徳矣非此母不生此子知言哉  

泽妪  

以妪乐刘之歌啸而操豚则可以妪操豚而他日为其子地是所挟少而望奢者也食一豚复进一豚报者不谢施者末倦亦豪举哉  

络秀  

汝南之赀不减外黄然甘为人妾而不辞何其下也及覩伯仁兄弟乃知母贤贤母轻以身屈折盖有所用其志非茍而已也  

## 文章辨体彚选卷四百二十四

（明）贺复征 编  

○议一  

复征曰议者谋其事以合于义也书曰议事以制是议者三代以来言事之定名故后世凡以文言事皆谓之议不专奏议一体也  

鲁议【`唐髙郢`】  

周公居摄七年致政而殁成王康王追思其德命鲁侯代代祀以天子礼乐鲁君得乗大辂建太常外祭郊社内祭尝禘虞夏商周之服器与官兼而用之以广鲁于天下郢窃谓自天子至于庻人尊卑贵贱待礼而别丰者不可杀杀者不可丰成康过赐非礼也鲁君受赐亦非礼也何则郢闻有位而后行典礼仲尼不臣门人非君也季札不嗣吴爵非长也周公不王而以王者礼乐是以非礼诬周公也设欲诬周公以非礼曾谓昊天上帝亦可诬乎奈何使鲁人郊昔孔子愤叹于衰周而欲求礼于鲁及观其僣乃言曰鲁之郊禘非礼也周公其衰乎鲁用天子礼乐者本以郊上帝既非声名文物之不当用可知矣又恐来者以杞宋用王礼为疑因言杞之郊也禹也宋之郊也契也是天子之事守也杞宋二王后得守先祖礼乐鲁何守而用之耶犹惧其未能又言曰天子祭天地诸侯祭社稷祝嘏莫敢易其常古是谓大嘏此乃申言名位不同礼亦异数之定分也夫子之言昭昭如掲日月而学者或以为事更圣人未闻可否难措辞于鲁议者于谦黙之道则可矣于发挥之义恐未尽也诗曰尔之教矣民胥效矣鲁侯用王礼其臣亦用侯之礼故季氏舞八佾旅泰山设公庙歌雍彻嗟乎礼之不早辩也如此古者父为天子诸侯子为士祭礼从子不得从其父晋应韩武王之穆得用备物享武王乎若享非礼之褒是周公不得为圣也如其不享是成康祇以王者礼乐馁周公于鲁矣安在其广乎且周公之绩孰与伊尹佐商成康之明孰与太戊崇异伊尹不过号为保衡至于沃丁太戊亦不加以王礼或谓周公叔父也于伊尹而为亲故尊而异之夫太伯太王之元子三以天下让于王季王季得之以传祚于文武故孔子曰泰伯其可谓至德也巳矣及武王克纣追王大王王季文王而不追王泰伯岂武王忘泰伯之德而不亲乎葢以等威之礼名分之别为万代之凖不为一人私也夫人情无常以礼为常以礼从情动则有悖且如王者祖有功而宗有德祖宗之庙代代不毁大凡继体之君皆欲祖宗其父至于功德未着不敢妄加庙称者情非不欲限礼而已矣故礼之行于宗庙父子不得遂其私而况成康又得以天下之公器大典独私于周公乎周公有大勲于周土田附庸以益之则可拒鬯圭瓒以赐之则可若天子礼乐成康所恃以为尊也胡可以假人成康虽欲尊于周公伯禽其忍受之以出僣其君入陷其父乎若周公躬制礼乐坟土未干而子孙不克负荷乱王者之度孔子称其衰不亦宜乎  

汉髙祖伪游云梦议【`髙参`】  

或曰汉髙帝伪游云梦以擒韩信果哉其智足称也予以谓髙祖不思弘逺之规而务一时之计于是乎失政刑矣夫圣人贵正不贵幸与律不与臧昔者明王五载一巡狩合诸侯各朝于方岳大明黜陟故无德者削地有功者进律汉氏君临万国示人以伪伪游之名不可以训且当此之时韩信未有逆节一朝系信而生诸侯之疑天下皆疑则所利者少而所失者多昔崇伯之方命圯族共工之静言庸违帝尧以则哲之明而未有去者葢以其行伪象恭且有四岳之举故也向使尧恶四凶之行拒四岳之举不待试用加之诛放天下必以为戮不辜矣夫刑一人使天下知其罪则服赏一人使天下知其贤则劝若赏而不劝刑而不服则尧所不为也汉祖不能斟酌古典卒用陈平之言执信而归于京师一二年间韩王信反马邑赵相贯髙谋栢人陈豨反代地彭越黥布卢绾之徒悉以叛涣岂非服劝用刑之失欤传曰君人执信臣人执忠古之盟主耻袭侵之事况光有天下者乎于戏悠悠千载变诈萌生使天子不复言巡狩诸侯不敢议朝觐大者自嫌强盛小者惧于囚执是恩信不流于下而忠孝不达于上王者之泽寝以陵迟自云梦始矣  

酷吏传议【`权德舆`】  

诗美仲山甫曰刚亦不吐柔亦不茹故体备健顺是谓全德不然则直已循性能秉一方事举于中皆理道也得柔之道者为循吏失刚之理者为酷吏司马氏修史记始作一传以诫世尔而后以郅都为酷吏传首愚有感焉都之为中郎将上欲搏野彘活贾姬从容奏议引宗庙太后之重其为济南守诛豪猾首恶道不拾遗其为中尉宗室贵臣敛手侧目其为雁门守匈奴不敢近边至为偶人像之骑射莫能中然其勇敢气节根于公亷不发私书不受请寄具此数者为汉名臣入居命卿出总列郡坚刚忠纯终始若一坐临江之嫌当太后之怒身死汉廷首足异处有以见汉氏之不纲王泽之弛絶也葢在史氏发而明之以旌事君以励使臣俾百代之下有所惩劝子长旣首冠酷吏班氏又因而从之善善恶恶之义于此缺矣夫椎埋沉命舞文巧诋之徒目为等夷杂列篇次至其述赞虽云引是非争大体又何补焉噫洪范之沈潜大易之直方皆臣道也都虽未蹈之斯近之矣不隠忠以避死不枉道以莅官无处父之华异申枨之欲所至之邦必以称职闻其古之刚而无虐怒而中节者欤刚似酷弱似仁在辨之不惑而已天下似是而非失之多矣岂独是哉开卷之际恍然有感且以司马氏班氏皆良史也犹不能辨故斐然成文  

世祖封不义侯议【`权德舆`】  

先师曰惟器与名不可以假人又曰必也正名乎又曰惟则定国于戏有国者可不务乎当东汉世祖之初天命再集宜于此时贞百度正三纲纂修德教允答天意时彭宠以南阳旧恩位列上将有举渔阳之功馈邯郸之忠意以谗谤获罪反侧怨望遂攻朱浮于蓟自称燕王其时师旅孔炽元元苦甚时君宜以息人纾难为心则当录念功用昭洗瑕秽次则布之威怀革其非心必不得已则仗大顺以讨之出师以征之明君君臣臣之义此三者皆不能用或用之而不能尽及夫苍头子宻有便室之逆运其狙忍时伺卧寝遂使命悬仆隶仓卒授首及诣阙也封为不义侯愚以为伯通之叛命子宻之戕君同归于乱罪不相蔽宜各致于法昭示王度反乃爵于五等又以不义为名且举以不义莫可侯也此而可侯汉爵为不足劝矣春秋书齐豹盗三叛人名之义无乃异于是乎且如栾布之哭彭越孔车之葬主父使于东汉议罪罪孰甚焉况四方甫定伤痍未复不稽古训以喜怒为刑赏使天下陪台厮养各幸其君之乱而徼侯印授诸侯危疑之势鼓臣下叛涣之源弃名器而汩彝训且以宪令为戏时风浩浩荡而不复至使桓灵不道山阳胁夺夫本其所自庸讵知非封不义之效欤  

改葬服议【`韩愈`】  

经曰改葬缌春秋糓梁传亦曰改葬之礼缌举下缅也此皆谓子之于父母其它则皆无服何以识其必然经次五等之服小功之下然后着改葬之制更无轻重之差以此知惟记其最亲者其它无服则不记也若主人当服斩衰其余亲各服其服则经亦言之不当惟云缌也传称举下缅者缅犹逺也下谓服之最轻者也以其逺故其服轻也江熙曰礼天子诸侯易服而葬以为交于神明者不可以纯凶况其缅者乎是故改葬之礼其服惟轻以此而言则亦明矣卫司徒文子改葬其叔父问服于子思子思曰礼父母改葬缌旣葬而除之不忍无服送至亲也非父母无服无服则吊服而加麻此又其著者也文子又曰丧服旣除然后乃葬则其服何服子思曰三年之丧未葬服不变除何有焉然则改葬与未葬者有异矣古者诸侯五月而葬大夫三月而葬士逾月无故未有过时而不葬者也过时而不葬谓之不能葬春秋讥之若有故而未葬虽出三年子之服不变此孝子之所以着其情先王之所以必其时之道也虽有其文未有着其人者以是知其至少也改葬者为山崩水涌毁其墓及葬而礼不备者若文王之葬王季以水啮其墓鲁隠公之葬惠公以有宋师太子少葬故有阙之类是也丧事有进而无退有易以轻服无加以重服殡于堂则谓之殡瘗于野则谓之葬近代以来事与古异或游或仕在千里之外或子幼妻稚而不能自还甚者拘以阴阳畏忌遂葬于其土及其返葬也逺者或至数十年近者亦出三年其吉服而从于事也久矣又安可取未葬不变服之例而反为之重服与在丧当葬犹宜易以轻服况旣逺而反纯凶以葬乎若果重服是所谓未可除而除不当重而更重也或曰丧与其易也宁戚虽重服不亦可乎曰不然易之与戚则易固不如戚矣虽然未若合礼之为懿也俭之与奢则俭固愈于奢矣虽然未若合礼之为懿也过犹不及其此类之谓乎或曰经称改葬缌而不着其月数则似三月而后除也子思之对文子则曰旣葬而除之今宜如何曰自启至于旣葬而三月则除之未三月则服以终三月也曰妻为夫何如曰如子无吊服而加麻则何如曰今之吊服犹古之吊服也  

省试学生代斋郎议【`韩愈`】  

斋郎职奉宗庙社稷之小事葢士之贱者也执豆笾骏奔走以役于其官之长不以德进不以言扬葢取其人力以备其事而已矣奉宗庙社稷之小事执豆笾骏奔走亦不可以不敬也于是选大夫士之子弟未爵命者以塞员填阙而教之行事其勤虽小其使之不可以不报也必书其岁岁旣久矣于是乎命之以官而授之以事其亦微矣哉学生或以通经举或以能文称其微者至于习法律知字书皆有以赞于教化可以使令于其上者也自非天姿茂异旷日经久以所进业发闻于乡闾称道于朋友荐于州府而升之司业则不可得而齿于国学矣然则奉宗庙社稷之小事任力之小者也赞于教化可以使令于上者德艺之大者也其亦不可移易明矣今议者谓学生之无所事谓斋郎之幸而进不本其意因谓可以代任其事而罢之葢亦不得其理矣今夫斋郎之所事者力也学生之所事者德与艺也以德艺举之而以力役之是使君子而服小人之事且非国家崇儒劝学诱人为善之道也此一说不可者也抑又有大不可者焉宗庙社稷之事虽小不可以不专敬之至也古之道也今若以学生兼其事及其岁时日月然后授其宗彝罍洗其周旋必不合度其进退必不得宜其思虑必不固其容貌必不庄此其无他其事不习而其志不专故也非近于不敬者欤又有大不可者其是之谓欤若知此不可将令学生恒掌其事而隳坏其本业则是学生之教加少学生之道益贬而斋郎之实犹在斋郎之名茍无也大凡制度之改政令之变利于其旧不什则不可为已又况不如其旧哉考之于古则非训稽之于今则非利寻其名而求其实则失其宜故曰议罢斋郎而以学生荐享亦不得其理矣  

晋文公问守原议【`栁宗元`】  

晋文公旣受原于王难其守问寺人勃鞮以畀赵衰余谓守原政之大者也所以承天子树霸功致命诸侯不宜谋及媟近以忝王命而晋君择大任不公议于朝而私议于宫不博谋于卿相而独谋于寺人虽或衰之贤足以守国之政不为败而贼贤失政之端由是滋矣况当其时不乏言议之臣乎狐偃为谋臣先轸将中军晋君疏而不咨外而不求乃卒定于内竖其可以为法乎且晋君将袭齐桓之业以翼天子乃大志也然而齐桓任管仲以兴进竖刁以败则获原启疆适其始政所以观示诸侯也而乃背其所以兴迹其所以败然而能霸诸侯者以土则大以力则强以义则天子之册也诚畏之矣乌能得其心服哉其后景监得以相卫鞅弘石得以杀望之误之者晋文公也呜呼得贤臣以守大邑则问非失举也葢失问也然犹羞当时陷后代若此况于问与举又两失者其何以救之哉余故着晋君之罪以附春秋许世子止赵盾之义  

## 文章辨体彚选卷四百二十五

（明）贺复征 编  

○议二  

为兄后议【`宋刘敞`】  

礼天子之庙三昭三穆与太祖而七诸侯二昭二穆与太祖而五所谓昭者父道也所谓穆者子道也天子诸侯未必皆身有子故或取于兄弟之子以为嗣亲同则取其贤者贤同则取其长者长同则卜其吉者非兄弟之子则弗取故不以诸父为嗣兄亦尊也不以诸弟为嗣弟已之伦也此古者七庙五庙之序所以昭穆不相越迭毁不相害也至乎后世国家多事或传之诸兄或传之诸弟葢有不得已焉则礼散久矣然旣已受国家天下则所传者虽非子亦犹子道也传之者虽非其父亦犹父之道也以天下国家为重矣春秋僖公实闵公之兄闵公遭弑僖不书即位明臣子一体也公孙婴齐卒春秋谓之仲婴齐以谓为人后者为之子当下从子例不得复顾兄弟之亲称公孙也春秋之义有常有变夫取后者不得取兄弟此常也既已不可及取兄弟矣则正其礼使从子例此变也故僖公以兄继弟春秋谓之子婴齐以弟继兄春秋亦谓之子所谓常用于常变用于变者也旣正其子名则僖公不得不以闵公为昭归父不得不以婴齐为穆既正其昭穆则迭毁之次不得不以一代一也而儒者或疑礼无后兄弟之文遂以春秋书仲婴齐为不与子为父孙非也子为父孙诚非礼之正有不得已者春秋正其为臣子一体而已故实公孙婴齐而谓之仲婴齐若春秋本不听其为后者则当书曰公孙婴齐卒学者问之曰此仲婴齐曷为谓之公孙婴齐不与为兄后也乃可矣夫春秋家犹重之况国乎国尔犹重之况天下乎故凡继其君虽兄弟必使子之继其大宗虽兄弟必使子之如继其君继其大宗而不使子是教不子而轻其所托也此文公所以受逆祀之贬也然春秋固为衰世法非太平正礼也太平之世未尝有也汉时定迭毁之礼丞相玄成丞相衡引昭宣两帝并为昭独以孙为昭而不知礼无两昭使昭帝之天下无所传宣帝之天下无所受失礼意矣又惠帝文帝皆髙祖子惠帝亲受之髙祖文帝则受之惠帝虽皆兄弟此与闵公僖公何异哉存当以臣子叙之死当以昭穆正之而汉世议者推文帝使上继髙祖而惠帝亲受髙祖天下者反不与昭穆之正至于光武当继平帝又自以世次为元帝之子上继元帝而为元帝后皆悖经违礼而不可传者也自汉世以来其议尤众皆曰兄弟不相为后不当以昭穆格之妄也若不以昭穆格之则天下受之谁乎凡人君以兄弟为后者必非有子者也引而为嗣臣子一体矣而当嗣者反以兄弟之故不继所受国而继先君则是所受国者竟莫有嗣之者也不可一矣生则以臣子事之死则以兄弟治之志生悖死不可二矣已实受之后君不受之先君今当自继先君者不惟弃后君命已之命又当废先君命兄之命不可三矣天下国家则归之已而父子之礼则耻不为不可四矣徐邈曰若兄弟昭穆者设兄弟六人为君至其后世当祀不及祖祢此又妄之甚者礼有所极义有所继为之后者为之子所以正授受重祖统也兄弟六人相代为君亦六代祀祖祢矣假令非兄弟相代其祖亦当迁矣不得故存也即如此言使有兄弟六人为君各自称昭是有十三庙也又其最后一君当上继先君而五君终为无后也岂其所以传重授国之意乎礼为人后者降其私亲设兄弟六君故当各自为嗣义不可曲顾其亲可谓祀不及祖祢哉凡言礼者恶其謟时君之意茍曰益广宗庙大孝之本而不详受授之道春秋之义使当传国者不忍以国与其宗曰非吾子也当受国者又不肯以臣子之礼事其君曰非吾父也至令宗庙猥众昭穆骈积而鬼有不嗣者推生嗣死独可悖哉独可悖哉  

赏罚议【`赵瞻`】  

世之大患在赏罚焉赏以微文牾贤罚以定令幸奸则是国代贤者辞而法为奸人地也有吏于此赍伐阅诣考课曹曹必曰某在斯职事若干年当迁某官某在斯课最若干数当増某秩斯人大贤大不肖虽朝廷王公不得擅輙议其存舍动揺者或迹状白着有非常不在诏令则以问故事与令有所差驳突兀亦不为举夫以贤者难进易退亷耻谦服之心讵非代之辞者欤若尔伊尹太公常齿匹夫傅说箕子常编絷囚冀缺寗戚常伍耕农管仲五羖常没掳获尚屑与时争盆鼓之逋赋列时刻之积效而邀迁次耶又或以罪付理官曹曹必曰以甲令当某罚以乙诏当某科有轻重疑则为奏以请上上之所进退亦旁法律尺寸尔夫以奸人狡狯窥幸之备讵非为之地者欤且唐虞流共工放驩兠汤诛尹谐文王诛潘正太公诛华仕管仲诛傅里乙子产诛邓析史传孔子诛少正夘则书有三风十愆礼经有四诛无赦孟轲以杨朱墨翟邪说之无君亲者拒之荀卿以宋钘公孙龙众惑之乱名实者禁之故若晋羊舌鲋以掠美尸齐阿大夫以虚誉烹弥子瑕佞幸以忠孝而得罪郭解豪侠以仁义而蒙戮皆奸雄桀黠伤蚀风教之尤者然以之示有司则罪无所当矣非勉寛仁之治也非保贼乱之党也徒律令无所处焉也赏与罚如是驰歩皇帝之涂而未底者所以趣之之辙异也或谓若之所赞者古也今之所用者时也若居今时而用古殆不可与权矣张选举之程法补调之品目犹曰未也况以尧舜之所病与三代之明哲而责有司哉又若前王律后王令附丽验治劾谳鍜成犹曰未也况以难明之状可惑之事而亟致大戮哉正尔如赏僣及淫人刑僣及善人何此大不然且责君于难谓之恭吾君不能谓之贼彼曷独不欲举县官与尧舜三代之隆乎夫人之辞行技能号为搜索而寘朝廷矣才具器识号为度量而縻爵位矣斯岂它术哉视必得贤者而后任之有司尔真贤实亷不次求索则有司之明也上之察也壬人大奸赫然诛殛亦有司之明也上之察也岂他术哉上如不察有司不贤虽区区于秩次事事于律令顾益资其窥测者岂有补耶但古用此亦治今用此亦治不能用则皆末如之何也又安在权不权使今得一伊尹太公而赏之天下非乎不也得一驩兠共工而罚之天下非乎不也若赏伯夷而同盗跖罚穷竒而谘饕餮恶可  

浑仪议【`沈括`】  

五星之行有疾舒日月之交有见匿求其次舍经劘之会其法一寓于日冬至之日日之端南者也日行周天而复集于表锐凡三百六十有五日四分日之几一而谓之岁周天之体日别之谓之度度之离其数有二日行则舒月行则疾会而均别之曰赤道之度日行自南而北升降四十有八度而迤别之曰黄道之度度不可见其可见者星也日月五星之所由有星焉当度之画者凡二十有八而谓之舍舍所以絜度度所以生数也度在天者也为之玑衡则度在器度在器则日月五星可以抟乎器中而天无所豫也天无所豫则在天者不为难知也自汉以前为厯者必有玑衡以自验迹其后虽有玑衡而不为厯作为厯亦不复以器自考气朔星纬皆莫能知其必当之数至唐厯僧一行改大衍厯法始复用浑仪参贯故其术所得比诸家为多臣尝厯考古今仪象之法虞书所谓璇玑玉衡惟郑康成粗记其法至洛下闳制圆仪贾逵又加黄道其详皆不存于书其后张衡为铜仪于宻室中以水转之葢所谓浑象非古之玑衡也吴孙氏时王蕃陆绩皆尝为仪及象其说以谓旧以二分为一度而患星辰稠概张衡改用四分而复推重难运故蕃以三分为度周丈有九寸五分寸之三而具黄赤道焉绩之说以天形如鸟卵小憜而黄赤道短长相害不能应法至刘曜时南阳孔定制铜仪有双规规正距子午以象天有横规判仪之中以象地有持规斜络天腹以候赤道南北植干以法二极其中乃为游规窥管刘曜太史令晁崇斛兰皆尝为鐡仪其规有六四常定以象地一象赤道其二象二极乃定所谓双规者其制与定法大同惟南北柱曲抱双规下有纵衡水平以银错星度小变旧法而皆不言有黄道疑其失传也唐李淳风别为圆仪三重其外曰六合有天经双规金浑纬规金常规次曰三辰转于六合之内圆径八尺有璇玑规月游规所谓璇玑者黄赤道属焉又次曰四游南北为天枢中为游筩可以升降游转别为月道傍列二百四十九交以携月游一行以为难用而其法亦亡其后率府兵曹梁令瓒更以木为游仪因淳风之法而稍附新意诏与一行杂校得失改铸铜仪古今称其详确至道中初铸浑天仪于司天监多因斛兰晁崇之法皇佑中改铸铜仪于天文院姑用令瓒一行之论而去取交有失得臣今辑古今之说以求数象有不合者十有三事其一旧说以谓今中国于地为东南当令西北望极星置天极不当中北又曰天常倾西北故极星不得居中臣谓以中国规观之天常北倚可也谓极星偏西则不然所谓东西南北者何从而得之岂不以日之所出者为东而日之所入者为西乎臣观古之候天者自南安都护府至浚仪大岳台纔六千里而北极之差凡十五度稍北不已庸讵知极星之不直人上也臣尝读黄帝素问书立于午而面子立于子而面午至于自夘而望酉自酉而望卯皆曰北面立于夘而负酉立于酉而负卯至于自午而望南自子而望北则皆曰南面臣始不谕其理逮今思之乃常以天中为北也常以天中为北则葢以极星常居天中也素问尤为善言天者今南北纔五百里则北极輙差一度以上而东西南北数千里间日分之时候之日未尝不出于卯半而入于酉半则又知天枢旣中则日之所出者定为东日之所入者定为西天枢则常为北无疑矣以衡窥之日分之时以浑仪抵极星以候日之出没则在卯酉之半少北此殆放乎四海而同者何从而知中国之为东南也彼徒见中国东南皆际海而为是说也臣以为极星之果中果非中皆无足论者彼北极之出地千里之间所差者已如是又安知其茫昩几千万里之外耶今直当据建邦之地人目之所及裁以为法不足以为法者宜置而勿议可也其二曰纮平设以象地体今浑仪置于崇台之上下瞰日月之所出则纮不与地际相当者臣详此说虽粗有理然天地之广大不为一台之髙下有所推迁葢浑仪考天地之体有实数有凖数所谓实者此数即彼数也此移赤彼亦移赤之谓也所谓凖者以此凖彼此之一分则凖彼之几千里之谓也今台之髙下乃所谓实数一台之髙不过丈数彼之所差者亦不过此天地之大岂数丈足累其髙下若衡之低昻则所谓凖数者也衡移一分则彼不知其几千里则衡之低昻当慎而台之髙下非所当恤也其三曰月行之道过交则入黄道六度而稍却复交则出于黄道之南亦如之月行周于黄道如绳之绕木故月交而行日之阴则日为之亏入蚀法而不亏者行日之阳也毎月退交二百四十九日周有竒然后复会今月道旣不能环绕黄道又退交之渐当毎日差池今必候月终而顿移亦终不能符会天度当省去月环其候月之出入专以厯法歩之其四衡上下二端皆径一度有半用日之径也衡端不能全容日月之体则无由审日月定次欲日月正满上衡之端不可动移此其所以用一度有半为法也下端亦度有半则不然若人目迫下端之东以窥上端之西则差几三度凡求星之安必令所求之星正当穿之中心今两端旣等则人目游动无因知其正中今以句股法求之下径三分上径一度有半则两窍相覆大小略等人目不揺则所察自正其五前世皆以极星为天中自祖暅以玑衡窥考天极不动处乃在极星之末犹一度有余今铜仪天枢内径一度有半乃谬以衡端之度为率若玑衡端平则极星常游天枢之外玑衡小偏则极星乍入令瓒旧法天枢乃径二度有半葢欲使极星游于极中也臣考验极星更三月而后知天中不动处逺极星乃三度有余则祖暅窥考犹为未审今当为天枢径七度使人目切南枢望之星正循北极枢里周常见不隠天体方正其六令瓒以辰刻十干八卦皆刻于纮然纮正平而黄道斜运当子午之间则日径度而道促卯酉之际则日迤行而道舒如此辰刻不能无谬新铜仪则移刻于纬四游均平辰刻不失然令瓒天中单环直中国人顶之上而新铜仪纬斜络南北极之中与赤道相直旧法设之无用新仪移之为是然当侧规如车轮之牙而不当衡规如鼓陶其傍迫狭难赋辰刻而又蔽映星度其七司天铜仪黄赤道与纮合铸不可转移虽与天运不符至于窥测之时先以距度星考定三辰所舍复运游仪抵本宿度乃求出入黄道及去极度所得无以异于令瓒之术其法本于晁崇斛兰之旧制虽不甚精缛而颇为简易李淳风尝谓斛兰所作鐡仪赤道不动乃如胶柱以考月行差或至十七度少不减十度此正谓直以赤道候月行其差如此今黄道赤度再运游仪抵所舍宿度求之而月行则以月厯毎日去极度筭率之则不可谓之胶也新法定宿而变黄道此定黄道而变宿但可赋三百五十五度而不能具余分此其为略也其八令瓒旧法黄道设于月道之上赤道又次月道而玑最处其下毎月移交则黄赤道輙变今当省去月道徙玑于赤道之上而黄道居赤道之下则二道与衡端相迫而星度易审其九旧法规环一面刻周天度一面加银丁所以施银丁者夜候天晦不可目察则以手切之也古之人以璇为之璇者珠之属也今司天监三辰仪设齿于环背不与横箫会当移列两旁以便参察其十旧法重玑皆广四寸厚四分其它规轴重朴拙不可旋运今小损其制使之轻利其十一古之人知黄道岁易而不知赤道之因变也黄道之度与赤道之度相偶者也黄道徙而西则赤道不得独胶今当变赤道与黄道同法其十二旧法黄赤道平设正当天度掩蔽人目不可占察其后乃别加钻孔尤为拙谬今当侧置少偏使天度出北际之外自不凌蔽其十三旧法地纮正络天经之半凡候三辰出入则地际正为地纮所伏今当徙纮稍下使地际与纮之上际相直候三辰伏见专以纮际为率自当黙与天合  

讲官议【`曽巩`】  

孔子之语教人曰不愤悱不启发举一隅不以三隅反则不告也孟子之语教人曰有答问者荀子之语教人曰不问而告谓之嗷问一而告二谓之囋嗷非也囋非也君子如向故礼无往教而有待问则师之道有问而告之者尔世之挟书而讲者终日言而非有问之者也乃不自知其强聒而欲以师自任何其妄也古之教世子之法太傅审父子君臣之道以示之少傅奉世子以观太傅之德行而审喻之则示之以道者以审喻之为浅故不为也况于师者何为也哉正已而使观之者化尔故得其行者或不得其所以行得其言者或不得其所以言也仰之而弥髙钻之而弥坚德如是然后师之道尽故天子不得而名也诸侯不得而友也又况得而臣之乎此伊尹太公子思孟子之徒所以忘人之势而唐虞三代大有为之君所以忘其势也世之挟书而讲于禁中者官以侍为名则其任故可知矣乃自以谓吾师道也宜坐而讲以为请于上其为说曰必如是然后合于古之所谓坐而论道者也夫坐而论道谓之三公作而行之谓之卿大夫语其任之无为与有为非以是为尊师之道也且礼于朝王及羣臣皆立无独坐者于燕皆坐无独立者故坐未尝以为尊师之礼也昔晋平公之于亥唐坐云则坐曽子之侍仲尼子曰参复坐则坐云者葢师之所以命学者未果有师道也顾仆仆然以坐自请者也则世之为此者非妄欤故为此议以解其惑  

公族论【`曽巩`】  

天子之适子继世以为天子其别子皆为诸侯诸侯之适子继世以为诸侯其别子各为其国之卿大夫皆有采地别子之适子继世以食其采地其族人百世宗之此之谓大宗其别子亦各仕于其国为卿大夫其适子兄弟宗之五世而止此之谓小宗葢天子之适子继世以为天子其别子世为诸侯诸侯之适子继世以为诸侯其别子各为其国之卿大夫世世食采地皆传于无穷夫岂有服尽而絶其禄位衣食嫁娶使之自谋者乎非特如此也昔周公兼制天下立七十一国姬姓居五十三人葢兄弟之国者十有五人姬姓之国者四十人其可见者则管蔡郕霍鲁卫毛聃郜雍曹滕毕原丰郇邗晋应韩凡蒋邢茅胙祭之属是也其称兄弟之国者十有五人则周之近属其称姬姓之国者四十人则周之同姓而已其爵命之使传国至于无穷夫岂以服为断乎至于宗庙之数天子七诸侯五而祭法虞夏商周禘郊祖宗逺或至于数十世之上亦皆未尝以服为断也其推而上之报本于祖宗至不可为数推而下之广骨月之恩至于无穷葢其积厚者其流泽逺有天下之功者受天下之报其理势次序固然也是岂可以拘于常见议于锱铢之内乎故服尽而戚单者所以节人之常情而为大宗小宗之数安可以论帝者之功德而为广亲亲之法乎昔武王克商未及下车而封黄帝唐虞之后下车而封夏商之后其在异代尚特显之其急如此况受重于祖宗推原功德之所自出其可以天下之大而俭于骨肉之恩以不满足海内之望乎孟子曰仁人之于兄弟也亲爱之而已矣亲之欲其贵也爱之欲其富也先王推是心以及于同姓之间故有土分之有民分之有宝玉分之有宝器分之成王康王之言曰吾无专享文武之功是皆无所不尽其厚未有从夫略者也葢诗裳裳者华刺时弃贤者之类絶功臣之世而传栾却胥原狐续庆伯陪臣之族尔其降在皂隶叔向亦以为晋国之忧况于帝者之功德天地等而可使七八世之子孙夷于闾巷之凡民乎后世公族无封国采地之制而有列于朝有赐于府是亦亲而贵之爱而富之之意也其名书于宗籍者繁衍盛大实国家之庆有司虽费非多于天下之国七十有一而姬姓独居者五十三人其亦求中以节之而已矣顾令袒免以外毋与官衣食嫁娶使之自谋是亦不考于古矣何其野于礼也以世莫能辨故作公族议使好学者得详焉  

为人后议【`曽巩`】  

礼大宗无子则族人以支子为之后为之后者为所后服斩衰三年而降其父母期礼之所以如此者何也以谓人之所知者近则知亲爱其父母而已所知者逺则知有严父之义知有严父之义则知尊祖知尊祖则知大宗者上以继祖下以收族不可以絶故有以支子为之后者为之后者以受重于斯人故不得不以尊服服之以尊服服之而不为之降已亲之服则犹恐未足以明所后者之重也以尊服服之又为之降已亲之服然后以谓可以明所后者之重而继祖之道尽此圣人制礼之义也夫所谓收族者记称与族人合食序以昭穆别以礼义之类是特诸侯别子之大宗而严之如此况如礼所称天子及其始祖之所自出者此天子之大宗是为天地宗庙百神祭祀之主族人万世之所依归而可以不明其至尊至重哉故前世人主有以支子继立而崇其本亲加以号位立庙奉祀者皆见非于古今诚由所知者近不能割弃私爱节之以礼故失所以奉承正统尊无二上之意也若于所后者以尊服服之又为之降已亲之服而退于已亲号位不敢以非礼有加也庙祀不敢以非礼有奉也则为至恩大义固已备矣而或谓又当易其父母之名从所后者为属是未知考于礼也礼为人后者为所后者之祖父母父母妻之父母昆弟昆弟之子若子者此其服为所后者而非其为已也为其父母期为其昆弟大功为其姊妹适人者小功皆降本服一等者此其服为已而非为所后者也使于其父母服则为巳名则为所后者则是名与实相违服与恩相戾矣圣人制礼不如是之舛也且自古为人后者不必皆亲昆弟之子族人之同宗者皆可为之则有以大功小功昆弟之子而为之者矣有以缌麻袒免无服昆弟之子而为之者矣若当从所后者为属则亦当从所后者为服从所后者为服则于其父母有宜为大功为小功为缌麻为袒免为无服者矣而圣人制礼皆为其父母期使足以明所后者重而巳非遂以谓当变其亲也亲非变则名固不得而易矣戴德王肃丧记曰为人后者为其父母降一等服齐衰期其服之节居倚庐言语饮食与父在为母同其异者不祥不■〈禫〉虽除服心丧三年故至于今着于服令未之有改也岂有制服之重如此而其名遂可以絶乎又崔凯丧服驳曰本亲有自然之恩降一等则足以明所后者为重无缘乃絶之矣夫未尝以谓可以絶其亲而輙谓可以絶其名是亦惑矣且支子所以后大宗者为推其严父之心以尊祖也顾以尊祖之故而不父其父岂本其恩之所由生而先王教天下之意哉又礼适子不可为人后者以其传重也支子可以为人后者以非传重也使传重者后已宗非传重者后大宗其意可谓即乎人心而使之两义俱安也今若使为人后者以降其父母之服一等而遂变革其名不以为父母则非使之两义俱安而不即乎人心莫大乎如是也夫人道之于大宗至尊至重不可以絶尊尊也人子之于父母亦至尊至重不可以絶亲亲也尊尊亲亲其义一也未有可废其一者故为人后者为之降其父母之服礼则有之矣为之絶其父母之名则礼未之有也或以谓欲絶其名者葢恶其为二而欲使之为一所以使为人后者之道尽也夫迹其实则有谓之所后有谓之所生制其服则有为已而非为所后者有为所后而非为巳者皆知不可以恶其为二而强使之为一也至于名者葢生于实也乃不知其不可以恶其为二而欲强使之为一是亦过矣藉使其名可以强使之为一而迹其实之非一制其服之非一者终不可以易则恶在乎欲絶其名也故古之圣人知不可以恶其为二而强使之为一而能使其属之疎者相与为重亲之厚者相与为轻则以礼义而已矣何则使为人后者于其所后非已亲也而为之服斩衰三年为其祭主是以义引之也于其所生实已亲也而降服齐衰期不得与其祭是以礼厌之也以义引之则属之疎者相与为重以礼厌之则亲之厚者相与为轻而为人后之道尽矣然则欲为人后之道尽者在以礼义明其内而不在于恶其为二而强易其名于外也故礼丧服齐衰不杖期章曰为人后者为其父母服此见于经为人后者于其本亲称父母之明文也汉祭义以谓宣帝亲谥宜曰悼魏相以谓宜称尊号曰皇考立庙后世议者皆以其称皇立庙为非至于称亲称考则未尝有以为非者也其后魏明帝尤恶为人后者厚其本亲故非汉宣加悼考以皇号又谓后嗣有由诸侯入继正统者皆不得谓考为皇称妣为后葢亦但禁其猥加非正之号而未尝废其考妣之称此见于前世议论为人后者于其本亲称考妣之明文也又晋王坦之丧服议曰罔极之重非制教之所裁昔日之名非一朝之所去此出之后身所以有服本亲也又曰情不可夺名不可废崇本叙恩所以为降则知为人后者未有去其所出父母之名此古今之常理故坦之引以为制服之证此又见于前世议论为人后者于其本亲称父母之明文也是则为人后者之亲见于经见于前世议论谓之父母谓之考妣者其大义如此明文如此至见于他书及史官之记亦谓之父母谓之考妣谓之私考妣谓之本亲谓之亲者则不可一二数而以为世父叔父者则不特礼之未有载籍以来固未之有也今欲使从所后者为属而变革其父母之名此非常异义也不从经文与前世数千载之议论亦非常异义也而无所考据以持其说将何以示天下乎且中国之所以为贵者以有父子之道又有六经与前世数千载之议论以治之故也今忽欲弃之而伸其无所考据之说岂非误哉或谓为人后者于其本亲称父母则为两统二父其可乎夫两统二父者谓加考以皇号立庙奉祀是不一于正统懐二于所后所以着其非而非谓不变革其父母之名也然则加考以皇号与礼及古之称皇考者有异乎曰皇考一名而为说有三礼曰考庙曰王考庙曰皇考庙曰显考庙曰祖考庙是以皇考为曾祖之庙号也魏相谓汉宣帝父宜称尊号曰皇考旣非礼之曾祖之称又有尊号之文故魏明帝非其加悼考以皇号至于光武亦于南顿君称皇考庙义出于此是又以加皇号为事考之尊称也屈原称朕皇考曰伯庸又晋司马机为燕王告祢庙文称敢昭告于皇考清惠亭侯是又达于羣下以皇考为父殁之通称也以为曾祖之庙号者于古用之以为事考之尊称者于汉用之以为父没之通称者至今用之然则称之亦有可有不可者乎曰以加皇号为事考之尊称者施于为人后之义是干正统此求之于礼而不可者也达于羣下以皇考为父没之通称者施于为人后之义非干正统此求之于礼而可者也然则以为父没之通称者其不可如何曰若汉哀帝之亲称尊号曰恭皇安帝之亲称尊号曰考德皇是又求之于礼而不可者也且礼父为士子为天子祭以天子其尸服以士服子无爵父之义尊父母也前世失礼之君崇本亲以位号者岂独失为人后奉祀正统尊无二上之意哉是以子爵父以卑命尊亦非所以尊厚其亲也前世崇饬非正之号者其失如此而后世又谓宜如期亲故事増官广国者亦可谓皆不合于礼矣夫考者父没之称然施于礼者有朝廷典册之文有宗庙祝祭之辞而巳若不加位号则无典册之文不立庙奉祀则无祝祭之辞则虽正其名岂有施于事者顾言之不可不顺而已此前世未尝以为可疑者以礼甚明也今世议者纷纷至于旷日累时不知所决者葢由不考于礼而率其私见也故采于经列其旨意庻得以商确焉  

救灾议【`曽巩`】  

河北地震水灾隳城郭坏庐舍百姓暴露乏食主上忧悯下缓刑之令遣抚循之使恩甚厚也然百姓患于暴露非钱不可以立屋庐患于乏食非粟不可以饱二者不易之理也非得此二者虽主上忧劳于上使者旁午于下无以救其患塞其求也有司建言请发仓廪与之粟壮者人日二升幼者人日一升主上不旋日而许之赐之可谓大矣然有司之所言特常行之法非审计终始见于众人之所未见也今河北地震水灾所毁败者甚众可谓非常之变也遭非常之变者亦必有非常之恩然后可以振之今百姓暴露乏食巳废其业矣使之相率日待二升之廪于上则其势必不暇乎他为是农不复得修其畎畆商不得复治其货贿工不得复利其器用闲民不复得转移执事一切弃百事而专意于待升合之食以偷为性命之计是直以饿殍之养养之而巳非深思逺虑为百姓长计也以中户计之户为十人壮者六人月当受粟三石六斗幼者四人月当受粟一石二斗率一户月当受粟五石难可以久行也不久行则百姓何以赡其后久行之则被水之地旣无秋成之望非至来岁麦熟赈之未可以罢自今至于来岁麦熟凡十月一户当受粟五十石今被灾者十余州州以二万户计之中户以上及非灾害所被不仰食县官者去其半则仰食县官者为十万户食之不遍则为施不均而民犹有无告者也食之遍则当用粟五百万石而足何以办此又非深思逺虑为公家长计也至于给授之际有淹速有均否有真伪有会集之扰有辨察之烦厝置一差皆足致弊又羣而处之气久蒸薄必生疾疠此皆必至之害也且此不过能使之得旦暮之食耳其于屋庐构筑之费将安取哉屋庐构筑之费旣无所取而就食于州县必相率而去其故居虽有颓垣坏屋之尚可完者故材旧瓦之尚可因者什器众物之尚可赖者必弃之而不暇顾甚则杀牛马而去者有之伐桑枣而去者有之其害又可谓甚也今秋气巳半霜露方始而民露处不知所蔽葢流亡者亦巳众矣如是不可止则将空近塞之地空近塞之地失战鬬之民此众士大夫之所虑而不可谓无患者也空近塞之地失耕桑之民此众士大夫所未虑而患之尤甚者也何则失战鬬之民异时有警边戍不可以不増尔失耕桑之民异时无事边籴不可以不贵矣二者皆可不深念与万一或出于无聊之计有窥仓库盗一囊之粟一束之帛者彼知已负有司之禁则必鸟骇鼠窜窃弄锄挺于草茅之中以扞游徼之吏强者旣嚣而动则弱者必随而聚矣不幸或连一二城之地有枹鼓之警国家胡能晏然而已乎况今外有夷狄之可虑内有郊祀之将行安得不防之于未然销之于未萌也然则为今之策下万纸之诏赐之以钱五十万贯贷之以粟一百万石而事足矣何则今被灾之州为十万户如一户得粟十石得钱五千下户常产之赀平日未有及此者也彼得钱以完其居得粟以给其食则农得修其畎畞商得治其货贿工得利其器用闲民得转移执事一切得复其业而不失其常生之计与专意以待二升之廪于上而势不暇乎他为岂不逺哉此可谓深思逺虑为百姓长计者也由有司之说则用十月之费为粟五百万石由今之说则用两月之费为粟一百万石况贷之于今而収之于后足以赈其艰乏而终无损于储峙之实所实费者钱五巨万贯而已此可谓深思逺虑为公家长计者也又无给授之弊疾疠之忧民不必去其故居茍有颓垣坏屋之尚可完者故材旧瓦之尚可因者什器众物之尚可赖者皆得而不失况于全牛马保桑枣其利又可谓甚也虽寒气方始而无暴露之患民安居足食则有乐生自重之心各复其业则势不暇乎他为虽驱之不去诱之不为盗矣夫饥岁聚饿殍之民而与之升合之食无益于救灾补败之数此常行之弊法也今破去常行之弊法以钱与粟一举而赈之足以救其患复其业河北之民闻诏令之出必皆喜上之足赖而自安于畎畞之中负钱与粟而归与其父母妻子脱于流离死亡之祸则戴上之施而怀欲报之心岂有已哉天下之民闻国家措置如此恩泽之厚其孰不震动感激悦主上之义于无穷乎如是而人和不可致天意不可悦者未之有也人和洽于下天意悦于上然后玉辂徐动就阳而郊荒夷殊陬奉币来享疆内安辑里无嚣声岂不适变于可为之时消患于无形之内乎此所谓审计终始见于众人之所未见也不早出此或至于一有枹鼓之警则虽欲为之将不及矣或谓方今钱粟恐不足以办此夫王者之富藏之于民有余则取不足则与此理之不易者也故曰百姓足君孰与不足百姓不足君孰与足葢百姓富实而国独贫与百姓饿殍而上独能保其富者自古及今未之有也故又曰不患贫而患不安此古今之至戒也是故古者二十七年耕有九年之蓄足以备水旱之灾然后谓之王政之成唐水汤旱而民无损瘠者以是故也今国家仓库之积固不独为公家之费而已凡以为民也虽仓无余粟库无余财至于救灾补败尚不可以已况今仓库之积尚可以用独安可以过忧将来之不足而立视夫民之死乎古人有言曰剪爪宜及肤割髪宜及体先王之于救灾髪肤尚无所爱况外物乎且今河北州军凡三十七灾害所被十余州军而已它州之田秋稼足望令有司于籴粟常价斗增一二十钱非独足以利农其于増籴一百万石易矣斗增一二十钱吾权一时之事有以为之耳以实钱给其常价以茶荈香药之类佐其虚估不过捐茶荈香药之类为钱数巨万贯而其费已足茶荈香药之类与百姓之命孰为可惜不待议而可知者也夫费钱五巨万贯又捐茶荈香药之类为钱数巨万贯而足以救一时之患为天下之计利害轻重又非难明者也顾吾之有司能越拘挛之见破常行之法与否而已此时事之急也故述斯议焉  

## 文章辨体彚选卷四百二十六

（明）贺复征 编  

○议三  

孔子庙堂议【`明宋濓`】  

世之言礼者咸取法于孔子然则为庙以祀之其可不稽于古之礼乎不以古之礼祀孔子是亵祀也亵祀不敬不敬则无福奈何今之人与古异也古者将祭主人朝服即位于阼阶东西面祝告利成主人立于阼阶上西面尸出入主人降立于阼阶东西面此皆主人之正位也卒脀祝盥于洗升自西阶主人盥升自阼阶祝先入南面主人从户内西面祝酌奠主人西面再拜稽首皆为几筵之在西也尸升筵主人西面立于户内拜妥尸尸酢主人主人西面奠爵拜皆为尸之在西也汉晋春秋所载章帝元和二年幸鲁祀孔子帝升庙西面再拜开元礼亦谓先圣东向先师南向三献官皆西向是犹未失古之意也今袭开元二十七年之制迁神于南面而行礼者北面则非神道尚右之义矣古者造木主以栖神天子诸侯之庙皆有主卿大夫士虽无之大夫束帛以依神士结茅为菆无有像设之事开元礼亦谓设先圣神座于堂上西楹间设先师神座于先圣神座东北席皆以莞则尚扫地而祭也今因开元八年之制搏土而肖像焉则失神而明之之义矣古者灌用鬯臭郁合鬯臭阴达于渊泉旣灌然后迎牲致阴气也萧合黍稷臭阳达于墙屋故旣奠然后炳萧合膻芗葢求神于阴阳也今用熏芗代之庸非简乎古者朝觐会同与凡郊庙祭飨之事皆设庭燎司烜共之火师监之其数则天子百公五十余三十以为不若是则不严且敬也今以秉炬当之庸非渎乎古之有道有德者使教焉死则以为乐祖祭于瞽宗此之谓先师若汉礼有髙堂生乐有制氏诗有毛公书有伏生之类也又凡始立学者必释奠于先圣先师释奠必有合有国故则否谓国无先圣先师则所释奠者当与邻国合若唐虞有夔伯夷周有周公鲁有孔子则各自奠之不合也当是时学者各自祭其先师非其师弗学也非其学弗祭也学校旣废天下莫知所师孔子集羣圣之大成颜回曽参孔伋孟轲实传孔子之道尊之以为先圣先师而通祀于天下固宜其余当各及其邦之先贤虽七十二子之祀亦当罢去而于国学设之庻几弗悖礼意【`开元礼国学祀先圣孔子以颜子等七十二贤配诸州但以先师颜子配`】今也杂寘而妄列甚至荀况之言性恶扬雄之事王莽王弼之宗庄老贾逵之忽细行杜预之建短丧马融之党附势家亦厕其中吾不知其为何说也古者立学专以明人伦子虽齐圣不先父食久矣故禹不先鲧汤不先契文武不先不窋宋祖帝乙郑祖厉王犹上祖也今一切寘而不讲颜回曽参孔伋子也配享堂上颜路曽点孔鲤父也列祀庑间张载则二程之表叔也乃坐其下【`淳佑初张居程上后因国子监集议再定张遂居程下`】颠倒彝伦莫此为甚吾又不知其为何说古者士之见师以菜为贽故始入学者必释菜以礼其先师其学官四时之祭乃皆释奠【`今专用春秋亦非`】释奠有乐无尸而释菜无乐是二者之重轻系乎乐之有无也今则袭用魏汉律所制大晟之乐乃先儒所谓乱世之音者也其可乎哉古者释奠释菜名义虽存其仪注皆不可知唐开元礼彷佛仪礼馈食篇节文为详所谓三献各于献后饮福即尸酢主人主妇及宾之义也今惮其烦惟初献者得行之其可乎哉呜呼学校者礼之所自出犹河渎之宗瀛海也犹山岳之祖昆仑也今乃舛缪若是则其它可知矣礼固非士庻人之所敢议有人心者孰能黙黙以自安乎虽然此姑言其畧尔若夫庙制之非宜冕服之无章器用则杂乎雅俗升降则昧乎左右如此类甚多虽更仆不可尽也或者则曰子之言信辨矣建安熊氏欲以伏羲为道统之宗神农黄帝尧舜禹汤文武各以次而列焉皋陶伊尹太公望周公曁稷契夷益傅说箕子皆可与享于先王天子公卿所宜师式也当以此秩祀天子之学若孔子实兼祖述宪章之任其为通祀则自天子下达矣茍如其言则道统益尊三皇不汨于医师太公不辱于武夫也不识可乎昔周有天下立四代之学其所谓先圣者虞庠则以舜夏学则以禹殷学则以汤东胶则以文王复各取当时左右四圣成其德业者谓之先师以配享焉此固天子立学之法也奚为而不可也  

孔子庙庭从祀议【`王祎`】  

孔子庙庭从祀者凡百有五人自澹台灭明至孔鲤七十一人皆受业圣人之门而承圣人之教者也自左丘明至许衡三十四人皆传注圣经尊崇圣学而有切于圣人之道者也葢自唐贞观二十一年始以左丘明至范寗等二十一人从祀庙庭及宋元丰七年复増荀况扬雄韩愈以世次先后从祀左丘明二十一人之间淳佑二年乃以周敦頥程颢程頥张载朱熹列于从祀景定二年又増张栻吕祖谦咸淳三年又增邵雍司马光及元皇庆二年乃以许衡继宋九儒居从祀之列所谓三十四人者也以今论之汉儒之从祀者十四人而犹阙者一人董仲舒是也唐之从祀者一人而犹阙者一人孔颕达是也宋之从祀者九人而犹阙者四人范仲淹欧阳修真德秀魏了翁是也元之从祀者一人而犹阙者一人吴澄是也自夫孟轲旣往圣学不明邪说盛行异端并起厯秦至汉诸儒继作然完经翼传局于颛门之学而于圣人之道莫或有闻惟董仲舒于其间号称醇儒其学博通诸经于春秋之义尢精所以告其君者如天人性命仁义礼乐以及强勉遵行正谊明道之论皆他儒之所不能道至其告时君罢黜百家表章六经以隆孔子之教使道术有统异端息灭民到于今赖之则所以尊崇圣学者其功殆不在孟子下以荀况之言性恶扬雄之事新莽犹获从祀而仲舒顾在所不取何也秦火之后圣经阙逸汉儒收拾散亡各为笺传而偏学异说各自名家晋宋以来为说滋蔓去圣旣逺莫可考证学者茫昩不知所归唐初孔颕达受诏撰定诸经之疏号曰正义自是以来着为定论凡不在于正义者谓之异端诚学者之宗师百世之取信也是其所以传注圣经者较之马融郑康成辈功无所与逊且何休注公羊而黜周王鲁王弼注易而专尚清虚害道已甚然在祀列胡独至于颕达而遗之也圣人之道或着之事功或载之文章用虽不同而实则一致三代以下人才莫盛于宋东都其间慨然以圣人之道为已任而着之行事者范仲淹而巳其言以为士当先天下之忧而忧后天下之乐而乐虽伊尹之任无以尚之况当其时天下学术未知所宗尚而仲淹首以中庸授张载以为道学之倡葢其为学本乎六经而其议论无不主于仁义虽勋业之就未究其志而事功所及光明正大实与司马光相上下自圣道不行世儒徒知章句以为事而孰知圣人经世之志固不专在是也欧阳修与仲淹同时实倡明圣贤之学而着之文章其易春秋诸说诗本义等书发挥经学为精其欲删诸经正义谶纬之说一归于正尤有功于圣道其为言根乎仁义而达之政理所以羽翼六经而载之于万世至于本论等篇比之韩愈之原道夫复何愧而世之浅者每目之为文人夫文以载道道因文而乃着虽经天纬地者亦谓之文而顾少之哉然则如范仲淹之立功欧阳修之立言皆可谓有功于圣人之道者韩愈司马光旣列从祀则此二人固决在所当取者也自周敦頥接圣贤千载不传之秘绪而程頥兄弟承之道统于是有所传迨朱熹有作五经四子皆有传注论述统宗会元集圣贤大成绍程子之传其中更学禁其道不行于是真德秀魏了翁并作力以尊崇朱学为已任而圣贤之学乃复明真氏所著有大学衍义读书记魏氏所著有九经要义大抵皆黜异端崇正理质诸圣人而不谬其于圣人之道可谓有功而足以缵朱氏所传之绪矣是则此二人者固又当继朱氏而列于从祀者也及元兴许衡起于北方尊用朱氏之学以教人旣有以任斯道之重而其时吴澄起于南方能有见于前儒之所未及孝经大学中庸易诗书春秋礼皆有传注隠括古今诸儒之说而折衷之其于礼经尤多所删正凡以补朱氏之未备而其真修实践葢无非圣贤正大之学则其人又可谓有功于圣人之道固宜于许衡同列于从祀而不可以或遗也按祀法有功于圣道则祀之是七人者其有功于圣人之道如此而从祀阙焉此甚不可搜累代之旷典昭万世之公议举而明之固在今日矣又按圣孙孔伋故列孔鲤之下而曽参亦在曽晳后咸淳三年始升配享于颜孟为四侑东坐而西向父以从祀立庑下而子以配享坐堂上尊卑舛逆莫此为甚圣人之道在于明人伦而先自废乱何以诏后世借曰曽子子思以传道为重然子必当为父屈昔鲁祀僖公跻之闵公之上传者谓子虽齐圣不先父食以为逆祀今孔氏曽氏父子之失序非逆祀乎是故曽参孔伋今当降居于曽晳孔鲤之下又司马光于程颢程頥为先进张载于二程为表叔而位次皆在下其先后次序亦不可不明咸淳之从祀徒依朱子六赞以周二程邵张司马为序而不知朱子之赞特以形容六君子道德之盛初未尝定其先后之次胡可遂据以为凖乎是故司马光张载今当升居于程颢程頥之上若夫荀况扬雄何休王弼之徒有不当与于从祀者兹又未敢以遽数也嗟乎天下之礼有似缓而实急似轻而实重者以其有关于名教也公议所在孰得而废之况乎礼文之事自儒者出则于有功圣道之人礼宜所祀也而未称于礼者固不得置之而不之议也是用疏其为名教所系而公议之不可废者列之如右  

七出议【`王祎`】  

礼【`大戴礼本命篇`】妻有七出不顺父母无子淫妬恶疾多言窃盗是也而又有三不去有所取无所归与更三年之丧前贫贱后富贵是也凡此圣人所以顺男女之际重婚姻之始也后世之议者或曰妇人不顺父母淫妬多言窃盗其为罪而见出宜也若无子恶疾乃其不幸非其罪也而去之非礼也圣人之制礼岂其若是严甚哉故七出定为五出于礼为称也曰圣人之制礼严与寛葢并用也惟其严也故有以合乎天理之公惟其寛也故有顺乎人情之正寛严相适而制礼之意得矣今自七出言之无子恶疾固妇人之不幸也而出之若过乎严矣然三不去者妇人孰无之使其无子恶疾矣而其或有所取无所归也与更三年之丧也前贫贱而后富贵也则固不得而去之也是又未尝不寛甚也夫夫妇之配偶人伦之本也圣人之制礼其必审于此矣故曰寛严相适圣人制礼之意所以为中也或曰恶疾无子而或有是三不去者固不去矣使或无是也则其出也庸岂其罪欤曰妻道二一曰奉宗祀也一曰续宗嗣也二者人道之本也今其无子则是絶世也恶疾则是不可与共粢盛也是义之不得不絶者也夫不顺父母以其逆德也淫以其乱族也妬以其乱家也多言以其离间也窃盗以其反义也五者其恶德之见絶于人者也无子之絶世恶疾之不可与共粢盛二者其恶德之见絶于天者也其于义所当絶均也或曰古者诸侯一夫人六侄娣两媵大夫一妻二妾士一妻一妾藉使妻有恶疾无子则固有妾足以生子而奉祀奚必妻之出也曰礼莫重于嫡孽之分所以培化本而窒乱源也庻孽并嫡家国之祸莫不由兹茍因妻有恶疾无子而成庻孽之宠以启争夺之祸是家国之大不幸也又况庻人有妻而无妾其为不幸也尤大夫因妇人之不幸而致家国之大不幸轻重之际圣人固有以权衡之而谨其始矣然则以恶疾无子而出妻义之不得已而礼之不可免者也或曰礼者先王教人之具律者圣人御世之凖故礼虚文而律实法也七出之文虽载于礼而五出之法今着于律奚为其不可也曰礼与律非二物也礼者防之于未然律者禁之于已然皆缘人情而为制礼之所不许即律之所不容出于礼则入于律也恶疾无子之当出其着于律厯代相因未之有改由人情之所同也礼律二者均为圣人之所制其轻重之际详矣七出之目胡独于今而废之也故尝论之夫妇之道以义合以礼成者也其成也则纳之以礼不合也则出之以义圣人之所许也礼载诸侯出夫人夫人比至于其国以夫人之礼行至以夫人入使者将命曰寡君不敏不能从而守社稷宗庙使使臣某敢告于执事主人对曰寡君固前辞不教矣寡君敢不敬须以竢命大夫以下出妻夫使人致之曰某不敏不能从而共粢盛某也敢告于侍者主人对曰某之子不肖不敢辟诛敢不敬须以竢命是其进退之间从容逊顺有如此先王因其义之不得已而礼之不可免所以存其辞而不废也是故孔子之家三世尝出妻矣使果以出妻为难也然则圣人非与由是论之狥私情昵细惠不知礼义之大节谓妇人无子恶疾为不当去而欲减七出为五出者可谓野于礼也巳  

刘静修从祀议【`刘定之`】  

谨按元儒容城刘因德性刚正学识明悟所作诗文理趣出人意表非腐儒曲学循行数墨者所仿佛而进退之际安于义命若其称许管幼安咏叹陶元亮则傲睨浊世涕唾禄爵之本心可见也是以裕宗不能留世祖不能致因岂不可谓之贤也哉然而建言者遽欲以因列诸孔庙从祀则事体甚重不可以不详议建言者谓颜子未尝著书而配享孔子不可以因未著书而不之取夫颜子何可当也孔子之道传之颜子后世取信于孔子之言其言具于论语载于中庸见于孟子存于易系辞等书不一而足虽颜子未尝著书不害其为传道也譬如萧何无战功而髙祖取为汉臣之首房乔无战功而太宗取为唐臣之首所谓知臣莫若君知弟子莫若师者此之谓也今以因未著书而仰攀颜子为比则是人臣无汗马之功者皆得攀萧房为比恶有是理也哉建言者又谓从祀诸贤其中有不能无过者因无过奈何反不得从祀夫及门从学之徒固有狂狷失中者矣又有聚敛而圣人斥其非吾徒短丧而圣人言其不仁者矣然而莫不亲炙温良恭俭让之德亲受文行忠信之教髙者名列四科余者亦皆身通六艺是以孔子家语太史公仲尼弟子列传备书之以为三千之徒此七十子者其最也然则七十子之有过者亦先儒所谓圣人数其事而责之其所善犹多尔至于左丘明以下经师二十二人有未能深明圣经之旨者矣又有无威仪若刘向好谀佞若王肃者矣然而当世衰道微火于秦黄老于汉佛于魏晋之时而此二十二人守其遗经转相付授讲说注释各竭其才以待后之学者则其为功殆犹周文武成康之子孙虽衰替微弱无所振作而尚能保守姬姓之宗祀谱谍以厯阅春秋战国不亡而幸存者也虽有大过亦将宥之况小失乎今以因无过与七十子二十二经师有过者较量彼此欲得登因于从祀愚窃以为仲尼素王也七十子助其创业者二十二经师助其垂统者也遇其有过议而贷之犹得陪从也非是之比而徒曰我无过可以陪从未之前闻也建言者又谓与因同时若许衡吴澄其德学无以踰因而亦得从祀因岂得独遗夫因之于衡澄其德学无大弗若也其功则有弗若也何也衡以其行道之功澄以其明道之功当元氏奋自朔漠统据华夏其君臣懵焉不知尧舜禹汤文武周公之道传之孔子孔子传之其徒以至于宋之周程张朱者其道足以抚世御极而衡首倡率诲诱之使知是道之可行至于澄所作诸经纂言发挥洞达自朱子以后依经立说者鲜克俪之是以我朝太宗文皇帝命儒臣修辑五经四书性理大全于澄之说多所采入澄可谓能明是道者矣而因之说未有采者则是因既未若衡之道行于当时又未若澄之道明于后世其不从祀未必为阙典也若乃薛内翰瑄直躬慕古谈道淑徒进无附丽退不慕恋勤学好问可谓文矣归洁其身可谓清矣是以存蒙圣知没锡美谥其为皇朝名臣夫何间然然论其于道所得以与朱子之徒相比并若黄直卿辅广之亲承微言金履祥许谦之推衍绪说尚未知可伯仲其间否也而遽欲从祀窃恐世之君子将以建言者为非愚则谀孰敢和附其说哉故愚以为瑄可无施行因则准昨者所议杨龟山例令其所在官司建祠奉祀庻足以伸敬先贤劝励来学谨议  

复河套议【`翁万达`】  

葢闻智者必待时而举事君子不昩势以图功是故理有所当尽而机有所宜审志有所必奋而谋有所不可略者是之不备难与虑终矣河套本中国故壤界以黄河固天之所以限中外也讵宜弃而不守藉冦赍盗然揆以今之时势则有当复之理而无可乗之机多必奋之志而鲜万全之算是故不能不为图事者深长思也河套自周秦以来为国为郡汉置朔方唐城受降据险扼冦往迹具在我太祖以神武定天下成祖躬御六飞三犂边廷其冦旣残破我亦未暇舍黄河而卫东胜计则偏矣后又撤东胜以就延绥套地遂沦之外蕃矣然正统弘治之间我虽未守彼亦未取不见可欲其心不动不夺所恃其争不力取之可也乃竟因循画地自捐天设之险失沃野之利此边疆之臣所宜卧薪尝胆而有志之士所以扼腕而攘袂者也先巡抚余肃敏公置镇榆林想亦有志斯举而套卒未复镇则空设开垦无闻转输难继孤悬独立沙碛为墟外之不足恃为籓篱内之无所资其赋役不有其利而益处其劳岂豪贤固畧于逺谋抑其时或亦有掣肘而未终其志耶然弘治以前我军犹岁常搜套捣其巢穴嗣是我谋日疎任冦出入渉流履氷挥鞭近塞蔑所顾忌今且盘据其中滋其畜牧遂其生养譬之为家成业久矣又今昔异时强弱异势事体利害之缓急人情好恶之向背万有不齐不可以不虑也欲一举而复之无乃难乎故曰有当复之理而无可乗之机多必奋之志而鲜万全之计也请极言之以干大聴夫敌有盛衰我有强弱以强值弱仅足相当以弱值强是为无策汉武雄断天启卫霍不世之将也絶漠四出不能一屈单于之膝成哀短祚内衅且生而呼韩稽颡愿保蕃北此何也汉武值其盛强而成哀际其衰弱也马歩矢刄各有所宜主客劳逸徒歩异状韩信背水置阵死地以生魏武舍鞍马与吴越争于舟楫之间乌林削迹是何也韩信以死地为生而得其逸魏武舍中国之长而困于所短也人情莫不爱其亲然负米以致其养与遇变而捍其患缓急自有不同人情莫不爱其身然一劳以永其逸与暂息以休其体向背亦为殊等丧先王之乗舟不如死则取艅艎者必济义兵讴歌思归则定三秦者易为力也我国家拯天下于元时天威所及雷击风扫遗冦游魂仅存喘息年来收养残秽兼之冦戎生口日滋月息即生小王子济农谙达诸部落可三四十万视昔之奔命穷荒不见马矢者盛耶衰邪强耶弱耶而我承平日久军政多偷三五年来虽赖廊庙注意边防渐次振举而其竭筹虑耗财用其功业也不少矣回视二祖之时其强弱盈缩又何如耶河套久沦冦中间谍罕至冦又屋居畜牧其内山川之险易途路之纡直水草之有无我不可必知也提军深入其境能无虞乎夫塞以内我中国地也将领讲求其形势卒伍谙记其要害尚不能悉而况塞以外乎今我劳而往彼逸而待我马出塞三日而疲彼骑遍野一呼而集得有小利归途尚难倘失乡导全军何赖数万之众缓行持重则敌备益严疾行趋利则辎重在后且克日有定期褁粮有定数冦迁徙靡常则战无定地逺近不测则战无定期一战之后冦或保聚或佯为逃遁笳角时闻壁垒相待巳离复合终不渡河而我军于此战邪退邪两相守邪数万之众出塞亦必有数万之众援之否邪有骁将以通粮道否邪保无抄掠不至匮乏否邪是皆至难而不可任者也夫驰击者冦所长也守险者我所便也弓矢利于驰击而火器利于守险者也舍火器守险而与之驰射突击于黄沙白草间得邪失邪今塞下兵即塞下人也坟墓庐舍先人之所营妻孥眷属骨肉之所居禾黍桑麻业产之所具牛马牲畜身养之所供迫于兵刄怵于生死尚每每退怯以烦上人之督责今驱之于无人迹之地限之以可立尽之食要之以难必成之功苦之以不即罢之役恐之以将徙之祸而欲得人之死力可乎议者欲整六万之众为三岁之期春夏马瘦为冦弱而我利于征秋冬马肥为冦强而我利于守春搜于套秋守于边三年三举冦必难支待其逺遁拒河为守是固一说矣然天时物性不甚相逺也秋冬冦马肥矣而我马不亦肥乎乃止利守邪春夏冦马瘦而冦弱不能入冦然坐以待我诚惧其扰击我也秋冬马肥而冦强旣能为冦则多方设谋诚惧其报复我也六万之众非所以袭人千里之途非所以自逸转盻之间情态异致岁一为之以俟三举其可得乎兵家胜败本难预期一举失利士伤马耗议论蠭起则将已之乎竭天下之力排天下之议以俟其成乎三年三举咸可得志冦败而守我去复来终不渡河版筑难举则将何时已乎葢议者见近时捣巢之举恒获首功昔年城大同五堡之边冦亦不来深竞以为套地易复然复套与是二者实有不同葢捣巢因其近塞乗其不备胜则倐忽而归败亦支持以退举足南向便是家门壕堑城堡为援可恃复套则深入冦境后援不继胜固间闗败虞陷没时势异也夫必胜之兵有限之矢此李陵所以失也今我之将士能为陵所不能为者乎往城诸边实近我土又沿边之地冦原不以为利故虽城边筑垣少有侵取冦不恤也套地则自和硕入冦以来据以为家四时之间不离住牧一旦欲取而有之彼肯晏然耶故曰杀虎易夺虎子难夺虎子易夺虎穴而居难今未能杀虎而夺其子欲处其穴得乎夫先据北山将勇者胜赵奢所以得也今我将士能为赵奢之所为者乎若曰伺冦出套拒河为守先将渡口及可以履氷道路亟筑垣墙以次移置边堡于沿河如昔年王晋溪近年张南川及总兵官周尚文所论似若可为而不知今日诸酋各有分地套地为济农四子所居控弦者当不下十余万岂有空套以出之理沿河计二百余里筑垣为限岂时日可完移置边堡非百数十不相聨络堡置兵非千人不可而游徼瞭望哨守者不与□□□万众不止也诚恐布置未定而争穴之虎至矣况我边去河动輙千里一年之食为数亿万沿边所出仅足自供益以此数必仰内地繇内地而输之边逺者二千里近亦不下千余里乃又自边而输之于河即粮道可通飞挽实难此尤所当摅虑而殚思者也然则套中之地其终不可复乎曰事变之来至无常也要之君子不可有徼幸之心夫秦之所虑者终秦无北边之警汉之所备者中叶有欵塞之顺事变之来孰能逆覩我皇上以圣德建极元老以上知作辅天心助顺将来冦之盛衰强弱冦能保耶自相攻击如匈奴之南北荐遭疾疫如先零之殄灭岂无期耶彼有其隙我乗其弊套地之复此其时乎谨我塞障饬我戎备和我行伍固我元气以俟其隙计之得也故曰知彼知已百胜之道若不察敌势之强弱不审事情之难易不揆我力之有余不足使塞下之民迫于备边者喘息不获定沿邉之卒伤于锋刄者疮痍不获起而复横挑强冦以事非常则愚所不解者也谨议  

三途并用议【`归有光`】  

某为都水司试吏太子太傅司空公以章奏课诸进士承命作三途并用议  

议曰所谓三途者进士也科贡也吏员也国初用人有征聘有经明行修有人材有贤良方正有才识兼人有楷书有童子诸科其后率多罢废承平以来专用进士科贡吏员是三者初未尝废而迩者欲新天下之吏治于科贡吏员之中稍加不次之擢故有三途并用之说其实前此未尝不并用也愚以为朝廷欲收用人之实效于科贡吏员所宜加之意者当先清其源葢清其源而后其末流可治也今进士之与科贡皆出学校皆用试经议论策试进士不中入国子为举人监生试举人不中循年赀而贡之入国子为岁贡监生非若汉世贤良孝亷对策与博士弟子判然为二其实一途而已然进士升于礼部为髙选举人之下第与岁贡国家亦不轻以待之故使之学于太学以观其成茍成矣虽任以进士之官可也今成均教养之法不具独令以资厯待选而已非复如古之舍法此其科贡之源不清也吏员之在古本与士大夫无别异迨后流品旣分遂为异物士人不复肯诎辱于此故本朝资格吏员崇者止于七品多用为掾幕监当筦库之职非保荐不得为州郡则吏道本不可与儒者并然其始皆自藩宪卫府州县所署置犹有前代辟举之遗法而今则自始为吏先责其输纳自提控以下至于吏典但以所输之资第其出身之等差此吏员之源未清也夫欲使举贡之得人在于修太学之法而科贡可用矣欲使掾幕监当筦库之得人在于遵辟举之旧而掾幕监当筦库可用矣然吏者止可以循资如祖宗之制非得与科贡并也愚于科贡犹有说焉会试有甲乙榜葢乙榜亦即举人之中式者特限于钦定之制额故次之乙榜授以教职其实进士无异今特以败卷置乙榜而以乞恩者槩与教职则教官之选轻矣岁贡本以州县之俊如往年所谓选贡者今不本洪武旧制而专累日月则岁贡无少俊者可施以成均之教矣愚又怪夫今之未有以清其源而壅其源者又不止也自纳粟买马穵运纳级之例日开吏道杂而多端官方所以日缪也而科贡吏员皆繇此而妨阏矣故欲振饬吏治莫若清其源而无壅之凡此皆于格例之中修其废坏耳于此二者其源既清于格例已复其常而于其间简其卓异加不次之擢葢天下竒俊之士少而中庸之士多王者之道先为其法以就天下中庸之士而精神运用独可于竒俊之士加于其法之外而不为法之所限此其所以能鼓舞一世之人材也或曰子谓吏道不得与儒并先朝如尚书徐熙知府况锺皆至显用者何也曰此又不可以吏之途论也葢先朝用人时取之常格之外宋景濓一代文章之宗杨士竒三朝辅相之首皆以布衣特起乃遂掌帝制典机宻岂謭謭于循途者葢自古中世犹未尝不事旁招俊乂博采声望侧席幽人思延多士今百余年寥寥未之见而专以资格进叙今亦颇苦其胶束伏隘而未能旷然也是以思为三途并用之说愚以为非大破因循之论考国家之故事追三代两汉之髙踪以振作鼓舞一世之人材恐不足以刬累世之宿弊而收用人之实效也谨议  

救荒弭盗议【`董其昌`】  

天下有救灾之计又有转灾为福之计水旱频仍盗贼哨聚国之灾也能设策运竒以止之是亦足矣而曰转灾为福无乃迂乎曰不然凡天下所以患荒者积蓄少也积蓄少者地有遗利民有遗力也凡天下所以患盗者武备衰也武备衰者国多冗军兵多冗食也今有一举而可备荒又可以弭盗而又惟民饥盗起之时可因其势而用之则何策乎曰抚流民而已夫流民固民也进可以战退可以耕饥灾所驱惟食是仰当是时使奸雄用之则倡乱之构也使国家拊之则富强之资也顾处之得其术而已矣顷者天不降康肥■〈虫遗〉为虐吴越江右连州接境际此荒沴野无青草人有走心而江淮之间流离满道或携老幼举族共行或弃妻孥孤踪独逝郑侠之图所繇以作诚得纲纪之臣忠实之吏择公私庐舍及宫观屋宇沿途团结给以粥糜能劳苦者佣其力有技艺者食其业候至来春给赐牛具种食以旷土荒田计口分授使之耕种彼其父母妻子皆乍离南畆之人旣感戴朝廷抚养之恩又深思一家温饱之计必能深耕易耨以尽地力待其三数年后干止渐宁人有固志徐于农隙之暇教以战阵之教与其募市井之游手曷若收待哺之壮丁即古井田唐府卫之遗意如是而已非两利之策哉昔西晋之乱起于李雄特招流逺之民而唐之末路张全义设屯将集流落教以种艺三年之内河东户口归复桑麻蔚然胜兵每邑七千余人河东赖为长城夫一刺史行之犹足以效而况倚办于天下之力何所弗给故曰转灾为福者此也若夫议社仓议保甲则固有精言之者愚故可得而畧云  

救荒末议【`贺复征`】  

语云救荒无竒策大约预备是第一义权宜实行是第二义三代而后荒政之善行之百世无弊者莫过于魏李悝之平籴法汉耿寿昌之常平仓隋长孙平之义仓宋朱熹之社仓李悝请所在地方随时粜籴中饥则发中熟之所敛大饥则发大熟之所敛而籴之名曰平籴耿寿昌请令边郡筑仓榖贱时则増价而籴以利农糓贵时则减价而粜以利民名曰常平长孙平奏令民间每秋家出粟米一石以下贫富无差输之当社委社司收积以备凶年名曰义仓朱熹于崇安县设仓一所请之于府得米六百石赈贷夏受粟于仓冬则加息计米以偿自后随年敛散小歉则蠲其息之半大饥则尽蠲之凡十有四年得息米造仓三间及以原米六百石还府以见储三千一百石贮之于仓不复收息每石止收耗米三升名曰社仓此皆计之于十数年前或三五年前思患预防所以虽遇凶年不至缺食今则常平仅有其名平粜义仓社仓并亡其法矣一值旱潦束手待毙不得不计其时地权宜措处此在公祖父母与合邑乡绅富户精神血脉恒相贯通庻穷民其有济乎就阳言阳不幸旱蝗相继已厯三年今又大祲矣上下一无所恃安得无恐敢以前人之所苦心而求酌今日之宜预画以待列为数欵聊竭刍荛  

刘晏掌财赋于诸道各置知院官始见不稔之端先申至某月须如干蠲免某月须如干救助及期晏不俟州县申请即奏行之因民之急未尝失时不待其困毙流亡饿殍然后赈之也  

按阳邑在城客米计三十余仓约有万石矣所冣急者阖邑乡绅宜具一呈书名于前士民附列于后各押一花字恳求郡公祖县父母借出公帑四千两以殷实户之贤者八人领之及麦价平时给以官引往江北地方买大麦万石贮粟以应公粜二项米麦共计二万余石米麦二升可活五人每日粜出二百石便可活五万人夫此二万余石即有百日之粮矣倘雨泽可望民有生路平粜平收原银具在如亢旱未巳邀有朝廷赈济蠲免先即除清即旷恩无冀下年有秋每畆加泒编在条银抵偿决不累公祖父母也  

宋庆厯八年河朔大水知青州冨弼劝所部民出粟益以官廪择公私庐舍十余万区散处其人以便薪水官吏自前资待缺寄居者皆赋以禄使即于所聚选老弱病瘠者廪之仍书其劳约他日为奏请受赏凡活五十余万人  

按阳邑连岁凶荒民无预积即号素封之家亦无期年之粮惟在城富民每年积榖攘利或三四仓或一二十仓此与客仓不同皆贮之本家又素夤缘衙役上官不得而问之访有此等急宜亲至其家计其米数仍悬赏格劝之出米赈济许其随时取直至于上江客米此番苐当明示通市商贾预招其来不得如十一年禁米使繇大江直下进孟河河口而去又须择候缺巡仓之有干办者给之俸薪住扎河庄稽查米船不许放行如奔牛地面获有客米即系本官卖放从重罚治如有成劳事定许以实受三县备荒银钱止于郡县守候客船会籴如此则商贾俱汇于京口榖价不令而自平矣若夫缙绅之念桑梓士庻之乐义施惟在上人有以鼓舞之尔  

辛弃疾帅湖南赈济榜文祇用八字曰刦米者斩闭籴者配  

按岁值凶荒必至饥窘一二乱民掀风作乱蜂聚虎行上官宜先示榜文禁其刦夺痛惩首恶以警余众此非但救荒之要图实弭乱之急务至于闭籴冣是难处惟先谕之以情继风之以义后裁之以法而一寓以不测之机权使无扰无虚可也  

永乐元年真定等处蝗旱奏核实赈济上曰民困甚济之当如救焚拯溺少缓无及也今往还核实非两月不可民命在旦夕谁能待之命监察御史速督官发赈苏轼云朝廷厚设储备熙宁中本路截发及别路船来钱来并因大荒放税及亏却课利盖累百巨万然于救荒无丝毫之益者救之迟故也  

按阳邑百万余田十未莳一且雨泽无期不但旱榖难生即所莳者亦同归于尽不于此时设法银钱于榖麦地方收买屯积以备不虞倐忽秋来众口嗷嗷毙可立待文皇帝诏曰少缓无及也不可缓是宜急筹东坡学士书云救之迟故也不可迟是在速救有地方之责者宜何如苦心计划也  

## 文章辨体彚选卷四百二十七

（明）贺复征 编  

○说一  

吴讷云按说者释也述也解释义理而以已意述之也说之名起自吾夫子之说卦厥后汉许愼着说文盖亦祖述其名而为之辞也晋魏六朝文载文选而无其体独陆机文赋备论作文之义有曰说炜晔而谲诳是岂知言者哉至昌黎悯斯文日弊作师说迨后子厚及宋诸家各即事即理而为之说以晓当世繇是六朝陋习一洗而无余矣卢学士云说须自出已意横说竖说以抑扬详赡为上也  

弋说【`周楚人`】  

小臣之好射鶀雁罗鸗小矢之发也何足为大王道也且称楚之大因大王之贤所弋非直此也昔者三王以弋道德五霸以弋战国故秦魏燕赵者鶀雁也齐鲁韩卫者青首也邹费郯邳者罗鸗也外其余则不足射者见鸟六双以王何取王何不以圣人为弓以勇士为缴时张而射之此六双者可得而囊载也其乐非特朝夕之乐也其获非特鳬雁之实也王朝张弓而射魏之大梁之南加其右臂而径属之于韩则中国之路絶而上蔡之郡坏矣还射圉之东解魏左肘而外击定陶则魏之东外弃而大宋方与二郡者举矣且魏断二臂顚越矣膺击郯国大梁可得而有也王綪缴兰台饮马西河定魏大梁此一发之乐也若王之于弋诚好而不厌则出寳弓碆新缴射噣鸟于东海还盖长城以为防朝射东莒夕发浿丘夜加即墨顾据牛道则长城之东收而泰山之北举矣西结境于赵而北达于燕三国布■〈羽氏〉则从不待约而可成也北游目于燕之辽东而南登望于越之会稽此再发之乐也若夫泗上十二诸侯左萦而右拂之可一旦而尽也今秦破韩以为长忧得列城而不敢守也伐魏而无功击赵顾病则秦魏之勇力屈矣楚之故地汉中析郦可得而复有也王出寳弓碆新缴涉鄳塞而待秦之倦也山东河内可得而一也劳民休众南面称王矣故曰秦为大鸟负海内而处东面而立左臂据赵之西南右臂傅楚鄢郢膺击韩魏垂头中国处既形便势有地利奋翼鼔■〈羽氏〉方三千里则秦未可得独招而夜射也  

籍田说【`魏曹植`】  

春耕于籍田郎中令侍寡人焉顾而谓之曰昔者神农氏始尝万草教民种植今寡人之兴此田将欲以拟乎治国非徒供耳目而已也夫营畴万亩厥田上下经以大陌带以横阡此亦寡人之封疆也日殄没而归馆晨未昕而即野此亦寡人之先下也菽雚特畴禾黍异田此亦寡人之理政也及其息沸涌庇重阴怀有虞抚素琴此亦寡人之所习乐也兰蕙荃蘅植之近畴此亦寡人之所亲贤也藜蓬臭蔚弃之逺疆此亦寡人之所逺佞也若年丰岁登果茂菜滋则臣仆小大咸取验焉又曰封人有能以轻凿修钩去树之蝎者树得以茂繁中舍人曰不识治天下者亦有蝎乎寡人告之曰昔三苗共工驩兠非尧之蝎与问曰诸侯之国亦有蝎乎寡人告之曰齐之诸田晋之六卿鲁之三桓非诸侯之蝎与然三国无轻凿修钩之任终于齐簒鲁弱晋国以分不亦痛乎曰不识为君子者亦有蝎乎寡人告之曰固有之也富而慢贵而骄残仁贼义甘财恱色此亦君子之蝎也天子勤耘以牧一国大夫勤耘以收世禄君子勤耘以显令德夫农者始于种终于获泽旣时矣苖旣羙矣弃而不耘则故为荒畴盖丰年者期于必收譬修道亦期于殁身也  

髑髅说【`曹植`】  

曹子游乎陂塘之濵歩乎蓁秽之薮萧条潜虚经幽践阻顾见髑髅块然独居于是伏轼而问之曰子将结缨首剑狥国君乎将被坚执锐毙三军乎将婴兹固疾命陨倾乎将寿终数极归幽冥乎叩遗骸而叹息哀白骨之无灵慕严周之适楚傥托梦以通情于是伻若有来怳若有存影见容隐厉声而言曰子何国之君子乎旣枉舆驾悯其枯朽不惜咳唾之音而慰以若言子则辩于辞矣然未达幽冥之情死生之说也夫死之为言归也归也者归于道也道也者身以无形为主故能与化推移阴阳不能更四时不能亏是故洞于纎微之域通于恍惚之庭望之不见其象听之不闻其声挹之不充注之不盈吹之不凋嘘之不荣激之不流凝之不停寥落冥漠与道相拘偃然长寝乐莫是踰曹子曰余将请之上帝求诸神灵使司命辍籍反子骸形于是髑髅长呻廓然叹曰甚矣何子之难语也太素氏不仁劳我以形苦我以生今也幸变而之死是反吾真也何子之好劳而我之好逸乎子则行矣余将归于太虚于是言卒絶响神光雾除顾将旋轸乃命仆夫拂以玄麈覆以缟巾爰将藏彼路濵覆以丹土翳以緑榛夫存亡之异世乃宣尼之所陈何神慿之虚对云死生之必均  

材之大小说【`唐李华`】  

攀巢之雏羽翼将成习飞而从其母不幸为乌鸢所震堕于尘辙阀阅之家有侈女焉琱车绣茵过于中陌遇而怜之藏以玉笥粒以红稻胡然而然材小为贵飬而翫之易为力也充轭之牛望若山行其生也任重致逺以利天下其死也筋角皮骨皆为器用水旱寒暑之不时艰难驱乏登降重岗踣起涂潦蹄离节折力气皆顿病矣目犹睨人众鸟爪其背嘴其肉犹恨啄噉之未逞鸦鸦而相呼羣犬引其腹胃狺狺而争之车马往复于傍以千万计不顾也胡然而然材大为累扶而救之难为功也向若不惮斯须之劳而存之其利固厚矣悲夫材之大也为累材之小也为贵戾于理悖于道莫甚焉君天下者辨而返之则不世而仁矣  

原晋乱说【`杨夔`】  

晋室南迁制度草创承永嘉之后嚣风未除廷臣中犹以谢鲲轻佻王澄旷诞竞相祖习以为高达卞壸厉色于朝曰帝祚流移社稷倾荡职兹浮伪致此隳败犹欲崇慕虚诞汗蠧时风奏请鞫之以正颓俗王导庾亮抑之而止噫西晋之乱百代所悲移都江左是洁源端本之日也犹乃翼虚驾伪崇扇佻薄蹑诸败迹踵其覆辙以此创立朝纲基构王业何异登胶舩而泛巨浸操朽索以驭奔驷乎设或行卞壸之奏黜屏浮伪登进淳实左右大法维持纪纲则晋祚亦未可量也其后王敦作逆苏峻继乱余以为晋之乱不自敦峻而稔于导亮  

师说【`韩愈`】  

古之学者必有师师者所以传道授业解惑也人非生而知之者孰能无惑惑而不从师其为惑也终不解矣生乎吾前其闻道也固先乎吾吾从而师之生乎吾后其闻道也亦先乎吾吾从而师之吾师道也夫庸知其年之先后生于吾乎是故无贵无贱无长无少道之所存师之所存也嗟乎师道之不传也久矣欲人之无惑也难矣古之圣人其出人也逺矣犹且从师而问焉今之众人其下圣人也亦逺矣而耻学乎师是故圣益圣愚益愚圣人之所以为圣愚人之所以为愚其皆出于此乎爱其子择师而教之于其身也则耻师焉惑矣彼童子之师授之书而习其句读者非吾所谓传其道解其惑者也句读之不知惑之不解或师焉或否焉小学而大遗吾未见其明也巫医乐师百工之人不耻相师士大夫之族曰师曰弟子云者则羣聚而笑之问之则曰彼与彼年相若也道相似也位卑则足羞官盛则近谀呜呼师道之不复可知矣巫医乐师百工之人君子不齿今其智乃反不能及其可怪也欤圣人无常师孔子师郯子苌弘师襄老聃郯子之徒其贤不及孔子孔子曰三人行则必有我师是故弟子不必不如师师不必贤于弟子闻道有先后术业有专攻如是而已李氏子蟠年十七好古文六艺经传皆通习之不拘于时学于余余嘉其能行古道作师说以贻之  

杂说【`韩愈`】  

龙嘘气成云云固弗灵于龙也然龙乘是气茫洋竆乎玄间薄日月伏光景感震电神变化水下土汩陵谷云亦灵怪矣哉云龙之所能使为灵也若龙之灵则非云之所能使为灵也然龙弗得云无以神其灵矣失其所慿依信不可欤异哉其所慿依乃其所自为也易曰云从龙旣曰龙云从之矣  

其二  

善医者不视人之瘠肥察其脉之病否而已矣善计天下者不视天下之安危察其纪纲之理乱而已矣天下者人也安危者肥瘠也纪纲者脉也脉不病虽瘠不害脉病而肥者死矣通于此说者其知所以为天下乎夏殷周之衰也诸侯作而战伐日行矣传数十王而天下不倾者纪纲存焉耳秦之王天下也无分势于诸侯聚兵而焚之传二世而天下倾者纪纲亡焉耳是故四支虽无故不足恃也脉而已矣四海虽无事不足矜也纪纲而已矣忧其所可恃惧其所可矜善医善计者谓之天扶与之易曰视履考祥善医善计者为之  

其三  

谈生之为崔山君传称鹤言者岂不怪哉然吾观于人其能尽吾性而不类于禽兽异物者希矣将愤世嫉邪长往而不来者之所为乎昔之圣者其首有若牛者其形有若蛇者其喙有若鸟者其貎有若蒙倛者彼皆貎似而心不同焉可谓之非人耶即有平胁曼肤颜如渥丹美而狠者貎则人其心则禽兽又恶可谓之人邪然则观貎之是非不若论其心与其行事之可否为不失也怪神之事孔子之徒不言余将特取其愤世嫉邪而作之故题之云尔  

其四  

世有伯乐然后有千里马千里马常有而伯乐不常有故虽有名马祗辱于奴隶人之手骈死于槽枥之间不以千里称也马之千里者一食或尽粟一石食马者不知其能千里而食也是马也虽有千里之能食不饱力不足才美不外见且欲与常马等不可得安求其能千里也策之不以其道食之不能尽其材鸣之而不能通其意执策而临之曰天下无马呜呼其眞无马邪其眞不知马也  

捕蛇者说【`柳宗元`】  

永州之野产异蛇黒质而白章触草木尽死以啮人无御之者然得而腊之以为饵可以已大风挛踠瘘疠去死肌杀三虫其始太医以王命聚之岁赋其二募有能捕之者当其租入永之人争奔走焉有蒋氏者专其利三世矣问之则曰吾祖死于是吾父死于是今吾嗣为之十二年几死者数矣言之貎若甚戚者余悲之且曰若毒之乎余将告于莅事者更若役复若赋则何如蒋氏大戚汪然出涕曰君将哀而生之乎则吾斯役之不幸未若复吾赋不幸之甚也向吾不为斯役则久已病矣自吾氏三世居是乡积于今六十岁矣而乡邻之生日蹙殚其地之出竭其庐之入号呼而转徙饥渴而顿踣触风雨犯寒暑呼吸毒疠往往而死者相藉也曩与吾祖居者今其室十无一焉与吾父居者今其室十无二三焉与吾居十二年者今其室十无四五焉非死则徙尔而吾以捕蛇独存悍吏之来吾乡呌嚣乎东西隳突乎南北哗然而骇者虽鸡狗不得宁焉吾恂恂而起视其缶而吾蛇尚存则弛然而卧谨食之时而献焉退而甘食其土之有以尽吾齿盖一岁之犯死者二焉其余则熙熙而乐岂若吾乡邻之旦旦有是哉今虽死乎此比吾乡邻之死则已后矣又安敢毒邪余闻而愈悲孔子曰苛政猛于虎也吾尝疑乎是今以蒋氏观之犹信呜呼孰知赋敛之毒有甚是蛇者乎故为之说以俟夫观人风者得焉  

罴说【`柳宗元`】  

鹿畏貙貙畏虎虎畏罴罴之状被髪人立絶有力而甚害人焉楚之南有猎者能吹竹为百兽之音昔云持弓矢罂火而即之山为鹿鸣以感其类伺其至发火而射之貙闻其鹿也趋而至其人恐因为虎而骇之貙走而虎至愈恐则又为罴虎亦亡去罴闻而求其类至则人也捽搏挽裂而食之今夫不善内而恃外者未有不为罴之食也  

■〈礻昔〉说【`柳宗元`】  

柳子为御史主祀事将■〈礻昔〉进有司以问■〈礻昔〉之说则曰合百神于南郊以为岁报者也先有事必质于户部户部之辞曰旱于某水于某虫蝗于某疠疫于某则黜其方守之神不及以祭余尝学礼盖思而得之则曰顺成之方其■〈礻昔〉乃通若是古矣继而叹曰神之貎乎吾不可得而见也祭之飨乎吾不可得而知也是其诞漫惝怳冥冥焉不可执取者夫圣人之为心必有道而已矣非于神也盖于人也以其诞漫惝怳冥冥焉不可执取而犹诛削若此况其貎言动作之块然者是设乎彼而戒乎此者也其旨大矣或曰若子之言则旱乎水乎虫蝗乎疠疫乎未有黜其吏者而神黜焉而曰盖于人者何也余曰若子之云旱乎水乎虫蝗乎疠疫乎岂人为之邪故其黜在神暴乎眊乎沓贪乎罢弱乎非神为之也故其罚在人今夫在人之道则吾不知也不明斯之道而存乎古之数其名则存而教之实则隠以为非圣人之意故叹而云也曰然则致雨反风蝗不为灾虎负子而趋是非人之为则何以余曰子欲知其以乎所谓偶然者信矣必若人之为则十年九潦八年七旱者独何如人哉其黜之也茍明乎教之道虽去乎古之数可矣反是则诞漫之说胜名实之事丧亦足悲乎  

祀朝日说【`柳宗元`】  

柳子为御史主祀事将朝日其僚问曰古之名朝日而已今而曰祀朝日何也余曰古之记者则朝拜之云也今而加祀焉者则朝旦之云也今之所云非也问者曰以夕而偶诸朝或者今之是乎余曰夕之名则朝拜之偶也古者旦见曰朝暮见曰夕故诗曰邦君诸侯莫肯朝夕左氏传曰百官承事朝而不夕礼记曰日入而夕又曰朝不废朝暮不废夕晋侯将杀竖襄叔向夕楚子之留干溪右尹子革夕齐之乱子我夕赵文子砻其椽张老夕智襄子为室美士茁夕皆暮见也汉仪夕则两郎向琐闱拜谓之夕郎亦出是名也故曰大采朝日小采夕月又曰春朝朝日秋夕夕月若是其类足矣又加祀焉盖不学者为之也僚曰欲子之书其说吾将施于世可乎余从之  

说车赠杨诲之【`栁宗元`】  

杨诲之将行柳子起而送之门有车过焉指焉而告之曰若知是之所以任重而行于世乎材良而器攻圆其外而方其中然也材而不良则速壊工之为功也不攻则速败中不方则不能以载外不圆则窒拒而滞方之所谓者箱也圆之所谓者轮也匪箱不居匪轮不涂吾子其务法焉者乎曰然曰是一车之说也非众车之说也吾将告子乎众车之说泽而杼山而侔上而轾下而轩且曵祥而旷左革而长毂以戟巢焉而以望安以爱老辎以蔽内垂绥而以畋载十二旒而以庙以郊以陈于庭其类众也然而其要存乎材良而器攻圆其外而方其中也是故任而安之者箱达而行之者轮恒中者轴挶而固者蚤长而挠进不罪乎马退不罪乎人者辕却暑与雨者盖敬而可伏者轼服而制者马若牛然后众车之用具今杨氏仁义之材也其产材良诲之学古道为古辞冲然而有光其为工也攻果能恢其量若箱周而通之若轮守大中以动乎外而不变乎内若轴摄之以刚徤若蚤引焉而且御乎物若辕髙以逺乎污若盖下以成乎礼若轼险而安易而利动而法则庻乎车之全也诗之言曰驷牡騑騑六辔如琴孔氏语曰左为六官右为执法此其以达于大政也凡人之质不良莫能方且恒质良矣用不周莫能以圆遂孔子于乡党恂恂如也遇阳虎必曰诺而其在夹谷也视叱齐侯类畜狗不震乎其内后之学孔子者不志于是则吾无望焉耳矣诲之吾戚也长而益良方其中矣吾固欲其任重而行于世惧圆其外者未至故说车以赠  

汉史赞桑弘羊说【`张彧`】  

班固称弘羊擢于贾竖方以版筑饭牛且谓汉之得人于兹为盛又与仲舒石建汲黯日磾等二十余人并论而谈殆不然矣夫君人者务于得贤故不隔卑鄙将虑贤者之处贱不谓贱者之必贤今乃欲以伊尹负鼎取类于庖人太公坐钓求备于渔叟不亦逺哉且上之所欲人必有成之者故曹伯好田则公孙强出陈侯好色则仪行父至殷辛淫酗则恶来革进周厉贪虐则荣夷公起汉武残剥四海则桑弘羊擢其所由来者久矣书曰逊于汝志必求诸非道抑为此也季孙用田赋孔子曰丘不识者以其踰周公之制也而况攘臂抵掌力为天下聚敛之人乎义也者君子所死生而小人之所不及利也者小人之所赴蹈而君子之所不忍为汉武必欲行先王之道守高祖之法则焉用弘羊欲夺万姓之利闭生人之资则天下市着小人皆能之矣亦何独弘羊乎善为盗者艺愈精而罪愈重盗愈利而主愈害弘羊善心计干盐鐡析秋毫令吏坐贩不顾王者之体府库盈而王泽竭一身幸而四海竆于弘羊之计则得矣汉亦何负于弘羊哉卜式洁已自守不及时政知弘羊罪欲烹以致雨孟坚躬修国史垂法来代奈何以锥刀异类齿得人之伦一言不智其若是乎  

相孟子说【`来鹄`】  

孟子之爱人也细缘其言而不精以为习而有利则心惟恐其利至于伤人则曰术不可不愼也呜呼术焉得慎慎则情背也心则可愼愼则惟术之恶而不利其伤也为仁人之心由术使之可动则咎繇之术治黥割也而咎繇岂利人之刑周公之术治缞绖也而周公岂利人之丧以为爱人者必有其备故也术善可以化其心欤则师之术所以遵善也潘崇因师以杀楚子医之术可以治生也晋人因医以酖卫侯是师医之所术岂不慎欤然而亦何尝心之善欤果以利能固人心而唯禁其术则函不卫无敌之体是亦利其敌也巫不祝非病之人是亦果利其病也岂矢匠之心而已矣旣以为不利而动心则矢匠【`一作人`】之利亦不欲杀函人之利亦不欲死已有心矣然良其工不得不有时而利其杀与死也以弧矢所以威天下则征不义而后可杀也棺椁所以封中野降杀有礼而后死可利也呜呼为臣而倍叛为子而倍葬其家人之心畏其情背也故术乌可使民慎古人济其备所以教天下之爱也故尊生送死爱道尽此而孟子之爱也细为诛矢匠之意欤圣人所以使匠人【`一作函人`】也爱尽其道何如  

俭不至说【`来鹄`】  

翦腐帛而火焚者人闻之必递相惊曰家之何处烧衣邪委余食而在地者人见之必递相骇曰家之何处弃食邪烧衣易惊弃食易骇以其衣可贵而食可厚不忍焚之弃之也然而不知家有无用之人廐有无力之马无用之人服其衣与其焚也何逺无力之马食其粟与其弃也何异以是焚之以是弃之未尝少有惊骇者公孙弘为汉相盖布被是惊家之焚衣也而不能惊汉武国恃奢服晏子为齐相豚肩不掩豆是骇家之弃食也而不能骇景公之廐马千驷  

畜狸说【`杨夔`】  

敬亭叟叟家毒于鼠暴穿埇穴墉室无全宇咋囓篚筐帑无完物及赂于捕野者俾求狸之子必锐于家畜数日而获诸汴逾得骏饰茵以栖给鳞以茹之抚育之厚如字诸子其攫生搏飞举无不捷鼠慑而殄影暴腥露膻纵横莫犯矣然其野心常思逸于外罔以子育为懐一旦怠其绁逾垣越宇倐不知其所逝叟惋且惜渉旬不弭弘农子闻之曰野性匪驯育而靡恩非独狸然人亦有旃梁武于侯景宠非不深矣刘琨于匹磾情非不至矣旣负其诚复返厥噬呜呼非所畜而畜孰有不叛哉  

杂说【`陆龟蒙`】  

邰侯姜女之生子也始弃之命之曰弃宋芮司徒之生女也始弃之亦命之曰弃邰弃为稷官蒸民頼之宋弃美而生佐几移于宋国名之同也奚伤舜重瞳子项羽亦重瞳子形之类也奚病择其道如何耳季札以乐卜赵孟以诗卜襄仲归父以言卜子游子夏以威仪卜沈尹戍以政卜孔成子以礼卜其应也如响无他图在精诚而已不精诚者不能自卜况吉凶他人乎  

说天鸡【`罗隐`】  

狙氏子不得父术而得鸡之性焉其畜养者冠距不举毛羽不彰兀然若无饮啄意洎见敌则他鸡之雄也伺晨则他鸡之先也故谓之天鸡狙氏死传其术于子焉且反先人之道非毛羽彩错觜距铦利者不与其栖无复向时伺晨之俦见敌之勇峩冠高歩饮啄而已吁道之坏矣有是夫  

## 文章辨体彚选卷四百二十八

（明）贺复征 编  

○说二  

说玄【`宋司马光`】  

余少之时闻玄之名而不获见独观扬子之自序称玄盛矣及班固为传则曰刘歆尝观玄谓雄曰空自苦今学者有禄利然尚不能明易又如玄何吾恐后人用覆酱瓿也雄笑而不应诸儒或讥以为雄非圣人而作经犹春秋吴楚之君僣号称王盖诛絶之罪也固存此言则固之意虽愈于歆亦未谓玄之善如扬子所云也余亦私怪扬子不赞易而别为玄易之道其于天人之藴备矣扬子岂有以加之乃更为一书且不知其焉所用之故亦不谓扬子宜为玄也及长学易苦其幽奥难知以为玄者贤之书校于易则义必浅其文必易夫登高山者必践于块埤适沧海者必沿于江汉故愿先从事于玄以渐而进于易庻几乎其可跂而望也于是求之积年乃得观之初则溟涬漫漶畧不可入乃研精易虑屏人事而读之数十过参以首尾稍得窥其梗槪然后喟然置书叹曰呜呼扬子眞大儒者邪孔子旣没学圣人之道者非扬子而谁孟与荀殆不足拟况其余乎观玄之书昭则极于人幽则尽于神大则包宇宙细则入毛髪合天地人之道以为一刮其根本示人所出胎育万物而兼为之母若地履之而不可竆也若海挹之而不可竭也天下之道虽有善者其蔑以易此矣考之于浑元之初而玄已生察之于当今而玄非不行竆之于天地之末而玄不可亡叩之以万物之情而不漏测之以鬼神之状而不违槩之以六经之言而不悖藉使圣人复生视玄必释然而笑以为得已之心矣乃知玄者所以赞易也非别为书以与易竞也何歆固知之之浅而过之之深也或曰易之法与玄异扬不遵易而自为之制安在其赞易乎且如与易同道则旣有易矣何以玄为曰夫畋者所以为禽也网而得之与弋而得之何以异哉书者所以为道也易网也玄弋也何害不旣网而使弋者为之助乎子之求道亦胶矣且扬子作法言所以准论语作玄所以准易子不废法言而欲废玄不亦惑乎夫法言与论语之道庸有异乎玄之于易亦然大厦将倾一木扶之不若众木扶之之为固也大道将晦一书辩之不若众书辩之之为明也学者能专精于易诚足矣然易天也玄者所以为之阶也子将升天而废其阶乎先儒为玄解者多矣然扬子为文旣多训诂指趣幽邃而玄又其难知者也故余疑先儒之解未能尽契扬子之志世必有能通之者比终且学焉  

唐说【`尹源`】  

世言唐所以亡繇诸侯之强此未极于理夫弱唐者诸侯也唐旣弱矣而久不亡者诸侯维之也燕赵魏首乱唐制专地而治若古之建国此诸侯之雄者然皆恃唐为轻重何则假王命以相制则易而顺唐虽病之亦不得而外焉故河北倾而听命则天下为乱者不能遂其乱河北不顺而变则奸雄或附而起德宗世朱泚李希烈始遂其僣而终败亡者田恱叛于前武俊顺于后也宪宗讨蜀平夏诛蔡夷郓兵连四方而乱不生卒成中兴之功者田氏秉命王承宗归国也武宗将讨刘稹之叛先谕三镇絶其连衡之计而王诛以成如是二百年奸臣逆竖专国命者有之夷将相者有之而不敢窥神器非力不足畏诸侯之势也及广明之后关东无复唐有方镇相侵伐者犹以王室为名及梁祖举河南刘仁恭轻战而败罗氏内附王镕请盟于时河北之事去矣梁人一举而代唐有国诸侯莫能与之争其势然也向使以僖昭之弱乗巢蔡之乱而田承嗣守魏王武俊朱滔据燕赵强相均地相属其势宜莫敢先动况非义举乎如此虽梁主之暴不过取霸于一方耳安能强襌天下故唐之弱者以河北之强也唐之亡者以河北之弱也或曰诸侯强则分天子之势子何议之过乎曰秦隋之势无分于诸侯而亡速于唐何如哉  

杂说【`欧阳修`】  

星陨于地腥矿顽丑化为恶石其昭然在上而万物仰之者精气之聚尔及其毙也瓦砾之不若也人之死骨肉臭腐蝼蚁之食尔其贵乎万物者亦精气也其精气不夺于物则藴而为思虑发而为事业着而为文章昭乎百世之上而仰乎百世之下非如星之精气随其毙而灭也可不贵哉而生也利欲以昏耗之死也臭腐而弃之而惑者方曰足乎利欲所以厚吾身吾于是乎有感  

稼说【`苏轼`】  

曷尝观于富人之稼乎其田美而多其食足而有余其田美而多则可以更休而地力得完其食足而有余则种之常不后时而敛之常及其熟故富人之稼常美少秕而多实久藏而不腐今吾十口之家而共百亩之田寸寸而取之日夜以望之锄耰铚艾相寻于其上者如鱼鳞而地力竭矣种之常不及时而敛之常不待其熟此岂能复有美稼哉古之人其才非有以大过今之人也其平居所以自养而不敢轻用以待其成者闵闵焉如婴儿之望长也弱者养之以至于刚虚者养之以至于充三十而后仕五十而后爵信于久屈之中而用于至足之后流于旣溢之余而发于持满之末此古之人所以大过人而今之君子所以不及也吾少也有志于学不幸而早得与吾子同年吾子之得亦不可谓不早也吾今虽欲自以为不足而众且妄推之矣呜呼吾子其去此而务学也哉博观而约取厚积而薄发吾告子止于此矣子过归京师而问焉有曰辙子由者吾弟也其亦以是语之  

乌说【`苏轼`】  

乌于人最黠伺人音色有异輙去不留虽捷矢巧弹不能得其便也闽中民狃乌性以谓物无不可以性取者则之野挈盂饭楮钱阳哭冡间若祭者然哭竟裂钱弃饭而去乌则争下啄啄尽哭者复立他冡裂钱弃饭如初乌不疑其绐也益鸣争乃至三四皆飞从之稍狎迫于罗因举获其乌焉今夫世之人自谓智足以周身而不知祸从于所伏者几何不见卖于哭者哉其或不知周身之术而以愚触死则其为智犹不若乌之始虚于弹韩非作说难死于秦天下哀其以智死楚人不知说难而谓之沐猴天下哀其以愚死二人者其为愚智则异其于取死则同矣寗武子邦有道则智邦无道则愚观时而动旤可及哉  

二鱼说【`苏轼`】  

河之鱼有豚其名者游于桥间而触其柱不知违去怒其柱之触已也则张颊植鬛怒腹而浮于水久之莫动飞鸢过而攫之磔其腹而食之好游而不知止因游以触物而不知罪已乃妄肆其忿至于磔腹而死可悲也夫【`河之鱼`】  

海之鱼有乌贼其名者呴水而水乌戏于岸间惧物之窥已也则呴水以蔽物鸟疑而视之知其鱼也而攫之呜呼徒知自蔽以求全不知灭迹其鱼疑识者之所窥哀哉【`海之鱼`】  

说用【`曽巩`】  

物有根而殖柯叶而茂芽若穗而实翼而天飞足而陆走喙而鸣息而食啮者其形类多矣非有主于虚空以蕃而息之者欤吾观其用亦宻矣彼使之水而濡火而焚雷而动风霆而鸣雪霜而悴雨露而滋硕则世得而知之矣若其裁之为形散之为声充之为气始终之为死生则非水也火也雷也风霆也雪霜也雨露也所能使为之也世固不可测其所以为也然而万物相得以生是则其用非密耶今夫羣而居缝而衣燧而食筑土石构竹木而庐者其嗜欲众矣彼立之君臣父子夫妇兄弟之序为之衣食饮用之物节之以仪通之以声习之以言束缚之以刑则世皆得而知之矣若其扰之使相亲和之使相恱厚之使相让以不争结之使乐出其死而不顾其私迁之使去于利而就于谊则非序也物也仪也声也气也言也形也所能使为之也世固不测其所以为也然而万民相得以治是则其用亦非密耶吾有以知之矣生而死万物者阴与阳也运于内而莫显于外不可得而竆其妙也世之以水火雷风雪霜雨露而求之者妄也亲而善万人者仁与义也兴于上而阴被于下驯于其心而不可强通于其耳目不可得而识其微也世之侈于仪繁于声音执于器据于文字以力驱而法缚者之求之也愈妄易曰阴阳不测之谓神又曰显诸仁藏诸用善播万物善教万民者为之也  

史说【`张舜牧`】  

马文渊有言人贫当益坚老当益壮贫而坚者虽市里小民尚有之老而壮虽士人未之见也韩退之潮阳之行齿髪衰矣不若少时之志壮也故以封禅之说迎宪宗又曰自今请改事陛下观此言伤哉丈夫之操始非不坚誓于金石凌于雪霜既而怵于死生顾于妻孥罕不回心低首求免一时之难者退之是也退之非求富贵者也畏死尔故善为国者如农圃然初则养育其材勿使之夭折终则将就其美勿使之摧折君臣相成同底于道顾必使之至于尽欢竭忠之地亦何有哉唯乐天则不然知其不可为而一舍之危行而放其言怀卷而同其尘可谓晦而明柔而立者也故终其身而不辱如刘梦得栁子厚辈舎文字语言之外复何有哉  

太极图说【`周敦颐`】  

无极而太极太极动而生阳动极而静静而生阴静极复动一动一静互为其根分阴分阳两仪立焉阳变阴合而生水火木金土五气顺布四时行焉五行一阴阳也阴阳一太极也太极本无极也五行之生也各一其性无极之真二五之精妙合而凝干道成男坤道成女二气交感化生万物万物生生而变化无竆焉唯人也得其秀而最灵形旣生矣神发知矣五性感动而善恶分万事出矣圣人定之以中正仁义而主静立人极焉故圣人与天地合其德日月合其明四时合其序鬼神合其吉凶君子修之吉小人悖之凶故曰立天之道曰阴与阳立地之道曰柔与刚立人之道曰仁与义又曰原始反终故知死生之说大哉易也斯其至矣  

爱莲说【`周敦頥`】  

水陆草木之花可爱者甚蕃晋陶渊明独爱菊自李唐来世人甚爱牡丹予独爱莲之出淤泥而不染濯清涟而不妖中通外直不蔓不枝香逺益清亭亭浄植可逺观而不可亵翫焉予谓菊花之隐逸者也牡丹花之富贵者也莲花之君子者也噫菊之爱陶后鲜有闻莲之爱同予者何人牡丹之爱宜乎众矣  

葬说【`程颐`】  

卜其宅兆卜其地之美恶也非阴阳家所谓祸福者也地之美者则其神灵安其子孙盛若培拥其根而枝叶茂理固然矣地之恶者则反是然则曷谓地之美者土色之光润草木之茂盛乃其验也父祖子孙同气彼安则此安彼危则此危亦其理也而拘忌者惑以择地之方位决日之吉凶不亦泥乎甚者不以奉先为计而专以利后为虑尤非孝子安厝之用心也惟五患者不得不慎须使异日不为道路不为城郭不为沟池不为贵势所夺不为耕犂所及五患旣慎则又凿池必四五丈通石必更穿之防水润也旣葬则以松脂涂棺椁石灰封墓门此其大略也若夫精画则又在审思虑矣其各葬者出不得已后不可迁就同葬矣至于年祀寖逺曽髙不辨亦在尽诚各具棺椁葬之不须假梦寐蓍龟而决也葬之穴尊者居中左昭右穆而次后则或东或西亦左右相对而启穴也出母不合葬亦不合祭弃女还家以殇穴葬之  

怪说上【`石介`】  

三才位焉各有常道反厥常道则谓之怪矣夫三光代明四时代终天之常道也日月为薄蚀五星为彗孛可怪也夫五岳安焉四渎流焉地之常道也山为之崩川为之竭可怪也夫君南面臣北面君臣之道也父坐子立父子道也而臣抗于君子敌于父可怪也夫中国圣人之常治也四民之所常居也衣冠之所常聚也而被髪左袵不士不农不工不商为夷者半中国可怪也夫中国道德之所治也礼乐之所施也五常之所被也而汗漫不经之教行焉妖诞幻惑之说满焉可怪也夫天子七庙诸侯五庙大夫三庙士二庙庻人祭于寝所以不忘孝也而忘而祖废而祭去事夷狄之鬼可怪也夫法施于民则祀之以死勤事则祀之以劳定国则祀之能御大菑则祀之能捍大患则祀之弃能植百榖祀以为稷后土能平九州岛祀以为社帝喾尧舜禹汤文武有功烈于民者及夫日月星辰民所瞻仰也山林川谷丘陵民所取材也非此族也不在祀典而老观佛寺徧满天下可怪也人君见一日蚀一星缩一风雨不调顺一草木不生植则能知其为天地之怪也乃避寝减膳彻乐恐惧责已修德以禳除焉彼其灭君臣之道絶父子之亲弃道德悖礼乐裂五常迁四民之常居毁中国之衣冠去祖宗而祀夷狄汗漫不经之教行妖诞幻惑之说满则反不知为怪旣不能禳除之又崇奉焉时人见一狐媚一鹊噪一枭鸣一雉入则能知其为人之怪也乃启咒祈祭以厌胜焉彼其孙其子其父其母忘而宗祖去而父母离而常业裂而衣冠习夷鬼则反不知其怪旣厌胜之又尊异焉愈可怪也甚矣中国之多怪也人不为怪者几少矣噫一日蚀一星缩则天为之不明一山崩一川竭则地为之不宁释老之为怪也千有余年矣中国蠧坏亦千有余年矣不知更千余年释老之为怪也何如中国之蠧坏也何如尧舜禹汤文武周公孔子不生吁  

笔说【`黄庭坚`】  

歙州吕道人作墨池含墨而锋圆佳作也宣州诸葛家捻心法如此唯倒毫浄便是其妙处盖倒毫一株便能破笔锋尔宣城诸葛高系散卓笔大槪笔长寸半藏一寸于管中出其半削管洪纤与半寸相当其捻心用粟首尾不过三株耳但要副毛得所则刚柔随人意则最善笔也粟尾江南人所谓蛣蛉鼠者歙州吕道人非为贫而作笔故能工于是以此授之黟州道人吕大渊心悟韦仲将作笔法为余作大小笔凡二百余枝无不可人意因见余家有割余狨皮以手撼之其毫能触人手则以作丁香笔今试作大小字周旋可人亦是古今作笔者所未知也往时僰道有严永者蒸獭毛为余作三副笔亦可用然永未尝知笔中善病不能为他人作字也大渊又为余取髙丽猩猩毛笔解之拣去倒毫别捻心为之率十得六七用极善乃知世间法非有悟处亦不能妙  

张遇丁香笔捻心极圆束颕有力可学徐季海禹庙诗字傅其瑛诸葛元皆不能也作藏锋笔冩如许大字极可人意最妙  

学说【`晁补之`】  

学不可已惟知之然后能好之记曰虽有嘉肴弗食不知其旨也虽有至道弗学不知其善也而孟子亦曰理义之恱我心犹刍豢之恱我口盖饮食旦旦之所须故譬学于饮食为最易知然犹曰人莫不饮食鲜能知味也天下岂有不习而能察者哉昔野人有甘葈茎芹萍子者对乡豪称之取而尝焉蜇口而惨腹夫口腹人所同也而野人至甘人之所不甘此非未尝知甘所谓甘者而以夫已甘谓人甘者止此哉至于百工众技皆学也下至跳剑弄丸缘竿踏索旣为之终身不得已非特利所在也习而知其味故乐也若乃对君子称之则如野人之甘葈茎芹萍子其于不足味也不待惨蜇而后方知之也故嘉肴世皆知其旨必食者而后益知其为旨至道世皆知其善必学者而后益知其为善曰闻而知其旨且善者意之也或曰道之出口淡乎其无味而饮食人所甘似不类夫以人之所甘者弗食犹不知其旨而道又淡而难好则不知者不其愈多乎然终犹是也病弗学耳学而入之安知其淡乎大观四年四月旦日书付侄公武俾以语诸小道云  

罴说【`陈师道`】  

晋人以犬猎以五犬逐一罴罴鸷而力长于用大所与敌者皆天下强有力也犬弱而健巧于用小顾左而右逐前而后罴不能搏也行不数十里罴败而伏犬更前而杀之兽之鸷者爪莫如虎齿莫如豕而罴食之故称勇力必曰罴罴而受制于犬者遇非其敌困于羣也诗云忧心悄悄愠于羣小罴之谓矣  

观心说【`朱熹`】  

或问佛者有观心说然乎曰夫心者人之所以主乎身者也一而不二者也为主而不为客者也命物而不命于物者也故以心观物则物之理得今复有物以反观乎心则是此心之外复有一心而能管乎此心也然则所谓心者为一耶为二耶为主耶为客耶为命物者耶为命于物者耶此亦不待较而审其言之谬矣或者曰若子之言则圣贤所谓精一所谓操存所谓尽心知性存心飬性所谓见其参于前而倚于衡者皆何谓哉应之曰此言之相似而不同正苖莠朱紫之间而学者之所当辨者也夫谓人心之危者人欲之萌也道心之微者天理之奥也心则一也以正不正而异其名耳惟精惟一则居其正而审其差者也绌其异而反其同者也能如是则信执其中而无过不及之偏矣非以道为一心人为一心而又有一心以精一之也夫谓操而存者非以彼操此而存之也舍而亡者非以彼舍此而亡之也心而自操则亡者存舍而不操则存者亡耳然其操之也亦曰不使旦昼之所为得以牿亡其仁义之良心云尔非块然兀坐以守其烱然不用之知觉而谓之操存也若尽心云者则格物竆理廓然贯通而有以极夫心之所具之理也存心云者则敬以直内义以方外若前所谓精一操存之道也故尽其心而可以知性知天以其体之不蔽而有以究夫理之自然也存心而可以养性事天以其体之不失而有以顺夫理之自然也是岂以心尽心以心存心如两物之相持而不相舍哉若参前倚衡之云者则为忠信笃敬而发也盖曰忠信笃敬不忘乎心则无所适而不见其在是云尔亦非有以见夫心之谓也且身在此而心参于前身在舆而心倚于衡是果何理也耶大抵圣人之学本心以竆理而顺理以应物如身使臂如臂使指其道夷而通其居广而安其理实而行自然释氏之学以心求心以心使心如口龁口如目视目其机危而迫其途险而塞其理虚而其势逆盖其言虽有若相似者而其实之不同盖如此也然非夫审思明辨之君子其亦孰能无惑于斯耶  

跪坐拜说【`朱熹`】  

古人之坐者两膝着地因反其跖而坐于其上正如今之胡跪者其为肃拜则又拱两手而下之至地也其为顿首则又以头顿于手上也其为稽首则又下其手而以头着地亦如今之礼拜者皆因跪而益致其恭也故仪礼曰坐取爵曰坐奠爵礼记曰坐而迁之曰一坐再坐曰武坐致右轩左老子曰坐进此道之类凡言坐者皆谓跪也若汉文帝与贾生语不觉膝之前于席管宁坐不箕股榻当膝处皆穿皆其明验然记又云授立不跪授坐不立庄子亦云跪坐而进之则跪与坐又似有小异处疑跪有危义故两滕着地伸腰及股而势危者为跪两膝着地以凥着跖而稍安者为坐也又诗云不遑启居而其传以启为跪尔雅以妥为安而疏以为安定之坐夫以启对居而训启为跪则居之为坐可见以妥为安定之坐则跪之为危坐亦可知盖两事相似但一危一安为小不同耳至于拜之为礼亦无所考但杜子春说太祝九拜处解竒拜云拜时先屈一膝今之雅拜也夫特以先屈一膝为雅拜则它拜皆当齐屈两膝如今之礼拜明矣凡此三事书传皆无明文亦不知其自何时而变而今人有不察也顷年属钱子言作白鹿礼殿欲据开元礼不为塑像而临祭设位子言不以为然而必以塑像为问予旣略为考礼如前之云又记少时闻之先人云尝至郑州谒列子祠见其塑像席地而坐则亦并以告之以为必不得已而为塑像则当放此以免于苏子俯伏匍匐之讥子言又不谓然会予亦辞江东之节遂不能强然至今以为恨也其后乃闻成都府学有汉时礼殿诸像皆席地而跪坐文翁犹是当时琢石所为尤足据信不知苏公蜀人何以不见而云尔也及杨方子直入蜀帅幕府因使访焉则果如所闻者且为放文翁石像为小土偶以来而塑手不精或者犹意其或为跏趺也去年又以属蜀漕杨王休子美今乃并得先圣先师三像木刻精好视其坐后两跖隐然见于帷裳之下然后审其所以坐者果为跪而无疑也惜乎白鹿塑像之时不得此证以晓子言使东南学者未得复见古人之象以革千载之谬为之喟然太息姑记本末冩寄洞学诸生使书而揭之庙门之左以俟来者考焉  

吊说【`吕大钧`】  

诗曰凡民有丧匍匐救之不谓死者可救而复生谓生者或不救而死也夫孝子之亲丧不能食者三日其哭不絶声旣病矣杖而后起问而后言其恻怛之心痛疾之意不欲生则思虑所及虽其大事有不能周之者而况于他哉故亲戚僚友乡党闻之而往者不徒吊哭而已莫不为之致力焉始则致含襚以周其急三日则共糜粥以扶其羸每奠则执其礼将葬则助其事其从柩也少者执绋长者专进止其掩圹也壮者盈坎老者从反哭祖而赗焉不足则赠焉不足则赙焉凡有事则相焉斯可谓能救之矣故适有丧者之词不曰愿见而曰比虽国君之临亦曰寡君承事他国之使者曰寡君使某毋敢视宾客主人见宾不以尊卑贵贱莫不拜之明所以谢之且自别于常主也宾见主人无有答某拜者明所以助之且自别于常宾也自先王之礼壊后世虽传其名数而行之者多失其义丧主之待宾也如常主丧宾之见主人也如常宾如常宾故止于吊哭而莫敢与其事如常主故舎其哀而为衣服饮食以奉之其甚者至于损奉终之礼以谢宾之勤废吊哀之仪以寛主之费由是则先王之礼意其可以下而已乎今欲行之者虽未能尽得如礼至于始丧则哭之有事则奠之又能以力之所及为营丧具之未具者以应其求使子弟仆之能干者以助其役易纸币壶酒之奠以为襚除供帐馈食之祭以为赗与赙凡丧家之待巳者悉以他辞受焉庻几其可也  

谱牒说【`吕大钧`】  

三代之时曰姓者统其祖考之所自出者也百世而不变者也曰氏者别其子孙之所自分者也数世而一变者也天子建德因生以赐姓其得姓虽一而子孙别而为氏者不胜其多焉有以王父之字为氏者矣有以先世之谥为氏者矣有以所居之官为氏者矣有以始封之邑为氏者矣支分泒别千涂万辙初若参错纷乱而难考及徐而视之有纲有条犹指诸掌焉孟仲季臧东门子叔同出于鲁也游国封印公孙伯张同出于郑也向华荡乐鳞鱼仲老同出于宋也栾髙崔国叔仲东郭同出于齐也寻其流可以知其源寻其叶可以知其根抑何易耶自秦汉以来氏族之制出于上之所赐下之所更者絶无而仅有至于世守一氏传千余年而不变者天下皆是也其变非若古之屡其列非若古之多可谓简而易知者矣然罕有能辩氏族之源者王之氏一也吾不知出于元城之王耶宜春之王耶卭城之王耶刘之氏一也吾不知出于陶唐之刘耶奉春之刘耶元海之刘耶其能明辩而不惑者鲜矣氏之马者未必能辨其为马服之马及马矢之马也氏之石者未必能辨其周卫之石及后赵之石也古之氏族繁而知之者反多今之氏族简而知之者反少盖由谱牒之明与废而已是以知谱牒之学不可不讲  

粦说【`林景熙`】  

柔兆困敦之岁朔骑压境所过杀掠数十里无人烟明年秋予舟夜过北塘半醒睡一奴坐舟尾曰何怪也予瞪目视有火青者什什伍伍已而散漫阡陌弥千亘万直际林麓予曰异哉此粦火也释文谓人马之血积而有光其信然与奴熟视浸玩脱草屩招之冉冉近舟次复麾使去渐逺渐稀予抚舷叹曰阳鸟西徂万目如漆彼冯托幽昏以恣弄光怪何独粦也然粦不能近逺人而近逺之者人也晋温峤然犀牛渚海族百怪不能遁其形若有呼者曰于君幽明道逺何意相照世未为无怪也孔氏不语怪道其常而已矣故人失人之常鬼行其怪中国失中国之常夷行其怪怪且不可言而况乎招之以自近也哉  

唯诺说【`元刘因`】  

唯恭于诺何也曰各有所施也呼之则其音必内故唯以趋赴之若取物而奉之也命之则其声必外故诺以承受之若与物而受之也失其所施则文理从而乱矣岂但是乎凡物无无对者无无阴阳者而声亦然其意象之清浊阖辟亦莫不合也姑以进退存亡吉凶消长体之则可见矣此天机之所发而礼乐之所由生虽天地亦不知其所以然者岂但人乎物之声亦然岂但声乎凡形色气味皆然也而况古今之时变事物之伦理圣人何尝加损于其间哉虽妙此理而宰此事者心焉而已矣必尽夫心也然后声为律而身为度茍为不然几何其不为无适非道之道作用是性之性也  

无极而太极说【`吴澄`】  

太极者何也曰道也道而称之曰太极何也曰假借之辞也道不可名也故假借可名之器以名之也以其天地万物之所由共也则名之曰道道者大路也以其条泒缕脉之微宻也则名之曰理理者玉肤也皆假借而为称者也真实无妄曰诚全体自然曰天主宰造化曰帝妙用不测曰神赋与万物曰命物受以生曰性得此性曰德具于心曰仁天地万物之统会曰太极道也理也诚也天也帝也神也命也性也德也仁也太极也名虽不同其实一也极屋栋之名也屋之脊檩曰栋就一屋而言惟脊檩至髙至上无以加之故曰极而凡物之统会处因假借其义而名为极焉辰极皇极之类是也道者天地万物之统会至尊至贵无以加者故以假借屋栋之名而称之曰极也然则何以谓之太曰太之为言大之至甚也夫屋极者屋栋为一屋之极而已辰极者北辰为天体之极而已皇极者人君一身为天下众人之极而已以至设官为民之极京师为四方之极皆不过指一物一处而言也道者天地万物之极也虽假借极之一字强为称而曽何足以拟议其彷佛哉故又尽其辞而曰太极者盖曰此极乃甚大之极非若一物一处之极也然彼一物一处之极极之小者耳此天地万物之极极之至大者也故曰太极邵子曰道为太极太祖问曰何物最大答曰道理最大其斯之谓欤然则何以谓之无极曰道为天地万物之体而无体谓之太极而非有一物在一处可得而指名之也故曰无极易曰神无方易无体诗曰上天之载无声无臭其斯之谓欤然则无极而太极何也曰屋极辰极皇极民极四方之极凡物之号为极者皆有可得而指名者也是则有所谓极也道也者无形无象无可执着虽称曰极而无所谓极也虽无所谓极而实为天地万物之极故曰无极而太极  

## 文章辨体彚选卷四百二十九

（明）贺复征 编  

○说三  

扑满说【`明宋濂`】  

扑满贮钱陶器也状类罂曰通一钱钱入不可出满乃扑去故名濓因是未尝不悲石荆州之为人也荆州侠士刼逺使商客致富至与贵戚争豪以鐡如意击碎珊瑚非金多不能然卒用是以杀其身呜呼荆州亦扑满欤传曰仁者以财发身又曰积而能散然则聚财而不散者不可哉  

钻燧说【`宋濓`】  

宋子闲居见家人夏季改火不用桑柘取赤檆二尺中析之一剜成小空空侧开以小隙一劀圆大与空齐稍锐其两端上端截竹三寸冒之下端寘空内以细绹纒其腰别藉卉毛于隙下左手执竹右手执绹急旋转之二檆相轧摩空木成尘烟辄起尘自隟流毛上候其烟蓊葧以虚掌覆空郁之则火焰焰生矣宋子叹曰火在木中不钻则火不见万善具于人性不学则善不明人何可不学哉  

人虎说【`宋濓`】  

莆田壶山下有路通海贩鬻者由之至正丁未春民衣虎皮煅利铁为爪牙习其奋跃之态絶类乃出伏灌莽中使侦者縁木而视有负囊至者则啸以为信虎跃出扼其吭杀之或脔其肉为噬囓状裂其囊拔物之尤者余封秘如故示人弗疑人竞传壶山下有虎不食人惟吮其血且神之已而民偶出其妇守岩穴闻木上啸声急意必有重货乃蒙皮而搏之妇人质脆柔贩者得与抗妇惧逸去微见其跖人也归谋诸邻噪逐之抵穴得金帛无筭民竟逃去呜呼世之人虎岂独民也哉  

猿说【`宋濓`】  

武平产猿陨毛若金丝闪闪可观猿子尤竒性可驯然不离母母黠不可致猎人以毒傅矢伺母间射之母度不能生洒乳于林饮子洒已气絶猎人取母皮向子鞭之即悲鸣而下敛手就制每夕必寝皮乃安甚者辄抱皮跳踯而毙嗟夫猿且知有母不爱其死况人也耶  

天说【`刘基`】  

或曰天灾流行阴阳舛讹天以之警于人与曰否天以气为质气失其平则变是故风雨雷电晦明寒暑者天之喘汗呼嘘动息启闭収发也气行而通则阴阳和律吕正万物并育五位时若天之得其常也气行而壅壅则激激则变变而后病生焉故吼而为暴风郁而为虹蜺不平之气见也抑拗愤结回薄切错暴怒溢发冬雷夏霜骤雨疾风折木漂山三光荡摩五精乱行昼昏夜明瘴疫流行水旱愆殃天之病也雾浊星妖晕背祲氛病将至而色先知也天病矣物受天之气以生者也能无病乎是故瘥疠夭札人之病也狂乱反常顚蹶披猖中天之病气而不知其所为也虽天亦无如之何也惟圣人有神道焉神道先知防于未形不待其几之发也尧之水九载汤之旱七载天下之民不知其灾朱均不才为气所胜则举舜禹以当之桀纣反道自絶于天则率天下以伐之元气之不汩圣人为之也曰然则人胜天与曰天有所不能而人能之此人之所以配天地为三也曰书曰作善降之百祥作不善降之百殃非与曰此天之本心也而天有所不能病于气也惟圣人能救之是故圣人犹良医也朱均不肖尧舜医而瘳之桀纣暴虐汤武又医而瘳之周末孔子善医而时不用故着其方以传于世易书诗春秋是也髙文光武能于医而未圣故病少愈而气不尽复和安平以降病作而无其医桓灵以钩吻为参苓而操懿之徒又加鸩焉由是病入于膏盲而天道几乎竆矣曰然则元气息矣乎曰有元气乃有天地天地有坏元气无息尧舜汤武正其法孔子传其方方与法不泯也有善医者举而行之元气复矣作天说  

菜窝说【`刘基`】  

菜窝者宗侄彬之所以名其居室也彬字宗文少好学有识而未用其居在处州府城之东门每求予为文而恒弗得暇今年予来京师而彬亦以儒士贡为工部主事因戏作菜窝说且以勉而进之云尔  

犁眉公谓东门子贆曰子之居东门也井地十亩旣夷旣壌俯壕为沟倚城为墉藩以枳林纬以蘗场是盖比如束针锬若攅鎗蛇蜴不能求其缝罅蚍蜉不能为之穴隙也何不垦之以种树乎又何不耕之以艺稷黍乎不然何不大为之池分北山之泉流以养鳖与鱼乎徒何为乎筑陋室于其中墼粪土以为壁茨以腐茅坟蝎是宅藉以瓦砾羊蹄豕迹与鼢鼠为主客平明出门不马不车不骡不驴以造他人之庐呼朋命徒左趋右跄谈无用之空言强相名而曰儒坐视殷赈之腴索为蓬藋之区不亦悲乎吾闻燕秦枣栗穰橙邓橘李梨薁鬰秦杏周漆柿桃柰楔琬容琰质椅桐栝栢坚缜有瑟桂椒茰榝吐芳馞馝木瓜榅桲藷藇葛芴丛蔓轇轕彼揫此茁或庸其材或以其实或黄如金或赤如日翘萧逺条可蜂以蜜克勤厥营茍获其一富拟封君受天之秩范子所至穿池种鱼史传货殖盛称陶朱八口之家五亩之宅墙下树桑足以衣帛今子不士不农不商不工缀籍州庠口体不充人皆子嗤子曷不懜东门子贆听之愀然思之杳然瞿然而作再拜而怍立而言曰公有言吾获矣而吾亦有知焉请以复于公吾将以艺稷黍乎则古人一夫受田百亩而给今将以五亩为宅矣则所羡不过二十之一不能以不饥也抑将以种树乎则近者非四三年不成不知逺者又几年乎不可以悬吾釜而俟爨也抑且为池以畜鱼乎则我身畸耳贷力于人何日成乎不可以暵吾肮而待汲也今当种菜而鬻焉尚庻几哉可也夫菜也者采也君子之所采也或谓之蔬焉蔬也者疏也食粱肉者之所疏也君子所采而食粱肉者疏之庻几或者可以裕我矣乎乃往访于溪南之圃人得膏土沃泉之术搜四鄙之菜类其族而种之买牛牯一■〈牜孛〉二鏺其莱芜芟去薁薉拔其荄杜阜翳箨而灺之穿井于其四隅建桔槔焉潴水有池泄水有渠或培或滋或丛或竒灌溉攸宜或耘或耔疏稠比稀慈穉举肥根茎实荑各随其时罗之离离槛之菲菲朱浃旬月而东门氏之童色泽如也貌怿如也窥其园则鬰鬰芊芊入其门则盎然春温有酒盈尊他日犁眉公过焉东门子贆御诸门犁眉公笑曰子亦足于斯而已乎东门子贆再拜谢曰吾愿见公而有陈焉久矣请坐于吾庐而为公言之可乎公曰吾愿也东门子贆曰公能悉识吾菜乎公曰未也请之园而言焉曰始吾之不营是园也漠乎其无思也今吾之旣营是园也推其所以壮吾址而厚吾生则非一日也天地乆其道而万物生圣人久其徳而庻功成士农工商久其业而百务贞故殖韭以为之君韭者久也所以久吾生也致久必慎其揆故殖之以葵葵者揆也揆得其道则视明而听聪故植之以葱聪达则得算多故植之以蒜蒜者算也算不失家必丰故植之以蘴丰则强矣故植之以姜姜者强也物太强则过刚刚过则折君子戒焉故植之以芥芥者戒也戒事者思必苦思苦则毒故植之以荼荼毒罹于中而用力勤故植之以芹勤极则病故植之以蒲蒲痡也病之剧也病剧必弱故植之以荏荏柔而弱也弱则微矣故植之以薇微骭疡也骭微则羸其行故植之以蒌蒌者偻也愈病必以药故植之以芍药药攻病不可失其养故植之以鞠鞠养也得其养而后苏故植之以苏苏则起矣故植之以芑起必慎以保其后故植之以瓠瓠者护也护不违乎道则难舒而福生焉故植之以芷芷者祉也引祉莫大乎育徳故植之以蓄蓄必有济故植之以荠荠者济也济自近而之逺自卑而底髙也故植之以菘菘者髙也髙极必穷故植之以芎藭虑竆者必早计故植之以蓟蓟者计也吾朝而游焉观其菶菶菁菁可以恱吾目而畅吾情夕而游焉撷其芳而茹其英可以旨吾腹而曼吾龄又可以究吾知而通物理安得不悠然而永懐怡然而自喜哉夫吾庐窝也不足以延长者而长者肯临焉不可以不志请名之曰菜窝愿公为吾志之犁眉公大恱遂旅其菜酌其酒书其言而去  

瞽说【`苏伯衡`】  

空同子过北邙山见丛塜为喟然而叹曰人乎人乎其王侯将相乎其巨家富子乎其百工技艺乎其侠客释氏乎其驵侩乎其甿隶乎其操觚者乎其人奴之类乎其卤簿鼔吹前挽后拥而归之斯乎其束缚而遗之斯乎其殣而埋之斯乎其始将锢三泉而天文地理之毕具乎将使房缴道门阙罘罳之极其壮丽乎将秘器臣妾之备置乎将穿不及泉而丘垄之无处乎将不封而不树乎其中将珠襦玉匣黄肠题凑乎将桐木为棺葛藟为缄乎将厚衣以薪乎将倮而反其真乎呜呼噫嘻盖皆不可知矣况乎其主名邑里而可得而稽乎但见华表摧折穹碑剥落土花■〈文粦〉斒牛羊砺角可悲也夫牧竖纵横汛扫不至漆灯已灭阴磷昭■〈日制〉可悲也夫蒿莱没垣麒麟欹侧翁仲无言白日自没可悲也夫衰草离蓠露冷风凄罔象出没狐狸啸啼可悲也夫言未卒傍有樵者曰唉又何足悲哉人龄踰百如电之流如驹之驰方其生存或竆或达或盛或衰而贵者贱者尊者卑者富者贫者智者愚者虽欢欣得失用舍寿夭参差不齐及大期之奄及倐长逝而莫追计如桑孔辩如秦仪雄如项籍巧如工倕腰悬章绶手执璧圭布视锦绣块视珠玑虽欲不同为蝼蚁之归得乎唉岁月荏苒寒暑推移则其骨毛齿爪亦将澌尽而尘飞颓然独存者第败塜之累累而已而四五世后不复能守则丘垄茔域又将尔耕我犁苍然如故者特空山之巍巍而已而此理势之必然从振古其如兹夫子何乃不能忘情为之伫立而歔欷也虽然万物之间众人之中杂贤杂哲立德立功坤翕干张蟠地极穹有生有死虽众攸同其英魂灵气则不随草木而腐坏其令闻广誉则长并天地而无竆茍能如是则善矣尚何彼之悲为唉宇宙有不朽而不务之方蝇营狙诈舞智用机竞浮荣于旦暮较强弱于锱铢俯有拾仰有取争势利计崇庳将其肉未寒而名已泯何举世之没没虽虽也空同子曰善哉去其健羡脱其放覊放乎山林弦琴诵诗进徳修业惟恐后时  

其二  

空同子曰有求于人而不加亲无求于人而不加疎此其人君子也有求于人而惟恐不亲无求于人而惟恐不疎此其人小人也其人诚君子也其友也必不加亲于人得时之际而加疎于人失时之后亦不加疎于已得志之日而加亲于已失志之时其人诚小人也其友也必加亲于人得时之际而加疎于人失时之后亦必加疎于已得志之日而加亲于已失志之时是故君子之友谓之真小人之友谓之伪伪友者常多有也真友者常鲜有也鲜真友是以友而有始终者十不能一二也多伪友是以友而无始终者十常有八九也盖君子友以道义而道义无隆无替者也与道义俱无隆替则君子之心也小人友以势利而势利有隆有替者也与势利俱有隆替则小人之心也此小人之存心所以无恒而君子之存心所以有恒也以有恒之心而与人友虽祸福死生而不能亲疎之也况小者乎以无恒之心而与人友虽箪食豆羮而能亲疎之也况大者乎是故君子不茍交人亦不茍友于人友人必察其所以友也友于人必慎其所以友也慎友在始察友在微察友不于微则不能得其心之所存也慎友不于始则不能得其身之所宗也夫自古及今终而相忮相轧相毁相竞相倾相仇相残者皆始而相求相推相下相比相济相依相许者相求相推相下相比相济相依相许于其始而相忮相轧相毁相竞相倾相仇相残于其终伪友者则为之也真友者固不为之也故君子察之慎之友焉而出于真者则内友焉而邻于伪者则絶絶伪友所以使天下薄势利也内真友所以率天下敦道义也敦道义薄势利民德其有不厚乎友道其有不终乎  

其三  

尉迟楚好为文谒空同子曰敢问文有体乎曰何体之有易有似诗者诗有似书者书有似礼者何体之有有法乎曰初何法典谟训诰国风雅颂初何法难乎易乎曰吾将言其难也则古诗三百篇多出于小夫妇人吾将言其易也则成一家言者一代不数人宜繁宜简曰不在繁不在简状情冩物在辞达辞达则二三言而非不足辞未达则千百言而非有余宜何如曰如江湖何也曰有本也如键之于管如枢之于户如将之于三军如腰领之于衣裳何也曰有统摄也如置陈如构居第如建国都何也曰谨布置也如草木焉根而干干而枝枝而叶而葩何也曰条理精畅而皆有附丽也如手足之十二脉焉各有起有出有循有注有会何也曰支分派别而荣卫流通也如天地焉包涵六合而不见端倪何也曰气象沉郁也如涨海焉波涛涌而鱼龙张何也曰浩瀚诡怪也如日月焉朝夕见而令人喜何也曰光景常新也如烟雾舒而云霞布何也曰动荡而变化也如风霆流而雨雹集何也曰神聚而冥会也如重林如邃谷何也曰深逺也如秋空如寒水何也曰洁浄也如太羹如玄酒何也曰隽永也如瀬之旋如马之奔何也曰回复驰骋也如羊肠如鸟道何也曰萦迂曲折也如孙吴之兵何也曰竒正相生也如常山之蛇何也曰首尾相应也如父师之临子弟如孝子仁人之处亲侧如元夫硕士端冕而立乎宗庙朝廷何也曰端严也温雅也正大也如楚庄王之怒如杞梁妻之泣如昆阳城之战如公孙大娘之舞劔何也曰激切也雄壮也顿挫也如菽粟如布帛如精金如美玉如出水芙蓉何也曰有补于世也不假磨礲雕琢也将乌乎以及此也曰易诗书三礼春秋所载丘明高赤所传孟荀庄老之徒所著朝焉夕焉讽焉味焉习焉斯得之矣虽然非力之可为也圣贤道德之光积于中而发乎外故其言不文而文譬犹天地之化雨露之润物之魂魄以生华蔓毛羽极人力所不能为孰非自然哉故学于圣人之道则圣人之言莫之致而致之矣学于圣人之言非惟不得其道并其所谓言亦且不能至矣尉迟楚出以告公乗丘曰楚之于文也其犹在山径之间欤微空同子导吾出也吾不知大道之恢恢于是尽心焉将于文僩焉无难能者矣  

猫说【`薛瑄`】  

予家苦鼠暴乞诸人得一猫形魁然大爪牙铦且利予私计鼠暴当不复虑矣以其未驯也絷维以伺候其驯焉羣鼠闻其声相与窥其形类有能者恐其噬已也屏不敢出穴者月余日旣而以其驯也遂解其絷维适覩出殻鸡雏鸣啾啾焉遽起而捕之比家人逐得已下咽矣家人欲执而击之余曰勿庸物之有能者必有病噬雏是其病也独无捕鼠之能乎遂释之已则伈伈泯泯饥哺饱嬉一无所为羣鼠复潜视以为彼将匿形致已也犹屏伏不敢出旣而鼠窥之益熟觉其无他异遂厯穴相告曰彼无为也遂偕其类复出为暴如故余方怪甚然复有鸡雏过堂下者又亟往捕之而走追则囓者过半矣余之家人执之至前数之曰天之生材不齐有能者必有病舍其病犹可用其能也今汝无捕鼠之能而有噬鸡之病真天下之弃材也哉遂笞而放之  

赤子说【`邹守愚`】  

赤子生浃二旬蠕动然呕煦然无所知也已方其睡且熟也扶之不惊徐而叩之不悟也未几怡然以笑余惊使家人烛之其面有喜色赤子不知也曰曷为乎然家人曰是其梦也未几复大惊以啼若号若诉余惊使家人烛之其面犹有怒色赤子不知也余曰曷为乎然家人曰是其亦梦也须臾而赤子亦寤余曰赤子亦有梦矣乎其梦也亦有喜与怒矣乎不然不宜有是也其始生也湛一内涵形感外絶其心宜若天然不当有憧憧焉者于其间举吾身皆外也然而孰顺以喜孰逆以悲夜之梦昼之为也不然则其思也不然则其因也不然则其几之先也赤子方浃旬为邪思邪因邪几邪其必不然矣乃有喜与怒者于梦乎形焉其亦何从而得之邪吾以是伏思之易曰寂然不动感而遂通天下之故自其始生之时而已然也当是时也无赤子与圣人之异也孟子曰大人者不失其赤子之心者也然则圣人者其果天锡之崇名而异之邪能不失之而已矣吾悲夫世之以喜怒自凿其真者何限也  

说吏【`祝允明`】  

吏所以止民之争而吏之争于民甚于民之相争也民之争求止于吏争于吏将焉止之故置吏者必先求其不民之争者而后求其止民之争然后可不然是吏教民争而置吏者教吏争也与其欲止民争而更教之不若不置吏而民之争尚寡也  

虎衔鱼说【`张含`】  

春秋推灾度云四方烦扰众民失恩则虎衔鱼矣禺山子曰奚翅鱼乎奚翅鱼乎今恐不免于衔虾也蒙迩停都见渔石公唶谓蒙云前之廿岁监司鲜以赇着近鲜以不赇着方岳滋倍焉况铜章名实皆铜墨绶名实皆墨郐下无讥矣又曰士也固穷之节女也偶影之操也监司而赇殆六珈而姣者也方岳而赇殆翟服而嫪者也铜墨而赇殆十金中馈而奔者也蒙复于公曰昔者之赇鑚穴踰墙今也之赇连闼洞房昔也之姣叔孙侨如今也之姣卫浑良夫昔人有云臣父清惟恐人知臣清惟恐人不知今也反是前兹之赇惟恐人知今兹之赇惟恐人不知赇非美名曷曰惟恐人不知曰不知则何为来哉由此观之虎奚翅衔虾哉传曰国家之败由官邪也官之失德宠赂章也  

录鬻妇说【`刘楚`】  

岁乙已兵后大歉民有鬻其妻于庐陵之潇洲得五斗粟者其夫持粟出门去数百步矣其妻号而返之谓曰本以凶歉不能两全又无别赀可脱急故宁鬻身以相济今所得粟止五斗计其间去食新之日尚逺也食五斗粟既能食新否乎否则若终死亡耳奈何遽捐结髪之谊而为此痛割哉闻永新比岁丰而饶粟此去不百里盍归粟主人与若俱行丐以乞活万一得两存以免于离析之患不亦可乎茍不幸而死则偕死况或者未必死乎乃泣谢主人相携而去刘子闻而叹曰义哉其妻之言也夫夫妇以义合者也今其濒于死亡而相弃岂得已哉遂至见粟不见妻茍升斗以延旦夕盖无复有一日深长之虑者矣使幸得食粟而不死或尽食而死皆未可知然一食其粟则终不得妻其妻者必可知矣兹其返粟而去也或死或不死槩未可知而词严义正妇则存焉夫岂伈伈焉持旦夕命以自矜者哉夫鬻身非义矣自鬻以济其夫焉可也身鬻矣而所事不能以终济则不如全身俟命之为愈此所以反复权之而卒归于正欤呜呼世无烈丈夫久矣况妇人女子乎彼食人之禄儋人之爵者固将谓一旦缓急可恃也君父不幸而遭难则虽若纪信之诈董永之卖宜有所不辞今计不知此出反乗危利菑肆然委质于他人乃谓昔者之禄不足以酬其勲而方恨去之之不早者顾此妇宁不大有腼哉又或不能早断以义徒隐忍淟涊失其身矣他日乃不胜自悔始谓不能忘情于故夫如饼师之忆者则亦何及哉呜呼妇人从人者也一而已矣彼饥馑死亡何足计哉故吾于潇洲之妇盖深有感云  

获麟说【`唐顺之`】  

春秋何以终于获麟杜预之言曰感麟而作因以为终也予以为不然孟子曰王者之迹熄而诗亡诗亡然后春秋作又曰世衰道微孔子惧作春秋孔子伤当世之乱为万世法戒而作春秋也岂独为一麟哉假而麟不至春秋将不作耶郑众贾逵服虔谓孔子自卫反鲁修经已成麟感而至胡安国亦曰箫韶作而凤凰仪春秋成而麒麟至余又以为不然孔子尝曰凤鸟不至河不出图吾已矣夫伤不得致此瑞也孔子删诗定书系易正礼乐功亦至矣不闻有所谓瑞独春秋成而麟至乎假而麟不至春秋将何所终耶且旣为瑞矣又见获于鉏商何哉然则春秋曷为以是终吾以为纪异也春秋书灾不书瑞麟者圣王之瑞也时至春秋乱臣贼子接迹于天下日食星殒地震山崩水旱霜雹六鹢退飞鸲鹆来巢多麋有蜮史不絶书斯时也麟曷为至哉不当至而至焉兹瑞也所以为异也有年大有年祥也非所有而有焉则为异麟祥也非所至而至焉则为异楚狂之歌曰凤兮凤兮何德之衰兹其麟之衰乎虽然麟为圣人出也为已出而伤焉孔子其有感乎吾道其终不行乎所谓吾已矣夫者故以是终焉  

介轩说【`杨继盛`】  

介安从生生于吾心之义义又安从始始于在天之利是故本诸心而原诸天非由外铄者也夫人之所以植纲常弘徳业参天地匹圣贤皆頼此以为之质干是可茍焉已乎必刚与亷二者合而介始成矣然乖愎以忤物则似介之刚而非刚矫情以骇俗则似介之亷而非亷毫厘千里不可不察也而世之号为介者不求其合于天而求其合于人不求诸吾心而求诸声音笑貌之末故能介于外者或不能介于内能介于始者或不能介于终则是介非介不过欺世之机械要宠之筌蹄耳其害介也不旣深乎观李封君之介自心而身而家而乡其介之操同自少而壮而老其介之操又同夫固合内外始终而一之者谓之天下之至介非欤则以之名轩也固宜论者犹以二君之介不及于天下惜之然述之者有司冦禹江则天下之颂其介也固有待矣噫不茍和之谓介然介而不和者偏也不茍取之谓介茍有意取名焉虽非货利亦谓之取矣敢以是足介说之义  

友琴生说【`徐渭`】  

陆君以清才少年入国子宜其一意于干禄之文也顾嗜古已即能为古诗文又嗜琴久之得其趣益与之狎视琴犹人也行则囊以随止则悬以对忧喜所到手出其声若与之语因自呼曰友琴生人亦以友琴生呼之余客金陵友琴生则来访余问以说余尝见人道友琴生曩客杭鼓琴于舍忽有鼠自穴中蹲几下久不去座中客起喝之愈留此与伯牙氏之琴也而使马仰秣者何异哉夫声之感人在异类且然而况于人乎况又得其趣者乎冝生之友之也生请益予黙然生亦黙然顷之曰似得之矣然愿子毕其说余曰生诚思之当木未有桐时蚕不弦时匠不斵时人具耳而或无听也是为声不成时而使友琴生居其间则琴且无实也而安有名名且无矣又安得与之友则何如君复黙然若有所遗也已而曰得之矣乃今知于琴友而未尝友不友而未尝不友也余曰诺  

相说【`孙作`】  

相人之法论形而取舍之此世俗瞽伎之见不惟不足以知人而吾所以取人者一失其当则未免丧心挫志茫乎君子小人之不暇择矣九方皋天下之善相马者其求马也物色牝牡不能知而不失其为良马故伯乐曰若皋之所观天机也得其精而忘其麤在其内而忘其外善相人者亦然相虽定于形神气色之中见常在于形神气色之外余尝学此而得二法一曰变二曰常常者人之所不见变者人之所不知也常犹可勉变则虽鬼神有不能知当知其勉强逆计以遁其情则虽季咸之相壶子不能得其略至于天机之动忽焉而不可掩是虽裴行俭之议王杨卢骆无以出此也莫难逃者动静语黙之机莫难御者仓卒应变之机于其不可逃以观其爱憎取与之常于其不可御以竆其心发难忍之变一变一常反复相明而贫富贵贱寿夭之理得矣譬之如水汇而为渊激而为湍束而为峡流而为川人见其异耳然而汪洋起伏之形悍怒崩蹙之势万变不常而大小浅深之数可以智测者其理一也里士陈君汉翁善相人与余言悉合故录此以遗漠翁而士大夫得吾说以通之亦或有以知相非进于技而已也  

秀才说【`汤显祖`】  

秀才之才何以秀也秀者灵之所为故天生人至灵也孟子曰以为未尝有才者岂人之性也哉不能尽其才者也故性之才为才也尽其才则日新心含灵粹而英华外粲行则有度言则有音易所谓黄中以通其理是也才而为秀世实需才正需于此或曰诸生不甚言性正以言性之人亦未能尽其才夫大圣非五十学易知天命鲜能无大过惟其言之信者识之其行之信者从之其言行之疑者置之而已或曰日者士以道性为虚以食色之性为实以豪杰为有以圣人为无嗟夫吾生四十余矣十三岁时从明德罗先生游血气未定读非圣之书所游四方辄交其气义之士蹈厉靡衍几失其性中途复见明德先生叹而问曰子与天下士日泮涣悲歌意何为者究意于性命何如何时可了夜思此言不能安枕久之有省知生之为性是也非食色性也知生豪杰之士是也非迂视圣贤之豪如世所豪其豪不才如世所才其才不秀传不云乎三折肱可以医国吾为诸君慎之  

古砚说【`许獬`】  

余家有古砚往年得之友人所遗者受而置之当一砚之用不知其为古也已而有识者曰此五代宋时物也古矣宜谨寳藏之勿令损坏予闻斯言亦从而寳焉不暇辨其为真五代宋与否虽然斯物而真五代与宋也当时人亦仅以当一砚之用耳岂知其必不毁必至于今而为古耶盖至于今而后知其为五代与宋也不知其在五代与宋时所寳为周秦汉魏以上物者视此又奚如乎而又不知其以周秦汉魏以上物示周秦汉魏以上人其人自视则又奚如人见世之熈熈者沉酣于纷华绮丽之乐奔走于权贵要津之门褰裳濡足被僇辱而不知羞于是有一人焉出而矫之卓然以道自重以淡泊自守以古先琴书图画器物玩好自娱命之曰好古故凡名能好古者必非庸俗人也以其非庸俗人之所好则庸俗人亦从而效之于是士之射利求进者必竆极其所无以谄事权贵要津权贵要津亦时出其所有以夸士而士之慕为古而不知务者亦每与世竞逐必尽效其所有而后快噫嘻是非真能好古也特与庸俗人同好而已夫旣与庸俗人同好矣而犹哓哓然窃好古之名以求自异于庸俗不知其名则是而其意则非吾之所谓好古者学其道为其文思其人而不得见徘徊上下庶几得其手泽之所存而观玩焉则恍然如见其人也是以好之而不厌故夫古之为好者非以其物以其人也如以其物而已矣今亦何以异于古哉夫茍不惟物惟其人则吾亦可以为古人矣安知千百世之下不以好古者好吾乃必舍其在吾而惟古之好亦已惑矣予观今世之所好大率类是盖皆所谓名是而意则非者也不能尽述述其近似者作古砚说  

## 文章辨体彚选卷四百三十

（明）贺复征 编  

○字说一  

徐师曽曰按仪礼士冠三加三醮而申之以字辞后人因之遂有字说字序字解等作皆字辞之滥觞也虽其文去古甚逺而丁宁训诫之义无大异焉若夫字辞祝辞则仿古辞而为之者也然近世多尚字说故今以说为主而其它亦并立焉至于名说名序则援此意而推广之而女子笄亦得称字故宋人以女子名辞其实亦字说也复征曰今止选字说名说以备一体  

仲兄文甫字说【`宋苏洵`】  

洵读易至涣之六四曰涣其羣元吉曰嗟夫羣者圣人之所欲涣以混一天下者也盖余仲兄名涣而字公羣则是以圣人之所欲解散涤荡者以自命也而可乎他日以告兄曰子可无为我易之洵曰唯旣而曰请以文甫易之如何且兄尝见夫水之与风乎油然而行渊然而留渟洄汪洋满而上浮者是水也而风实起之蓬蓬然而发乎太空不终日而行乎四方荡乎其无形飘乎其逺来旣往而不知其迹之所存者是风也而水实形之今夫风水之相遭乎大泽之陂也纡余委蛇蜿蜒沦涟安而相推怒而相凌舒而如云蹙而如鳞疾而如驰徐而如徊揖让辟旋相顾而不前其繁如毂其乱如雾纷纭鬰扰百里若一汩乎顺流至乎沧海之滨磅礴汹涌号怒相轧交横绸缪放乎空虚掉乎无垠横流逆折濆旋倾侧宛转胶戾回者如轮萦者如带直者如燧奔者如焰跳者如鹭跃者如鲤殊状异态而风水之极观备矣故曰风行水上涣此亦天下之至文也然而此二物者岂有求乎文哉无意乎相求不期而相遭而文生焉是其为文也非水之文也非风之文也二物者非能为文而不能不为文也物之相使而文出于其间也故此天下之至文也今夫玉非不温然美矣而不得以为文刻镂组绣非不文矣而不可以论乎自然故夫天下之无营而文生之者唯水与风而已昔者君子之处于世不求有功不得已而功成则天下以为贤不求有言不得已而言出则天下以为口实呜呼此不可与他人道之唯吾兄可也  

名二子说【`苏泃`】  

轮辐盖轸皆有职乎车而轼独若无所为者虽然去轼则吾未见其为完车也轼乎吾惧汝之不外饰也天下之车莫不由辙而言车之功辙不与焉虽然车仆马毙而患不及辙是辙者善处乎祸福之间也辙乎吾知免矣  

杨荐字说【`苏轼`】  

杨君以其所名荐请字于余余字之尊已而告之曰古之君子佩玉而服韨戴冕而垂旒一献之礼宾主百拜俯偻而后食夫所为饮食者为饱也所为衣服者为暖也若直曰饱暖而已则夫古之君子其无乃为纷纷而无益迂阔而过当邪盖君子小人之分生于足与不足之间若是足以已矣而必为之节文故其所以养其身者甚周而其所以自居者甚髙而可畏凛乎其若处女之在闺也兢兢乎其若懐千金之璧而行也夫是以不仁者不敢至于其墙不义者不敢过其门惟其所为者止于足以已矣之间则人亦狎之而轻加之以不义由此观之凡世之所谓纷纷而无益迂阔而过当者皆君子之所以自尊也易曰藉用白茅无咎孔子曰茍错诸地而已矣藉之用茅何咎之有地非不足错也而必茅之为藉是君子之过以自尊也予欲杨君之过以自尊故因其名荐而取诸易以为之字杨君有俊才聪明果敢有过于人而余独忧其所以自爱重者不至而已矣  

赵徳麟字说【`苏轼`】  

宋有天下百余年所与分天工治民事者皆取之疎逺侧微而不私其亲故宗室之贤未有以勲名闻者神宗皇帝实始慨然欲出其英材与天下共之増立教养选举之法所以封植而琢磨之者甚备行之二十年而文武之器彬彬稍见焉元佑六年予自禁林出守汝南始与越王之孙华原公之子签书君令畤游得其为人博学而文笃行而刚信于为道而敏于为政予以为有杞梓之用瑚琏之贵将必显闻于天下非特佳公子而已昔汉武帝幸雍祠五畤获白麟以荐上帝作白麟之歌而司马迁班固书曰获一角兽盖麟云盖之为言疑之也夫兽而一角固麟矣二子何疑焉岂求之武帝而未见所以致麟者欤汉有一汲黯而武帝不能用乃以白麟赤雁为祥二子非疑之盖陋之也今先帝立法以出宗室之贤而主上虚已尽下求人如不及四方之符瑞皆抑而不闻此真获麟者也麟固不求获不幸而有是德与是形此麟之所病也今君学道观妙淡泊自守以富贵为浮云而文章议论载其令名而驰之旣有麟之病矣又可得逃乎敬字君徳麟而为之说  

黎逺字子思说【`黄庭坚`】  

龙水黎充字子美余同年进士黎与几之族子也以名触其逺从祖之讳乞余更其名余名之曰逺而字之曰子思而告之曰逺而家子也废书不读此志不逺也出门从所乐而忘归此虑不逺也耳目聪明而尚陆沉于此唯不思故也子思自今以始一事而三思可也崇宁四年九月初六日  

黄彛字子舟说【`黄庭坚`】  

宗弟彛字与廸其意取诗云民之秉彛好是懿德以为名取书之兹廸彛教以为字余更其字曰子舟盖取周官礼器六彛皆有舟云惟酒所观德故庙中之酒器谓之彛言凡在祀典者皆有常德于酒者也惟酒善能溺人故六彛皆以舟为足言凡在祀典者皆不溺于酒者也先王之制器一以象德一以示人可谓至教矣惟子舟好德秉彛晏然粹温饮酒数斗而不乱又常戒酒不极其量可谓能温克者也夫有而不规者疎之也无而置戒亲之也故子舟虽不溺于酒而余犹戒之云  

黄氏三女甥名说【`游言九`】  

黄氏三甥女笄将适矣求名字于老舅游某因思之曰古之女子罕用名著若姒任姬姜皆氏也大约不名再思如曰姜嫄曰简狄曰妲己说者固以为名号则是古尝有之矣汉以后若班氏女昭蔡氏女琰苏氏女蕙以其通习文墨又皆有字焉去古旣逺语言渐废况今世乎名而字之或存训戒亦可也虽然而母固已名若辈曰华明柔矣今其旣没女安敢忘而余安可易或其为汝次之长曰伯华华必务实命之曰全眞次曰仲明明不欲耀命之曰贵韬是二者君子制行循然矧居阃内乎次曰季柔柔者坤之德而妇之本也其命曰德本呜呼观而母名若之意盖有在矣余着其义无他惟即而母之训申之也三甥志之  

陈平甫三子字说【`真德秀`】  

陈平甫之三子曰琰曰瓒而一未名间谒余使字二子而名其季焉余谓周官祼圭有瓒用之于庙祀者也若琬与琰致命于诸侯者也三者之用各有所宜然其质则皆玉也夫祭祀聘问征伐皆国之大事其器必用玉焉盖物之备五常者惟玉为然故君子贵之也夫物犹以备德为贵而况人乎故欲名其季曰琬而字琰曰德元瓒曰德仲琬曰德季庶几三子者思其名之贵则知所以自贵思其字之美则各自励以全其美不亦可乎平甫曰然遂书以赠  

谭氏三子名字说【`明苏伯衡`】  

长沙谭君济翁有子三人伯名棨仲名棐季名集于是以告伯衡曰吾伯子仲子生于金华叶仪先生尝为著名说而皆未字也愿为我字之辞而祝之夫斯礼古者冠而行焉今吾之子皆未冠也而行斯礼焉庶其早知而夙成也幸无以为变礼而辞焉伯衡辱交济翁今踰一纪矣而识三子自其孩提之日俊爽而英发皆令器也能忘爱助之情乎其敢以不敏辞乃祝之曰有衣之戟此之谓棨门之贵盛则列乎是棨虽一噐足以显人之门地而况于人岂不能乗时策勲以显其亲嗟小子棨字尔公显尔尚朂哉朝夕以贤哲自勉正弓之檠此之谓棐弓之弛张则资乎是棐虽一器足以辅弓之张弛而况于人岂不能行道济民以辅其君嗟小子棐字尔公辅尔尚朂哉朝夕惟贤哲是慕嗟小子集公义尔字集之为训犹积云尔海之深也积水天之高也积气道集于躬君子攸贵尚论其要莫先积义义积则气浩然充塞乎天地当大任处大事临大节决大议沛乎其有余裕朂尔公义尚敬内而直外勿始勤而终懈旣祝已又语之曰显亲子道也辅君臣道也积义为学之道也大抵皆人道之所当务也夫尽子道不尽臣道不可以为人尽臣道不尽子道而可以为人乎又焉有为学之道不尽而子道臣道克尽者乎然则入而事亲出而事君固三子之所同也俛焉而为学三子可不交朂之哉茍交朂之则为人之道孰有不尽乎三子朂哉朂哉三子  

二子字说【`归有光`】  

予昔逰吴郡之西山西山并太湖其山曰光福而仲子生于家故以福孙名之其后三年季子生于安亭而予在昆山之宣化里故名曰安孙于是福孙且冠娶予因尔雅之义字福孙以子祜字安孙以子宁念昔与其母共处顚危困厄之中室家欢聚之日盖少非有昔人之勤劳天下而弗能子其子也以是志之盖出于其母之意云今母亡久矣二子能不自伤而思所以立身行道求无媿于所生哉抑此偶与古之羊叔子管幼安之名同二公生于魏晋之世髙风大节邈不可及使孔子称之亦必以为夷惠之俦夫士期以自修其身至于富贵非所能必幼安之隠叔子之仕予难以儗其后若其渊雅髙尚以道素自居则士诚不可一日而无此不然要为流俗之人茍得爵禄功名显于世亦鄙夫也  

## 文章辨体彚选卷四百三十一

（明）贺复征 编  

○原一  

吴讷曰按字书原者本也一说推原也义始大易原始要终之训若文体谓之原者先儒谓始扵退之之五原盖推其本原之义以示人也后之作者盖亦取法扵是云　复征曰原水所发也文而曰原谓穷极事物之理若水之有原也  

原道【`唐韩愈`】  

博爱之谓仁行而宜之之谓义由是而之焉之谓道足乎巳无待扵外之谓徳仁与义为定名道与徳为虚位故道有君子小人而徳有凶有吉老子之小仁义非毁之也其见者小也坐井而观天曰天小者非天小也彼以煦煦为仁孑孑为义其小之也则宜其所谓道道其所道非吾所谓道也其所谓徳徳其所徳非吾所谓徳也凡吾所谓道徳云者合仁与义言之也天下之公言也老子之所谓道徳云者去仁与义言之也一人之私言也周道衰孔子没火于秦黄老于汉佛于晋魏梁隋之间其言道徳仁义者不入于杨则入于墨不入扵老则入于佛入扵彼必出于此入者主之出者奴之入者附之出者污之噫后之人其欲闻仁义道徳之说孰従而聴之老者曰孔子吾师之弟子也佛者曰孔子吾师之弟子也为孔子者习闻其说乐其诞而自小也亦曰吾师亦尝师之云尔不惟举之扵其口而又笔之扵其书噫后之人虽欲闻仁义道徳之说其孰从而求之甚矣人之好怪也不求其端不讯其末惟怪之欲闻古之为民者四今之为民者六古之敎者处其一今之教者处其三农之家一而食粟之家六工之家一而用器之家六贾之家一而资焉之家六奈之何民不穷且盗也古之时人之害多矣有圣人者立然后敎之以相生养之道为之君为之师驱其虫蛇禽兽而处之中土寒然后为之衣饥然后为之食木处而颠土处而病也然后为之宫室为之工以赡其器用为之贾以通其有无为之医药以济其夭死为之塟埋祭祀以长其恩爱为之礼以次其先后为之乐以宣其湮郁为之政以率其怠倦为之刑以锄其强梗相欺也为之符玺斗斛权衡以信之相夺也为之城郭甲兵以守之害至而为之备患生而为之防今其言曰圣人不死大盗不止剖斗折衡而民不争呜呼其亦不思而巳矣如古之无圣人人之类灭久矣何也无羽毛鳞介以居寒热也无爪牙以争食也是故君者出令者也臣者行君之令而致之民者也民者出粟米麻丝作器皿通货财以事其上者也君不出令则失其所以为君臣不行君之令而致之民民不出粟米麻丝作器皿通货财以事其上则诛今其法曰必弃而君臣去而父子禁而相生养之道以求其所谓清浄寂灭者呜呼其亦幸而出扵三代之后不见黜扵禹汤文武周公孔子也其亦不幸而不出扵三代之前不见正扵禹汤文武周公孔子也帝之与王其号各殊其所以为圣一也夏葛而冬裘渇饮而饥食其事殊其所以为智一也今其言曰曷不为太古之无事是亦责冬之裘者曰曷不为葛之之易也责饥之食者曰曷不为饮之之易也传曰古之欲明明徳扵天下者先治其国欲治其国者先齐其家欲齐其家者先修其身欲修其身者先正其心欲正其心者先诚其意然则古之所谓正心而诚意者将以有为也今也欲治其心而外天下国家灭其天常子焉而不父其父臣焉而不君其君民焉而不事其事孔子之作春秋也诸侯用夷礼则夷之进扵中国则中国之经曰夷狄之有君不如诸夏之亡诗曰戎狄是膺荆舒是惩今也举夷狄之法而加之先王之教之上几何其不胥而为夷也夫所谓先王之教者何也博爱之谓仁行而宜之之谓义由是而之焉之谓道足乎已无待扵外之谓徳其文诗书易春秋其法礼乐刑政其民士农工贾其位君臣父子师友宾主昆弟夫妇其服麻丝其居宫室其食粟米果蔬鱼肉其为道易明而其为敎易行也是故以之为巳则顺而祥以之为人则爱而公以之为心则和而平以之为天下国家无所处而不当是故生则得其情死则尽其常郊焉而天神假庙焉而人鬼飨曰斯道也何道也曰斯吾所谓道也非向所谓老与佛之道也尧以是传之舜舜以是传之禹禹以是传之汤汤以是传之文武周公文武周公传之孔子孔子传之孟轲轲之死不得其传焉荀与杨也择焉而不精语焉而不详由周公而上上而为君故其事行由周公而下下而为臣故其说长然则如之何而可也曰不塞不流不止不行人其人火其书庐其居明先王之道以道之鳏寡孤独废疾者有养也其亦庶乎其可也  

原性【`韩愈`】  

性也者与生俱生也情也者接扵物而生也性之品有三而其所以为性者五情之品有三而其所以为情者七曰何也曰性之品有上中下三上焉者善焉而已矣中焉者可导而上下者也下焉者恶焉而已矣其所以为性者五曰仁曰礼曰信曰义曰智上焉者之扵五也主扵一而行于四中焉者之扵五也一不少有焉则少反焉其扵四也混下焉者之扵五也反扵一而悖扵四性之扵情视其品情之品有上中下三其所以为情者七曰喜曰怒曰哀曰惧曰爱曰恶曰欲上焉者之扵七也动而处其中中焉者之扵七也有所甚有所亡然而求合其中者也下焉者之扵七也亾与甚直情而行者也情之于性视其品孟子之言性曰人之性善荀子之言性曰人之性恶扬子之言性曰人之性善恶混夫始善而进恶与始恶而进善与始也混而今也善恶皆举其中而遗其上下者也得其一而失其二者也叔鱼之生也其母视之知其必以贿死杨食我之生也叔向之母闻其号也知其必灭宗越椒之生也子文以为大戚知若敖氏之鬼不食也人之性果善乎后稷之生也其母无灾其始匍匐也则岐岐然嶷嶷然文王之在母也母不忧既生也傅不勤既学也师不烦人之性果恶乎尧之朱舜之均文王之管蔡习非不善也而卒为奸瞽瞍之舜鲧之禹习非不恶也而卒为圣人之性善恶果混乎故曰三子之言性也举其中而遗其上下者也得其一而失其二者也曰然则性之上下者其终不可移乎曰上之性就学而愈明下之性畏威而寡罪是故上者可敎而下者可制也其品则孔子谓不移也曰今之言性者异扵此何也曰今之言者杂佛老而言也杂佛老而言也者奚言而不异  

原毁【`韩愈`】  

古之君子其责已也重以周其待人也轻以约重以周故不怠轻以约故人乐为善闻古之人有舜者其为人也仁义人也求其所以为舜者责扵已曰彼人也予人也彼能是而我乃不能是早夜以思去其不如舜者就其如舜者闻古之人有周公者其为人也多才与艺人也求其所以为周公者责扵已曰彼人也予人也彼能是而我乃不能是早夜以思去其不如周公者就其如周公者舜大圣人也后世无及焉周公大圣人也后世无及焉是人也乃曰不如舜不如周公吾之病也是不亦责扵身者重以周乎其扵人也曰彼人也能有是是足为良人矣能善是是足为艺人矣取其一不责其二即其新不究其旧恐恐然惟惧其人之不得为善之利一善易修也一艺易能也其扵人也乃曰能有是是亦足矣曰能善是是亦足矣不亦待扵人者轻以约乎今之君子则不然其责人也详其待巳也亷详故人难扵为善亷故自取也少已未有善曰我善是是亦足矣已未有能曰我能是是亦足矣外以欺扵人内以欺扵心未少有得而止矣不亦待其身者已亷乎其扵人也曰彼虽能是其人不足称也彼虽善是其用不足称也举其一不计其十究其旧不图其新恐恐然惟惧其人之有闻也是不亦责扵人者已详乎夫是之谓不以众人待其身而以圣人望扵人吾未见其尊已也虽然为是者有本有原怠与忌之谓也怠者不能修而忌者畏人修吾尝试之矣尝试语扵众曰某良士某良士其应者必其人之与也不然则其所疎逺不与同其利者也不然则其畏也不若是强者必怒扵言懦者必怒扵色矣又尝语扵众曰某非良士某非良士其不应者必其人之与也不然则其所踈逺不与同其利者也不然则其畏也不若是强者必说扵言懦者必说扵色矣是故事修而谤兴徳髙而毁来呜呼士之处此世而望名誉之光道徳之行难已将有作扵上者得吾说而存之其国家可几而理欤  

原人【`韩愈`】  

形扵上者谓之天形扵下者谓之地命扵其两间者谓之人形扵上日月星辰皆天也形于下草木山川皆地也命扵其两间夷狄禽兽皆人也曰然则吾谓禽兽人可乎曰非也指山而问焉曰山乎曰山可也山有草木禽兽皆举之矣指山之一草而问焉曰山乎曰山则不可故天道乱而日月星辰不得其行地道乱而草木山川不得其平人道乱而夷狄禽兽不得其情天者日月星辰之主也地者草木山川之主也人者夷狄禽兽之主也主而暴之不得其为主之道矣是故圣人一视而同仁笃近而举逺  

原鬼【`韩愈`】  

有啸扵梁从而烛之无见也斯鬼乎曰非也鬼无声有立扵堂从而视之无见也斯鬼乎曰非也鬼无形有触吾躬从而执之无得也斯鬼乎曰非也鬼无声与形安有气曰鬼无声也无形也无气也果无鬼乎曰有形而无声者物有之矣土石是也有声而无形者物有之矣风霆是也有声与形者物有之矣人兽是也无形与声者物有之矣鬼神是也曰然则有怪而与民物接者何也曰是有二有鬼有物漠然无形与声者鬼之常也民有忤扵天有违扵民有爽于物逆扵伦而感扵气于是乎鬼有形扵形有凭于声以应之而下殃祸焉皆民之为之也其既也又反乎其常曰何谓物曰成扵形与声者土石风霆人兽是也反乎无声与形者鬼神是也不能有形与声不能无形与声者物怪是也故其作而接扵民也无恒故有动扵民而为祸亦有动扵民而为福亦有动扵民而莫之为祸福适丁民之有是时也作原鬼  

原仁【`牛僧孺`】  

救天下者皆曰仁得天下者皆曰利则可乎曰不可也不得已而有天下则曰仁得已而有者则曰利也善畏其利善决其仁皆圣也汤文王是也原意曰圣人视生民以天下襁穉在焚溺无不挈者然则挈而授其家乎将遂挈而有之乎彼家无人而有之不得已而仁矣有人而有之则得已而利矣夏无人也汤有以仁殷有人也文王畏其利前贤明汤意故无伯夷后圣明文王意故曰周之徳可谓至徳也已矣  

原十六卫【`杜牧`】  

国家始踵隋制开十六卫将军总三十员属官总一百二十八员署守分部夹峙禁省厥初厯今未始替削然自今观之设官言无谓者其十六卫乎本原事迹其实天下之大命也始自贞观中既武遂文内以十六卫畜养戎臣外开折冲果毅府五百七十四以储兵伍或有不幸方二三千里为冦土数十百万人为冦兵蛮夷戎狄践踏四作此时戎臣当提兵居外至如天下平一暴勃消削单车一符将命四走莫不信顺此时戎臣当提兵居内当其居内也官为将军绶有朱紫章有金银千百骑趋奉朝谒第观车马歌儿舞女念功赏劳出扵曲赐所部之兵散舍诸府上府不越一千二百人三时耕稼袯襫耞耒一时治武骑剑兵矢禆卫以课父兄相言不得业他籍藏将府伍散田畆力觧势破人人自爱虽有蚩尤为帅雅亦不可使为乱耳及其当居外也縁部之兵被檄乃来受命扵朝不见妻子斧钺在前爵赏在后以首争首以力搏力飘暴交捽岂暇异略虽有蚩尤为帅雅亦无能为叛也自贞观至扵开元末百三十年间戎臣兵伍未始逆簒此圣人所能柄统轻重制障表里圣筭神术也至扵开元末愚儒奏章曰天下文胜矣请罢府兵诏曰可武夫奏章曰天下力强矣请搏四夷诏曰可扵是府兵内铲边兵外作戎臣兵伍湍奔矢往内无一人矣起辽走蜀缭络万里事五强冦十余年中亡百万人尾大中干成燕偏重而天下掀然根萌烬然七圣旰食求欲除之且不能也由此观之戎臣兵伍岂可一日使出落钤键哉然为国者不能无也居外则叛居内则簒使外不叛内不簒兵不离伍无自焚之患将保颈领无烹狗之谕古今已还法术最长其置府立卫乎近代已来扵其将也弊复为甚人嚣曰廷诏命将矣名出视之率市儿辈盖多赂金玉负倚幽阴折劵交货所能也絶不识父兄礼义之教复无慷慨感槩之气百城千里一朝得之其强杰愎勃者则挠削法制不使縳巳斩族忠良不使违已力壹势便罔不为冦其阴泥巧狡者亦能家算口敛委扵邪幸由卿市公去郡得都四履所治指为别馆或一夫不幸而寿则戞割生人略匝天下是以天下每每兵乱涌溢齐人干耗乡党风俗淫窳衰薄敎化恩泽壅抑不下召来灾沴被及牛马嗟乎自愚而知之人其尽知之乎且武者任诛如天时有秋文者任治如天时有春是天不能倒春秋是豪杰不能总文武是此辈受钺诛暴乎曰扵是乎在某人行敎乎曰扵是乎在欲祸蠧不作者未之有也伏惟文皇帝十六卫之旨谁复而原其实天下之大命也故作原十六卫  

原亲【`皮日休`】  

能嗣其亲不曰子乎吾观夫今之世诲其子者必槚肌篣骨伤爱毁性以为教呜呼孟子所谓古者易子而敎诚有旨欤不能教其子者是亡其身者也不能得其亲者是舍其族者也古者佞臣爱人之贵过乎其亲必舍而事之公子开方是也爱人之权过乎其子必杀而狥之易牙是也自兹以降为夫强臣者将欲夺人之宗必杀巳子王莽杀子宇是也噫敎尚不可况其杀欤或曰均是亲也均是害也则周公诛管蔡石碏杀石厚叔向戮叔鱼汉文流淮南可乎曰均是亲也贤则能嗣亲凶则能覆族均是害也周公不诛则他人诛之石碏不杀则他人杀之叔向不戮则他人戮之汉文不流则他人流之已刑则及一人他刑则及其族此圣贤所以惜其族也刑也者仁在其中矣  

原奕【`皮日休`】  

问奕之原扵或人或人曰尧敎丹朱征丹朱之为是信固有其道焉皮子曰夫奕之为艺也彼谋既失我谋先之我智既亏彼智乗之害也欲利其内必先攻外欲取其逺必先攻近诈也胜之势不城池而金汤焉负之势不甲兵而犇北焉胜不让负负不让胜争也存此免彼得彼失此如苏秦之合从陈轸之逰说伪也若然者不害则败不诈则亡不争则失不伪则乱是奕之必然也虽奕秋洊出必用吾言焉尝试论之夫尧之有仁义礼智信性也如生者必能用手足任耳目者矣岂区区出其纎谋小智以着其术用争胜负哉尧之世三苖不服以尧之仁苖之慢尧兵而熠之由罗人杀鸺鹠献人烹鲲鲕者矣尧不忍加兵而以命舜舜不忍伐而敷之文徳然后有苖格焉以有苖之慢尚不加兵岂能以害诈之心争伪之智用为战法敎其子以伐国哉则奕之始作必起自战国有害诈争伪之道当从横者流之作矣岂曰尧哉岂曰尧哉  

## 文章辨体彚选卷四百三十二

（明）贺复征 编  

○原二  

原古【`宋贾同`】  

古者故也自我而上皆故也傅说曰事不师古以克永世匪说攸闻然则乌乎师之执也曰古犹今也人之所以率古而言事者取扵众也取扵众则所见长矣自我而上皆古也自我而下一世也以一世而窥千世则何法而不有焉择而用之何用而不长焉是知师古者非师其年也师其众也周公于是考三代而制礼乐焉孔子扵是祖述尧舜而修六经焉师扵众而执其中也曰尧舜而上牺农黄帝之道不足法耶曰否非不足法也不能法也夫锦绮之为衣岂不美哉而为天下者不用之而用布帛以其能足扵天下也周孔之道万世不能易足扵万世者也贤者及之不贤者失之而无能过之者犹失之者也故周孔之道如衡夫衡物轻扵权则不能起权权轻扵物则不能胜物惟权与物称然后衡正曰然则牺农黄帝亦圣人也何以不为之中焉曰时未也圣人则欲自然也不得巳而后有作焉事之既生为之制宜而节度之谓之礼可以长世用之谓之经夫礼经者起于薄薄尽而后酌于厚薄之间谓之中而民未及薄安得敎之薄乎曰圣人亦知其后必薄乎曰知曰知则何为不先为之中邪不乆之厚何有焉曰圣人恶其敎人之薄也道之至薄则臣弑其君子弑其父乌得使之预知其弑君弑父耶繇是而言一日之厚不可不有也曰然则何以知后世不可易也曰以治乱之极而知之也曰何以知治乱之极也曰以力与欲知之也何以言之曰力者有常者也欲者无常者也以无常之欲不巳则力竭力竭则欲止欲则乱极也不止民斯尽矣自古而今未有尽民之乱也止则缓力而蠲欲不已则欲尽则力全则治极理所以然也终而始之上自有物下迄无穷吾知其不能也已原古  

原过【`王安石`】  

天有过乎有之陵厯斗蚀是也地有过乎有之崩弛竭塞是也天地举有过卒不累覆且载者何善复常也人介乎天地之间则固不能无过卒不害圣且贤者何亦善复常也故太甲思庸孔子曰勿惮改过扬雄贵迁善皆是术也予之朋有过而能悔悔而能改人则曰是向之从事云尔今从事与向之从事弗类非其性也饰表以疑世也夫岂知言哉天播五行扵万灵人固备而有之有而不思则失思而不行则废一日咎前之非沛然思而行之是失而复得废而复举也頋曰非其性是率天下而戕性也且如人有财见簒扵盗巳而得之曰非夫人之财向簒扵盗矣可欤不可也财之在巳固不若性之为巳有也财失复得曰非其财且不可性失复得曰非其性可乎  

文原下篇【`明宋濓`】  

为文必在养气气与天地同茍能充之则可配序三灵管摄万彚不然则一介之小夫尔君子所以攻内不攻外图大不图小也力可以举鼎人之所难也而乌获能之君子不贵之者以其局乎小也智可以搏虎人之所难也而冯妇能之君子不贵之者以其骛乎外也气得其养无所不周无所不极也推而为文无所不参无所不包也九天之属其髙不可窥八柱之列其厚不可测吾文之量得之■〈火见〉毁魄渊运行不息基地万荧躔次弗紊吾文之焰得之昆仑玄圃之崇清层城九重之严邃吾文之峻得之南柱北瀚东瀛西溟杳渺而无际函负而不竭鱼龙生焉波涛兴焉吾文之深得之雷霆鼓舞之风云翕张之雨露润泽之鬼神恍惚曽莫穷其端倪吾文之变化得之上下之间自色自形羽而飞足而奔潜而泳植而茂若洪若纎若髙若卑不可以数计吾文之随物赋形得之呜呼斯文也圣人得之则传之万世为经贤者得之则放诸四海而凖辅相天地而不过昭明日月而不忒调燮四时而无愆此岂非文之至者乎天道湮微文气日削骛乎外而不攻其内局乎小而不图其大此无他四瑕八冥九蠧有以累之也何谓四瑕雅郑不分之谓荒本末不比之谓断筋骸不束之谓缓旨趣不超之谓凡是四者贼文之形也何谓八冥讦者将以贼夫诚撱者将以蚀夫圆庸者将以混夫竒瘠者将以胜夫腴觕者将以乱夫精碎者将以害夫完陋者将以革夫博昧者将以损夫明是八者伤文之膏髓也何谓九蠧滑其真散其神糅其氛徇其私灭其知丽其弊违其天昧其几爽其贞是九者死文之心也有一扵此则心受死而文丧矣春葩秋卉之争丽也鸢号林而蛩吟砌也水涌蹄涔而火炫萤尾也衣被土偶而不能视聴也蠛蠓死生扵瓮盎不知四海之大六合之广也斯皆不知养气之故也呜呼人能养气则情深而文明气盛而化神当与天地同功也与天地同功而其智卒归之一芥小夫不亦可悲哉  

原医【`方孝孺`】  

羿能教人射而不能使人命中王良能敎人御而不能使人无衔橜之虞术之精微可以言语授而非言语所能尽可以度数推而非度数所能穷茍不黙会扵心而欲持昔人一定之说以应无涯之变其不至扵遗失者寡矣况得其法而不知其说者乎医之为术于生民之用最切其说之至粹而出扵古者莫过素问难经述阴阳气运之理辨形体荣卫之原以明养生治疾之道非古之神睿聪逹者何足以与此然其精微之要得诸心而见扵效者固有不可以言传者矣书岂足以尽其意乎后之学者不能求其为书之意而泥其说是以言论非不可喜而不良于用甚者弃书不省而惟攻乎浅陋拘阂之方书天下之疾万变无穷而风气古今之殊资禀厚薄之异服食之品劳逸之差静躁之度奉养嗜好居处习业所遭之时所遇之变人人相悬也茍非深思博考以周知其故而欲按既试之法铢比两较之以治人之疾此奚异用乡射之仪扵临敌制变之顷哉其取败也必矣人固有盛寒而饮水者亦有遇风而欬者有披甲驰马操剑槊行数百里而不汗者有出门輙劳惫不能行者相去宁去十百此资禀之殊也古之人多硕大敦厚寿至百岁今人未壮而先衰不老而已病岂能及乎是风气之不同也或能饮酒至石不醉而或不敢染唇或噉腴鲜甘厚味而或羮藜茹藿或夹衣以御冬或裘褐以处暑服食之品不特五方之人不类也贵富家子未尝跣足沾手而小民终岁服劳与牛马等知道之士怒不见扵色而暴悍之夫动輙诟詈劳逸静躁乌可同乎中州之人夏夜露卧而无恙使南人效之则病矣江海之人屏息水行凿层氷而取鱼鳖使山林之人效之则死矣人之耳目手足均也脉胳血气筋骨均也而其变之乖殊若此医岂易言乎药岂易用乎其病在乎心也而药其肺在乎寒也而以为热病乎实也而以为虚病不能自言受药而死者无所控诉故医得用其术而莫之诘也谚有之曰山川而能语师食无所藏腑而能语医师色如土此言用药之难也故智足以知古人之说矣而无所自得有所自得而不能察乎脉察脉精矣而不善药欲犂然当乎疾而必愈皆不可致也则医之以术名于世者焉可多得乎昔者贵人有疾而天方不雨医来治者以十数皆莫效最后一人至脉已则以指计甲子曰某日天必雨竟出不言治疾之方贵人疑之曰岂谓吾疾不可为耶何言雨而不及药我也已而夕果雨贵人喜起而行乎庭逹旦疾若脱去明日后至之医来谒贵人喜且问曰先生前日脉疾而言雨今得雨而果瘳何也医对曰君侯之疾以忧旱得之然私计君侯忠且仁所忧者民耳以旱而忧以雨而瘳理固然也何待药而愈耶若是医者可谓得其道矣方书之所具成说之所有夫人皆能用也求之于言语之外而得其所不言之意非竒士其孰得之始余闻四明有世医邵君真斋善为方视人疾以为不可治者必不治而所治必取竒效心窃识之今年真斋过余坐而与之语畏慎恭悫不妄有所称引而扵察脉用药信乎无所茍余益信服之生民之疾多矣不度可否以身试之而无成者相踵其有如真斋之不茍用而必成功者乎有能求周公孔子之意扵法度之表者乎茍难乎其人则于真斋不宜无说也作原医以赠之  

原诗【`蒋徳璟`】  

情者性之子性者天之就有性即不能无情有情即不能无诗非古有诗今无诗也然而今实无诗盖夫子雅言诗与书礼参而孟氏曰诗亡而春秋作及观子夏所称经夫妇成孝敬厚人伦美敎化动天地而感鬼神则诗中之书礼也明得失哀刑政郑滥宋燕卫趋齐辟则诗中之春秋也大哉诗是之谓真诗是故其人不择卿相其胸不傍书史其法不局四声而宫商叶其材不综万有而丹青润其旨兼书礼春秋之用而意象深微思议路断扵经外别为一宗故妙在扵涵泳反复徐而识其性情之所以然自郑康成以注礼之学笺诗已是梦境而或并小序而臆去之则梦中之梦矣三百篇而下汉有苏李魏有曹六朝有陶谢唐有杜李韦韩明有李何皆诗之雄其余不可胜数微论扵子夏所称奚如而如曹瞒父子頋出而覇骚坛可叹也此孟子所谓诗亡也夫诗何尝亡哉古之人不言诗而诗生焉今之人竞为诗而诗亡焉是故郊天之诗生民为质至练时日而诬矣庙祫之诗玄鸟那为正至房中而杳矣朝会之诗卿云为华至栢梁而亵矣廵狩之诗翕河为允至匏子而费矣颂美之诗康衢为淡至唐丛而饰矣讽刺之诗椒聊为微至五噫而露矣赠别之诗蒸民梁山为奥至河梁而浅矣逹生之诗蟋蟀为裁至龟虽寿而放矣羽猎之诗吉日为允至上林长扬而佚矣闺怨之诗白华飞蓬为厚至团扇而轻矣从军之诗杨栁雨雪为恤至铙吹而夸矣都会之诗商邑为壮至三都而芜矣宫室之诗斯干为艶至景福而腐灵光而诡矣此皆后之工扵诗者而况下此者乎然则诗遂亡乎曰不亡也古之草木鸟兽今之草木鸟兽也古之笔舌今之笔舌也古之情今之情也以诗言诗则明沿宋膏唐拾晋馥魏倚汉规扬雄歩长卿之踪宋玉衍灵均之制皆袭也取青嫓白用料使事皆借也无故而呻喜不得已而应酬皆赝也不情之诗也以情言则情之所至悠然而动涣然而兴皆性也则皆诗也盖亦循其本矣古之人熏染扵圣教之久一念而孝敬人伦教化刑政得失之政隠跃心目间以为天地鬼神之性原与人性通故其性治而情亦治汉犹邻古差有可观而所以情其性者则晋唐为甚晋以老荘成运一变而趋滛靡子夜乐府不异平康唐以诗取士如今之时义格套既熟不复知圣贤为何语后之诗沿此两泒而舜皋周召尹吉之意亡矣而欲其呼吸之间动天地而感鬼神岂不逺哉圣门惟商赐妙悟诗乃子贡谓性不可闻而与师乙论声歌则曰寛静柔正者宜颂广大疏逹者宜大雅恭俭而好礼者宜小雅正直而静廉而谦者宜风肆直而慈爱者宜商皆以治性也夫诗者直已而动者也知所以治性而后可与之言诗作原诗  

## 文章辨体彚选卷四百三十三

（明）贺复征 编  

○辨一  

吴讷曰昔孟子答公孙丑问好辨曰子岂好辨哉予不得已也中间厯叙古今治乱相寻之故所以深明圣人与己不能自巳之意非独理明义精而字法句法章法亦足为作文楷式迨韩昌黎作讳辨栁子厚辨桐叶封弟识者谓其文学孟子信矣大抵辨须有不得已而辨之意茍非有闗世教有益后学虽工亦奚以为　复征曰辨者析疑似也  

公狱辨【`唐杨炯`】  

缙绅先生牧扵东郡绳属吏有公扵狱者某适次扵座乗间谘其所以为公之道先生曰吾每窥辞牒意其曲直指而付之彼能立具牍无不了吾意亦可谓尽其公矣某居席之末不敢以非是为决及退而辨其公且传曰君所谓否臣献其可君所谓可臣献其否是欲弥缝其不至也及君可亦可君否亦否故平仲罪丘据踵君之意叔向讥乐王鲋从君者也所以知询于愚以其或有得也尺先其寸或有长也皆庸其涓滴将助其广大也况末世纎狡内外荏刚乌有不尽其辞而能必究其情乎使居上者得其情属踵而诘之可谓合于理未足言公也若居上者异于见逺于理亦随而鞫之取叶于意所谓明于不法乌可谓公哉且不师古之言非不可为也为之不能逺由礼之事非不可行也行之不能久故君子尽心法古动必本礼将逺而不泥久而不乱也若乃告诸狱任意以为明其属徇巳以为公是使懐幸者有窥进之路挟邪者有自容之门矣矧藂棘之内辛楚备至何须而不克而况承执政指其所欲哉呜呼欲人之随意者吾见乱其曲直矣乐人之附巳者吾见汩其善恶矣而犹伐其治誉其公无乃瞽者衒别诸五色乎  

讳辨【`韩愈`】  

愈与李贺书劝贺举进士贺举进士有名与贺争名者毁之曰贺父名晋肃贺不举进士为是劝之举者为非听者不察也和而唱之同然一辞皇甫湜曰若不明白子与贺且得罪愈曰然律曰二名不偏讳释之者曰谓若言征不称在言在不称征是也律曰不讳嫌名释之者曰谓若禹与雨丘与蓲之类是也今贺父名晋肃贺举进士为犯二名律乎为犯嫌名律乎父名晋肃子不得举进士若父名仁子不得为人乎夫讳始于何时作法制以教天下者非周公孔子欤周公作诗不讳孔子不偏讳二名春秋不讥不讳嫌名康王钊之孙实为昭王曾参之父名晳曾子不讳昔周之时有骐期汉之时有杜度此其子宜如何讳将讳其嫌遂讳其姓乎将不讳其嫌者乎汉讳武帝名彻为通不闻又讳车辙之辙为某字也讳吕后名雉为野鸡不闻又讳治天下之治为某字也今上章及诏不闻讳浒势秉机也惟宦官宫妾乃不敢言谕及机以为触犯士君子言语行事宜何所法守也今考之于经质之于律稽之以国家之典贺举进士为可耶为不可耶凡事父母得如曾参可以无讥矣作人得如周公孔子亦可以止矣今世之士不务行曾参周公孔子之行而讳亲之名则务胜于曾参周公孔子亦见其惑也夫周公孔子曾参卒不可胜胜周公孔子曾参乃比于宦官宫妾则是宦官宫妾之孝于其亲贤于周公孔子曾参者耶  

桐叶封弟辨【`柳宗元`】  

古之传者有言成王以桐叶与小弱弟戏曰以封汝周公入贺王曰戏也周公曰天子不可戏乃封小弱弟于唐吾意不然王之弟当封耶周公宜以时言于王不待其戏而贺以成之也不当封耶周公乃成其不中之戏以地以人与小弱者为之主其得为圣乎且周公以王之言不可茍焉而已必从而成之耶设有不幸王以桐叶戏妇寺亦将举而从之乎凡王者之徳在行之何若设未得其当虽十易之不为病要于其当不可使易也而况以其戏乎若戏而必行之是周公教王遂过也吾意周公辅成王宜以道从容优乐要归之大中而已必不逢其失而为之辞又不当束縳之驰骤之使若牛马然急则败矣且家人父子尚不能以此自克况号为君臣者耶是直小丈夫■〈垂夬〉■〈垂夬〉者之事非周公所宜用故不可信或曰封唐叔史佚成之  

论语辨【`栁宗元`】  

或问曰儒者称论语孔子弟子所记信乎曰未然也孔子弟子曾参最少少孔子四十六岁曾子老而死是书记曾子之死则去孔子也逺矣曽子之死孔子弟子畧无存者矣吾意曽子弟子之为之也何哉且是书载弟子必以字独曾子有子不然由是言之弟子之号之也然则有子何以称子曰孔子之殁也诸弟子以有子为似夫子立而师之其后不能对诸子之问乃叱避而退则固尝有师之号矣今所记独曾子最后死余是以知之盖乐正子春子思之徒与为之尔或曰孔子弟子尝杂记其言然而卒成其书者曾氏之徒也  

辨晏子春秋【`栁宗元`】  

司马迁读晏子春秋髙之而莫知其所以为书或曰晏子为之而人接焉或曰晏子之后为之皆非也吾疑其墨子之徒有齐人者为之墨好俭晏子以俭名于世故墨子之徒尊着其事以增髙为巳术者且其旨多尚同兼爱非乐节用非厚塟久丧者是皆出墨子又非孔子好言鬼事非儒明鬼又出墨子其言问枣及古冶子等尤怪诞又往往言墨子闻其道而称之此甚显白者自刘向歆班彪固父子皆录之儒家中甚矣数子之不详也盖非齐人不能具其事非墨子之徒则其言不若是后之录诸子书宜列之墨家非晏子为墨也为是书者墨之道也  

鬼谷子辨【`栁宗元`】  

元冀好读古书然甚贤鬼谷子为其指要几千言鬼谷子要为无取汉时刘向班固录书无鬼谷子鬼谷子后出而险盭峭薄恐其妄言乱世难信学者宜其不道而世之言纵横者时葆其书尤者晩乃益出七术怪谬异甚不可考校其言益奇而道益陿使人徂狂失守而易于陷坠幸矣人之葆之者少今元子又文之以指要呜呼其为好术也过矣  

辨害【`罗隐`】  

虎豹之为害也则焚山不顾野人之菽粟蛟唇之为害也则絶流不顾渔人之钩纲其所全者大所去者小也顺大道而行者救天下者也尽规矩而进者全礼义者也权济天下而君臣立上下正然后礼义在焉力不能济于用而君臣上下之不正虽抱空器奚所施设是以佐盟津之师焚山絶流者也扣马而谏计菽粟而顾钩纲者也于戏  

## 文章辨体彚选卷四百三十四

（明）贺复征 编  

○辨二  

君临臣丧辨【`宋刘敞`】  

君临臣丧以桃茢先非礼也周之未造也事之斯为臣焉使之斯为君焉君臣之义非虚加之也寄社稷焉耳寄宗庙焉耳寄人民焉耳夫若是其孰轻之故君有庆臣亦庆君有戚臣亦戚书曰元首明哉股肱良哉尊卑异而已矣虽于其臣亦然故臣疾君亲问之臣死君亲哭之所以致忠爱也若生也而用死也而弃生也而厚死也而薄生也而爱死也而恶是教之忘生也是教之背死也祸莫甚于背死而忘生茍为背死而忘生故不足以托六尺之孤寄百里之命施之于人者不变于存亡然后人之视其亡犹存矣则夫桃茢胡为乎诸臣之庙哉或曰于记有之宜若礼然曰否是固亦周末之记也昔者仲尼之畜狗死子贡埋之曰丘闻之也敝帷不弃为埋马也敝盖不弃为埋狗也而丘也贫无盖也亦予之席焉夫不以贱而弃之为有劳也夫不以死而欺之为有生也劳虽贱不弃也死虽狗不欺也而况于君臣乎吾故曰君临臣丧以桃茢先非礼也周之未造也虽然必有以也古者人君非吊丧问疾不至乎诸臣之家非吊丧问疾而至乎诸臣之家谓之君臣为谑故君吊于臣使巫祝先释采于庙门然后入释采者告有事也世或失其义而谓巫其祓之乎及鲁襄公尝朝于荆荆君死荆人曰公必亲袭鲁人辞不得命则使巫祝以桃茢祓而先盖厌之也由是观之则鲁襄公为之也曰君临臣丧不以桃茢先则吾信之矣二人执戈以前也非恶之乎曰岂谓是哉君之行固必有卫之者矣况诸臣之家乎昔者楚公子围会诸侯于宋将升坛使两人执戈设服离卫诸侯之大夫皆知其为君也如茍恶之而巳会于宋何为恶之哉  

怪竹辨【`欧阳修`】  

谓竹为有知乎不宜生于庑下谓为无知乎乃能避槛而曲全其生其果有知乎则有知莫如人人者万物之最灵也其不知于物者多矣至有不自知其一身者如骈拇枝指悬疣附赘皆莫知其所以然也以人之灵而不自知其一身使竹虽有知必不能自知其曲直之所以然也竹果无知乎则无知莫如枯草死骨所谓蓍龟者是也自古以来大圣大智之人有所不知者必问于蓍龟而取决是则枯草死骨之有知反过于圣智之人所知逺矣以枯草死骨之如此则安知竹之不有知也遂以蓍龟之神智而谓百物皆有知则其它草木瓦石叩之又顽然皆无所知然则竹未必不无知也由是言之谓竹为有知不可谓为无知亦不可谓其有知无知皆不可知然后可万物生于天地之间其理不可以一槩谓有心然后有知乎则蚓无心谓凡动物皆有知乎则水亦动物也人兽生而有知死则无知矣蓍龟生而无知死然后有知也是皆不可穷诘故圣人治其可知者置其不可知者是之谓大中之道  

正统辨【`元杨维桢`】  

正统之说何自而起乎起于夏后传国汤武革世皆出于天命人心之公也统出于天命人心之公则三代而下厯数之相仍者可以妄归于人乎故正统之义立于圣人之经以扶万世之纲常圣人之经春秋是也春秋万代史宗也首书王正于鲁史之元年者大一统也五伯之权非不强于王也而春秋必黜之不使奸此统也吴楚之号非不窃于王也而春秋必外之不使僣此统也然则统之所在不得以割据之地僣伪之名而论之也尚矣先正论统于汉之后者不以刘蜀之祚促与其地之偏而夺其统之正者春秋之义也彼志三国降昭烈以侪吴魏使汉嗣之正下与汉贼并称此春秋之罪人矣复有作元经自谓法春秋者而又帝北魏黜江左其失与志三国者等尔以致尊昭烈续江左两魏之名不正而言不顺者大正于宋朱氏之纲目焉或问朱氏述纲目主意曰在正统故纲目之挈统者在蜀晋而抑统者则秦昭襄唐武氏也至不得巳以始皇之卄六年而始继周汉始于髙帝之五年而不始于降秦晋始于平吴而不始于泰和唐始于羣盗既夷之后而不始于武徳之元又所以法于春秋之大一统然则今日之修辽金宋三史者宜莫严于正统与大一统之辨矣自我世祖皇帝立国史院尝命承旨百一王公修辽金二史矣宋亡又命词臣通修三史矣延佑天厯之间屡勤诏旨而三史卒无成书者岂不以三史正统之议未决乎夫其议未决者又岂不以宋渡于南之后拘于辽金之抗于北乎吾尝究契丹之有国矣自呼纽氏之部落始广其初枯骨化形殊风异俗荒唐怪诞中国之人所不道也入部之雄至安巴坚披其党而自尊迨耶律光而其势浸盛契丹之号立于梁贞明之初大辽之号改于汉天福之日自安巴坚讫于天祚凡九主厯二百一十有五年大辽固唐之边夷也乗唐之衰草窃而起石晋氏通之且割幽燕以与之遂得窥衅中夏而石晋氏不得不亡矣而议者以辽承晋统吾不知其何统也金之有国始于完颜氏实又承属于契丹者也至阿固达创国垂统于道宗之世遂致萌人臣之将而尽取其地僣称国号于宋重和之元相传九主凡厯一百一十有七年而议者又以金之平辽克宋帝有中原而谓接辽宋之统吾又不知其何统也议者又谓完颜氏世为君长保有肃慎至太祖时南北为敌国素非君臣辽祖神册之际宋祖未生辽祖比宋前兴五十余年而宋尝遣使卑辞以吿和结为兄弟晩年辽为翁而宋为孙矣此其说之曲而陋者也汉之匈奴唐之突厥不皆兴于汉唐之前乎而汉唐又与之通和矣吴魏之于蜀也亦一时角立而不相统摄者也而秉史笔者必以匈奴突厥为纪传而以汉唐为正统必以吴魏为分系而以蜀为正统何也天理人心之公阅万世而不可冺者也议者之论五代又以朱梁氏为簒逆不当合为五代史其说似矣吾又不知朱晃之簒克用氏父子以为仇矣契丹氏背唐兄弟之约而称臣于梁非逆党乎春秋诛逆重诛其党契丹氏之诛当何如哉且石敬塘事唐不受其命而簒其国亦非正矣契丹氏虏出帝改晋为辽汉兴而人心应汉谓之承晋又可乎纵承晋也谓之统可乎又谓北汉四主逺兼郭周宋至兴国四年始受其降遂以周为闰以宋统不为受周禅之正也吁茍以五代之统论之则南唐李昪尝立大唐宗庙而自称为宪宗五代之孙矣宋于开宝八年灭南唐则宋统继唐不优于继汉继周乎但五代皆闰也吾无取其统吁天之厯数自有归代之正闰不可紊千载厯数之统不必以承先朝续亡主为正则宋兴不必以膺周之禅接汉接唐之闰为统也宋不必膺周接唐以为统则遂谓欧阳子不定五代为南史为宋膺周禅之张本者皆非矣当唐明宗之祝天自以徳薄不任社稷生灵之主愿天早生圣人自是天人交感而宋太祖生矣天厌祸乱之极使之君主中国朱氏纲目于五代之年皆细注于歳之下其遗意固有待于宋矣有待于宋则直以宋接唐统之正矣而又何计其受周禅与否乎中遭阳九之厄而天犹不冺其社稷瓜瓞之系在江之南子孙享国又凡百有五十有五年金泰和之议以靖康为逰魂余魄比之昭烈在蜀则泰和之议固知宋有遗统在江之左矣而金欲承其未絶为得统可乎好党君子遂斥绍兴为伪宋吁吾不忍道矣张邦昌迎康邸之书曰由康邸之旧藩嗣宋朝之大统汉家之厄十世而光武中兴献公之子九人而重耳尚在兹惟天意夫岂人谋是书也邦昌肯以靖康之后为逰魂余魄而代有其国乎邦昌不得革宋则金不得以承宋是则后宋之与前宋即东汉西汉之比尔又非刘蜀牛晋族属疎逺牛马疑迷者之可以同日语也论正闰者犹以正统在蜀正朔相承在江东矧嗣祚亲切比诸光武重耳者乎而又可以伪斥之乎此宜不得以渡南为南史也明矣我世祖平宋之时有过唐不及汉宋统当絶我统当续之喻是世祖以厯数之正统归之于宋而以今日接宋统之正自属也当时一二大臣又有奏言曰其国可灭其史不可灭也是又以编年之统在宋矣论而至此则中华之统正而大者皆不在辽金而在于天付生灵之主也昭昭矣然则论我元之大一统者当在平宋而不在平辽与金之日又可推矣夫何今之君子昧于春秋大一统之旨而急于我元开国之年遂欲接辽以为统至于拂天数之符悖世祖君臣之喻逆万世是非之公论而不恤吁不以天数之正华统之大属之我元承乎有宋如宋之承唐唐之承隋承晋承汉也而妄分闰代之承欲以荒夷非统之统属之我元吾又不知今之君子待今日为何时待今圣人为何君也哉呜呼春秋大一统之义吾已悉之请复以成周之大统明之于今日也文王在诸侯位凡五十年至三分天下有其二遂诞受天命以抚方夏然犹九年而大统未集必至武王十有三年伐纣有天下商命始革而大统始集焉盖革命之事间不容髪一日之命未絶则一日之统未集当日之命絶则当日之统集也宋命一日而未革则我元之大统亦一日而未集也成周不急于文王五十年武王十三年而集天下之大统则我元又岂急于太祖开国五十年及世祖十有七年而集天下之大统哉抑又论之道统者治统之所在也尧以是传之舜舜以是传之禹汤禹汤以是传之文武周公孔子孔子没几不得其传百有余年而孟子传焉孟子没又几不得其传千有余年而濓洛周程诸子传焉及乎中立杨氏而吾道南矣既而宋亦南渡矣杨氏之传为豫章罗氏延平李氏及于新安朱子朱子没而其传及我朝许文正公此厯代道统之源委也然则道统不在辽金而在宋而后及于我朝君子可以观治统之所在矣呜呼世隔而后其议公事久而后其论定故前代之史必修于异代之君子以其议公而论定也晋史修于唐唐史修于宋则宋史之修宜在今日而无让矣而今日之君子又不以议公论定者自任而又诿曰付公论于后之儒者吾不知后之儒者又何儒也呜呼司马迁易编年为记传破春秋之大法唐儒萧茂挺能议之孰谓林林巨儒之中而无一萧茂挺其人乎此草野有识之士之所甚惜而不能倡其言于上也故私着其说为宋辽金正统辨以俟千载纲目君子云若其推子午卯酉及五运之王以分正统之说者此日家小技之论王勃儿辈之佞其君者尔君子不取也吾无以为论  

辨通鉴纲目书汉亡【`明何乔新`】  

炎兴元年十一月魏邓艾至成都帝出降北地王皇子谌死之汉亡尹起华曰书汉亡者以见汉之自亡非艾辈所能灭之也君子曰尹氏之说非也子朱子之作纲目上下千余年其纪亡国多矣未有书某国亡者独于此书汉亡乃纲目之特笔也昭烈帝室之胄也忿奸臣窃命汉鼎将移志欲芟刈羣凶以复髙光之大业不幸天命巳去力挽不回及曹丕簒位乃即位武担之南嘘炎烬于巳熄宣烈祖之重光其名甚正而其义至弘也自陈寿谄晋其作三国志尊曹而抑刘于昭烈父子不称汉而称蜀盖絶之于汉也司马氏因之遂以黄初之年接建安之纪盖谓汉巳亡矣子朱子之意则以为一脉尚存不可谓之亡昭烈父子建号陇蜀祀汉配天者四十有五年是汉未亡也及邓艾兵至成都帝禅不用皇子谌之言而用谯周之计于是赤帝不祀而汉统絶矣故特书汉亡以见汉之亡非亡于献帝为山阳公之日乃亡于邓艾至成都之时也尹氏求其说而不得从而为之辞是乌足以知大贤笔削之旨哉陈子桱之续通鉴纲目其知此旨乎故崖山之破特书宋亡盖以伯颜入临安宋犹未亡也及帝昺蹈海宋始亡矣由是观之陈寿书丞相亮讨贼之师为入冦姚燧诋陆秀夫之属为逋播臣者真名教之罪人哉  

诸葛武侯文集辨【`李梦阳`】  

诸葛孔明文集六卷凡七十六篇将权之北狄五十篇世布之矣称将苑一曰心书武徳之阴察二十六篇则增者耳称文集云阎子兵备信阳也刻其集布焉或问阎子曰集奚而刻也阎子曰吾方有兵事曰以兵事乎曰以兵法曰以兵法乎曰以兵道曰以兵道乎曰以其出诸葛氏曰诚以是也子习焉由焉巳矣奚刻而布也阎子曰夫吾恶夫已而不人者也李子闻之曰大哉阎子可谓无我者矣然则是书出诸葛氏则非矣阎子过李子问曰是书也奚不诸葛氏出也李子曰窃闻之善道者不剿说以袭名善言者不附同以着见是故老不归孔儒不畜墨名法异旨王不述霸是书仁义诈力共条则诚伪淆矣汤武桓文并称则王霸交矣引经括史道流是证为饾饤昭矣出入黄老申韩则授受驳矣繁简异制文体乱矣兵详政畧立意涣矣是故是书也其事杂其法该其道混是剿说而附同者为也故曰非诸葛氏出也阎子曰兵变事也用无定形汉贼不两立耕者杂于渭滨善矣不曰袭荆州之孤勒益州之降乎人必汤武则龙颜不汉日表不唐矣李子曰兵无定形道有常体故谈汤武者羞桓文慕桓文者鄙孙吴何也汤武者仁义之兵也顺天应人者也桓文者节制之兵也假之自利者也孙吴者诡诈之兵也施之昏慢之国而后可者也夫是书也三者备矣故称杂焉杂则事轇称该焉该则法互称混焉混则道乱故曰是剿说而附同者为也且奬蒙进吴赞羽徳曹谓备为蜀先主云云斯言也果亮口出哉阎子曰内经假于黄岐然术者莫之能离左氏疑于丘明而学士罔舎其辞是书也习而由之即用以指事因心以探法观我以制道无于世不可也是不是暇论哉  

鲁之郊禘辨【`杨慎`】  

程子曰周公之功固大矣然皆臣子之分所当为鲁安得独用天子之礼乐哉成王之赐伯禽之受皆非也予读其言虽爱其辞之严义之正而未尝不病其考究之不精也鲁之僣天子礼乐鲁之末造非成王伯禽之为也昔者成王命君陈拳拳以遵周公之猷训为言猷训之大无大于上下之分岂其命伯禽而首废之哉此以理而断其事之无也以孔子之言考之论语载子入太庙每事问子闻之曰是礼也中庸载孔子之言曰郊社之礼所以事上帝也宗庙之礼所以事乎其先也明乎郊社之礼禘尝之义治国其如视诸掌乎此二言者微言以见其义也又恐当时之不喻也故又曰禘自既灌而徃者吾不欲观之矣或问禘之说子曰不知也知其说者之于天下也其如示诸斯乎指其掌亦既十露一二矣又恐后世之不喻也则又曰杞之郊也祀禹也宋之郊也祀汤也是天子之事守也鲁之郊禘非礼也周公其衰矣孰有深切着明于是乎以上数言着其意而春秋鲁颂着其事春秋书禘于庄公见禘之僣始于闵公也书四卜郊见郊之僣始于僖公也鲁颂閟宫之三章云乃命鲁公俾侯于东锡之山川土田附庸言成王命伯禽以爵土耳其周公之孙庄公之子以下则诗人美僖公郊祀之事未见出于成王之所命也孔子于春秋书郊者九始僖终哀使隠桓庄闵之世有郊奚为而不书鲁颂之颂僖正以着其僣之始耳此以春秋鲁颂考之而知郊禘不出于成王之所赐也且史者载事之书也以天子礼乐赐诸侯岂细事哉左氏未尝言之公羊未尝言之谷梁未尝言之国语未尝言之公羊之言曰卜郊非礼也卜郊何以非礼鲁郊非礼也其言即孔子之意也隠公尝问羽数于众仲众仲曰天子用八诸侯用六大夫用四士用二公从之于是初献六羽若如八佾之赐果出成王则众仲胡不举以对据此则隠之世未有郊可知庄公观齐社曹刿谏曰天子事上帝诸侯会之受命焉诸侯祭先公卿大夫佐之受事焉据此则庄公之世未有郊可知皋鼬之盟苌弘欲先蔡祝鮀述鲁卫初封之宠命赐物其说鲁之宠锡大辂大旗夏后氏之璜封父之繁弱土田陪敦祝宗卜史官司彝器纎悉毕举使有天子礼乐之赐鮀也正宜借口以张大于此时而反无一言及之乎昭公曰吾何僣矣哉子家驹曰设两观乗大辂朱干玉戚以舞大夏八佾以舞大武此皆天子之礼也赐果出于成王子家敢面斥昭公以僣而不讳耶由是观之鲁之借非特郊禘而已天子之礼乐大小皆悉用之矣周公阅来聘鲁飨有昌歜形盐而辞不敢受武子聘鲁鲁飨之赋湛露彤弓而曰其敢干大礼二子之辞盖恶鲁之僣也以是观之可见鲁之僣尚未久故上自天子之宰下至邻国之卿茍有识者皆疑怪逊谢而鲁人并无一语及于成王之赐以自解以此知其诬矣予考吕氏春秋云鲁惠公使宰让请郊庙之礼于天子天子使史角往报盖未允也此岂非明证大案哉比事而观之襄王之出而入也尚不许晋文公之请隧平王之弱而迁也犹不允鲁惠公之请郊成王之贤倍于襄平尚靳之而谓成王赐之晋文鲁惠尚不敢轻用而谓伯禽受之有是理乎若已赐矣已受矣鲁惠又何须复请乎或曰子之言则然矣然礼明堂位有是言也祭统有是言也诗鲁颂传有是言也噫三言者皆虚也明堂位之言鲁之陋儒欲尊宗国如亡是公之奔齐乌有先王之夸楚有是言无是事也其言也不足以扬名发誉而适足以贬君自损汉儒无逺识以明堂位入礼经而祭统之说因之鲁颂之传因之故祭统之谬骈明堂之技指也鲁颂之谬承明堂之余窍也君子不稽经合传而偏此之信亦固矣且明堂位之言亦自相反既曰成王以周公有大勲劳赐鲁以天子礼乐又曰成王康王赐鲁重祭既曰成王又曰康王成王既赐康不应复赐执此以讯如无情之狱一鞫而见其肺肝矣盖自王泽之竭处士混议谓舜臣尧或谓囚尧谓禹徳衰谓伊尹割烹要汤谓孔子居卫主痈疽瘠环南逰交辞于漂女皆厚诬圣贤自便已私与此说之兴盖同时也幸而孟轲氏辨之孔子顺辨之而成王伯禽之事既不幸不得明者之辨而号为大儒者方引之以解经使成王伯禽蒙首恶之名于千载予其可无辨乎古语曰三占从二今谚云四不抝六言贵从众也经传之明证大案其众如此曲儒之单闻孤说其寡如彼辨是非于千载之下当何从亦从其众而已  

周正辨【`周洪谟`】  

或问南皋子曰唐虞夏后皆以建寅为歳首今之厯是也周人以建子为歳首是以子月为正月乎曰歳首云者言改元始于此月是以此月为正朔非以此月为正月也曰正朔正月有以异乎曰正之为言端也端之为言始也正朔者十二朔之首史官纪年之所始也正月者十二月之首厯官纪年之所始也或曰正者长也正朔之为第一朔正月之为第一月犹长子之为第一子也故皆可谓之歳首前乎商之建丑也书曰惟元祀十有二月是商之正朔以十二月为歳首而非以十二月为正月也后乎秦之建亥也史谓秦既并天下始改年朝贺皆自十月朔故曰元年冬十月是秦之正朔以十月为歳首而非以十月为正月也繇是推之则周人之建子者以十一月为歳首而不以十一月为正月也后世儒者不得其义故有纷纷不决之论汉孔安国郑康成则谓周人改时与月宋程伊川胡安国则谓周人改月而不改时独九峯蔡氏谓不改时亦不改月至于元儒吴仲迂陈定宇张敷言史伯浚吴渊颕汪克寛辈则又逺宗汉儒之谬而力诋蔡氏之说谓以言书则为可从以言春秋则不可从于乎四时之序千万古不可易而乃纷更错乱以冬为春以春为夏以夏为秋以秋为冬位随序迁名与实悖虽庸夫騃子且知其不可而谓圣人平秩四时奉天道以为政者乃如是乎予惧学者惑其言未有不诬圣经以乱先王之法者矣故以易诗书周礼春秋论语孟子及汲冡周书史记汉书可以证诸儒论辨之失者叅考而详列于左云  

成王赐伯禽天子礼乐辨【`王世贞`】  

礼记明堂位曰成王以周公有勲劳于天下命鲁公世祀周公以天子礼乐程子曰成王之赐伯禽之受皆非也杨子慎曰其论正矣其事则未之详也鲁之用天子礼乐也其末世乎明堂位周衰陋儒为之也昔鲁惠公请郊庙之礼于周天子使史角往报之平王也夫成王赐矣伯禽受矣惠何以重请之曰往报未成许也周室于平衰也至襄抑又衰矣襄不许晋文之请隧也而谓成王赐鲁郊乎然则鲁之僣何如曰着在春秋鲁颂春秋桓五年书大雩雩始桓也闵二年书禘于庄公禘始闵也僖三十年书四卜郊郊始僖也鲁自伯禽而下十八世至僖公始郊诗人颂之曰周公之孙庄公之子又曰皇皇后帝皇祖后稷则不出于成王之赐亦明矣故孔子曰禘自既灌而往者吾不欲观之矣又曰杞之郊也祀禹也宋之郊也祀汤也鲁之郊禘非礼矣周公其衰矣其君臣恧然虞天下之议已也以借口于成王伯禽其陋儒又从臾之甚矣其无忌惮也鲁颂曰白牡骍刚白殷牡也鲁曷不用赤噫我知之鲁縁宋而僣者也其以宋解乎哉王子曰杨子辨矣美矣然而未知于故也夫礼成王实解之于何知之曰以请隧知之隧隠礼也晋文雄伯也复王崇勲也而王孱王也文敦巽以请之王从伉以却之而文弗复也夫郊禘之大典也鲁弱国也鲁弗请天子弗问吾故曰赐也内而后鲁属改于盟主为齐若晋矣稽役有讨擅兵有讨公止公弗见大夫再执而不闻以僣礼乐讨也则何故借曰辞之天子之宗伯太史未失官也三邦之分宝天子实记焉岂其大礼而忘厥自耶鲁得僣之齐晋先矣奚侍鲁也春秋之互见以微讥耳如其僖始鲁颂曷弗削也鲁颂之弗削非僖始也然则曷为用白牡曰成王志也尊周公以报功徳也用白牡班鲁宋也班宋示有等也鲁惠曷为请曰请议也或器报之示许也夫吕氏春秋吕氏言也何征  

放生辨惑【`陶望龄`】  

芝亭张子云来王子与诸善友以万厯辛丑仲夏朔创放生会于城南因书云栖大师放生文会稽之首复命鄙言赘于末简予惟慈心功徳昔贤已详无事复论第取聋俗所排坚难猝破者畧为答语数条以解羣惑嗟乎蚊蚋生人虎狼生肉自古已有斯语矣而白首之士犹迷而不解是为鲍氏弱子笑也  

问仁者当宏济苍生拯扶赤县何必留情微物效彼小慈终同儿女之嬉岂有丈夫之槩  

答事有弘微心无巨细捉象擒兔狮子之全力具存纎草乔林一雨之普沾靡异然则心非大也岂嫌善小而不为心非小也安见小事之非大必如子言则畜池无相郑之功而祝网岂王殷之畧哉不知天心等爱道眼普观举斯心既无广隘之殊论物命亦何贵贱之别故寒生顿贵肖翘等活万人世主图王觳■〈觳，束代殳〉优于天下宁当暴殄但贵扩充  

问亲亲仁民仁民爱物序分先后施有重轻当图厥重先置兹轻后  

答以刼盗而为奉养不若止盗以宁亲以屠刽而效布施不若损施而全命盖一忍而生百忍亦一慈而该百慈爱亲者不敢恶于人则济众者宁当殄乎物昔有懦士曾处围城始虽蒙被而犹战竞后则登陴而亲捍御乃谓人曰勇可习乎夫勇由血气犹以习增仁乃性生岂难测学固当滋吾生意逺彼杀机生为至顺故好生即召顺之阶杀是极违故逺杀乃去违之要若能时时救物念念利生将使戾夫泛爱如转春色于寒柯逆子承欢若浚源泉于勺水矣  

问物既旁生与人非类若网罟毕弋不设于先王则鸟迹兽蹄必交于中国虽云爱物终止妨人且鸡鹜长生蛙鱼不杀其类充塞恐无所容  

答兽有茂草鱼跃渊泉并育并生岂妨岂碍今蜀不食蟹楚不捕蛙未闻楚蜀之乡纯为蛙蟹所据杀之而类乃滋盛不杀而生反不蕃人羊之言其故可痛  

问鳞鬛未舒网罟随及既难逃死奚用放生妇人之仁哲士所笑  

答凡有生命总是无常人亦同然非止于物倘以物命难延理当烹煑亦将谓人生无几便可诛夷然狱中必杀之囚床上临危之病疗者犹欲流连于朝夕刑官亦必转展于秋冬此决死而尚冀其生彼更生而未必即死况夫放救之举本吾慈悯之心眼见其生便似永投生路手援其死即如永脱死门则死何必豫疑生何须终保乎  

问众生就死极多此会放生极少救一漏万何取普周  

答爱以心行慈由术运昔云仁术尚不妨杀羊以易牛今者慈心亦何害救一而漏万惟心惟术自普自周故数钱布施量等大千况众命更生功岂小补济旱元非一溉终愈立槁之他苗绕塔岂合逰畋亦喻投汤之勺水且愚人适口智者娱心但知适口之可甘不识娱心之大快是故涸鳞乍湿笼羽更鶱方逰釡鬵而倐返江湖将就刀砧而俄辞绊絷似赴市曹而逢赦如遭冦虏而获还踯躅方苏悠洋怱逝于是在濠知乐对水忘饥覩此生全觉轻安之在我庆其脱离如重恙之去身彼箸下万钱食前方丈三寸舌外美恶何知一脔饱余腥膻可厌其为娱乐曾有几何岂若脱彼命于生死之间怡吾心于飞跃之际浣清溔淼同斯纵壑之欢送目烟云偕此排空之乐然则众所营者口腹吾所娱者神情取适正同心口有别耳  

问物元非物生亦无生但须究了一心即是曲成万物投厓割肉尚属有为赠蚌放螺徒滋劳费  

答究穷至理虽何死而何生曲徇物情亦欣生而哀死盖以众有即真无之域涉车即融理之门若执无为而病有为则无为之谈适资悭吝执无生而訾放生则无生之说反助贪残既噉肉无碍真修岂放生反乖妙理即如所谓投厓割肉则身执尽忘餧虎饲鹰则悲心弥广运悲心而有为之功斯着袪身执而无生之旨冥符今则所重者巳身所轻者物命宝巳命既宛尔贪生杀他身乃托无生死斯又与于不仁之甚加诸俗士数等矣  

李长吉诗辨【`锺惺`】  

杜牧李长吉执友也叙长吉诗曰贺且死尝授我平生所著歌诗凡二百三十三首今二百三十三首具在则长吉诗无逸者矣其逸者非逸也皆贺所不欲存者也而李藩者乃从贺外兄搜其逸者且恨其以夙怨悉投堰中不亦纷纷多事乎少陵云文章千古事得失寸心知况于贺等者皆于心的有所据而于世一无所与者乎夫以于心有所据而于世无所与之人死而授其友之知我者以诗诗止二百三十三首则此外皆其所不欲存者必矣乃不足以定长吉诗而必欲别传其所不欲存者甚矣无识者之祸人诗也然则投贺诗与恨其投者其为庸人无识则同要其得投堰中则长吉之幸而二百三十三首传于世而无一字之亡者皆长吉文章之神之所为也若长吉者已所不欲存虽举世之所欲共传而必毅然自去之者也  

## 文章辨体彚选卷四百三十五

（明）贺复征 编  

○解一  

刘勰曰解者释也解释结滞征事以对也　吴讷曰解者亦以讲释解剥为义其与说亦无大相逺也　一说解者释犹豫也必设为问对以极其情则讽诵之间而犹豫自释矣其义盖始于七发等篇文选乃遂以七为体非知言也至韩子作进学解而始以解名篇故今特掲为一体而以七发等作附之　复征曰文选以七为一体固非前说以七入解亦欠妥详后设体  

进学解【`唐韩愈`】  

国子先生晨入太学招诸生立馆下诲之曰业精于勤荒于嬉行成于思毁于随方今圣贤相逢治具毕张抜去凶邪登崇畯良占小善者率以录名一艺者无不庸爬罗剔抉刮垢磨光盖有幸而获选孰云多而不扬诸生业患不能精无患有司之不明行患不能成无患有司之不公言未既有笑于列者曰先生欺予哉弟子事先生于兹有年矣先生口不絶吟于六艺之文手不停披于百家之编记事者必提其要纂言者必钩其玄贪多务得细大不捐焚膏油以继晷恒兀兀以穷年先生之业可谓勤矣觚排异端攘斥佛老补苴鏬漏张皇幽眇寻坠绪之芒芒独旁搜而逺绍障百川而东之逥狂澜于既倒先生之于儒可谓有劳矣沈浸醲郁含英咀华作为文章其书满家上窥姚姒浑浑无涯周诰殷盘信屈聱牙春秋谨严左氏浮夸易奇而法诗正而葩下逮庄骚太史所录子云相如同工异曲先生之于文可谓闳其中而肆其外矣少始知学勇于敢为长通于方左右具宜先生之于为人可谓成矣然而公不见信于人私不见助于友跋前踬后动輙得咎暂为御史遂窜南夷三年博士冗不见治命与仇谋取败几时冬暖而儿号寒年丰而妻啼饥头童齿豁竟死何禆不知虑此而反教人为先生曰吁子来前夫大木为杗细木为桷欂栌侏儒椳闑扂楔各得其宜施以成室者匠氏之工也玉札丹砂赤箭青芝牛溲马勃败鼓之皮俱收并畜待用无遗者医师之良也登明选公杂进巧拙纡余为妍卓荦为杰较短量长惟器是适者宰相之方也昔者孟轲好辨孔道以明辙环天下卒老于行荀卿守正大论是弘逃谗于楚废死兰陵是二儒者吐辞为经举足为法絶类离伦优入圣域其遇于世何如也今先生学虽勤而不繇其统言虽多而不要其中文虽奇而不济于用行虽修而不显于众犹且月费俸钱歳糜廪粟子不知耕妇不知织乗马从徒安坐而食踵前途之促促窥陈编以盗窃然而圣主不加诛宰臣不加斥兹非其幸欤动而得谤名亦随之投闲置散乃分之宜若夫商财贿之有亡计班资之崇庳忘已量之所称指前人之瑕疵是所谓诘匠氏之不以杙为楹而訾医师以昌阳引年欲进其豨苓也  

获麟解【`韩愈`】  

麟之为灵昭昭也咏于诗书于春秋杂出于传记百家之书虽妇人小子皆知其为祥也然麟之为物不畜于家不恒有于天下其为形也不类非若马牛犬豕豺狼麋鹿然然则虽有麟不可知其为麟也角者吾知其为牛鬛者吾知其为马犬豕豺狼麋鹿吾知其为犬豕豺狼麋鹿惟麟也不可知不可知则其谓之不祥也亦宜虽然麟之出必有圣人在乎位麟为圣人出也圣人者必知麟麟之果不为不祥也又曰麟之所以为麟者以徳不以形若麟之出不待圣人则谓之不祥也亦宜  

命解【`李翱`】  

或曰贵与富在我而已以智求则得也何命之为或曰不然求之有不得而不求有得之者皆命也人事何为二子出或问曰二者之言其孰是也对曰是皆陷人于不善之言也以智而求之者盗耕人之田者也皆以为命者弗耕而望收者也吾无取焉尔循其方由其道虽禄之千乗之富举而立诸卿大夫之上受而不辞非曰贪也私于已者寡而利于天下者多故不辞也何命之有焉如取之不循其道虽一饮之细也犹不可受况富贵之大耶非亷也利于人者鲜而贼于道者多故弗为也何智之有焉然则君子之术其可知也  

人旱解【`盛均`】  

涒滩歳越垠旷旱塞诸阳迁市不雨祈山川庻神又不雨觞土龙舞巫觋愈不雨或言邦有术人能捕退龙而噪之昔歳尝然农剰其泽及召术人至而旱色如故太守怒亟命擒之术人遁去矣其遗囊有书一幅目曰人旱旱有三曰天旱国旱人旱曷为天旱蹇阳肆凶下土祗慎虽六七歳黎人不饥曷为国旱君道炽灾徳涸仁枯贪风暴气蒸为时疠曷为人旱邦毁其政吏贼其行千里人心燥不为阴夫天旱求诸仁仁洽而时丰国旱求诸徳徳润而泽流人旱求诸政政清而俗阜今货逰于上刑黩于下百姓焦愁结成恨暑所谓人旱者也邦守不清其政而逮龙货雨是犹乗撵适海豢羊望翼于何可冀乎太守得书增怒是歳自正月不雨至于五月明年殍死者数千人而太守亦以财祸  

象刑解【`沈颜`】  

舜禹之代象刑而人不敢犯言象刑者以赭以墨染其衣冠异其服色凡为三等及秦法苛虐方用肉刑锯凿棰扑楚毒毕至而人犯愈多俗益不治其故何也非徒上古淳朴人易为化亦由圣智玄逺深得其理故也夫法过峻则犯者多犯者多则刑者众刑者众则民无耻民无耻则虽日劓之刖之笞之扑之而不为畏也何以知其然邪夫九人冠而一人髽则髽者慕而冠者胜九人髽而一人冠则冠者慕而髽者胜民不知冠之髽之为胜但见众而为慕矣今免者多而刑者少人尚慕其多矣及刑者多而免者少焉以少为胜乎故曰法过峻则犯者多犯者多则刑者众刑者众则民无耻民无耻则虽日劓之刖之笞之朴之而不为畏也凡民之心知恣其所为而不知戒其所失今辱而笞之不足以为法也何者盖笞絶则罪释痛止则耻灭耻灭则复为其非矣故不足以为法也虞舜染其衣冠异其服色是罪终身不释耻毕世不灭岂特巳以为耻也人之见之者皆以为耻也皆以为戒也愚故曰非徒上古淳朴人易为化亦由圣智玄邈深得其理故也  

叛解【`李甘`】  

或曰申恒何雠而叛解曰盗贼富豪雠乎且惏其财而强索之若寃其主也申习盗恒习贼差乎解曰害财曰盗以盗害人曰贼天下有士家之有纻粟也天下有相家之有子弟也申凭叶县非盗与恒惊宰相非贼与或曰有盗一金费十金而可捕为之乎或贼一夫杀十夫而可磔行之乎今三年兵之非十金而捕如费何万人死之非十夫而磔如杀何解曰以金为轻而不捕则穷人家家谋盗矣富人家家遇盗矣以一夫为寡而不磔则壮夫人人为贼矣懦夫人人被贼矣是故尽天下之盗者三年为蚤也胜天下之贼者万人为少也或曰吾闻寡夫重闭盍键乎解曰天雨垣败盗贼乗之门之闭耶曰以彼习叛之巧也赎而吏之何如解曰盗贼欲巧吏不欲扰如赎倡而为妻也为倡且淫为妻且禁乎  

朱氏梦龙解【`刘蜕`】  

吴郡朱氏言昔之夜梦龙入井客之好诞者作佳占以祥朱氏予曰予未尝识周公孔子者也然而使予得梦一丈夫茍冠衣之古者因谓之周公孔子人必知其自欺也未尝识越不知越之城郭宫室途巷茍或梦之未可自知其何城也然则朱氏之所梦入井者朱氏安知其龙乎岂非常见画工者屈其脊拏其爪施甲鬛云气于身则似乎其所入井者邪是朱氏之梦画者也殆非梦龙矣自夏后以来人不见龙然而言龙者信其画而已汉魏之数见者见其画者也薄姬之娠者亦画者也时门之斗者亦画者也史皆谓之龙且明史之妄况朱氏之学妄哉夫龙不轻出又不可亵乎妇人有徳不鬬故知皆非龙也呜呼龙以变化为徳也故孔子曰唯龙也不可知是则徳也而如螾如蠖如蛇如鱼未可知不为龙也或者谓如所画亦可谓之龙也则朱氏所梦曾何龙乎  

学解嘲对书【`沈亚之`】  

客有以今廪食之不充漕挽不胜于弊是劳逺而惰近以为问者余于是发愤数日故缕言而对曰昔汉徙山东豪富兼并之家以奉园邑凡百二十四万户又有南北东西军及匈奴杂冦以国众来归者仰给于汉未闻尝俟漕挽于吴越而后给也今以三十万人食劳输江淮歳贡三十万斛迎流陵险覆船败轭不得十半自渭以东督稽之官凡四十七署署吏不下数百歳费钱十万为大数而部吏舟佣相踰为奸鞭榜流血酸苦之声相闻禁锢连歳不解歳千余人虽赦宥而狱死者不可胜多矣甚非圣人之所以牧人也乃者燕人叛玄宗南巡巴蜀肃宗劳兵于神武乃二驾神游代宗临陜闗中流离羸牛一缰当市钱二百千故有转输之法虽救一时然终转入于祸诚可以痛今虽未可暴去且宜以三辅粟为贡重资于农则耕稼自勤耕稼自勤则甸服无旷土游人矣如此九年之蓄可以储又何劳输挽于逺哉客曰敬闻其言  

相解【`皮日休`】  

今之相工言人相者必曰某相类龙某相类凤某相类牛马某至公侯某至卿相是其相类禽兽则富贵也噫立形于天地分性于万物其贵者不过人焉有真人形而贫贱类禽兽而富贵哉将今之人言其貌类禽兽则喜真人形则怒言其行类禽兽则怒真人心则喜夫以凤为禽耶凤则仁义之禽也以驺虞为兽耶驺虞则仁义之兽也今之人也仁义能符于是哉是以行又不若于禽兽也宜矣哉或曰相者有乎哉曰上善出于性大恶亦出于性中庸之人善恶在其化者也上善出于性若文王在母不忧重耳弱不好弄是也大恶亦出于性若商臣之蜂目豺声必杀其父叔鱼之虎目豕腹必以贿死是也中庸之人善恶在其化者若大舜设化而有苗格仲尼垂谕而子路服是从善而化者也若齐桓公管仲辅之则霸竖貂辅之则乱是从恶而化者也故舜相于尧而天下平禹相于舜而大灾弭咎繇相禹斯为相者也见人知其贤愚见国知其治乱亦相也或曰贤愚者见行事而知也敢问圣人之相人知其有位哉曰尧之于舜任之以天下知其有位也舜之于四凶投之于四裔知其无位也曰茍若是圣人之能相人也是必贤者得其位不肖者不立朝三苗九黎焉得以国飞亷恶来焉得以爵曰有是者其君不能相也将其国之是灭岂暇相人而用哉是则三苗九黎未闻不灭飞亷恶来未闻不诛呜呼圣人之相人也不差忽微不失累黍言其善必善言其恶必恶言其胜任必胜任今之人不以是术行其心区区求子卿唐举之术居其穷处其困不思以道逹不思以徳进言其有位必翻然自负坐白屋有公侯之姿食藜羮有卿相之色盖不能自相其心者也或有士居穷处困望一金之助已有没齿之难有妄诞之人自称精子卿唐举之术取其金则易于反掌耳有能以圣贤之道自相其心哉呜呼举世从之吾独戾也其不胜眀矣  

## 文章辨体彚选卷四百三十六

（明）贺复征 编  

○解二  

碑解【`宋孙何`】  

进士鲍源以文见借有碑二十首与之语颇熟东汉李唐之故事惜其安于所习犹有未变乎俗尚者作碑解以贶之碑非文章之名也盖后人假以载其铭耳铭之不能尽者复全之以序而编录者通谓之文斯失矣陆机曰碑披文而相质则本末无据焉铭之所始盖始于论譔祖考称述器用因其镌刻而垂乎鉴诫也铭之于嘉量者曰量铭斯可也谓其文为量不可也铭之于景锺曰锺铭斯可矣谓其文为锺不可也铭之于庙鼎者曰鼎铭斯可矣谓其文为鼎不可也古者盘盂几杖皆有铭就而称之曰盘铭盂铭几铭杖铭则庶几乎正若指其文曰盘曰盂曰几曰杖则三尺童子皆将笑之今人之为碑亦犹是矣天下皆踵于失故众不知其非也蔡邕有黄钺铭不谓其文为黄钺也崔瑗有座右铭不谓其文为座右也檀弓曰公室视丰碑三家视桓楹释者曰丰碑斲大木为之桓楹者形如大楹耳四植谓之桓丧大记曰君葬四綍二碑大夫葬二綍二碑又曰凡封用綍去碑释者曰碑桓楹也树之于圹之前后以绋绕之间之辘轳挽棺而下之用綍去碑者纵下之时也祭仪曰祭之日君牵牲既入庙门丽于碑释者曰丽系也谓牵牲入庙系着中庭碑也或曰以纼贯碑中也聘礼曰宾自碑内听命又曰东面北上碑南释者曰官必有碑所以识日景引阴阳也考是四说则古之所谓碑者乃葬祭飨聘之际所植一大木耳而其字从石者将取其坚且久乎然未闻勒铭于上者也今丧葬令其螭首龟趺洎丈尺品秩之制又易之以石者后儒所增耳尧舜夏商周之盛六经所载皆无刻石之事管子称无懐氏封泰山刻石纪功者出自寓言不足传信又世称周宣王搜于岐阳命从臣刻石今谓之石鼓或曰猎碣洎延陵墓表俚俗目为夫子十字碑者其事皆不经见吾无取焉司马迁着始皇本纪着其登峄山上会稽甚详止言刻石颂徳或曰立石纪颂亦无勒碑之说今或谓之峄山碑者乃野人之言耳汉班固有泗水亭长碑文蔡邕有郭有道陈太丘碑文其文皆有序冠篇末则乱之以铭未尝斥碑之材而为文章之名也彼士衡未知何从而得之由魏而下迄乎李唐立碑者不可胜数大抵皆约班蔡而为者也虽失圣人述作之意然犹髣髴乎古迨李翱为商愍女碑罗隠为三叔碑梅先生碑则所谓序与铭皆混而不分集列其目亦不复曰文考其实又未尝勒之于石是直以绕绋丽牲之具而名其文戾孰甚焉复古之事不当如此贻误千载职机之由今之人为文揄扬前哲谓之赞可也警策官守谓之箴可也针砭史阙谓之论可也辨析政事谓之议可也祼献宗庙谓之颂可也陶冶性情谓之謌诗可也何必区区于不经之题而専以碑为也设若依违时尚不欲全咈乎譊譊者则如班蔡之作存序与铭通谓之文亦其次也夫子曰必也正名乎又曰名不正则言不顺君子之于名不可斯须而不正也况厯代之误终身之惑可不革乎何始寓家于颍以渉道犹浅尝适野见荀陈古碑数四皆穴其上若贯索之为者走而问故起居郎张公观公曰此无足异也盖汉实去舜未逺犹有古丰碑之象耳后之碑则不然矣五载前接栁先生仲涂仲涂又具道前事适与何合且大噱昔人之好为碑者久欲发挥其说以诒同志自念资望至浅未必能见信于人又近世多以是作相髙而夸为大言茍从而明之则谤将丛起故蓄之而不发以生力古嗜学偶泥于众好其兄又于何为进士同年故为生一二而辨之噫古今之疑文章之失尚有大于此者甚众吾徒乐因循而惮改作多谓其事之故然生第勉而思之则所得不独在于碑矣  

刘景烈字解【`刘敞`】  

刘侯外戚公子也而过人者三其弓七钧而射百步末可以毙牛兵无长短剑无单复应敌施巧倐忽不可知如神居士大夫间而恂恂不失节似儒者予是以嘉之夫士有英迈之气而非功名之时则略为不用资功名之时而无信任之势则效为不见今刘侯其天材多矣又有肺腑之亲而四方边塞尚多恣睢者设使因其时奋其气功名岂遂少哉而久处未试予是以惜之它日因燕饮酒言曰吾名永年而字昌龄以为释可也以为训则不可幸有以易之予曰然使贵而可以永年则安有齐梁之君使富而可以永年则安有范中行之臣齐梁之贵范中行之富而忽然不闻彼可以永年者安在哉在功名而已矣天地无穷而人之生有涯以夫有涯逰无穷之中而无以自别也蠢然作蛰然止则已矣虽万物何辨焉嗟乎此智勇士捐筋力忘利害而不顾以求就功名者也故一托于义而终身安之金石象其声丹青状其貌简策叙其实若是可以永年矣字子以景烈如何座客相和唱善刘侯拜且谢曰谨受教请铭之心不敢须臾忘因序其语授之  

魏梁解【`欧阳修`】  

予论正统辨魏梁不为伪议者或非予大失春秋之旨以谓魏梁皆负簒弑之恶当加诛絶而反进之是奬簒也非春秋之志也予应之曰是春秋之志耳鲁桓公弑隠公而自立者宣公弑子赤而自立者郑厉公逐世子忽而自立者卫公孙剽逐其君衎而自立者圣人于春秋皆不絶其为君此予所以不黜魏梁者用春秋之法也魏梁之恶三尺童子皆知可恶予不得圣人之法为据依其敢进而不疑乎然则春秋亦奬簒乎曰惟不絶四者之为君于此见春秋之意也圣人之于春秋用意深故能劝戒切为言信然后善恶明夫欲着其罪于后世在乎不没其实其实尝为君矣书其为君其实簒也书其簒各传其实而使后世信之则四君之罪不可得而揜耳使为君者不得揜其恶则人之为恶者庶乎其息矣是谓用意深而劝戒切为言信而善恶明也凡恶之为名非徒君子嫉之虽为小人者亦知其可恶也而小人常至于为恶者盖以人为可欺与夫幸人不知而可揜耳夫位莫贵乎国君而不能逃大恶之名所以示人不可欺而恶不可揜也就使四君因圣人诛絶而其恶彰焉则后世之为恶者将曰彼不幸遭逢圣人黜絶而不得为君遂彰其恶耳我无孔子世莫我黜则冀人为可欺而恶可揜也如此则侥幸之心启矣惟与其为君使不得揜其恶者春秋之意深也桀纣不待贬其为王而万世所共恶者也今匹夫之士比之颜闵则喜方之桀纣则怒是大恶之君不及一善之士也春秋之于大恶之君不诛絶之者不害其褒善贬恶之旨也惟不没其实以着其罪而信乎后世与其为君而不得揜其恶以息人之为恶能知春秋之此旨然后知予不黜魏梁之是也  

解疑  

或议涪翁御奴婢不用鞭挞能慈而不能威涪翁笑曰奴婢贱人不过为恶而诈善慢令而诈恭当其见效在前虽我亦不能不怒退自省不肖之状在予躬者甚多方且自鞭其后又何暇舍巳之沐猴而治人之沐猴哉或曰孔子曰小惩而大戒小人之福然则非与涪翁曰然有是言也不曰不教而诛谓之虐不戒视成谓之暴慢令致期谓之贼乎今之用鞭挞者有能离此三过者乎昔陶渊明为彭泽令遣一力助其子之耕耘告之曰此亦人子也善遇之此所谓临人而有父母之心者也夫临人而无父母之心是岂人也哉是岂人也哉  

儒解【`明王祎`】  

有用之谓儒世之论者顾皆谓儒为无用何也曰非论者之过也彼所谓无用诚无用者也而吾所谓有用者则非彼之所谓无用矣夫周公孔子儒者也周公之道尝用于天下矣孔子虽不得其位而其道即周公之道天下之所用也其为道也自格物致知以至于治国平天下内外无二致也自本诸身以至于征诸庶民建诸三王本末皆一贯也小之则云为于日用事物之间大之则可以位天地育万物也斯道也周公孔子之所谓儒者也周公孔子逺矣其遗言固载于六经凡帝王经世之略圣贤传心之要粲然具在后世儒者之所取法也不法周公孔子不足谓为儒儒而法周公孔子矣其不可谓为有用乎噫斯吾之所谓儒者也其果世之所谓无用者乎且世之所谓无用者我知之矣缝掖其衣髙视而阔步其为业也呫毕训诂而已耳缀缉辞章而已耳问之天下国家之务则曰我儒者非所习也使之涉事而遇变则曰我儒者非所能也嗟乎儒者之道其果尽于训诂辞章而已乎此其为儒也其为世所诋訾而蒙迂阔之讥也固宜谓之为无用固诚无用矣而又何怪焉姑孰潘君章甫儒之有用者也自为右史即以嘉言谠论上简主知厯佥湖广淛东宪所至赫赫有政誉用是入中书为参议遂拜江西按察使夫陪钧轴总宪度国家之任莫重焉而君则迭任之此其为有用夫人之所知也抑余之所知固有大于是者周公孔子之道吾将望之儒者之效庻几赖以暴白于天下宁如今日所见而已乎虽然有用之用难矣而无用之用亦不易也若余者盖业于无用之用流于迂阔不能以自返者也君盍有以教我乎哉余尝执笔继君后知之也深故于其行解儒以为赠  

八蜡解【`程敏政`】  

郊特牲曰天子大蜡八主先啬而祭司啬也祭百榖以报啬也享农及邮表畷迎猫虎祭坊与水庸先啬神农也主之者尊之也司啬农官也百谷百榖之神也农先农也邮表畷田舍也猫虎驱鼠及豕坊以畜水庸以行水皆有功于田者也所谓报啬者申上文祭百谷之义也所谓仁之至义之尽使之必报之者启下文迎猫虎之词也所谓土反其宅水归其壑昆虫毋作草木归其泽者所祝之词也然则先啬一司啬二百榖三农四邮表畷五猫虎六坊七水庸八陈氏合坊庸为一分猫虎为二舍百榖而增昆虫误矣王肃又分猫虎为二虽去昆虫而遗百榖亦未之尽惟横渠先生有曰百榖八也昆虫为害者不当祭斯为得之  

李淑人大节解【`李攀龙`】  

中丞霍公大母李年二十余抚遗孤焉既赠太淑人掩于帝恩其大节无以自达于上乃中丞状之曰勤瘁忧苦精白贞纯是先大母之徳也余惟八者备矣屹屹乎大节者哉方其夫永絶弱子在抱亟低徊于一往而藐诸之谓何跂予望之中废不可知若将置焉而施复是顾业以黾勉孰与劾以大毕之为成仁也量力计期此伏彼起盖有日月可处而我未之即安者匍匐拮据不与焉勤矣惟兹孑遗茕茕在疚疢疾用勚忉怛为劳即庶几将来瘏痡甚矣而逝者不返终身病之奚必残形相拒毁体示絶始为惨哉瘁矣壅阏閟恤癙忧以痒如在晦冥视听玄黝虽犹托于世未亡人耳百尔纷纭藏之地下独其所为喘息相属者细若气微若声不可以已是重畜也忧矣可以已则舍生以之不可以巳斯生而有所不得舍也难乎其为心矣预防以自困致虑以自危既秀方实植微壮长有不在我者而志每穷焉以邀惠逝者拂乱烦寃甘此荼毒苦矣立孤难于殉葬善后优于躯命二伦是经大义以辨非托于难以窃便非假于优以茍存夫妇母子无遗憾焉精矣盖亦其质固有之既自不饬亦自不渝不然捐躯徇葬本以为洁而益视其华犹可物采非素以为行也光昭有家冺于无迹犹曰伦足以窃便义足以茍存云尔恬淡是常不以作色白矣据其所不得于舍生之心与其每穷焉之志如天地定分之不可易如山河定位之不可移殉葬自章捐躯自正沟渎之谅匹夫一朝举之矣又不然非其此之勤瘁不将以捐之幽苦不将以挠之乎贞矣激于始絶而裒于巳事与舍生而身亡均之失其半矣此夫各成其信非以为名而意自惬不解于慈非以为功而理自全故至于今无间然矣岂其习而便岂其守而存卒之自是自致厥美不遗纯矣屹屹乎大节也哉喘息相属命脉以文神明之胄后世少复余犹及见中丞为御史时主课天下郡国上计吏风裁卓然廷尉中丞少司马司冦徧厯三台大绩益着于太淑人有余烈矣勤瘁忧苦精白贞纯具大臣之道焉有味乎其言之也  

井田解【`徐渭`】  

自禹治水后九州岛诸大水不大泛溢决徙者盖田以井故也田井间之水自遂而沟而洫而浍沟广深各四尺洫广深各倍之盖取其细流以泽田而水势之分千条万派如髪之析而约于梳齿无■〈月直〉腻不通之患废井田而为阡陌则凡向所析之细流尽并而为陆矣犹髪之旧析于梳齿者今还束而髻之其势并其力自悍安得不决且徙又当其始沟洫而浍也田上之由行自径而畛而涂而道径可走牛马畛容大车涂容乗车一道容乗车二而四方辇轮并得直抵畿辅井废而陆以田则由行车辇未免避田避田则四方道里始不胜其纡曲倍日月费旅给故井田费不特妨水且妨陆矧曰无以限戎马邪  

闲闲子解【`张鼐`】  

闲闲子性钝喜读书材拙喜著述善病而臞喜接引宾客谈文章性命之事弟子爱闲闲子者进而规曰盍枯坐而冥心絶轨迹而塞兊以护其气乎闲闲子佩其言扁其室曰闲而报以闲之说也人之生也轮输毂转殆未有停机焉天道之生而藏也地道之潮而汐也人道之动而静也往而新运而不积新故生不积故闲矣流水之涓涓汩汩而常清也潴而蓄之有不终日腐者几希人自生而即渉于动矣动而静故静不可见而动也善所谓人生而静天之性也今人但知枯坐之为静冥心之为安絶轨迹而塞其兊之为暇也夫安知不枯坐之静不冥心之安不絶轨迹塞兊之暇乎且人之灵心必有所寄不寄之于诗书文章谈论则必转而他寄焉夫他寄者膻逐之场而浊淖之府也酒食醉饱之余而博奕筹算之事也爱其生而生残厚其身而身殃吾安知挟册者之不犹贤于博塞以逰者乎今夫心王种也王种无为亦必寄其权于公孤宰执而无为之体安若其无所寄而宦官宫妾必有乗其间而窃之者矣故王种之寄于臣种也臣种亦王种也心官之寄于诗书文章谈论也诗书文章谈论皆闲心也无劳尔形而不能不用形无揺尔精而不能不用精不用其形不用其精则其为人也同于枯鱼夫形色者有尽之物也而天性者不蚀之根也天性闲则形色泰矣天性不劳且疲即形色不妨日运动矣故曰制而不着放而不动处喧无恶渉事无恼夫无事者读书之诀也明诸心者著述之妙道也眼前无一不善人者宾客友朋皆足生我也此其为闲也不既多乎镜随物现形而镜不劳镜闲而形自忙也晴空无尘而逰云之往来无碍晴空闲故能为逰云受也吾是以称闲闲子嗟乎大鹏飞以六月息而闲易曰君子以自强不息而闲夫知不息了义者可以言六月之息矣然则闲闲子即读书著述谈道论文其亦真闲人也已可以养生可以尽年作闲闲子解  

## 文章辨体彚选卷四百三十七

（明）贺复征 编  

○喻  

喻古之法【`唐卢硕`】  

轩昊之代君为心兆民为百骸尧舜之代君为目兆民为物三代之时君为医兆民为疾五伯之治君为工兆民为材二汉之时君为堤兆民为水夫心治则百骸从视明则众物露医善诊则疾不弥渐工善度则木无弃材故委心乃无为轩昊之治自治也任目必有待尧舜之治求治也医不全则生死危三代之治存乎仁工不审则曲直乖五伯之治资于智迨斯已降民为水矣政为堤矣堤之不完水漂邑矣寖乎曹马乃成壊衰焉嘘民不可使为水水而堤之困矣然则轩昊诚尧舜明三代仁五伯智二汉法禁人之叛也禁之以致君为敌兆民有冦雠焉  

日喻【`宋苏轼`】  

生而眇者不识日问之有目者或告之曰日之状如铜盘扣盘而得其声他日闻钟以为日也或告之曰日之光如烛扪烛而得其形他日揣钥以为日也日之与钟钥亦逺矣而眇者不知其异以其未尝见而求之人也道之难见也甚于日而人之未习也无以异于眇达者告之虽有巧譬善导亦无以过于盘与烛也自盘而之钟自烛而之钥转而相之岂有既乎故世之言道者或即其所见而名之或莫之见而意之皆求道之过也然则道卒不可求欤苏子曰道可致而不可求何谓致孙武曰善战者致人不致于人孔子曰百工居肆以成其事君子学以致其道莫之求而自至斯以为致也欤南方多没人日与水居也七歳而能涉十歳而能浮十五而能没矣夫没者岂茍然哉必将有得于水之道者日与水居则十五而得其道生不识水则虽壮见舟而畏之故北方之勇者问于没人而求其所以没以其言试之河未有不溺者也故凡不学而务求道皆北方之学没者也昔者以声律取士士杂学而不志于道今者以经术取士士求道而不务学渤海吴君彦律有志于学者也方求举于礼部作日喻以告之  

溪喻【`明方孝孺`】  

金华俞君子严受学于太史公将归余送之溪梁之上指水而告之曰子知溪流之不息乎其为地卑也其为量有容也其为源深且逺也兹其所以不息也九仞之冈其形崭然其势巍然时雨过之如走建瓴不逾时而失之矣瓮盎之器大者受石小者受斗石满斗盈欲加涓滴则旁出而横溢矣蹄涔断潢行潦是资雨霁潦干则枯涸继之矣斯三者以其为地髙为量狭而无其源也夫学亦何以异于此乎以孔子上圣之资犹且学乎诗书易礼至于耄老而不敢怠知学之不可无源也当世之人无足与侔矣而犹问乎老聃问于师襄问于郯子问于太庙之有司见妇人哭则问之见习水之丈人则问之其于人无所不问岂人之智有过于孔子哉知学之不可自狭也至于徳已成矣足以比尧舜而友周公矣人称之为圣则惊骇叹息而不居而顾自拟于老彭之好古左丘明之知耻人问之农则曰不如农问之圃则曰不如圃与三人行则以为必有我师其自卑下者又何如哉此孔子所以为圣也夫人之患莫过于自髙莫甚于自狭而莫难乎不得其源源乎周公孔子之道则固终身资之而无穷用之生民而有余矣茍他求焉吾未见其不涸也广其中惟众之容充其内不拒乎细于学庶乎有得矣自贵而贱人自盈而拒物吾未见其善学也歉然而若虚凝焉而若愚戚戚焉如恐不及而失其涂学而有得焉庶乎可守矣嗜名而务耀衒智而自材吾未见其能至也呜呼之水未足以喻乎道取其类而已子其观乎海哉烁之以九年之旱而不见其涸灌之以百川之流而不见其盈舟檝载之而不重蛟龙龟鱼鲲鹏虾蟹巨细并育乎其中而不以为功然海之致此者其为地卑其为量有容其源深且逺亦无异乎溪之为也呜呼子其去而益浚其源哉无若冈之髙也无若瓮盎之狭也卑取而广容得之勿以为足守之益致其恭太史公之为教若是而已矣虽孔子之道亦若是而已矣子其行哉余深有望于子  

○难  

难蜀父老【`汉司马相如`】  

汉兴七十有八载徳茂存乎六世威武纷纭湛恩汪濊羣生沾濡洋溢乎方外于是乃命使西征随流而攘风之所被罔不披靡因朝冉从駹定莋存卭畧斯榆举苞蒲结轨还辕东乡将报至于蜀都耆老大夫荐绅先生之徒二十有七人俨然造焉辞毕因进曰盖闻天子之于夷狄也其义覊縻勿絶而已今罢三郡之士通夜郎之涂三年于兹而功不竟士卒劳倦万民不赡今又接以西夷百姓力屈恐不能卒业此亦使者之累也窃为左右患之且夫卭莋西僰之与中国并也厯年兹多不可记已仁者不以徳来强者不以力并意者其殆不可乎今割齐民以附夷狄敝所恃以事亡用鄙人固陋不识所为使者曰乌谓此耶必若所云则是蜀不变服而巴不化俗也余尚恶闻若说然斯事体大固非观者之所觏也余之行急其详不可得闻已请为大夫粗陈其畧盖世必有非常之人然后有非常之事有非常之事然后有非常之功非常者固常人之所异也故曰非常之原黎民惧焉及臻厥成天下晏如也昔者鸿水沸出泛滥衍溢民人登降移徙﨑岖而不安夏后氏戚之乃堙鸿源决江疏河洒沈澹菑东归之于海而天下永宁当斯之勤岂惟民哉心烦于虑而身亲其劳躬傶骿胝亡胈肤不生毛故休烈显乎无穷声称洽乎来兹且夫贤君之践位也岂特委琐握■〈齿〉拘文牵俗循诵习传当世取说云尔哉必将崇论闳议创业垂统为万世规故驰骛乎兼容并包而勤思乎参天贰地且诗不云乎普天之下莫非王土率土之滨莫非王臣是以六合之内八方之外浸淫衍溢懐生之物有不浸润于泽者贤君耻之今封疆之内冠带之伦咸获嘉祉靡有阙遗矣而夷狄殊俗之国辽絶异党之域舟舆不通人迹罕至政教未加流风犹微内之则犯义侵礼于边境外之则邪行横作放弑其上君臣易位尊卑失序父兄不辜幼孤为奴系缧号泣内向而怨曰盖闻中国有至仁焉徳洋而恩普物靡不得其所今独曷为遗已举踵思慕若枯旱之望雨戾夫为之垂涕况乎上圣又恶能已故北出师以讨强胡南驰使以诮劲越四面风徳二方之君鳞集仰流愿得受号者以亿计故乃闗沫若徼牂牱镂灵山梁孙原创道徳之涂垂仁义之统将博恩广施逺抚长驾使疏逖不闭阻深闇昧得耀乎光明以偃甲兵于此而息诛伐于彼遐迩一体中外禔福不亦康乎夫拯民于沉溺奉至尊之休徳反衰世之陵迟继周氏之絶业斯乃天子之急务也百姓虽劳又恶可以已哉且夫王者固未有不始于忧勤而终于佚乐者也然则受命之符合在于此矣方将増太山之封加梁父之事鸣和鸾扬乐颂上咸五下登三观者未覩指聴者未闻音犹鹪鹏已翔乎寥廓而罗者犹视乎薮泽悲夫于是诸大夫茫然丧其所懐来而失厥所以进喟然并称曰允哉汉徳此鄙人之所愿闻也百姓虽劳请以身先之敞罔靡徙因迁延而辞避  

颜率求鼎难【`明宋濓`】  

秦兴师临周而求九鼎周王患之以告颜率颜率曰大王勿忧也臣请正大义以却其军率乃诣秦军长揖言曰周之与秦势虽若敌国其分则君臣也率闻君伐臣则有之矣自非弑逆未闻以臣伐君也不知君之兴师而涉邦畿也何故天子谨使使臣问诸左右秦君曰无他异也寡人窃闻九鼎四海之异宝也诚愿得一观焉然恐周之执事不察敝国之情乃盛陈师卫以备不虞耳寡人人臣也岂敢称乱率曰率意君忘其为人臣也今幸勿忘甚善率尝适蔡蔡人有事其主者其主有龙渊之剑蔡人持仞与戟逐而夺之或谏曰此汝主也汝何得乃尔独弗畏不义之名乎蔡人曰吾见龙渊不见主也彼犹不见主故肆行而无忌惮君今知为人臣而兴师求九鼎焉何也君不闻齐晋之事也齐地方千里带甲数十万天王尝赐太公履东至于海西至于河南至于穆陵北至于无棣五侯九伯皆得专征迨桓公之兴平宋折郑帖服荆楚威行诸侯天下莫强焉尚款款以尊周为事未尝敢求九鼎也晋地亦方千里带甲亦数十万犄以太行之高起以首阳之雄迤以黄河之深靡以大陆之广所谓表里山河之固晋实有之文公藉累世之盛侵曹伐卫大战于城濮而楚师败绩列国畏威无敢不从然犹一曰尊王室二曰尊王室亦不敢求九鼎也今君欲行霸术不思法桓文而首尾不轨是圗率恐诸侯有以议君也且君有不义者三以臣帅兵而刼天子不义一也鼎乃先王重器而敢睥睨之不义二也肆虎狼之威志在丘墟宗庙不义三也六国怨秦之虐日夜共谋洹水之上恨无其名以兴师设知君有尔韩必遣三将军出宜阳赵卫与韩唇齿之邦必注强弓跖劲弩助之燕虽稍弱势不能以独宁四国合一精兵当不下三百余万齐为山东大国亦必驱其众西向崤函楚见诸侯并起其雄吞之志益暴又必急趋捣武关君虽有百二之险举六豹而噉一牛不至血肉狼藉不止也率窃为君危之夫鼎者又以昭夫徳也茍无其徳虽得之必亡之昔夏之盛也贡金九牧铸鼎象物百物而为之备使民知神奸用能协于上下以承天休桀有昏徳鼎迁于商商纣暴虐鼎迁于周周徳虽衰天命未改君尚可力求之耶楚荘之强君之所闻也因伐陆浑之戎遂来问鼎之轻重王孙满一言郄之輙俛首莫敢吐气者岂力有不足哉诚畏负不义之名也君世有功于天王今其所为可不如蛮荆之长乎为君之计莫若告于众曰寡人不敏昧厥君臣大分帅尔有众欲观鼎于周周之大夫弗以寡人为不谷肫肫然喻之寡人虽至愚亦已藏之中心矣尔众宜解甲韬戈从寡人寡人幸至于庙当举觯自罚复告于太史书之以明寡人之过君能如此则改过不吝之成汤又见于今日也君徳孰加焉秦君闻之赧然谢颜率曰子之言良是也即日罢兵西迁【`鼎周鼎也故借周天子立论`】为说者曰秦师求鼎之事虽急使率以是大义折之秦纵暴必能退师初不待陈臣思将兵以救之也既不能然复以八十一万人挽鼎诳齐率真小人哉呜呼大义不明久矣岂独率一人之为然哉呜呼大义不明久矣  

○考证  

律尺考【`明王廷相`】  

古人制尺以调律累黍以定尺然随代变易讫无定凖汉志云律本起于黄钟之长以羊头山秬黍中者一黍之广度之九十黍为黄钟之长盖以黍约一分九十黍九寸律也此必上古以来有所传授故厯代因之以定律尺之度周礼考工记于案言十有二寸于镇圭言尺有二寸又言桓圭九寸是周人以十寸为尺矣故厯代以周尺为古尺汉有刘歆铜斛尺蔡邕铜钥尺建武铜尺汉官尺魏杜夔尺晋父玉尺梁表景尺晋始平古铜尺汲塜玉律尺钱乐之浑仪尺隋开皇水尺官尺后魏元延明尺梁刘曜土圭尺五代王朴律准尺宋和岘尺太府布帛尺李照尺胡瑗阮逸尺繇是观之尺随代更律随尺异虽有慕古之君出而正之总然不能归一岂非神理难诠器数易拘耶按晋荀朂依周礼制尺谓之晋前尺与刘歆铜斛尺建武铜尺祖冲之铜尺汲塜玉律尺其度皆合隋意以其与周尺同因以校诸代之尺田父玉尺梁表尺加朂尺七厘汉官尺加朂三分三厘始平铜尺杜夔尺加朂四分浑仪尺加朂六分四厘蔡邕铜钥尺加朂一寸五分八厘元延明尺加朂五分八毫开皇水尺加朂一寸八分六厘刘曜土圭尺加朂一寸五分夫史臣称朂推考百代之法术极精密及阮咸聴其所造之乐则又以锺律声高乐音哀思及得始平古铜尺果长朂所造四分是岂可以朂所造独是而诸代尽非乎宋仁宗朝诏丁度详定邓保信等所定律尺则以和岘之景表尺为长王朴律凖尺比汉钱尺长二分比景表尺短四分有竒胡阮保信及李照所用太府寺布帛尺其制弥长去古弥逺不可依用乃再造景表尺上之而高若诺卒用汉钱尺依隋书定十五尺藏于太常寺夫宋祁以胡瑗所造锺律与古法相合隋唐以来诸儒皆不及瑗而高若诺则以为不可依用然则锺律尺度之中将何所据而为定依乎夫器有形而易拘者也声无形而难调者也以为挍黍则黍有大小之异累有长广之殊黍不可尽信矣以为定于人之声则喉有长短之不齐音有清浊之各异声不可以尽依矣故厯代以来尺之长短杳无定凖乐之高下茫无定声拟议之纷纭卒莫能决嗟乎形质难均物情自然是以圣人制度立法存其大槩要在聪明察之尔今之制律者必曰累黍定尺固无恰好符契之妙若曰弃黍为尺亦无特契之理予谓先守累黍之法以为律尺大分资藉之地后参古人耳聴心会之术以为考声命尺之本庶几所谓元声者必于此而得之不然止据区区累黍之法以为定尺之要恐未免毫厘之差遂至千里之谬又何望夫夔旷之阃域也哉  

岁差考【`王廷相`】  

岁差法尧时冬至躔在虚一度夏至在栁十四度春分在胃十二度秋分在氐十度至唐开元大衍厯冬至日躔在斗十度夏至在井十度春分在奎七度秋分在轸十四度宋统元厯冬至在斗二度夏至在井六度春分在奎初度秋分在轸七度此厯代之厯可验者如此然虽有进退其度不出一舎前后盖天运星行动体也未免或前或却小有不齐厯家步算乃死法耳安得与天相符故曰岁差后世随时占候修改求与天合又不得不然也汉自邓平改厯之后洛下闳谓八百年当差一度当时史官考诸上古中星知太初厯已差五度而闳未究盖古之为厯未知有岁差之法其论冬至日躔之宿一定而不移不知天日会道不得均齐余力积久度数必爽今岁之日躔在冬至者视去岁冬至之躔常有不齐之分至晋虞喜始觉其差乃以天为天岁为岁立差法以追其变而算之约以五十年日退一度然失之太过宋何承天倍增其数约以百年退一度而又不及至隋刘焯取二家中数以七十五年为近之然亦未甚宻至唐僧一行乃以大衍厯推之得八十三年而差一度自唐以来厯家皆宗其法【`大衍法有云日躔一岁行周天度未变而日已至故每岁有不及之分约天一度为三千四十分计一岁不及之分三十有六大积而至于八十三年则差三千四十分为差一度矣`】然犹未至也至元朝郭守敬算之约六十六年而差一度算已徃减一算算将来加一算而岁差始为精宻至今三百余年台官推演又多不合天道识者徃徃奏请再改厯元以正岁差嗟乎天动物也进退盈缩未免小有不齐一定之法不可拘也刘焯取虞何二家中数定以七十五年当时善矣至唐而复差僧一行以八十三年时谓合天矣至宋元之交而复差许衡郭守敬定以六十六年当时以谓精矣至今又复有差然则一定之法顾可拘执也哉况法亦自有权宜者如定岁之法四朞余一日之数分于四朞则二至之定每疑于丝忽之间须酌量以定无常凖者定日之法一日变为九百四十画者以气朔有不尽之数难分也每月三十日一气盈四百一十一画二十五杪一朔虚四百四十一画积盈虚之数以成闰故定朔必视四百四十一画之前后以为脁朒故定朔每疑于一画之间要亦须酌量以定无常凖者如日月交食之法时刻分杪最为精微及至半杪难分之处亦须酌量以定无常凖焉夫至之丝忽朔之一画食之半杪积之岁久则皆差失不合原算矣以天道不齐之动加以岁久必差之法欲守一定之算夫安可得是故随时考验以求合于天此为至当尧时冬至在虚于今岂可固执也哉  

圣裔考【`程敏政`】  

先圣之后凡嗣爵奉祀者谓之大宗子宗法在礼不可不慎重而考诸史籍则因袭之间尚有可议盖自先圣一传而泗水侯再传为沂国公沂国五传生顺仕魏以孔子后封鲁国文信君盖圣裔之受封始此顺生三子长曰鲋秦封鲁国文通君又为陈王博士次曰腾为汉长沙王太傅次曰树而鲋腾之后分为两宗鲋六世生何齐成帝时梅福上书言孔子殷人宜封其后以奉汤祀遂封何齐为殷绍嘉侯寻进爵为公地满百里此一宗也腾四世生霸元帝时赐号褒城君奉孔子祀此一宗也然则绍嘉公乃大宗褒城君乃小宗何齐生安光武时嗣爵又进封宋公为汉宾位诸侯上霸三世生均平帝元始初进封褒城侯均再世生损和帝永光中徙封褒尊侯至献帝初国絶盖两宗至于汉亡俱失传矣魏文帝黄初中复求先圣之后得议郎羡赐爵宗圣侯传再世生震晋武帝太始初改封奉圣亭侯震再世生懿随元帝南渡居会稽孔氏自此复分南北两宗懿生鲜宋文帝元嘉八年以罪夺爵十九年以隠之嗣隠之复以子不道失爵二十八年以恵云嗣又以重疾失爵孝武大明二年以迈嗣迈传其子莽亦以罪失爵此南宗也后魏时求先圣之后得二十七世孙乘以为崇圣大夫孝文太和中改封其子珍为崇圣侯珍三世生渠北齐文宣帝改封恭圣侯入后周宣帝进封邹国公渠再世生嗣哲隋炀帝时改封绍圣侯此北宗也然则从元帝南渡者为大宗受北魏所封者为小宗南北两宗至于隋亡又并失传矣唐太宗贞观十一年始得先圣之后徳伦赐爵褒圣侯徳伦再世生燧之玄宗开元中进封文宣公传七世生光遭五季之乱失爵为泗水令有洒扫户孔未欲冒袭封尽杀诸孔氏光妻生子仁玉方九月遂秘养之后周时乃得嗣爵入宋而卒至太平兴国中复召仁玉之子宜嗣封宜再世生圣佑无子以弟宗愿嗣仁宗嘉佑中以祖谥不可加后人改封衍圣公宗愿传若蒙哲宗元佑初改封奉圣公若蒙坐事废以弟若愚嗣复为衍圣公若愚传其子端友从高宗南渡居衢州孔氏自此又分南北两宗端友传四世生洙以宋亡失爵此南宗也伪齐刘豫自济南僣位得先圣四十九世孙璠赐爵衍圣公豫废金因之璠三传生元措金末崔立作乱降元遂并俘元措以去此北宗也然则从高宗南渡者为大宗受刘豫所封者为小宗矣元措入元而卒无子乃召洙俾嗣爵固让归衢州仁宗延佑四年召中书定议先圣五十三世孙当嗣封者遂得元措宗人思晦以闻思晦受爵以卒因子贵追封鲁郡公盖今之为大宗子者皆思晦之后矣夫宗礼先王之所制盖以正天下之大伦而絶争端者也先圣定礼乐以为万世法而况其后人奉世祀可不慎乎夫以魏唐之初其所封者史既不载其世次而凡在北宗者又皆出于一时之访求乃以之当大宗子之责亦异乎先圣之礼矣必不得已则南宗犹为近之盖南宗出于当时嗣爵之人而北宗则其疎且逺者或乃以去宗国为南宗之罪以守林庙为北宗之贤则又有大不然者焉以史考之凡出于北宗者实皆逃难四出流落民间非真有仗义守礼之心效死而不去者也然则取此去彼又岂大公至正之道哉矧北宗祖璠始受逆豫之命而终于元朝所谓因袭之间尚有可议者凡以此而已作圣裔考  

欧史十国年谱备证【`徐一夔`】  

五季时十国称帝改元者七荆楚吴越常行中国年号欧阳公五代史着十国世家年谱于吴越云闻之故老亦尝称帝改元而求事迹不可得独得其封落星石为宝石山制书称宝正六年辛夘始信其改元欧史所据者以此所以不他见者疑其年号止行于国中而不行于外国后并讳之至正中余避乱海宁州之东有许姓者尝辟巨室得古墓一内有志砖盖钱氏将许俊墓也俊年十八从军以骁勇有战功累官至节度使都押牙兼御史中丞宝正三年卒塟于此所载年月甚明此又钱氏改元之一证也惜乎欧公未之见尔镠殄巢杀宏诛昌以有两浙之地又贡献中朝不絶若无称帝改元事当唐明宗即位之初安重诲用事镠致书重诲涉谩重诲大怒会使臣乌昭遇韩玫使镠还朝玫诬昭遇称臣舞蹈重诲遂奏削镠王爵镠盖有激而然而镠卒之岁实为明宗改元长兴之壬辰则宝正六年之明年也重诲被杀当长兴二年夏而元瓘自陈复镠王爵则在重诲既死之后改元瓘袭位不复改元其事可见已以余观之镠自梁末帝贞明二年加天下兵马都元帅开府直官属唐荘宗入洛以厚献故得赐玉册金印自称吴越国王更名所居曰宫殿官属皆称臣遣使封拜海中诸国君长至如俊者以分言之一陪臣尔亦授前项职名俨然行帝者事矣奚待重诲见絶而然欧公去五代未逺故老所传盖可信也当时十国皆非中国有镠之称帝改元与否亦不足较苐录所见以备欧史之一证云尔  

## 文章辨体彚选卷四百三十八

（明）贺复征 编  

○评  

太史迁秦纪评【`汉班固`】  

孝明皇帝十七年十月十五日乙丑日周厯已移仁不代母秦直其位吕政残虐然以诸侯十三并兼天下极情纵欲养育宗亲三十七年兵无所不加制作政令施于后王盖得圣人之威河神授图据狼狐蹈参伐佐攻驱除距之称始皇始皇既殁胡亥极愚郦山未毕复作阿房以遂前策云凡所为贵有天下者肆意极欲大臣至欲罢先君所为诛斯去疾任用赵髙痛哉言乎人头畜鸣不威不伐恶不笃不虚亡距之不得留残虐以促期虽居形便之国犹不得存子婴度次得嗣冠玉冠佩华韨车黄屋从百司谒七庙小人乘非位莫不怳忽失守偷安日月独能长念却虑父子作权近取于户牖之间竟诛猾臣为君讨贼髙死之后宾婚未得尽相劳餐未及下咽酒未及濡唇楚兵已屠闗中真人翔覇上素车缨组奉其符玺以归帝者郑伯茅旌鸾刀严王退舎河决不可复壅鱼烂不可复全贾谊司马迁曰向使婴有庸主之材仅得中佐山东虽乱秦之地可全而有宗庙之祀未当絶也秦之积衰天下土崩瓦解虽有周旦之材无所复陈其巧而以责一日之孤误哉俗传秦始皇起罪恶胡亥极得其理矣复责小子云秦地可全所谓不通时变者矣纪季以酅春秋不名吾读秦纪至于子婴车裂赵髙未尝不健其决怜其志婴死生之义备矣  

祀黄熊评【`程婴`】  

传曰子产聘晋晋侯有疾梦熊以为厉鬼子产曰鲧之神化为黄熊鲧为夏郊三代祀之晋为盟主未之祀乎遂使祀之而杜预又注曰言周衰晋为盟主得佐天子祀羣神也曰异乎吾之说也若鲧为夏郊三代祀之即掌周礼者存焉晋为主盟岂天子祀典宜诸侯而僭之耶是不可祀之者一也羽山又非晋望是不可祀之者二也鲧若为天下厉即有天子太厉司其祀矣是不可祀之者三也若为一国之厉即有侯东海者国厉司其祀矣是不可祀之者四也况杞为夏后鲧有归祀又不为厉是不可祀之者五也子产言祟厉之事有二吾取其一焉言实沈台骀之祟吾取之矣黄熊之厉吾不敢闻晋侯方疾其或荒邪内作偶梦色象之一物谓之黄熊安可执加鲧厉而为昬越之祀也哉  

大儒评【`唐陆龟蒙`】  

世以孟轲氏荀卿子为大儒观其书不悖孔子之道非儒而何然李斯尝学于荀卿入秦干始皇帝并天下用为左丞相一旦诱诸生聚而坑之复下禁曰天下敢有藏百家语诣守尉烧之偶语诗书者弃市昔孔子之于弟子也自仲由冉求已下皆言其可使之才及其仁则曰不知也斯闻孔子之道于荀卿位至丞相是行其道得其志者也反焚灭诗书坑杀儒士为不仁也甚矣不知不仁孰谓况贤知而传之以道是昧观听也虽斯具五刑而荀卿得称大儒乎吾以为不如孟轲  

古今书评【`袁昻`】  

王右军书如谢家子弟纵复不端正者奕奕有一种风气王子敬书如河洛间少年虽皆充悦而举体沓拖殊不可耐羊欣书如大家婢为夫人虽处其位举止羞涩终不似真徐淮南书如南冈士大夫徒好尚风范终不免寒乞阮研书如贵胄失品次丛悴不复排突英贤王仪同书如晋安帝非不处尊位而都无神明施肩吾书如新亭伧父一往见似扬州人共语便音态出陶隐居书如吴兴小儿形容虽未成长而骨体甚骏快殷钧书如髙丽使人抗浪甚有意气滋韵终乏精味袁崧书如深山道士见人便欲退缩萧子云书如上林春花逺近瞻望无处不发曹喜书如经论道人言不可絶崔子玉书如危峯阻日孤松一枝有絶望之意师宜官书如鹏羽未息翩翩自逝韦诞书如龙威虎振劔拔弩张蔡邕书骨气洞逹爽爽有神锺会书有十二种意意外殊妙实亦多竒邯郸淳书应规入矩方圆乃成张伯英书如汉武帝爱道冯虚欲仙索靖书如飘风忽举鸷鸟乍飞梁鹄书如太祖忘寝观之丧目皇象书如歌声绕梁琴人舍徽卫恒书如插花美女舞笑镜台孟光禄书如崩山絶崖人见可畏李斯书如世为冠盖不易施平张芝惊奇锺繇特絶逸少鼎能献之冠世四贤共类洪芳不减羊真孔草萧行范篆各一时絶妙奉敕遣臣评古今书臣谓锺繇书意气密丽若飞鹄戏海舞鹤游天行间茂密实亦难过萧思话书走墨连绵字势屈强若龙跳天门虎卧鳯阁薄绍之书字势蹉跎如舞女低腰仙人啸树乃至挥毫振纸有疾闪飞动之势  

诗评【`敖陶孙`】  

魏武帝如幽燕老将气韵沉雄曹子建如三河少年风流自赏鲍明逺如饿鹰独出竒矫无前谢康乐如东海扬帆风目流丽陶彭泽如绛云在霄舒卷自如王右丞如秋水芙蓉倚风自笑韦苏州如园客独茧暗合音徽孟浩然如洞庭始波木叶微落杜牧之如铜丸走坂骏马注坡白乐天如山东父老课农桑事事言言皆着实元微之如龟年说天寳遗事貌悴而神不伤刘梦得如镂氷雕琼流光自照李太白如刘安鸡犬遗响白云核其归存恍无定处韩退之如囊沙背水惟韩信独能李长吉如武帝食露盘无补多欲孟东野如埋泉断剑卧壑寒松张籍如优工行乡饮酬献秩如时有恢气栁子厚如髙秋独眺霁晚孤吹李义山如百寳流苏千丝铁网绮密瓌妍要非适用宋朝苏东坡如屈注天潢倒连沧海变眩百端终归雄浑欧公如四瑚八琏正可施之庙朝荆公如邓艾缒兵入蜀要以险絶为功山谷如陶弘景入官析理谈玄而松风之梦固在梅圣俞如闗河放溜瞬息无声秦少游如时女步春终伤婉弱陈后山如九皋独唳深林孤芳冲寂自妍不求识赏韩子苍如棃园按乐排比独伦吕居仁如散圣安禅自能竒逸其它作者未易殚陈独唐杜工部如周公制作后世莫能拟议  

评前代史【`宋唐庚`】  

司马迁敢乱道却好班固不敢乱道却不好不乱道又好是左传乱道又不好是唐书八识田中若有一毫唐书亦为来生种矣  

元词评【`明涵虚子`】  

马东篱如朝阳鸣鳯张小山如笙鹤瑶天白仁甫如鹏抟九霄李寿卿如洞天春晓乔梦得如神鳌鼓浪费唐臣如三峡波涛宫大用如西风鵰鹗王实甫如花间美人张鸣善如彩鳯刷羽闗汉卿如琼筵醉客郑徳辉如九天珠玉白无咎如太华孤峯已上十二人为首等贯酸斋如天马脱覊邓玉宾如幽谷芳兰滕玉霄如碧汉闲云鲜于去矜如奎璧腾辉商政叔如朝霞散彩范子安如竹里鸣泉徐甜斋如寒林秋月杨澹斋如碧海珊瑚李致逺如玉匣昆吾郑廷玉如佩鸾鸣玉刘廷信如摩云老鹘吴西逸如空谷满泉秦竹村如孤云野鹤马九皋如松阴鸣鹤石子章如蓬莱瑶草盖西村如清风爽籁朱廷玉如百草争芳庾吉甫如竒峯散绮杨立斋如风烟花栁杨西庵如花栁芳妍胡紫山如秋潭孤月张云庄如玉树临风元遗山如穷崖孤松髙文秀如金盘牡丹阿鲁威如鹤唳青霄吕止庵如晴霞结绮荆干臣如珠帘鹦鹉萨天锡如天风环佩薛昂夫如雪窗翠竹顾均泽如云中乔木周徳清如玉笛横秋布呼宻如闲云出岫杜善夫如鳯池春色锺继先如腾空寳气王仲文如劔气腾空李文蔚如雪压苍松杨显之如瑶台夜月顾仲清如雕鹗冲霄赵文寳如蓝田美玉赵明逺如太华晴云李子中如清庙朱瑟李叔进如壮士舞劔吴昌龄如庭草交翠武汉臣如逺山迭翠李宜夫如梅边月影马昂夫如秋兰独茂梁进之如花里啼莺纪君祥如雪里梅花于伯渊如翠栁黄鹂王庭秀如月印寒潭姚守中如秋月扬辉金志甫如西山爽气沈和甫如翠屏孔雀睢景臣如鳯管秋声周仲彬如平原孤隼吴仁卿如山间明月秦简夫如峭壁孤松石君寳如罗浮梅雪赵公辅如空山清啸孤仲章如秋风铁笛岳伯川如云林樵响赵子祥如马嘶芳草李好古如孤松挂月陈存甫如湘江雪竹鲍吉甫如老蛟泣珠戴善甫如荷花映水张时起如雁阵惊寒赵天锡如秋水芙蕖尚仲贤如山花献笑王伯成如江鸳戏波已上七十人次之又有董解元卢踈斋鲜于伯机冯海粟赵子昂班彦功王元鼎董君瑞查徳卿姚牧庵髙拭史敬先施君美汪泽民辈凡十五人不着评抑又其次也虞道园张伯雨杨铁崖辈俱不得评  

评文喻学者【`崔铣`】  

崔子曰金元之际中州之文气雄而词倔健欲陈义而不精其人可与集事而不可持久故国易摧譬则秋壑霜厓孤峭涌决非托生之区也南宋之文气浮而词细靡故国益弱甚者叶水心之谲周平园之漫陈止斋之杂秋阳之华秪章其索然也已  

国朝文评【`王世贞`】  

宋景濓如酒池肉林直是丰饶而寡勺药之和王子充胡仲申二公如官厨内酝差有风法而不堪清絶刘伯温如丛台少年人说社便辟流利小见口才髙季迪如拍张担幢急迅眩眼苏伯衡如十室之邑粗有街市而乏委曲方希古如奔流滔滔一泻千里而潆洄滉瀁之状颇少解大绅如递夹快马急速而少步骤杨士竒如措大作官人雅步徐言详和中时露寒俭又如新廷尉牍有法而简丘仲深如太仓粟陈陈相因不甚可食李宾之如开讲法师上堂敷裕可听而实寡精义陆鼎仪如何敬容好整洁夏月熨衣焦背程克勤如借面吊丧缓步严服动止举举而乏至情吴厚博如茅舎竹篱粗堪坐起别无伟丽之观王济之如长武城五千兵闲整堪战而伤于寡罗景鸣如药铸鼎虽古色惊人原非三代之器桑民怿如社剧夷歌亦自满眼充耳杨君谦如夜郎王小具君臣不知汉大罗彝正如姜赋道士升讲坛语不离道而玄趣自少陈公甫如坐禅僧圣谛一语东涂西抹亦自动人祝希哲如吃人气迫期期艾艾又如拙工制锦丝理多恨王伯安如食哀家棃吻咽快爽不可言又如飞瀑布岩一泻千尺无渊渟沉冥之致崔子锺如古法锦文理黯然雅色可爱惜窘边幅湛源明如乞食道人记经呗数语沿门唱诵李献吉如尊彝锦绮天下环瑶而不无追蚀丝理之病何仲黙如雉翚五彩飞不百步而能铄人目睛徐昌糓如风流少年顾景自爱郑继之如孔北海言事志大才短王子衡如丝笮旄牛珍贵能负而不晓步骤康徳涵如听齐人唱霓裳散序格髙音卑王敬夫如狐禅鹿仙亦自纵横髙子业如玉盘露屑故是清贵如寒淡何夏文愍如登小丘展足见平野然是疏议耳王稚钦书牍如丽人诉情他文则改鼠为璞呼驴作卫江景昭如入鸿胪馆鸟语侏■〈亻离〉一字不晓廖鸣吾如屠沽小肆作冨人纷纭殊増厌贱郭玠夫如乡老叙事粗见亹亹丰道生如骨董肆真赝杂陈时亦见寳而不堪儇诈李舜臣如盆池中金鱼政使足翫江湖空阔便自渺然陈约之如小径落花衰悴之中微有委艳黄徳兆如山徭强作汉语不免鴃舌黄勉之如新安大商钱帛米谷金银俱足独法书名画不真陆浚明如投麈尾人从容对谈名理不乏江子顺如试风雏鹰矫健自肆袁永之如王武子择有才兵家儿命相不厚吕仲木如梦中呓语不休偶然而止马伯循如河朔餐羊酪汉膻肥逆鼻颜惟乔如暴显措大不堪造作杨用循如缯彩作花无种种生气屠文升如小家子充乌衣诸郎终不甚似王允宁如下邑工琢玉器非不竒贵痕迹宛然又如王子师学画相国在形迹间所以愈逺罗逹夫如讲师叅禅两处着脚俱不堪髙坐王道思如金市中甲第堂构华焕巷径宛转苐匠师手不读木经中多可憾许伯诚如通津邮资用本少供亿不虚薛君采如嚼白蜡杖青芦不胜谈弱朱子玠如小儿吹芦笙得一二声似欲隶太常乔景淑如江东秀才文弱都雅而气不壮吴峻伯如佛门中讲师虽多而不识本来面目归熈甫如秋潦在地有时汪洋不测一泻而已卢少楩如春水横流滔荡纵逸而少归宿梁公实如贫士好古品非不得一二醒眼者政苦难继耳宗子相如骏马多蹶又如妙音声人止解唱渭城一曲日日在耳李于鳞如商彝周鼎海外瓌寳身非三代人与波斯胡可重不可议  

国朝诗评【`王世贞`】  

髙季廸如射鵰手伉健急利往往命中又如燕姬靓妆巧笑便辟刘伯温如刘宋好武诸王事力既称服艺华整见王谢衣冠子弟不免低眉袁可潜如师手鸣琴流利有情髙山尚逺刘子髙如雨中素馨虽复嫣然不作寒梅老树风骨杨孟载如西湖栁枝绰约近人情至之语风雅扫地汪朝宗如胡琴羌管虽非太常乐琅琅有致徐幼文张来仪如乡士女有质有情而乏体度孙伯融如新就御马步骤未熟时见轻快孙仲衍如豪富儿入少年场轻脱自好浦长源林子羽如小乗法中作论师生天则可成佛甚遥解大绅如河朔大侠须髯戟张与之周旋酒食伧父杨东里如流水平桥粗成小致曽子启如封节度募兵东征鲜华杂沓精骑殊少杨公让刘源济如淮阴少年斗健作噉人状刘钦谟如村女簪花秾艳羞涩正得各半夏正夫如乡啬夫衣绣见逹官虽复整饬时露本态李西涯如波塘秋潦汪洋淡沲而易见底里谢方石如乡里社塾师日作小儿号嗄吴匏庵如学究出身人虽复闲雅不脱酸习沈启南如老农老圃无非实际但多俚辞陈公甫如学禅家偶得一自然语谓为游戏三昧庄孔扬佳处不必言恶处如村巫降神里老骂坐陆鼎仪如吃人作雅语多在咽喉间张亨父如作劳人唱歌滔滔中俗子耳张静之如小棹急流一瞬而过无复雅观杨文襄如老弋阳伎发喉甚便而多鼻音不复见调桑民怿如洛阳博徒家家无儋石一掷百万林大用如太湖中顽石非不具微致无乃痴重何乔新大如汉官出临逺郡亦自粗具威仪祝希哲如育贾人张肆颇有珍玩位置总杂不堪蔡九逵如灌莽中蔷薇汀际小岛时复娟然一览而已王敬夫如汉武求仙欲根正染时复遇之终非实境石少保如披沙拣金时时见瑶文征仲如士女淡妆维摩坐语又如小阁踈窗位置都雅而眼境易穷康徳涵如靖康中宰相非不处贵恇扰粗率无大处分蒋子云如白蜡糖看似甘美不堪咀嚼王钦佩如小儿带花学作软丽唐虞佐如苦行头陀终少玄解王子衡如外国人投唐武将坐禅威仪解悟中不免露抗浪本色熊士选如寒蝉乍鸣踈林蚤秋非不清楚恨乏他致张琦如夜蛙鸣露自极声致然不脱于泥中唐伯虎如乞儿唱莲花落其少时亦复玉楼金埒边庭实如洛阳名园处处绮草不必尽称姚魏又如五陵裘马千金少年顾华玉如春原尽花■〈艹也〉蘼不少刘元瑞如闽人强作齐语多不辨朱升之如桓宣武似刘司空无所不恨殷近夫如越兵纵横江淮间终不成覇王新建如长瓜梵志彼法中铮铮动人陆子玄如入赀官作文语雅步虽自有余未脱本来面目郑继之如氷棱石骨质劲不华又如天寳父老谈丧乱事皆实际时时感慨孟望之如贫措大置酒寒酸澹泊然不至腥膻黄勉之如假山池虽尔华整大费人力髙子业如髙山鼓琴沈思独往木叶尽脱石气自青又如卫洗马言愁憔悴婉笃令人心折薛君采如宋人叶玉几夺天巧又如倩女临池踈花独笑胡孝思如骄儿郎爱吴音兴到即讴不必合板马仲房如程卫尉屯西宫斥堠精严甲仗雄整而士乏乐用之气丰道生如沙苑马驽骏相半恣情驰骋中多败蹶王舜夫如败铁网取珊瑚用力坚深得寳自少孙太初如雪夜偏师间道入蔡又如鸣蜩伏蚓声振月露体滞泥壤施子羽如寒鸦数点流水孤村惜其景物萧条迫脱意尽王履吉如乡少年久游都会风流洋雅而不尽脱本来面目又似扬州大宴虽鲑珍水陆而时有宿味常明卿如沙苑儿驹骄嘶自赏未谐步骤张文隐如药抟鼎鼐灿烂惊人终乏古雅王稚钦如良马走坂美女舞竿五言尤自长城陈约之如青楼小女月下箜篌初取闲适终成凄楚又如过雨残荷虽尔衰落嫣然有态杨用修如暴富儿郎铜山金埒不晓吃饭着衣李子中如刁家奴辉赫车马施散金帛原非已物廖鸣吾如新决渠浮楚浊泥一瞬皆下皇甫子安如玉盘露屑清雅絶人惜轻缣短幅不堪裁剪袁永之如王谢门中贵介子弟动止可观黄才伯如紫瑛石大似靺鞨晚年不无可恨周以言如中智芘蒭虽乏根狊不至出小乗语施平叔如小邑民筑室器物俱完张以言如贝州石斗色泽似玉肤理粗漫胡承之如病措大习白猿公术操舞如度击刺未堪华子潜如盘石踈林清溪短棹虽在秋冬之际不废枫橘张孟独如骂阵兵嗔目喧袖果势壮往张愈光如拙匠琢山骨斧凿宛然又如东铜铜腹满中外道汤子重如乡三老入城威仪举举终少华冶态傅汝舟如言法华作风话凡多圣少乔景叔如清泉放溜新月桂树然此景殊少不耐纵观蔡子如娇女织流黄不知丝理强自斐然王道思如惊弋宿鸟扑刺道迅殊愧幽闲之状许伯诚如贾客作独逰随事挥散无论中节陈羽伯如东市娼慕青楼价微敷粉泽强工颦笑王允宁如马服子陈师自作竒正不得兵法又如项王呕呕未了忽发喑呜徐昌谷如白云自流山泉泠然残雪在地掩映新月又如飞天仙人偶游下界不染尘俗何仲黙如朝霞点水芙蕖试风又如西施毛嫱无论才艺却扇一顾粉黛无色李献吉如金鳷擘天神龙戏海又如韩信用兵众寡如意排荡莫测李于鳞如峨眉积雪阆风蒸霞髙华气色罕见其比又如大商舶明珠异寳贵堪敌国下者亦是木难火齐宗子相如渥洼神驹日可千里未免囓决之累又如华山道士语语烟霞非人间事梁公实如緑野山池繁雅匀适又如汉司隶衣冠令人惊美但非全盛仪物吴峻伯如子阳在蜀亦具威仪又如初地人见声闻则入大乘冯汝行如幽州马行客虽见伉俍殊乏都雅冯汝言如晋人评会稽王有逺体而无逺神张茂叅如荒伧度江揖让简略故是中原门第卢少楩如翩翩浊世佳公子轻俊自肆朱子价如髙坐道人衩衣蹑屐忽发顚语陈鸣埜如子玉兵过三百乘则败彭孔嘉如光禄宴使臣饾饤详整而中多宿物徐汝思如初调鹰见击鸷故难获鲜黄淳父如北里名姬作酒糺才色既自可观时出俊语为客所赏谢茂榛如大官旧庖为小邑设宴虽事馔非竒而饾饤不茍魏顺甫为黄梅坐人谈在乘纵未透汗不失门宗  

春秋大夫评【`袁宗道`】  

夫论人于三代以降也则难哉自壁经所纪外载在国乘其人岂无彪炳来兹而芬润齿颊者然而盈尺之玙方寸之瑕则全材难初驾如组再试多蹶则末路难长于窒穴短于衡城则大用难鳯翼其外蝮鸷其中则纯白难夫置雌黄于三代以降也则难哉吾无暇更仆论论较著者若管氏之九合一匡晏子之顺命衡命赵衰狐偃从公子而西伯晋先轸之克敌城濮孟明之取胜焚舟士燮之忧先内宁赵武之不顿兵甲绛也和戎向也忧国敖也谋楚奚也显秦夫国家重善谋之臣则安舎此数大夫也季友劻勷于鲁僖寗武敉宁于卫成华元折冲于宋昭夫国家重勘乱之臣则安舎此数大夫也蹇叔止袭郑之旅子革陈祈招之诗史鱼尸谏以悟主盖皆有古弼遗风焉鲍叔举仲子皮举侨公叔举僎盖皆有古推贤风焉若乃目夷以宋让子臧以曹让季札以吴让倘所谓轻国如屣者耶盖亷静士也已孔父以宋督死仇牧以南宫死荀息以里克死倘所谓甘镬如饴者耶盖仗节士也巳若乃桞下之治乱并进伯玉之舒卷缘时士会无隐情于中国又非世所称贞良士者哉是数大夫者固皆推拣朝家照映丹青而深诘其生平多瑜焉而不掩其瑕也如骏焉而不胜其蹶也才焉或窒于大用也驳焉或戾于纯白也故置雌黄于三代以降难也然予窃谓较用于国家者先功勲定品于一人者先操行夫论功而有雄于尊天王摈戎裔不歃血而来诸侯于掌股上者乎论心而有纯于不羞污君不怨遗佚三公勿夺其介者乎是以论功则宜首管氏而狐赵为次百里奚辈又次之论心则宜首展禽而侨瑗札次之士会士燮等又次之盖总列国大夫则予所扬扢者优而就予所扬扢诸人则管氏展禽尤优而器小贻讥不恭兴诮则其它又可知矣故求不窘于才无诡于心表里兼醇华实总粹是在三代盛际也难论扵春秋矣予故曰置雌黄于三代以降则难也  

天台评【`王思任`】  

予游天台盖操一日之文衡矣頼仙佛之灵风雨无恙得以捜阅竣事畧用发榜例品题甲乙与诸山灵约矢诸天日不敢有偷心焉文章胎骨清髙气象华贵万玉剖而璧明万绣开而锦夺昆仑嫡血奴仆羣山仙或许之人不能到所谓琼台双阙也第一磅礴浑茫从天而下不由父师立参神圣雄竒之极反归正正堂堂吾畏之终爱之石梁瀑布第二天绘巧妙鬼斧雕钻腹字多竒令人解頥殢步能品加入神品明岩第三孤月洞庭正尔寂照忽有天山万里雪一夜飞来此旷世逸才国清第四惚恍幽玄不记何代片时坐对人化为碧桃源第五绕肠雄气满腹古文欝欝苍苍扶余穷北万年寺第六邓艾缒兵入蜀要以险絶为功不险不竒竒絶乃险断桥落涧第七醉笔横披英英玉立不与绛灌为伍名士也但才气太露烟火未除屈置稍后赤城第八孤芳独唳不求赏识然竒矫无前人人目摄寒岩第九清新俊逸居然道骨仙风是瀑水岭下数家也未有知名当亟拔之第十魄张力大有如天风海涛夙领台山之誉华顶第十一因宜适变曲有微情藏若景灭行必响起髙明寺幽溪第十二望之甚竒即之甚平别造一格髙下倒置桐栢宫第十三停匀冲粹淡日和风轻入长春之圃实称其名天封寺第十四句句番语字字鬼才别有僻膓不得以文体而黜之神仙赶石第十五余如广严护国无相佛陇福圣诸山水及悔山欢溪顾堂察岭等尚有百十胜未录或前事之工易掩或一日之长未尽或星屑而可遗或雷同而易厌或目未接子或足上妬尔庶几获附于拔十得五之义而幸免于挂一漏万之讥也予之所以次第台山者如此矣  

## 文章辨体彚选卷四百三十九

（明）贺复征 编  

○品  

诗品上【`梁锺嵘`】  

气之动物物之感人故揺荡性情形诸舞咏照烛三才晖丽万有灵祗待之以致飨幽微藉之以昭告动天地感鬼神莫近于诗昔南风之辞卿云之颂厥义夐矣夏歌曰郁陶乎余心楚謡曰名余曰正则虽诗体未全然是五言之滥觞也逮汉李陵始着五言之目矣古诗眇邈人世难详推其文体固是炎汉之制非衰周之倡也自王扬枚马之徒词赋竞爽而吟咏靡闻从李都尉迄班媫妤将百年间有妇人焉一人而已诗人之风顿已缺丧东京二百载中惟有班固咏史质木无文降及建安曹公父子笃好斯文平原兄弟郁为文栋刘桢王粲为其羽翼次有攀龙托鳯自致于属车者葢将百计彬彬之盛大备于时矣尔后陵迟衰微迄于有晋太康中三张二陆两潘一左勃尔复兴踵武前王风流未沬亦文章之中兴也永嘉时贵黄老稍尚虚谈于时篇什理过其辞淡乎寡味爰及江表微波尚传孙绰许询桓庾诸公诗皆平典似道徳论建安风力尽矣先是郭景纯用隽上之才变创其体刘越石仗清刚之气赞成厥羙然彼众我寡未能动俗逮义熈中谢益寿斐然继作元嘉中有谢灵运才高词盛富艶难踪固巳含跨刘郭陵轹潘左故知陈思为建安之杰公干仲宣为辅陆机为太康之英安仁景阳为辅谢客为元嘉之雄颜延年为辅斯皆五言之冠冕文词之命世也夫四言文约易广取效风骚便可多得毎苦文繁而意少故世罕习焉五言居文词之要是众作之有滋味者也故云会于流俗岂不以指事造形穷情写物最为详切者邪故诗有六义焉一曰兴二曰比三曰赋文巳尽而意有余兴也因物喻志比也直书其事寓言写物赋也弘斯三义酌而用之干之以风力润之以丹彩使味之者无极闻之者动心是诗之至也若专用比兴则患在意深意深则词踬若但用赋体则患在意浮意浮则文散嬉成流移文无止泊有芜漫之累矣若乃春风春鸟秋月秋蝉夏云暑雨冬雪祁寒斯四候之感诸诗者也嘉会寄诗以亲离羣托诗以怨至于楚臣去境汉妾辞宫或骨横朔野或魂逐飞蓬或负戈外戎杀气雄边塞客衣单孀闺泪尽文士有解佩出朝一去忘返女有扬蛾入宠再盼倾国凡斯种种感荡心灵非陈诗何以展其义非长歌何以骋其情故曰诗可以羣可以怨使穷贱易安幽居靡闷莫尚于诗矣故词人作者罔不爱好今之士俗斯风炽矣纔能胜衣甫就小学必甘心而驰骛焉于是庸音杂体各各为容至使膏腴子弟耻文不逮终朝点缀分夜呻吟独观谓为警策众覩终沦平钝次有轻薄之徒笑曹刘为古拙谓鲍照义皇上人谢朓今古独歩而师鲍照终不及日中市朝满学谢朓劣得黄鸟度青枝徒自弃于髙听无渉于文流矣观王公搢绅之士毎愽论之余何尝不以诗为口实随其嗜欲商确不同淄渑并泛朱紫相夺喧议竞起凖的无依近彭城刘士章俊赏之士疾其淆乱欲为当世诗品口陈标榜其文未遂感而作焉昔九品论人七畧裁士校以宾实诚多未值至若诗之为技较尔可知以类推之殆均博奕方今皇帝资生知之上才体沉鬰之幽思文丽日月赏究天人昔在贵游已为称首况八纮既奄风靡云蒸抱玉者聨肩握珠者踵武以瞰汉魏而不顾吞晋宋于胸中谅非农歌辕议敢致流别嵘之今录庶用旋于闾里均之于谈笑耳  

诗品中  

一品之中畧以世代为先后不以优劣为诠次又其人既往其文克定今所寓言不录存者夫属词比事乃为通谈若乃经国文符应资愽古撰徳驳奏宜穷往烈至乎吟咏情性亦何贵于用事思君如流水既是即目高台多悲风亦唯所见清农登陇首羌无故实明月照积雪讵出经史观古今胜语多非补假皆由直寻颜延谢庄尤为繁宻于时化之故大明泰始中文章殆同书抄近任昉王元长等辞不贵竒竞须新事尔来作者寖以成俗遂乃句无虚语语无虚字拘挛补衲蠧文已甚但自然英旨罕值其人词既失髙则宜加事义虽谢天才且表学问亦一理乎陆机文赋通而无贬李克翰林踈而不切王微鸿寳宻而无裁颜延论文精而难晓挚虞文志详而愽赡颇曰知言观斯数家皆就谈文体而不显优劣至于谢客集诗逢诗辄取张隲文士逢文即书诸英志录并义在文曽无品第嵘今所录止乎五言虽然网罗今古词文殆集轻欲辨彰清浊掎摭病利凡百二十人预此宗流者便称才子至斯二品升降差非定制方申变裁请寄知者尔  

诗品下  

昔曹刘殆文章之圣陆谢为体贰之才锐精研思千百年中而不闻宫商之辨四声之论或谓前达偶然不见岂其然乎尝试言之古曰诗颂皆被之金石故非调五音无以谐会若置酒髙堂上明月照髙楼为韵之首故三祖之词文或不工而韵入歌唱此重音韵之义也与世之言宫商异矣今既不备管弦亦何取于声律耶齐有王元长者尝谓余云宫商与二仪俱生自古词人不知之惟颜宪子乃云律吕音调而其实大谬唯见范晔谢庄颇识之耳尝欲进知音论未就王元长创其首谢朓沈约扬其波三贤或贵公子孙幼有文辨于是士流景慕务为精宻襞积细微専相凌架故使文多拘忌伤其真羙余谓文制本须讽读不可蹇碍但令清浊通流口吻调利斯为足矣至平上去入则余病未能蜂腰鹤膝闾里巳具陈思赠弟仲宣七哀公干思友阮籍咏懐子卿双鳬叔夜双鸾茂先寒夕平叔衣单安仁倦暑景阳苦雨灵运邺中士衡拟古越石惑乱景纯咏仙王微风月谢客山泉叔源离宴鲍昭戍边太冲咏史颜延入洛陶公咏贫之制恵连捣衣之作斯皆五言之警策者也所谓篇章之珠泽文彩之邓林  

二十四诗品【`唐司空图`】  

雄浑  

大用外腓真体内充返虚入浑积徤为雄具备万物横絶太空荒荒油云寥寥长风超以象外得其环中持之非强来之无穷  

冲淡  

素处以黙妙机其微饮之太和独鹤与飞犹之恵风荏苒在衣阅音修篁羙曰载归遇之匪深即之愈稀脱有形似握手已违  

纎秾  

采采流水蓬蓬逺春窈窕深谷时见羙人碧桃满树风日水濵桞阴路曲流莺比邻乘之愈往识之愈真如将不尽与古为新  

沉着  

緑林野屋落日气清脱巾独歩时闻鸟声鸿雁不来之子逺行所思不逺若为平生海风碧云夜渚月明如有佳语大河前横  

髙古  

畸人乘真手把芙蓉泛彼浩刼窅然空纵月出东斗好风相从太华夜碧人闻清锺虚伫神素脱然畦封黄唐在独落落玄宗  

典雅  

玉壶买春赏雨茆屋坐中佳士左右修竹白云初晴幽鸟相逐眠琴緑阴上有飞瀑落花无言人淡如菊书之岁华其曰可读  

洗炼  

如矿出金如铅出银超心炼冶絶爱淄磷空潭泻春古镜照神体素储洁乘月返真载瞻星气载歌幽人流水今日明月前身  

劲健  

行神如空行气如虹巫峡千寻走云连风饮真茹强蓄素守中喻彼行健是谓存雄天地与立神化攸同期之以实御之以终  

绮丽  

神存富贵始轻黄金浓尽必枯淡者屡深雾余水畔红杏在林月明华屋画桥碧阴金樽酒满伴客弹琴取之自足良殚羙襟  

自然  

俯拾即是不取诸邻俱道适往着手成春如逢花开如瞻岁新真与不夺强得易贫幽人空山过雨采苹薄言情悟悠悠天钧  

含蓄  

不着一字尽得风流语不渉巳若不堪忧是有真宰与之沉浮如渌满酒花时返秋悠悠空尘忽忽海沤浅深聚散万取一收  

豪放  

观花匪禁吞吐大荒由道返气处得以狂天风浪浪海山苍苍真力弥满万象在旁前招三辰后引鳯凰晓策六鳌濯足扶桑  

精神  

欲返不尽相期与来明漪絶底竒花初胎青春鹦鹉杨桞楼台碧山人来清酒深杯生气逺出不着死灰妙造自然伊谁与裁  

缜宻  

是有真迹如不可知意象欲出造化巳竒水流花间清露未晞要路愈逺幽行为迟语不欲犯思不欲痴犹春于緑明月雪时  

踈野  

惟性所宅眞取弗覊控物自富与率为期筑室松下脱帽看诗但知旦暮不辨何时倘然适意岂必有为若其天放如是得之  

清竒  

娟娟羣松下有漪流晴雪满竹隔溪渔舟可人如玉歩屧寻幽载瞻载止空碧悠悠神出古异淡不可收如月之曙如气之秋  

委曲  

登彼太行翠绕羊肠杳霭流玉悠悠花香力之于时声之于羗似往巳回如幽匪藏水理漩洑鹏风翱翔道不自器与之圆方  

实境  

取语甚直计思匪深忽逢幽人如见道心清涧之曲碧松之阴一客荷樵一客听琴情性所至妙不自寻遇之自天泠然希音  

悲慨  

大风卷水林木为摧适苦欲死招憇不来百岁如流富贵冷灰大道日丧若为雄才壮士拂剑浩然弥哀萧萧落叶漏雨苍苔  

形容  

絶伫灵素少回清真如觅水影如冩阳春风云变态花草精神海之波澜山之嶙峋俱似大道妙契同尘离形得似庶几斯人  

超诣  

匪神之灵匪几之微如将白云清风与归逺引莫至临之巳非少有道气终与俗违乱山乔木碧苔芳晖诵之思之其声愈稀  

飘逸  

落落欲往矫矫不羣缑山之鹤华顶之云高人恵中令色絪缊御风蓬叶泛彼无垠如不可执如将有闻识者期之欲得愈分  

旷逹  

生者百岁相去几何欢乐苦短忧愁实多何如尊酒日往烟萝花覆茆檐踈雨相过倒酒既尽杖藜行歌孰不有古南山峨峨  

流动  

若纳水輨如转丸珠夫岂可道假体如愚荒荒坤轴悠悠天机载要其端载闻其符超超神明返返冥无来往千载是之谓乎  

## 文章辨体彚选卷四百四十

（明）贺复征 编  

○释  

徐师曽曰按字书云释解也解之别名也自蔡邕作释诲而郄正释讥皇甫谧释劝束晢玄居释相继有作然其词旨不过逓相祖述而巳至韩愈作释言别出新意乃能追配邕文而免于蹈袭之陋矣  

释言【`唐韩愈`】  

元和元年六月十日愈自江陵法曹诏拜国子博士始进见今相国郑公公赐之坐且曰吾见子某诗吾时在翰林职亲而地禁不敢相闻今为我冩子诗书为一通以来愈再拜谢退录诗书若干篇择日时以献于后之数月有来谓愈者曰子献相国诗书乎曰然曰有为谗于相国之座者曰韩愈曰相国征余文余不敢匿相国岂知我哉子其慎之愈应之曰愈为御史得罪徳宗朝同迁于南者凡三人独愈为先收用相国之赐大矣百官之进见相国者或立语以退而愈辱赐坐语相国之礼过矣四海九州岛之人自百官以下欲以其业彻相国左右者多矣皆惮而莫之敢独愈辱先索相国之知至矣赐之大礼之过知之至是三者于敌以下受之宜以何报况在天子之宰乎人莫不自知凡适于用之谓才堪其事之谓力愈于二者虽日勉焉而不迨束帯执笏立士大夫之行不见斥以不肖幸矣其何敢敖于言乎夫敖虽凶徳必有恃而敢行愈之族亲鲜少无扳聨之势于今不善交人无相先相死之友于朝无宿资蓄货以钓声势弱于才而腐于力不能奔走乘机抵巇以要权利夫何恃而敖若夫狂惑丧心之人蹈河而入火妄言而骂詈者则有之矣而愈人知其无是疾也虽有谗者百人相国将不信之矣愈何惧而慎欤既累月又有来谓愈曰有谗子于翰林舍人李公与裴公者子其慎欤愈曰二公者吾君朝夕访焉以为政于天下而阶太平之治居则与天子为心膂出则与天子为股肱四海九州岛之人自百官以下其孰不愿忠而望赐愈也不狂不愚不蹈河而入火病风而妄骂不当有如谗者之说也虽有谗者百人二公将不信之矣愈何惧而慎既以语应客夜归私自尤曰咄市有虎而曾参杀人谗者之效也诗曰取彼谗人投畀豺虎豺虎不食投畀有北有北不受投畀有昊伤于谗疾而甚之之辞也又曰乱之初生僣始既涵乱之又生君子信谗始疑而终信之之谓也孔子曰逺佞人夫佞人不能逺则有时而信之矣今我恃直而不戒祸其至哉徐又自解之曰市有虎听者庸也曽参杀人以爱惑聪也巷伯之伤乱世是逢也今三贤方与天子谋所以施政于天下而阶太平之治聴聪而视明公正而敦大夫聪明则视聴不惑公正则不迩谗邪敦大则有以容而思彼谗人者孰敢进而为谗哉虽进而为之亦莫之聴矣我何惧而慎既累月上命李公相客谓愈曰子前被言于一相今李公又相子其危哉愈曰前之谤我于宰相者翰林不知也后之谤我于翰林者宰相不知也今二公合处而会言若及愈必曰韩愈亦人耳彼敖宰相又敖翰林具将何求必不然吾乃今知免矣既而谗言果不行  

## 文章辨体彚选卷四百四十一

（明）贺复征 编  

○问对  

吴讷曰问对体者载昔人一时问答之辞或设客难以着其意者也文选所录宋玉之于楚王相如之于蜀父老是所谓问对之辞至若答客难解嘲宾戏等作则皆设辞以自慰者焉  

对楚王问【`楚宋玉`】  

楚襄王问于宋玉曰先生其有遗行与何士民众庶不誉之甚也宋玉对曰唯然有之愿大王寛其罪使得毕其辞客有歌于郢中者其始曰下里巴人国中属而和者数千人其为阳阿薤露国中属而和者数百人其为阳春白雪国中属而和者数十人引商刻羽杂以流征国中属而和者不过数人而已是其曲弥髙其和弥寡故鸟有凤而鱼有鲲鳯凰上击九千里絶云霓负苍天翱翔乎杳冥之上夫藩篱之鷃岂能与之料天地之髙哉鲲鱼朝发昆仑之墟暴鬐于碣石暮宿于孟诸夫尺泽之鲵岂能与之量江海之大哉故非独鸟有鳯而鱼有鲲也士亦有之夫圣人瑰意琦行超然独处世俗之民又安知臣之所为哉  

难蜀父老【`汉司马相如`】  

汉兴七十有八载徳茂存乎六世威武纷纭湛恩汪濊羣生沾濡洋溢乎方外于是乃命使西征随流而攘风之所被罔不披靡因朝冉从駹定笮存卬畧斯榆举苞蒲结轨还辕东向将报至于蜀都耆老大夫缙绅先生之徒二十有七人俨然造焉辞毕进曰葢闻天子之牧夷狄也其义覊縻勿絶而已今疲三郡之士通夜郎之途三年于兹而功不竟士卒劳倦万民不赡今又接之以西夷百姓力屈恐不能卒业此亦使者之累也窃为左右患之且夫卬笮西夷之与中国并也厯年兹多不可记已仁者不以徳来强者不以力并意者其殆不可乎今割齐民以附夷狄敝所恃以事无用鄙人固陋不识所谓使者曰乌谓此乎必若所云则是俗不变服而巴不化俗也仆尝恶闻若说然斯事体大固非观者之所觏也余之行急其详不可得闻已请为大夫粗陈其畧葢世必有非常之人然后有非常之事有非常之事然后有非常之功夫非常者固常人之所异也故曰非常之原黎民惧焉及臻厥成天下晏如也昔者洪水沸出汜滥衍溢民人升降移徙﨑岖而不安夏后氏戚之乃湮洪塞源决江疏河洒沉淡灾东归之于海而天下永寜当斯之勤岂惟民哉心烦于虑而身亲其劳躬腠胝无胈肤不生毛故休烈显乎无穷声称浃乎于兹且夫贤君之践位也岂特委琐喔龊拘文牵俗循诵习传当世取说云尔哉必将崇论闳议创业垂统为万世规故驰骛乎兼容井包而勤思乎参天贰地且诗不云乎普天之下莫非王土率土之滨莫非王臣是以六合之内八方之外浸淫衍溢懐生之物有不浸润于泽者贤君耻之今封疆之内冠帯之伦咸获嘉祉靡有阙遗矣而夷狄殊俗之国辽絶异党之域舟车不通人迹罕到政教未加流风犹微内之则犯义侵礼于边境外之则邪行横作放杀其上君臣易位尊卑失序父老不辜幼孤为奴虏系缧号泣内向而怨曰葢闻中国有至仁焉徳洋恩普物靡不得其所今独曷为遗巳举踵思慕若枯旱之望雨戾夫为之垂涕况乎上圣又焉能已故北出师以讨强胡南驰使以诮劲越四面风徳二方之君鳞集仰流愿得受号者以亿计故乃闗沬若徼牂牱镂灵山梁孙原创道徳之涂垂仁义之统将愽恩广施逺抚长驾使疏逖不闭曶爽闇昧得辉乎光明以偃甲兵于此而息讨伐于彼遐迩一体中外禔福不亦康乎夫拯民于沉溺奉至尊之休徳反衰世之陵夷继周氏之絶业天子之亟务也百姓虽劳又恶可以已乎哉且夫王者固未尝不始于忧勤而终于逸乐者也然则受命之符合在于此方将増太山之封加梁父之事鸣和銮扬乐颂上咸五下登三观者未覩旨听者未闻音犹鹪鹏已翔乎寥廓之宇而罗者犹视乎薮泽悲夫于是诸大夫茫然丧其所懐来失厥所以进喟然并称曰允哉汉徳此鄙人之所愿闻也百姓虽劳请以身先之敞罔靡徙迁延而辞退  

月坞痴人对【`明李梦阳`】  

张生含者金齿人也含侍其父南园大夫于京师尝从北郡李子游李子居梁也有称月坞痴人者见焉见之则含也李子曰子奚斯称也张生曰含葢坞于郡之大保山业焉月东出则对坞而升光触形应划焉颜破逓映层入亏蔽流徙放之槛辉堂白枕簟波溢含也于是出坞而立仰而观俯而睨恍乎若失已充乎若有获也久之塌焉而忘李子曰嗟冥哉且子忘者月乎坞乎张生曰含始见其岩吁万木烂焉暝析实浮虚系谷冷风淅巳而耳更目易迷不知所精发灵飞飘若鸿翥矫若霞举不知孰月安知孰坞山中人有呼含者含兀兀无以应也于是山中人走告南园大夫曰而郎痴于是大夫乃亟召含问故含兀兀无以应也大夫乃大惊抚含背曰儿真痴耶于是遣含复北游于京师夫安一枝者难语天地之运据腐之鸢仰而吓鹄者非其智不如也处小则大者昧恬于幽则熠乎眩故观廊庙锺鼎之盛则事功之心兴覧声文冕冠之会则进为之志増与四方贤豪友则识广学登于是冥寂可移而痴可遗也李子曰大哉大夫之教子也含归何也张生曰方枘员凿虽公输不能强之使入故材有异宜性有难移彼巧我拙彼佞我讷彼通我塞是以诸弗入也京师识含者不谓含弗入也顾咎含曰子奚不仕含兀兀无以应也乃又咸大惊曰南国大夫儿痴含自笑曰后痴人痴前痴我痴吾人痴乎寜我痴乎于是月坞痴人称焉李子曰异哉若是则子之痴瘳且有时矣吾不子病而子之幸  

马对【`李梦阳`】  

秦子北游京师堕马伤足时郁郅子亦有霜露之疾二子共巷而处郁郅子素善秦子居顷之谓其门人曰西不有秦子乎然吾闻其人矣非所谓守道自信者乎于是作黄鹄之歌以其门人上官氏为使往遗秦子秦子是日会使使来遇诸涂使异其事各反于主而后交焉久之秦子愈先造郁郅子遂及堕马事郁郅子强起问故秦子曰吾南产也不习马出卒假人马即不解良恶是以堕耳郁郅子曰异哉言也且子能尽习天下之马乎曰不能能尽解其良恶而后假乎曰不能曰二者既不能矣终身弃马乎曰又不能曰子堕马伤何曰伤足曰幸若是乡使伤藏络捩脰磕脑抉眦毁齿子尚能即起耶殆哉殆哉秦子闻之詟慑无人色呫呫语曰奈何先生幸以教之郁郅子曰昔者伯乐善相马于其师三月不进其师曰可以益乎伯乐曰未得其骨三月得其骨矣曰未得其神又三月得神矣曰吾未得马之外竟尽其师之术乃辞归于是持以相天下之马聆其声而会其精睨其形而贯其灵然后天下无逃马当是时也而暇于习乎今吾子不求诸马之外日仆仆较良恶堕且滋甚秦子于是冁然笑曰阔哉谈也千里马常有而伯乐不常有子以伯乐望予无乃过乎虽然伯乐即幸而生今之世吾恐骊黄牝牡之徒得以铄金而刺天也诚使人众议坚伯乐即幸而复生故不得破其非良也郁郅子不答怃然有间曰夫物非天不生非地不长非人不成故材羙弗牣是谓弃天刍粟丰足怠厥力是谓戕地材牣矣弗怠厥力而世无王良造父之俦是之谓命故马一也遇王良造父则过都厯块靡流景逐奔电蹀血万里显名天下不遇则放之沮泽之中与鹿豕鸟鸢并游岂非命哉岂非命哉昔有献马于楚王者王爱之衣之文绣处之华屋席之露床之安啖之枣脯终其身弗驾也马惭愤悲鸣蹄啮思効王一日之用王不从竟老死廐下故知而弗爱不如弗知爱而弗用不如无用故寜甘心沮泽之中与鹿豕鸟鸢并游不愿衣文绣之衣席华屋露床之安故即有枣脯之餐弗餐也此之谓尽性以俟天也且子亦将俟其在天者乎抑需在人者乎秦子出郁郅子呼上官氏记之顷之郁郅子疾亦愈秦子客久鬰鬰不得意乃卒取学职往教于楚下邑郁郅子往饯之曰子记畴昔堕马之说乎子之不为天下知亦久矣虽然行有物色子者第行矣  

师问【`何景明`】  

有问于何子者曰今之师何如古之师也何子曰古也有师今也无师曰然则今之所谓师者何称也曰今之所谓师也非古之所谓师也其名存其实亡故曰无师曰古之师可得闻欤曰古者教之之法曰性曰伦性则仁义礼智信是也伦则君臣父子兄弟长幼朋友是也于是而学焉以由之曰道学焉以得之曰徳用而足以举于天下之曰业是故古之师将以尽性也明伦也则其道徳而蓄其业也是谓古之师也曰何谓今之师曰今之师举业之师也执经授书分章截句属题比类纂摘畧简剽窃程序传之口耳安察心臆叛圣弃古以会有司是故今之师速化茍就之术干荣要利之谋也曰师止是二者乎曰否不止是也汉有经师作训诂以传一家之业者也君子犹尚之唐宋以来有诗文师辨体裁绳格律审音响启辞发藻较论工鄙咀嚼齿牙媚悦耳目者也然而壮夫犹羞称之故道徳师为上次有经师次有诗文师次有举业师师而至于举业其卑而可羞者未有过焉者也曰然则废举业巳乎曰何可废也今之取士之制也士进用之阶也曰是既不可废子何谓其卑而可羞也曰吾所谓卑而可羞者非其制使然也师举业者之敝也古之师之教者立亷耻之节守礼义之闲不重富贵不羞贫贱不诎身于威武不失志于患难故上乐得人而用之夫今独不欲得是人用哉顾以身求之势为难也故以言观之以言观之故有科举之制岂逆其师之教弟子之学乃以为利之门也尝见之为其子弟求师及其子弟之愿学者曰口访耳采有告之曰某髙官也其前高第也其举业则精也其师之于是虽千里从之也又告之曰某未有高官也未有髙第也其道徳则可师也于是虽比舍弗从之矣夫巫医乐工与凡百工相师法以习其技艺所以求食也安有士相师以求食而可为也此吾所为卑而可羞者也曰若是则何如而可也曰今之举业所习者固古圣人之言也因其言求其道修之内而不愿乎其外逹则行之困则存之兴斯教也安知今之师非古之师哉问者于是避席曰今日乃承益我以师之说  

龙场生问答【`王守仁`】  

龙场生问于阳明子曰夫子之言于朝似也爱不忘乎君也今者谴于是而汲汲于求去殆有所渝乎阳明子曰吾今则有间矣今吾又病是以欲去也龙场生曰夫子之以病也则吾既闻命矣敢问其所以有间何谓也昔为其贵而今为其贱昔处于内而今处于外欤夫乘田委吏孔子尝为之矣阳明子曰非是之谓也君子之仕也以行道不以道而仕者窃也今吾不得为行道矣虽古之有禄仕未尝奸其职也曰牛羊茁壮会计当也今吾不无愧焉夫禄仕为贫也而吾有先世之田力耕足以供朝夕子且以吾为道乎以吾为贫乎龙场生曰夫子之来也谴也非仕也子于父母惟命之从臣之于君同也不曰事之如一而可以拂之无乃为不恭乎阳明子曰吾之来也谴也非仕也吾之谴也乃仕也非役也役者以力仕者以道力可屈也道不可屈也吾万里而至以承谴也然犹有职守焉不得其职而去非以谴也君犹父母事之如一固也不曰就养有方乎惟命之从而不以道是妾妇之顺非所以为恭也龙场生曰圣人不敢忘天下贤者而皆去君谁与为国矣曰贤者则忘天下乎夫出溺于波涛者没人之能也陆者冐焉而胥溺矣吾惧于胥溺也龙场生曰吾闻贤者之有益于人也惟所用无择于小大焉若是亦有所不利与曰贤者之用于世也行其义而已义无不宜无不利也不得其宜虽有广业君子不谓之利也且吾闻之人各有能有不能唯圣人而后无不能也吾犹未得为贤也而子责我以圣人之事固非其拟矣曰夫子不屑于用也夫子而茍屑于用兰蕙荣于堂阶而芬馨被于几席雈苇之刈可以覆垣草木之微则亦有然者而况贤者乎阳明子曰兰蕙荣于堂阶也而后芬馨被于几席雈苇也而后可刈以覆垣今子将刈兰蕙而责之以覆垣之用子为爱之耶抑为害之耶  

## 文章辨体彚选卷四百四十二

（明）贺复征 编  

○设一  

七发八首【`汉枚乘`】  

楚太子有疾而吴客往问之曰伏闻太子玉体不安亦少间乎太子曰惫谨谢客因称曰今时天下安寜四宇和平太子方富于年意者久耽安乐日夜无极邪气袭逆中若结轖纷屯澹淡嘘唏烦酲惕惕怵怵卧不得瞑虚中重听恶闻人声精神越渫百病咸生聪明眩矅悦怒不平久执不废大命乃倾太子岂有是乎太子曰谨谢客頼君之力时时有之然未至于是也客曰今夫贵人之子必宫居而闺处内有保母外有傅父欲交无所饮食则温淳甘膬脭醲肥厚衣裳则杂沓曼暖燂烁热暑虽有金石之坚犹将销铄而挺解也况其在筋骨之间乎哉故曰纵耳目之欲恣支体之安者伤血脉之和且夫出舆入辇命曰蹷痿之机洞房清宫命曰寒热之媒皓齿蛾眉命曰伐性之斧甘脆肥脓命曰腐肠之药今太子肤色靡曼四支痿随筋骨挺解血脉滛濯手足惰窳越女侍前齐姬捧后往来游燕纵恣于曲房隐闲之中此甘餐毒药戏猛兽之爪牙也所从来者至深逺淹滞永久而不废虽令扁鹊治内巫咸治外尚何及哉今如太子之病者独宜世之君子博见强识承闲语事变度易意常无离侧以为羽翼淹沉之乐浩唐之心遁佚之志其奚由至哉太子曰诺病已请事此语客曰今太子之病可无药石针刺灸疗而已可以要言妙道说而去也不欲闻之乎太子曰仆愿闻之客曰龙门之桐髙百尺而无枝中鬰结之轮菌根扶疏以分离上有千仭之峯下临百丈之溪湍流溯波又澹淡之其根半死半生冬则烈风漂霰飞雪之所激也夏则雷霆霹雳之所感也朝则鹂黄鳱鴠鸣焉暮则覊雌迷鸟宿焉独鹄晨号乎其上鹍鸡哀鸣翔乎其下于是背秋渉冬使琴挚斫斩以为琴野茧之丝以为弦孤子之钩以为隐九寡之珥以为约使师堂操畅伯子牙为之歌歌曰麦秀■〈艹渐〉兮雉朝飞向虚壑兮背槁槐依絶区兮临回溪飞鸟闻之翕翼而不能去野兽闻之垂耳而不能行蚑蟜蝼蚁闻之拄喙而不能前此亦天下之至悲也太子能强起听之乎太子曰仆病未能也  

客曰犓牛之腴菜以笋蒲肥狗之和冐以山肤楚苗之食安胡之饭搏之不解一啜而散于是使伊尹煎熬易牙调和熊蹯之臑勺药之酱薄耆之炙鲜鲤之脍秋黄之苏白露之茹兰英之酒酌以涤口山梁之餐豢豹之胎小饭大歠如汤沃雪此亦天下之至羙也太子能强起甞之乎太子曰仆病未能也  

客曰锺岱之牡齿至之车前似飞鸟后类距虚穱麦服处躁中烦外覊坚辔附易路于是伯乐相其前后王良造父为之御秦缺楼季为之右此两人者马佚能止之车覆能起之于是使射千镒之重争千里之逐此亦天下之至骏也太子能强起乘之乎太子曰仆病未能也  

客曰既登景夷之台南望荆山北望汝海左江右湖其乐无有于是使博辩之士原本山川极命草木比物属事离辞连类浮游览观乃下置酒于虞懐之宫连廊四注台城层构纷纭玄緑辇道邪交黄池纡曲溷章白露孔雀鹍鹄鹓雏鵁鶄翠鬛紫缨螭龙徳牧邕邕羣鸣阳鱼腾跃奋翼振鳞漃■〈氵寥〉薵蓼蔓草芳苓女桑河桞素叶紫茎苗松豫章条上造天梧桐并闾极望成林众芳芬郁乱于五风从容猗靡消息阳阴列坐纵酒荡乐娱心景春佐酒杜连理音滋味杂陈肴糅错该练色娱目流声悦耳于是乃发激楚之结风扬郑卫之皓乐使先施征舒阳文叚干吴娃闾娵傅予之徒杂裾垂髾目窕心与揄流波杂杜若蒙清尘被兰泽燕服而御此亦天下之靡丽皓侈广博之乐也太子能强起游乎太子曰仆病未能也  

客曰将为太子驯骐骥之马驾飞軨之舆乘壮骏之乘右夏服之劲箭左乌号之雕弓游渉乎云林周驰乎兰泽弭节乎江浔掩青苹游清风陶阳气荡春心逐狡兽集轻禽于是极犬马之才困野兽之足穷相御之智恐虎豹慑鸷鸟逐马鸣镳鱼跨麋角履游麕兎蹈践麖鹿汗流沫坠寃伏陵窘无创而死者固足充后乘矣此校猎之至壮也太子能强起游乎太子曰仆病未能也然阳气见于眉宇之间侵滛而上几满大宅  

客见太子有悦色遂推而进之曰冥火薄天兵车雷运旌旗偃蹇羽毛肃纷驰骋角逐慕味争先徼墨广博望之有圻纯粹牷牺献之公门太子曰善愿复闻之  

客曰未既于是榛林深泽烟云闇漠兕虎并作毅武孔猛袒裼身薄白刃皑皑矛戟交错收获掌功赏赐金帛掩苹肆若为牧人席旨酒嘉肴羞炰脍炙以御宾客涌觞并起动心惊耳诚必不悔决絶以诺贞信之色形于金石髙歌陈唱万岁无斁此真太子之所喜也能强起而游乎太子曰仆甚愿从直恐为诸大夫累耳然而有起色矣  

客曰将以八月之望与诸侯逺方交游兄弟并往观涛乎广陵之曲江至则未见涛之形也徒观水力之所到则恤然足以骇矣观其所驾轶者所擢拔者所扬汨者所温汾者所涤汔者虽有心畧辞给固未能缕形其所由然也恍兮惚兮聊兮栗兮混汨汨兮忽兮恍兮俶兮傥兮浩瀇瀁兮慌旷旷兮秉意乎南山通望乎东海澒洞兮苍天极虑乎崖涘浏览无穷归神日毋汨乗流而下降兮或不知其所止或纷纭其流折兮忽缪往而不来临朱泛而逺逝兮中虚烦而益怠莫离散而发曙兮内存心而自持于是澡槩胸中洒练五脏淡澉手足颒濯髪齿揄弃恬怠输冩淟浊分决狐疑发皇耳目当是之时虽有淹病滞疾犹将伸伛起躄发瞽披聋而观望之也况直眇小烦懑酲醴病酒之徒哉故曰发蒙解惑不足以言也太子曰善然则涛何气哉  

客曰不记也然闻于师曰似神而非者三疾雷闻百里江水逆流海水上潮山出内云日夜不止衍溢漂疾波涌而涛起其始起也洪淋淋焉若白露之下翔其少进也浩浩溰溰如素车白马帷葢之张其波涌而云乱扰扰焉如三军之腾装其旁作而奔起也飘飘焉如轻车之勅兵六驾蛟龙附从太白纯驰浩蜺前后络绎颙颙卬卬椐椐疆疆莘莘将将壁垒重坚沓杂似军行訇隐匈磕轧盘涌裔原不可当观其两旁则滂渤怫郁闇漠感突上声下律有如勇壮之卒突怒而无畏蹈壁冲津穷曲随隈踰岸出追遇者死当者壊初发乎或围之津涯荄轸谷分回翔青篾御枚檀桓弭节伍子之山通厉骨母之场凌赤岸篲扶桑横奔似雷行诚奋厥武如振如怒沌沌浑浑状如奔马混混庉庉声如雷鼓发怒厔沓清升踰跇侯波奋振合战于藉藉之口鸟不及飞鱼不及回兽不及走纷纷翼翼波涌云乱荡取南山背击北岸覆亏丘陵平夷西畔险险戏戏崩壊陂池决胜乃罢瀄汨潺湲披扬流洒横暴之极鱼鳖失势倾倒偃侧沋沋湲湲蒲伏连延神物怪异不可胜言直使人踣焉徊闇凄怆焉此天下怪异诡观也太子能起观之乎太子曰仆病未能也  

客曰将为太子奏方术之士有资畧者若庄周魏牟杨朱墨翟便蜎詹何之伦使之论天下之精微理万物之是非孔老览观孟子持筹而算之万不失一此亦天下要言妙道也太子岂欲闻之乎于是太子据几而起曰涣乎一听圣人辨士之言涊然汗出霍然病已  

七启【`魏曹植`】  

昔枚乘作七发傅毅作七激张衡作七辨崔骃作七依辞各美丽余有慕之焉遂作七启并命王粲作焉  

玄微子隐居大荒之庭飞遯离俗澄神定灵轻禄傲贵与物无营耽虚好静羡此永生独驰思乎天云之际无物象而能倾于是镜机子闻而将往说焉驾超野之驷乘追风之舆经逈漠出幽虚入乎泱漭之野遂屇玄微子之所居其居也左激水右髙岑背洞壑对芳林冠皮弁被文裘出山岫之潜穴倚峻崖而嬉游志飘飘焉峣峣焉似若狭六合而隘九州岛若将飞而未逝若举翼而中留于是镜机子攀葛藟而登距岩而立顺风而称曰子闻君子不遯俗而遗名智士不背世而灭勲今吾子弃道艺之华遗仁义之英耗精神乎虚廓废人事之纪经譬若画形于无象造响于无声未之思乎何所规之不通也玄微子俯而应之曰噫有是言乎夫太极之初浑沌未分万物纷错与道俱隆葢有形必朽有迹必穷芒芒元气谁知其终名秽我身位累我躬窃慕古人之所志仰老庄之遗风假灵龟以托喻宁掉尾于涂中镜机子曰夫辩言之艶能使穷泽生流枯木发荣庶感灵而激神况近在乎人情仆将为吾子说游观之至娱演声色之妖靡论变化之至妙敷道徳之弘丽愿闻之乎玄微子曰吾子整身倦世探隐拯沉不逺遐路幸见光临将敬涤耳以听玉音  

镜机子曰芳菰精稗霜蓄露葵玄熊素肤肥豢脓肌蝉翼之割剖纎析微累如叠縠离若散雪轻随风飞刄不转切山鵽斥鷃珠翠之珍搴芳莲之巢龟脍西海之飞鳞臛江东之潜鼍臇汉南之鸣鹑糅以芳酸甘和既醇玄冥适咸蓐收调辛紫兰丹椒施和必节滋味既殊遗芳射越乃有春清缥酒康狄所营应化则变感气而成弹征则苦发叩宫则甘生于是盛以翠樽酌以雕觞浮蚁鼎沸酷烈馨香可以和神可以娱肠此肴馔之妙也子能从我而食之乎玄微子曰予甘藜藿未暇此食也镜机子曰歩光之劔华藻繁缛饰以文犀雕以翠緑缀以骊龙之珠错以荆山之玉陆断犀象未足称儁随波截鸿水不渐刄九旒之冕散耀垂文华组之缨从风纷纭佩则结緑悬黎寳之妙微符采照烂流景扬辉黼黻之服纱縠之裳金华之舄动趾遗光繁饰参差微鲜若霜绲佩绸缪或雕或错薫以幽若流芳肆布雍容闲歩周旋驰耀南威为之解颜西施为之巧笑此容饰之妙也子能从我而服之乎玄微子曰予好毛褐未暇此服也  

镜机子曰驰骋足用荡思游猎可以娱情仆将为吾子驾云龙之飞驷饰玉辂之繁缨垂宛虹之长绥抗招揺之华旍插忘归之矢秉繁弱之弓忽蹑景而轻骛逸奔骥而超遗风于是磎填谷塞榛薮平夷缘山置罝弥野张罘下无漏迹上无逸飞鸟集兽屯然后会围獠徒云布武骑雾散丹旗曜野戈殳晧旰曵文狐掩狡兎捎鹔鷞拂振鹭当轨见藉值足遇践飞轩电逝兽随轮转翼不暇张足不及腾动触飞锋举挂轻罾捜林索险探薄穷阻腾山赴壑风厉焱举机不虚发中必饮羽于是人稠网宻地逼势胁哮阚之兽张牙奋鬛志在触突猛气不慑乃使北宫东郭之俦生抽豹尾分裂貙肩形不抗手骨不隐拳批熊碎掌拉虎摧斑野无毛类林无羽羣积兽如陵飞翮成云于是駴钟鸣鼓收旌弛斾顿网纵纲罢獠回迈骏騄齐骧扬銮飞沫俯倚金较仰抚翠葢雍容暇豫娱志方外此羽猎之妙也子能从我而观之乎玄微子曰余乐恬静未暇此观也  

镜机子曰闲宫显敞云屋晧旰崇景山之髙基迎清风而立观彤轩紫柱文榱华梁绮井含葩金墀玉箱温房则冬服絺绤清室则中夏含霜华阁縁云飞陛凌虚俯眺流星仰观八隅升龙攀而不逮渺天际而髙居繁巧神怪变容异形班输无所措其斧斤离娄为之失睛丽草交植殊品诡类緑叶朱荣熈天曜日素水盈沼丛木成林飞翮凌髙鳞甲隐深于是逍遥暇豫忽若忘归乃使任子垂钓魏氏发机芳饵沈水轻缴弋飞落翳云之翔鸟援九渊之灵龟然后采菱华擢水苹弄蛛蜯戏鲛人讽汉广之所咏觌游女于水滨耀神景于中沚被轻縠之织罗遗芳烈而靖歩抗皓手而清歌歌曰望云际兮有好仇天路长兮往无由佩兰蕙兮为谁修嬿婉絶兮我心愁此宫馆之妙也子能从我而居之乎玄微子曰予耽岩穴未暇此居也  

镜机子曰既游观中原逍遥闲宫情放志荡滛乐未终亦将有才人妙妓遗世越客扬北里之流声绍阳阿之妙曲尔乃御文轩临洞庭琴瑟交挥左箎右笙钟鼓俱振箫管齐鸣然后姣人乃被文縠之华袿振轻绮之飘飖戴金揺之熠耀扬翠羽之双翘挥流芳耀飞文厯盘鼓焕缤纷长裾随风悲歌入云蹻捷若飞蹈虚逺跖凌跃超骧蜿蝉挥霍翔尔鸿翥濈然鳬没纵轻体以迅赴景追形而不逮飞声激尘依违厉响才捷若神形难为象于是为欢未渫白日西颓散乐变餙微歩中闺玄眉弛兮鈆华落收乱髪兮拂兰泽形媠服兮扬幽若红颜宜笑睇眄流光时与吾子携手同行践飞除即闲房华烛烂幄幙张动朱唇发清商扬罗袂振华裳九秋之夕为欢未央此声色之妙也子能从我而游之乎玄微子曰予愿清虚未暇此游也  

镜机子曰予闻君子乐奋节以显义烈士甘危躯以成仁是以雄俊之徒交党结伦重气轻命感分遗身故田光伏劔于北燕公叔毕命于西秦果毅轻断虎歩谷风威慑万乘华夏称雄辞未及终而玄微子曰善镜机子曰此乃游侠之徒耳未足称妙也若夫田文无忌之俦乃上古之俊公子也皆飞仁扬义腾跃道艺游心无方抗志云际凌轹诸侯驱驰当世挥袂则九野生风慷慨则气成虹蜺吾子若当此之时能从我而友之乎玄微子曰予亮愿焉然方于大道有累如何  

镜机子曰世有圣宰翼帝覇世同量乾坤等曜日月玄化参神与灵合契恵泽播于黎苖威灵振乎无外超隆平于殷周踵羲皇而齐泰显朝惟清王道遐均民望如草我泽如春河濵无洗耳之士乔岳无巢居之民是以俊乂来仕观国之光举不遗才进各异方讃典礼于辟雍讲文徳于明堂正流俗之华说综孔氏之旧章散乐移风国富民康神应休臻屡获嘉祥故甘露纷而晨降景星宵而舒光观游龙于神渊聆鸣凤于髙岗此覇道之至隆而雍熈之盛际然主上犹以沉恩之未广惧声教之未厉采英竒于反陋宣皇明于岩穴此寗子商歌之秋而吕望所以投纶而起也吾子为太和之民不欲仕陶唐之世乎于是玄微子攘袂而兴曰韡哉言乎近者吾子所述华滛欲以厉我祇搅予心至闻天下穆清明君莅国览盈虚之正义知顽素之迷惑令予廓尔身轻若飞愿反初服从子而归  

晋问【`唐柳宗元`】  

吴子问于桞先生曰先生晋人也晋之故宜知之曰然然则吾愿闻之可乎曰可晋之故封太行掎之首阳起之黄河迤之大陆靡之或巍而髙或呀而渊景霍汾浍以经其壖若化若迁钩婴蝉聨然后融为平川而侯之都居大夫之邑建焉其高壮则腾突撑拒赘岈郁怒若熊罴之咆虎豹之噑终古而不去攫秦抟齐当者失据燕狄惴怯若卵就压振振业业觊闗蹀户惕若仆妾其按衍则平盈旋缘纡徐夷延若飞■〈栽，鸟代木〉之翔舞洄水之容与以稼则硕以植则茂以牧则蕃以畜则庶而人用是富而邦以之阜其河则浚源昆仑入于天渊出乎无门行乎无垠自匃奴而南以介西鄙冲奔太华运肘东指混溃后土濆浊麋沸龟鼍诡怪于于汨汨腾倒■〈马失〉越委泊涯涘呀呷欱纳推杂失坠其所荡激则连山参差广野壊裂轰雷努风撼■〈含鸟〉于■〈山戛〉崩石之所转跃大木之所擢拔漰泙洞踏者弥数千里若万夫之斩伐而其轴轳之所负橦樯之所御鳞川林壑隳云遁雨瞬目而下者榛榛沄沄百舍一赴若是何如吴子曰先生之言丰厚险固诚晋之羙矣然晋人之言表里山河者备败而已非以为荣观显大也吴起所谓在徳不在险此晋人之藉也愿闻其它  

先生曰大卤之金棠溪之工火化水淬器备以充为棘为矛为铩为钩为镝为镞为槊为鍭出太白征蓐收召招揺伏蚩尤肃肃褷褷合众灵而成之博者狭者曲者直者歧者径者长者短者攅之如星奋之如霆运之如萦浩浩奕奕淋淋涤涤荧荧的的若雪山氷谷之积观者胆掉目出寒液当空发耀英精互绕晃荡洞射天气尽白日规为小铄云破霄跕坠飞鸟弓人之弓函人之甲胶角百选犀兕七属乃使跟超掖夹之伦服而持之南瞰诸华北詟羣夷技击节制闻于天下是为善师延目而望之固以拳拘喘汗免胄肉袒进不敢降退不敢窜若是何如吴子曰夫兵之用由徳则吉由暴则凶是又不可为羙观也先轸曰师直为壮曲为老况徒以坚甲利刄之为上哉  

先生曰晋国多马屈焉是产土寒气劲崖坼谷裂草木短缩鸟兽堕匿而马蕃焉师师诜诜溶溶纭纭轠轠辚辚或赤或黄或玄或苍或醇或駹黭然而阴炳然而阳若旌旃旗帜之煌煌乍进乍止乍伏乍起乍奔乍踬若江汉之水疾风驱涛击山荡壑云沸而不止羣饮源槁回食野赭浴川蹙浪喷震播洒渍渍焉若海神驾雪而来下观其四散惝恍开合万状喜者鹊厉怒者人搏决然坌跃千里相角风鬃雾鬛斸山抉壑耳揺层云腹捎众木寂寥逺游不久而复攫地跳梁坚骨兰筋交颈互啮鬬目相驯聚溲更虚昻首张龂其小者则连牵缴绕仰乳俯龁蚁杂螽集啾啾潗潗旅走丛立其材之可者收敛攻教掉手飞縻指毛命物百歩就覊牵以荀息御以王良超以范鞅轩以栾针以佃以戎兽获敌摧若是何如吴子曰恃险与马者子不闻乎故曰冀之北土马之所生是不一姓请置此而新其说  

先生曰晋之北山有异材梓匠工师之为宫室求大木者天下皆归焉仲冬既至寒气凝成外凋内贞渖液不行乃坚乃良万工举斧以入必求诸岩崖之欹倾磵壑之纡萦凌■〈山赞〉屼之杪颠潄泉源之淦瀯根绞怪石不土而植千寻百围与石同色罗列而伐者头抗河汉刄披虹霓声振连峦秭填层溪丁丁登登硠硠棱棱若兵车之乘凌其响之所应则溃溃漰漰汹汹薨薨若骞若崩若螭龙之鬬风霆相腾其殊而下者札■〈山戛〉捎杀摧崪坱圠霞披电裂又似共工触不周而天柱折鹍鹳鹙鸧号鸣飞翔貙豻虎兕奔触詟栗伏无所入遯无所脱然后断度收罗捎危颠芟繁柯乘水潦之波以入于河而流焉荡突硉兀转腾冐没类秦神驱石以梁大海抵曲鳞蹙汇流雷解前者汨越后者迫隘乃下夫龙门之悬水折拉颓踏捽首轩尾澒入重渊不知其几百里也涛波之旋滔山触天既渟既平弥望悠焉良久乃始昻屹涌溢挺拔而出林立峰崪穿云蔽日涣然自挠复就行列浑浑而去以至其所唯良工之指顾丛台阿房长乐未央建章昭阳之隆丽诡特皆是之出若是何如吴子曰吾闻君子患无徳不患无土患无土不患无人患无人不患无宫室患无宫室不患材之不已有先生之所陈四累之下也且虒祈既成诸侯叛之  

先生曰河鱼之大上迎波涛罗壅津涯千里雷驰重马轻车遂以君命矢而纵观焉大罟断流修网亘山罩罶罣■〈罒鹿〉织维其间巨舟轩昻仡仡回环水师更呼声裂商颜于是鼔噪沓集而从之扼龙吭拔鲸鳍戮白鼋逐毒螭叱冯夷立水湄搜搅流离掬缩推移梁会网蹙腾天弥围掉躃拥踊以登夫厯山之垂如川之归如山之摧如云之披其有乘化会神振拔涟沦摛竒文出怪鳞腾飞涛而上逸生雷电于龙门者犹仰纶飞缴顿踏而取之莫不脱角裂翼呀吓匍匐伏就脔切莫保龙藉具糅五味布列雕爼风云失势沮散逺去若夫魦鲿鲔鲤鰋鳢鲂鱮之琐屑蔑裂者夫固不足悉数漏脱纮目养之水府而三河之人则已填溢餍饫腥膏舄卤闻脍炙之羙则揜鼻蹙额贱甚粪土而莫顾者也若是何如吴子曰一时之观不足以夸后世口舌之味不足以利百姓姑欲闻其上者  

先生曰猗氏之盐晋寳之大也人之頼之与榖同化若神造非人力之功也但至其所则见沟堘畦畹之交错轮囷若稼若圃敞兮匀匀涣兮鳞鳞逦弥纷属不知其垠俄然决源酾流交灌互澍若枝若股委曲延布脉冩膏浸潗湿滑汨弥高掩庳漫垄冐块决决没没逺近混会抵值堤防瀴瀛沛濊偃然成渊■〈氵莾〉然成川观之者徒见浩浩之水而莫知其以及神液阴漉甘卤宻起孕灵富媪不爱其羙无声无形熛结迅诡回眸一瞬积雪百里皛皛羃羃奋偾离析鍜圭椎璧眩转的皪乍似陨星及地明灭相射氷裂雹碎巃嵸増益大者印累小者珠剖涌者如坻■〈土幻〉者如缶日晶熠煜萤骇电走亘歩盈车方尺数斗于是裒敛合集举而堆之皓皓乎玄圃之巍巍皦乎溔乎狂山太白之淋漓骇变化之神竒卒不可推也然后驴骡牛马之运西出秦陇南过樊邓北极燕代东逾周宋家获作醎之利人被六气之用和均兵食以征以贡其赉天下也与海分功可谓有济矣若是何如吴子曰魏绛之言曰近寳则公室乃贫岂谓是耶虽然此可以利民矣而未为民利也先生曰愿闻民利吴子曰安其常而得所欲服其教而便于已百货通行而不知所自来老幼亲戚相保而无徳之者不苦兵行不疾赋力所谓民利民自利者是也  

先生曰文公之覇也援秦破楚囊括齐宋曹卫解裂鲁郑震恐定周于温奉册受锡夹辅紏逖以为侯伯齐盟践土低昻玉帛天子恃焉以有诸侯诸侯恃焉以有其国百姓恃焉以有其妻子而食其力叛者力取附者仁抚推徳义立信让示必行明所向达禁止一好尚春秋之事公侯大夫策文马驰轩车出入环连贯于国都则有五筵之堂九几之室大小定位左右有秩禽牢饩馈交错文质飨有嘉乐宴有庭实登降好赋牺象毕出犒劳赠贿率礼无失六卿理兵大戎小戎钟鼓丁寜以讨不恭车埒万乘卒半天下鼓之则震斾之则畏其号令之动若水之源若轮之旋莫不如志当此之时咸能驩娱以奉其上故其民至于今好义而任力此以民力自固假仁义而用天下其遗风尚有存者若是可以为民利也乎吴子曰近之矣然犹未也彼覇者之为心也引大利以自向而楼他人之力以自为固而民乃后焉非不知而化不令而一异乎吾向之陈者故曰近之矣犹未也  

先生曰三河古帝王之更都焉而平阳尧之所理也有茅茨采椽土型之度故其人至于今俭啬有温恭克譲之徳故其人至于今善譲有师钖佥曰畴咨之道故其人至于今好谋而深有百兽率舞鳯凰来仪于变时雍之羙故其人至于今和而不怒有昌言儆戒之训故其人至于今忧思而畏祸有无为不言垂衣裳之化故其人至于今恬以愉此尧之遗风也愿以闻于子何如吴子离席而立拱而言曰羙矣善矣其蔑有加矣此固吾之所欲闻也夫俭则财用足而不滛让则遵分而进善其道不斗谋则通于逺而周于事和则仁之质戒则义之实恬以愉则安而久于其道也至乎哉今主上方致太平动以尧为凖先生之言道之奥者若果有贡于上则吾知其易易焉也举晋国之风以一诸天下如斯而已矣敬再拜受赐  

## 文章辨体彚选卷四百四十三

（明）贺复征 编  

○设二  

答客难【`汉东方朔`】  

客难东方朔曰苏秦张仪一当万乘之主而都卿相之位泽及后世今子大夫修先王之术慕圣人之仪讽诵诗书百家之言不可胜数着于竹帛唇腐齿落服膺而不释好学乐道之效明白甚矣自以智能海内无双则可谓博文辨智矣然悉力尽忠以事圣帝旷日持久官不过侍郎位不过执戟意者尚有遗行邪同胞之徒无所容居其故何也东方先生喟然长息仰而应之曰是固非子之所能备也彼一时也此一时也岂可同哉夫苏秦张仪之时周室大壊诸侯不朝力政争权相禽以兵并为十二国未有雌雄得士者强失士者亡故说得行焉身处尊位珍寳充内外有廪仓泽及后世子孙长享今则不然圣帝流徳天下震慑诸侯宾服连四海之外以为带安于覆盂动犹运之掌贤不肖何以异哉遵天之道顺地之理物无不得其所故绥之则安动之则苦尊之则为将卑之则为虏抗之则在青云之上抑之则在深泉之下用之则为虎不用则为鼠虽欲尽节効情安知前后夫天地之大士民之众竭精谈说并进辐辏者不可胜数悉力慕之困于衣食或失门户使苏秦张仪与仆并生于今之世曾不得掌故安敢望常侍郎乎故曰时异事异虽然安可以不务修身乎哉诗云鼔钟于宫声闻于外鹤鸣于九皋声闻于天茍能修身何患不荣太公体行仁义七十有二乃设用于文武得信厥说封于齐七百岁而不絶此士所以日夜孶孳敏行而不敢怠也辟若鹡鸰飞且鸣矣传曰天不为人之恶寒而辍其冬地不为人之恶险而辍其广君子不为小人之匈匈而易其行天有常度地有常形君子有常行君子道其常小人讣其功诗云礼义之不愆何恤人之言故曰水至清则无鱼人至察则无徒冕而前旒所以蔽明黈纩充耳所以塞聪明有所不见聪有所不闻举大徳赦小过无求备于一人之义也枉而直之使自得之优而柔之使自求之揆而度之使自索之葢圣人教化如此欲自得之自得之则敏且广矣今世之处士魁然无徒廓然独居上观许由下察接舆计同范蠡忠合子胥天下和平与义相扶寡偶少徒固其宜也子何疑于我哉若夫燕之用乐毅秦之用李斯郦食其之下齐说行如流曲从如环所欲必得功若丘山海内定国家安是遇其时也子又何怪之邪语曰以管窥天以蠡测海以莛撞钟岂能通其条贯考其文理发其音声哉繇是观之譬犹鼱鼩之袭狗孤豚之咋虎至则靡耳何功之有今以下愚而非处士虽欲勿困固不得已此适足以明其不知权变而终惑于大道也  

解嘲【`扬雄`】  

哀帝时丁傅董贤用事诸附离之者起家至二千石时雄方草创太玄有以自守泊如也人有嘲雄以玄之尚白而雄解之号曰解嘲其辞曰  

客嘲扬子曰吾闻上世之士人纲人纪不生则已生必上尊人君下荣父母析人之珪儋人之爵懐人之符分人之禄纡青拖紫朱丹其毂今吾子幸得遭盛明之世处不讳之朝与羣贤同行厯金门上玉堂有日矣曽不能画一竒出一策上说人主下谈公卿目如耀星舌如电光一从一横论者莫当顾黙而作太玄五千文枝叶扶苏独说数十余万言深者入黄泉髙者出苍天大者含元气细者入无间然而位不过侍郎擢纔给事黄门意者玄得无尚白乎何为官之拓落也扬子笑而应之曰客徒欲朱丹吾毂不知一跌将赤吾之族也往者周网解结羣鹿争逸离为十二合为六七四分五剖并为战国士无常君国无定臣得士者富失士者贫矫翼厉翮恣意所存故士或自盛以槖或凿坏以遁是故邹衍以颉颃而取世资孟轲虽连蹇犹为万乘师今大汉左东海右渠搜前番禺后陶涂东南一尉西北一候徽以紏墨制以锧铁散以礼乐风以诗书旷以岁月结以倚庐是以天下之士雷动云合鱼鳞杂袭咸营于八区家家自以为稷契人人自以为皋陶戴縰垂缨而谈者皆拟于阿衡五尺童子羞比晏婴与夷吾当途者升青云失路者委沟渠旦握权则为卿相夕失势则为匹夫譬若江湖之崖渤澥之岛乘雁集不为之多双鳬飞不为之少昔三仁去而殷墟二老归而周炽子胥死而吴亡种蠡存而越覇五羖入而秦喜乐毅出而燕惧范雎以折折而危穰侯蔡泽以噤吟而笑唐举故当其有事也非萧曹子房平勃樊霍则不能安当其无事也章句之徒相与坐而守之亦无所患故世乱则圣哲驰骛而不足世治则庸夫髙枕而有余夫上世之士或解缚而相或释褐而傅或倚夷门而笑或横江潭而渔或七十说而不遇或立谈而封侯或枉千乘于陋巷或拥篲而先驱是以士颇得信其舌而奋其笔窒隙蹈瑕而无所诎也当今县令不请士郡守不迎师羣卿不揖客将相不俛眉言竒者见疑行殊者得辟是以欲谈者卷舌而同声欲歩者拟足而投迹向使上世之士处乎今世策非甲科行非孝亷举非方正独可抗疏时道是非髙得待诏下触闻罢又安得青紫且吾闻之炎炎者灭隆隆者絶观雷观火为盈为实天收其声地藏其热髙明之家鬼瞰其室攫拏者亡黙黙者存位极者宗危自守者身全是故知玄知黙守道之极爰清爰静游神之廷惟寂惟寞守徳之宅世异事变人道不殊彼我易时未知何如今子乃以■〈氏鸟〉枭而笑鳯凰执蝘蜓而嘲龟龙不亦病乎子徒笑我玄之尚白吾亦笑子之病甚不遭俞跗扁鹊也悲夫客曰然则靡玄无所成名乎范蔡以下何必玄哉杨子曰范雎魏之亡命者也折胁拉髂免于徽索翕肩蹈背扶服入槖激卬万乘之主介泾阳抵穰侯而代之当也蔡泽山东之匹夫也颔頥折頞涕唾流沬西揖强秦之相搤其咽而亢其气拊其背而夺其位时也天下已定金革巳平都于洛阳娄敬委辂脱挽掉三寸之舌建不拔之业举中国徙之长安适也五帝垂典三王传礼百世不易叔孙通起于枹鼓之间解甲投戈遂作君臣之仪得也吕刑靡敝秦法酷烈圣汉权制而萧何造律宜也故有造萧何律于唐虞之世则誖矣有作叔孙通仪于夏殷之时则惑矣有建娄敬之策于成周之世则乖矣有谈范蔡之说于金张许史之间则狂矣夫萧规曹随留侯书策陈平出竒功若泰山响若坻隤虽其人之赡智哉亦会其时之可为也故为可为于可为之时则从为不可为于不可为之时则凶若夫蔺生收功于章台四皓采荣于南山公孙创业于金马骠骑发迹于祁连司马长卿窃赀于卓氏东方朔割炙于细君仆诚不能与此数子并故黙然独守吾太玄  

解难【`扬雄`】  

其辞曰客难扬子曰凡著书者为众人之所好也羙味期乎合口工声调于比耳今吾子乃抗辞幽说闳意眇指独驰骋于有亡之际而陶冶大垆旁薄羣生厯览者滋年矣而殊不寤亶费精神于此而烦学者于彼譬画者画于无形弦者放于无声殆不可乎扬子曰俞若夫闳言崇议幽微之涂葢难与览者同也昔人有观象于天视度于地察法于人者天丽且弥地普而深昔人之辞乃玉乃金彼岂好为艰难哉势不得已也独不见翠虬绛螭之将登乎天必耸身于苍梧之渊不阶浮云翼疾风虚举而上升则不能撠胶葛腾九闳日月之经不千里则不能烛六合耀八纮泰山之髙不嶕峣则不能浡滃云而散歊烝是以宓牺氏之作易也绵络天地经以八卦文王附六爻孔子错其象而彖其辞然后发天地之藏定万物之基典谟之篇雅颂之声不温纯深润则不足以扬鸿烈而章缉熈葢胥靡为宰寂寞为尸大味必淡太音必希大语呌呌大道低回是以声之眇者不可同于众人之耳形之羙者不可混于世俗之目辞之衍者不可齐于庸人之听今夫弦者髙张急徽追趋逐耆则坐者不期而附试为之施咸池揄六茎发箫韶咏九成则莫有和也是故锺期死伯牙絶弦破琴而不肯与众鼓■〈犭夔〉人亡则匠石辍斤而不敢妄斵师旷之调锺竢知音者之在后也孔子作春秋几君子之前睹也老聃有遗言贵我者希此非其操与  

答宾戏【`班固`】  

永平中为郎典校秘书专笃志于儒学以著述为业或讥以无功又感东方朔扬雄自喻以不遭苏张范蔡之时曽不折之以正道明君子之所守故聊复应焉其辞曰  

宾戏主人曰葢闻圣人有一定之论烈士有不易之分亦云名而已矣故太上有立徳其次有立功夫徳不得后身而特盛功不得背时而独彰是以圣哲之治栖栖遑遑孔席不暖墨突不黔由此言之取舍者昔人之上务著作者前烈之余事耳今吾子幸游帝王之世躬带绂冕之服浮英华湛道徳矕龙虎之文旧矣卒不能摅首尾奋翼鳞振拔洿涂跨腾风云使见之者形骇闻之者响震徒乐枕经籍书纡体衡门上无所蒂下无所根独摅意乎宇宙之外锐思于毫芒之内潜神黙记縆以年岁然而器不贾于当已用不効于一世虽驰辩如涛波摛藻如春华犹无益于殿最也意者且运朝夕之策定合会之计使存有显号亡有美谥不亦优乎主人逌尔而笑曰若宾之言所谓见世利之华闇道徳之实守窔奥之荧烛未仰天庭而覩白日也曩者王涂芜秽周失其驭侯伯方轨战国横骛于是七雄虓阚分裂诸夏龙战虎争游说之徒风飑雷激并起而救之其余焱飞景附霅煜其间者葢不可胜载当此之时搦朽磨钝鈆刀皆能一断是故鲁连飞一矢而蹶千金虞卿以顾聁而捐相印夫啾发投曲感耳之声合之律度滛鼃而不可听者非韶夏之乐也因势合变偶时之会风移俗易乖忤而不可通者非君子之法也及至从人合之衡人散之亡命漂说覊旅骋辞商鞅挟三术以鑚孝公李斯奋时务而要始皇彼皆蹑风尘之会履颠沛之势据徼乘邪以求一日之富贵朝为荣华夕为鹪顇福不盈眦祸溢于世凶人且以自悔况吉士而是頼乎且功不可以虚成名不可以伪立韩设辨以激君吕行诈以贾国说难既遒其身乃囚秦货既贵厥宗亦坠是以仲尼抗浮云之志孟轲养浩然之气彼岂乐为迂阔哉道不可以贰也方今大汉洒扫羣秽夷险芟荒廓帝纮恢皇纲基隆于羲农规广于黄唐其君天下也炎之如日威之如神函之如海养之如春是以六合之内莫不同源共流沐浴玄徳禀仰太和枝附叶着譬犹草木之植山林鸟鱼之毓川泽得气者蕃滋失时者零落参天地而施化岂云人事之厚薄哉今吾子处皇代而论战国曜所闻而疑所觌欲从堥敦而度髙乎泰山懐氿滥而深测乎重渊亦未至也宾曰若夫鞅斯之伦衰周之凶人既闻命矣敢问上古之士处身行道辅世成名可述于后者黙而已乎主人曰何为其然也昔者咎繇谟虞箕子访周言通帝王谋合神圣殷说梦发于傅岩周望兆动于渭滨齐寗激声于康衢汉良受书于邳垠皆俟命而神交匪词言之所信故能建必然之策展无穷之勲也近者陆子优游新语以兴董生下帷发藻儒林刘向司籍辨章旧闻杨雄谭思法言太玄皆及时君之门闱究先圣之壸奥婆娑乎术艺之场休息乎篇籍之囿以全其质而发其文用纳乎圣徳烈炳乎后人斯非亚欤若乃伯夷抗行于首阳桞恵降志而辱仕颜渊乐于箪瓢孔终篇于西狩声盈塞于天渊真吾徒之师表也且吾闻之一阴一阳天地之方乃文乃质王道之纲有同有异圣哲之常故曰慎修所志守尔天符委命供巳味道之腴神之听之名其舍诸宾又不闻和氏之璧韫于荆石隋侯之珠藏于蚌蛤乎厯世莫视不知其将含景曜吐英精旷千载而流光也应龙潜于潢污鱼鼋媟之不覩其能奋灵徳合风云超忽荒而踞昊苍也故夫泥蟠而天飞者应龙之神也先贱而后贵者和隋之珍也时暗而乆章者君子之真也若乃牙旷清耳于管弦离娄眇目于毫分逢蒙絶技于弧矢般输摧巧于斧斤良乐轶能于相驭乌获抗力于千钧和鹊发精于针石研桑心计于无垠走亦不任厕技于彼列故宻尔自娱于斯文  

释诲【`蔡邕`】  

闲居玩古不交当世感东方朔客难及扬雄班固崔骃之徒设以自通乃斟酌羣言韪其是而矫其非作释诲以戒厉云尔  

有务世公子诲于华颠胡老曰葢闻圣人之大寳曰位故以仁守位以财聚人然则有位斯贵有财斯富行义逹道士之司也故伊挚有负鼎之衒仲尼设执鞭之言寗子有清商之歌百里有豢牛之事夫如是则圣哲之通趣古人之明志也夫子生清穆之世禀醇和之灵覃思典籍韫椟六经安贫乐贱与世无营沉精重渊抗志髙冥包括无外综析无形其已久矣曽不能拔萃出羣扬芳飞文登天庭序彛伦扫六合之秽慝清宇宙之埃尘连光芒于白日属炎气于景云时逝岁暮黙而无闻小子惑焉是以有云方今圣上寛明辅弼贤知崇英逸伟不坠于地徳弘者建宰相而裂土才羙者荷荣禄而蒙赐盍亦回涂要路俛仰取容辑当世之利定不拔之功荣家宗于此时遗不灭之令踪夫独未之思耶何为守彼而不通此胡老慠然而笑曰若公子所谓覩暧昧之利而忘昭晳之害専必成之功而忽蹉跌之败者已公子谡尔敛袂而兴曰胡为其然也胡老曰居吾将释汝昔自太极君臣始基有义皇之洪宁唐虞之至时三代之隆亦自缉熈五伯扶微勤而抚之于斯已降天网纵人纮■〈施，弓代方〉王涂壊太极陁君臣土崩上下瓦解于是知者骋诈辨者驰说武夫奋畧战士讲锐电骇风驰雾散云披变诈乖诡以合时宜或画一策而绾万金或谈崇朝而锡瑞珪连衡者六印磊落合从者骈组陆离隆贵翕习积富无涯据巧蹈机以忘其危夫华离蔕而萎条去干而枯女冶容而滛士背道而辜人毁其满神疾其邪利端始萌害渐亦芽速速方毂夭夭是加欲丰其屋乃蔀其家是故天地否闭圣哲潜形石门守晨沮溺耦耕颜歜抱璞蘧瑗保生齐人归乐孔子斯征雍渠骖乘逝而遗轻夫岂傲主而背国乎道不可以倾也且吾闻之日南至则黄钟应融风动而鱼上氷蕤宾统则微阴萌蒹葭苍而白露凝寒暑相推阴阳代兴运极则化理乱相承今大汉绍陶唐之洪烈荡四海之残灾隆隠天之髙折絙地之基皇道惟融帝猷显丕泜泜庶类含甘吮滋检六合之羣品跻之乎雍熈羣僚恭已于职司圣主垂拱乎两楹君臣穆穆守之以平济济多士端委缙綎鸿渐盈阶振鹭充庭譬犹钟山之玉泗濵之石累珪璧不为之盈采浮磬不为之索曩者洪源辟而四隩集武功定而干戈戢猃狁攘而吉甫晏城濮捷而晋凯入故当其有事也则蓑笠并载擐甲扬锋不给于务当其无事也则舒绅缓佩鸣玉以歩绰有余裕夫世臣阀子■〈执上目下〉御之族天隆其佑主丰其禄抱膺从容爵位自从摄须理髯余官委贵其进取也顺倾转圆不足以喻其便逡廵放屣不足以况其易夫夫有逸羣之才人人有优赡之智童子不问疑于老成瞳蒙不稽谋于先生心恬憺于守髙意无为于持盈灿乎煌煌莫非华荣明哲泊焉不失所宁狂滛振荡乃乱其情贪夫殉财夸者死权瞻仰此事体躁心烦闇谦盈之效迷损益之数骋驽骀于修路慕骐骥而増驱卑俯乎外戚之门乞助乎近贵之誉荣显未副从而颠踣下获熏胥之辜髙受灭家之诛前车已覆袭轨而骛曽不鉴祸以知畏惧予惟悼哉害其若是天髙地厚局而蹐之怨岂在明患生不思战战兢兢必慎厥尤且用之则行圣哲也舍之则藏至顺也九河盈溢非一曲所防带甲百万非一勇所抗今子责匹夫以清宇宙庸可以水旱而累尧汤乎惧烟炎之毁熸何光芒之敢扬哉且夫地将震而枢星直井无景则日阴食元首寛则望舒朓王侯肃则月侧匿是以君子推微逹着寻端见绪履霜知氷践露知暑时行则行时止则止消息盈冲取诸天纪利用遭泰可与处否乐天知命持神任已羣车方奔乎险路安能与之齐轨思危难而自豫故在贱而不耻方将驰骋乎典籍之崇涂休息乎仁义之渊薮盘旋乎周孔之庭宇揖儒墨而与为友舒之足以光四表收之则莫能知其所有若乃丁千载之运应神灵之符闿阊阖乘天衢拥华葢而奉皇枢纳玄策于圣徳宣太平于中区计合谋从已之图也勲绩不立予之辜也龟鳯山翳雾露不除踊跃草莱祇见其愚不我知者将谓之迂修业思真弃此焉如静以俟命不斁不渝百岁之后归乎其居幸其获称天所诱也汗漫而已非已咎也昔伯翳综声于鸟语葛卢辨音于鸣牛董父受氏于豢龙奚仲供徳于衡辀倕氏兴政于巧工造父登御于骅骝非子享土于善圉狼瞫取右于禽囚弓父毕精于筋角佽飞明勇于赴流寿王创基于格五东方要幸于谈优上官効力于执葢弘羊据相于运筹仆不能参迹于若人故抱璞而优游于是公子俛首降阶忸怩而避胡老乃扬衡含笑援琴而歌歌曰练余心兮浸太清涤秽浊兮存正灵和液畅兮神气寜情志泊兮心亭亭嗜欲息兮无由生踔宇宙而遗俗兮眇翩翩而独征  

客慠【`晋郭璞`】  

客慠郭生曰玉以兼城为寳士以知名为贤明月不妄映兰葩岂虚鲜今足下既已拔文秀于丛荟荫弱根于庆云凌扶揺而竦翮挥清澜以濯鳞而响不彻于一皋价不登乎千金傲岸荣悴之际颉颃龙鱼之间进不为谐隠退不为放言无沉冥之韵而希风乎严光徒费思于鑚咏摹洞林乎连山尚何名乎夫攀骊龙之髯抚翠禽之毛而不得絶霞肆跨天津者未之前闻也郭生灿然而笑曰鹪鹩不可与论云翼井蛙难与量海鳌虽然将袪子之惑讯以未悟其可乎乃者地维中絶干光队采皇运暂回廓祚淮海龙徳时乘羣才云骇蔼若邓林之会逸翰烂若溟海之纳奔涛不烦咨嗟之访不假蒲帛之招覊九有之竒骏咸总之于一朝岂惟丰沛之英南阳之豪昆吾挺锋骕骦轩髦杞梓竞敷兰荑争翘嘤声冠于伐木援类繁乎拔茅是以水无浪士岩无幽人刈兰不暇爨桂不给安事错薪乎且夫窟泉之潜不思云翚熈氷之采不羡旭晞混光耀于埃蔼者亦曷愿沧浪之深秋阳之映乎登降纷于九五沦涌悬乎龙津蚓蛾以不才陆槁蠎■〈施，虫代方〉以腾雾暴鳞连城之寳藏于褐里三秀虽艶糜于丽采香恶乎芬贾恶乎在是以不尘不冥不骊不骍支离其神萧悴其形形废则神王迹粗而名生体全者为牺至独者不孤傲俗者不得以自得黙觉者不足以渉无不恢心而形遗不外累而知丧无岩穴而冥寂无江湖而放浪玄悟不以应机洞鉴不以昭旷不物物我我不是是非非忘意非我意得意非我懐寄羣籁乎无象域万殊于一归不寿殇子不夭彭涓不壮秋毫不小太山蚊■〈亡上虫下〉与天地齐流蜉蝣与大椿齿年然一阖一开两仪之迹一冲一溢悬象之节涣冱期于寒暑雕蔚要乎春秋青阳之翠秀龙豹之委颕骏狼之长晖玄陆之短景故皋壤为悲欣之府蝴蝶为物化之器矣夫欣黎黄之音者不颦蟪蛄之吟豁云台之观者必閟带索之欢纵蹈而咏采荠拥壁而叹抱闗战机心以外物不能得意于一弦悟往复于嗟叹安可与言乐天者乎若乃庄周偃蹇于漆园老莱婆娑于林窟严平沉漠于尘肆梅真隠沦乎市卒梁生吟啸而矫迹焦先混沌而槁杌阮公昏酣而卖傲翟与遯形以倐忽吾不能几韵于数贤故寂然玩此员策与智骨  

起废答【`唐桞宗元`】  

桞先生既会州刺史即治事还游于愚溪之上溪上聚黧老壮齿十有一人谡足以进列植以庆卒事相顾加进而言曰今兹是州起废者二焉先生其闻而知之欤答曰谁也曰东祠躄浮图中廐病颡之驹曰若是何哉曰凡为浮图道者都邑之会必有师师善为律以勅戒始学者与女释者甚尊严且优游躄浮图有师道少而病躄日愈以剧居东祠十年扶服轝曵未尝及人侧匿愧恐殊甚今年他有师道者悉以故去始学者与女释者怅怅亡所师遂相与出躄浮图以为师盥濯之扶持之壮者执轝幼者前驱披以其衣导以其旗怵愓疾视引且翼之躄浮图不得巳凡师数百生日馈饮食时献巾帨洋洋也举莫敢踰其制中廐病颡之驹颡之病亦且十年色玄不龎无异技硿然大耳然以其病不得齿他马食斥弃异皁恒少食屏立摈辱掣顿异甚垂首披耳悬涎属地凡廐之马亡肯为伍会今刺史以御史中丞来莅吾邦屏弃羣驷舟以泝江将至亡以为乘廐人咸曰病颡驹大而不龎可秣饰焉他马巴僰痹狭亡可当吾刺史者于是众牵驹上燥土大庑下荐之席縻之丝络剔蚤鬋刮恶除洟莝以雕胡秣以香萁错贝鳞纕凿金文覊络以和铃缨以朱緌或膏其鬛或靡其脽御夫尽饰然后敢持除道履石立之水涯幢旟前罗杠葢后随千夫翼卫当道上驰抗首出臆众奋遨嬉当是时若有知也岂不曰宜乎先生曰是则然矣叟将何以教我■〈利上黑下〉老进曰今先生来吾州亦十年足轶疾风鼻知膻香腹溢儒书口盈宪章包今统古进退齐良然而一废不复曽不若躄足涎颡之犹有遭也朽人不识敢以其惑愿质之先生先生笑且答曰叟过矣彼之病病乎足与颡也吾之病病乎徳也又彼之遭遭其无耳今朝廷洎四方豪杰林立谋猷川行羣谈角智列坐争英披华发辉挥喝雷霆老者育徳少者驰声丱角覊贯排侧鳞征一位暂缺百事交并骈倚县足曽不得逞不若是州之乏释师大马也而吾以徳病伏焉岂躄足涎颡之可望哉叟之言过昭昭矣亡重吾罪于是■〈利上黑下〉老壮齿相视以喜且吁曰谕之矣拱揖而旋为先生病焉  

愚溪对【`桞宗元`】  

柳子名愚溪而居五日溪之神夜见梦曰子何辱予使予为愚耶有其实者名固从之今予固若是耶予闻闽有水生毒雾厉气中之者温屯呕泄藏石走瀬连舻縻解有鱼焉锯齿锋尾而兽蹄是食人必断而跃之乃仰噬焉故其名曰恶溪西海有水散涣而无力不能负芥投之则委靡垫没及底而后止故其名曰弱水秦有水掎汨泥淖挠混沙砾视之分寸眙若睨壁浅深险易昧昧不觌乃合清渭以自彰秽迹故其名曰浊泾雍之西有水幽险若漆不知其所出故其名曰黒水夫恶弱六极也浊黒贱名也彼得之而不辞穷万世而不变者有其实也今予甚清与羙为子所喜而又功可以及圃畦力可以载方舟朝夕者济焉子幸择而居予而辱以无实之名以为愚卒不见徳而肆其诬岂终不可革耶桞子对曰汝诚无其实然以吾之愚而独好汝汝恶得避是名耶且汝不见贪泉乎有饮而南者见交趾寳货之多光溢于目思以两手左右攫而懐之岂泉之实耶过而往贪焉犹以为名今汝独招愚者居焉久留而不去虽欲革其名不可得矣夫明王之时智者用愚者伏用者宜迩伏者宜逺今汝之托也逺王都三千余里仄僻回隠蒸郁之与曹螺蜯之与居惟触罪摈辱愚陋黜伏者日侵侵以逰汝闯闯以守汝汝欲为智乎胡不呼今之聪明皎厉握天子有司之柄以生育天下者使一经于汝而唯我独处汝既不能得彼而见获于我是则汝之实也当汝为愚而犹以为诬寜有说耶曰是则然矣敢问子之愚何如而可以及我桞子曰汝欲穷我之愚说耶虽极汝之所往不足以申吾喙涸汝之所流不足以濡吾翰姑示子其畧吾茫洋乎无知氷雪之交众裘我絺溽暑之铄众从之风而我从之火吾荡而趋不知太行之异乎九衢以败吾车吾放而逰不知吕梁之异乎安流以没吾舟吾足蹈坎井头抵木石冲冒榛棘僵仆虺蝪而不知怵惕何丧何得进不为盈退不为抑荒凉昏黙卒不自克此其大凡者也愿以是污汝可乎于是溪神深思而叹曰嘻有余矣是及我也因俯而羞仰而吁涕泣交流举手而辞一晦一明觉而莫知所之遂书其对  

设渔者对智伯【`桞宗元`】  

智氏既灭范中行志益大合韩魏围赵水晋阳智伯瑶乘舟以临赵且又往来观水之所自务速取焉羣渔者有一人坐渔智伯怪之问焉曰若渔几何曰臣始渔于河中渔于海今主大兹水臣是以来曰若之渔何如曰臣幼而好渔始臣之渔于河有魦鱮鳣鰋者不能自食以好臣之饵日收者百焉臣以为小去而之龙门之下伺大鲔焉夫鲔之来也从鲂鲤数万垂涎流沫后者得食焉然其饥也亦返吞其后愈肆其力逆流而上慕为螭龙及夫抵大石乱飞涛折鳍秃翼颠倒顿踣顺流而下宛委冒懵环坻溆而不能出向之从鱼之大者幸而喙食之臣亦徒手得焉犹以为小闻古之渔有任公子者其得益大于是去而之海上北浮于碣石求大鲸焉臣之具未及施见大鲸驱羣蛟逐肥鱼于渤澥之尾震动大海簸掉巨岛一啜而食若舟者数十勇而未已贪而不能止北蹙于碣石槁焉向之以为食者反相与食之臣亦徒手得焉犹以为小闻古之渔有太公者其得益大钓而得文王于是舍而来智伯曰今若遇我也如何渔者曰向者臣已言其端矣始晋之侈家若栾氏祁氏郄氏羊舌氏以十数不能自保以贪晋国之利而不见其害主之家与五卿尝裂而食之矣是无异魦鱮鳣鰋也脑流骨腐于主之故鼎可以惩矣然而犹不肯悟又有大者焉若范氏中行氏贪人之土田侵人之势力慕为诸侯而不见其害主与三卿又裂而食之矣脱其鳞脍其肉刳其肠断其首而弃之鲲鲕遗种莫不备爼豆是无异夫大鲔也可以惩矣然而犹不肯悟又有大者焉吞范中行以益其肥犹以为不足力愈大而求食愈无餍驱韩魏以为羣蛟以逐赵之肥鱼而不见其害贪肥之势将不止于赵臣见韩魏惧其将及也亦幸主之蹙于晋阳其目动矣而主乃傲然以为咸在几爼之上方磨其舌抑臣有恐焉今辅果舍族而退不肯同祸叚规怨深而造谋主之不悟臣恐主为大鲸首解于邯郸鬛摧于安邑胷披于上党尾断于中山之外而肠流于大陆为鱻【`鲜同`】薧以充三家子孙之腹臣所以大惧不然主之勇力强大于文王何有智伯不悦终以不悟于是韩魏与赵合灭智氏其地三分  

寓居对【`孙樵`】  

长安寓居阖户讽书悴如冻灰癯如稿柴志枯气索怳怳不乐一旦有曽识面者排戸入室咤骇唧唧且曰惫邪饿邪何自残邪则对曰樵天付穷骨宜安守拙无何提笔入贡士列抉文倒魄读书烂舌十试泽官十黜有司知巳日懈朋从分离矧逺来闗东槖装鎻空一入长安十年屡穷长日猛赤饿肠火廹满眼火黒晡西方食暮雪严洌入夜断骨穴衾败褐到晓方活古人取文其责葢轻一篇跳出至死驰名今人取文章章贵竒一句戻意卷前知解言念毎岁徂春背暑洗剔精魂澄拓襟虑晓窗夜烛上下雕斵摭言必高储思必深字字磨校以牢知音况荣辱挠其外得失戕其内机穽在乎足锋刄在乎背吾非槛豕笼雏其能穷而反谀乎客退遂书几为歌曰肥于貎孰与肥其道求于人孰与求其身处乎出乎孰为得而孰为失乎  

乞巧对【`孙樵`】  

孟秋暮天当庭布筵有瓜于盘有果于盆拜而言若祈于神者从而问之对曰七夕祈巧祀也若有求乎樵应之曰吾守吾拙以全吾节巧如可求适为吾羞彼巧在言便便翻翻出口簧然媚于人间革白成黒蛊直残徳誉跖为圣譛回为贼离间君亲卖乱家国彼巧在文摘竒搴新辖字束句程稽合度磨韵调声决浊流清雕枝镂英花鬬窠明至有破经碎史稽古倒置大类于排观者启齿下醨沈谢上残骚雅取媚于时古风不归彼巧在官窃誉假善齚舌钳口媚灶赂权忍耻受侮愧畏如鼠望尘扫门指期九迁君纳于逵赞唱菲菲翫世偷安败俗紊官彼巧在工瓌诡不穷唾古笑朴雕锼错落凭云亘天■〈日蒦〉霍延绵穷侈殚尘越礼踰制绣纹锦幅云绡雾縠若出鬼力大蠧妇织遂使俗尚浮华名溺于奢凋家磨国未逞胷臆蛊于化源戕此民力由此观之巧何足云吾寳吾拙虽与事阔优游经史卧云啸月九衢喧喧夹路朱门晓鼓一发车驰马奔予方高枕偃然就寝腹揺鼻息梦到乡国槐花扑庭鸣蜩噪晴懐轴囊刺门门买声予方屏居咏歌吾庐对松欹石莫知其余上天付性吾岂无命何求于巧以挠吾静吾方欲上呌帝阍以窒巧门使天下人各归其根无虑无思其乐怡怡耕食织衣如上古时巧乎巧乎将何所施为  

宾主辨【`宋晁补之`】  

晁子既摭陶子归去来词以名其居而记之自以闻道厯年而为潜不足中惭而疑隠几去智则方寸之地廓然其虗若两丈夫为宾与主巾裾而坐庐宾曰子道与吾殊而多谓子类余岂其然乎凡子以躁乐吾静隘悦吾和子人之放也而多谓与我自放者同科我遗夫世者已尽子缘于物者尚多而子宾宾焉以从我奈何主人曰万物聚闾千古并涂而求诸其间天地异职父子殊面莫大且亲而相因以判今宾方欲合两人为一体则物我蠭起不可得而止宾不通之则自宾之身十指长短两目大小肝胆共络而楚越画界也况宾出千载之上我起千载之下别族离居所遭异者而宾乃斩然为闻方且病我之浮气独不伤宾之大同乎宾自揣心日化年改壮异幼时老乖壮日今是昨非前弃后拾使宾自操且不可得葢孔子圣人犹六十化智如恵子徒观其勤未知其谢宾如通之则齐婴公扈离立易心梦为鱼鸟可与飞沉况我欲遵子若是其宾宾者邪如宾之词委心去留乘化归尽化乃所过胡可以吝我之慕宾亦以是近躁静隘和曰情非性人放自放非故曰命极则俱极进则皆进宾遗夫世者虽尽而犹多我縁于物者虽多而必尽则又胡可以宾之既瘳而傲我之方病也水既蜕地气又蜕水吾方解我之不然而经宾之所以则我既化矣虽六十改未知为数也且物固以其近相慕昔伯宗人言其似阳父则怿桓温婢以为类刘琨则欣夫阳父刘琨狥权殒身而夸者慕焉恐不得邻前舆既覆后辙不逡彼皆炫智而鬬力角驱而竞奔故强弱斯在而胜负可论也今我与宾既已俱出乎忘我之境而同塞乎累物之门得失安在是非奚存哉宾独不闻鲁男子之拒托宿者乎嫠曰子胡不若桞下恵男子曰桞下恵固可吾固不可吾将以吾之不可学桞下恵之可而孔子以谓学桞下恵者多矣然未有似于斯人今欲使我如宾解组长违我则不可可在佚身宾则犹我譬鲁男子审已故其为桞下惠也不以其同而以异及其至焉一也可不可安寄宾亦奚以知我不与宾同至于葛天氏之地以谓何如于是宾唯而起主人送之不离席则霍然若悟乃书之记后  

## 文章辨体彚选卷四百四十四

（明）贺复征 编  

○箴一  

刘勰曰箴者试也葢医者以箴石刺病故有所讽刺而救其失者谓之箴古有夏商二箴见于尚书大传解及吕氏春秋然余句虽存而全文已缺独周太史辛甲命百官箴王阙而虞人一篇俻载于左传于是扬雄仿而为之其后作者相继而亦用以自箴故其品有二一曰官箴二曰私箴大扺皆用韵语以垂警戒  

虞箴【`周辛甲`】  

芒芒禹迹画为九州岛经启九道民有寝庙兽有茂草各有攸处徳用不扰在帝夷羿冒于原兽忘其国恤而思其麀牡武不可重用不恢于夏家兽臣司原敢告仆夫  

皇太子箴【`周王褒`】  

臣闻教化原始咏歌不足政俗既移风雅斯变伏惟皇明御宇功均造物改文为质斵雕成素皇太子洊雷居震明两作离春夏干戈秋冬羽钥叔誉惭五称之对师旷降四马之恩窃以太史官箴虞书所诫永树芳烈丞相所以垂文深覩安危太傅以之陈训敢自斯义献箴云尔  

天生蒸民司牧斯树咸煕庶绩式昭王度恵民垂统元良继体丽正离晖唯机天启令问令望闻诗闻礼从曰抚军守曰监国秋坊通梦春宫养徳桓荣献书荀攸观则元子为士齿卿命秩朝服寝门回车作室正阳君位乔枝父道臣子所崇忠孝为宝勿谓居尊祸福无门勿谓亲贤王道无偏无谓虑始无为事先损之又损全之又全无往不复无平不陂美疢甘言鲜不为累则哲唯难知人未易居室为善分阴无弃亡保其存危安其位神聴不惑天妭斯忌文昌着于前星秬鬯繇于守器庶僚斯箴敢告阍寺  

冀州牧箴【`扬雄　自此以下二十八箴俱雄作`】  

洋洋冀州鸿原大陆岳阳是都岛夷皮服潺湲河流夹以碣石三后攸降列为侯伯降周之末赵魏是宅冀土糜沸炫沄如汤更盛更衰载从载横陪臣擅命天王是替赵魏相反秦拾其弊北筑长城恢夏之场汉兴定制改封藩王仰览前世厥力孔多初安如山后崩如崖故治不忘乱安不遗危周宗自怙云焉有予隳六国奋矫果絶其维牧臣司冀敢告在阶  

兖州牧箴  

悠悠济河兖州之■〈宀禹〉九河既导雷夏攸处草繇木条漆丝絺纻济漯既通降丘宅土成汤五徙卒都于亳盘庚北渡牧野是宅丁感雊雉祖已伊忠爰正厥事遂绪高宗厥后陵迟颠覆汤绪西伯戡黎祖伊奔走致天威命不恐不震妇言是用牝鸡司晨三仁既知武果戎殷牧野之禽岂能复耽甲子之朝岂能复笑有国虽久必畏天咎有民虽长必惧人殃箕子歔欷厥居为墟牧臣司兖敢告执书  

青州牧箴  

茫茫青州海岱是极盐铁之地铅松怪石羣水攸归莱夷作牧贡篚以时莫怠莫违昔在文武封吕于齐厥土涂泥在丘之营五侯九伯是讨是征马殆其衔御失其度周室荒乱小白以覇诸侯佥服复尊京师小白既没周室陵迟嗟兹天王附命下土失其法度丧其文武牧臣司青敢告执矩  

徐州牧箴  

海岱伊淮东海是渚徐州之土邑于蕃宇大野既潴有羽有蒙孤桐蠙珠泗沂攸同实列蕃蔽侯卫东方民好农蚕大野以康帝癸及辛不祇不恪沈湎于酒而忘其东作天命汤武剿絶其绪降周任姜镇于琅邪姜姓絶苗田氏攸都事由细微不虑不图祸如丘山本在萌芽牧臣司徐敢告仆夫  

扬州牧箴  

矫矫扬州江汉之浒彭蠡既潴阳鸟攸处橘柚羽贝瑶琨筱簜闽越北垠沅湘攸往犷矣淮夷蠢蠢荆蛮翩翩昭王南征不旋人咸踬于垤莫踬于山咸跌于污莫跌于川明哲不云我昭蒙童不云我昏汤武圣而师伊吕桀纣悖而诛逢干葢迩不可不察逺不可不亲靡有孝而逆父罔有义而忘君太伯逊位基吴绍类夫差一误太伯无祚周室不匡勾践入霸当周之隆越裳重译春秋之末侯甸叛逆元首不可不思股肱不可不孶尧崇屡省舜盛钦谋牧臣司扬敢告执筹  

荆州牧箴  

杳杳巫山在荆之阳江汉朝宗其流汤汤夏君遭鸿荆衡是调云梦涂泥包匦菁茅金玉砥砺象齿元龟贡篚百物世世以饶战战栗栗至桀荒溢曰我在帝位若天有日不慎庶国孰敢余夺亦有成汤果秉其钺放之南巢号之以桀南巢茫茫包楚与荆风烈以悍气鋭以刚有道后服无道先强世虽安平无敢逸豫牧臣司荆敢告执御  

豫州牧箴  

郁郁荆河伊洛是经荣播枲漆惟用攸成田田相拏庐庐相距夏殷不都成周攸处豫野所居爰在鹑墟四隩咸宅■〈宀禹〉内莫如陪臣执命不虑不图王室陵迟丧其爪牙靡哲靡圣捐失其正方伯不维韩卒擅命文武孔纯至厉作昏成康孔宁至幽祚倾故有天下者毋曰我大莫或余败毋曰我强靡克余亡夏宅九州岛至于季世放于南巢成康太平降及周微带蔽屏营屏营不起施于孙子王赧为极实絶周祀牧臣司豫敢告柱史  

益州牧箴  

岩岩岷山古曰梁州华阳西极黒水南流茫茫洪波鲧堙降陆于时八都厥民不隩禹导江沱岷嶓启干逺近底贡磬错砮丹丝麻条畅有粳有稻自京徂畛民攸温饱帝有桀纣湎沈颇僻遏絶苗民灭夏殷绩爰周受命复古之常幽厉夷业破絶为荒秦作无道一方溃叛义兵征暴遂国于汉拓开强宇恢梁之野列为十二光羡虞夏牧臣司梁是职是图经营盛衰敢告士夫  

雍州牧箴  

黒水西河横截昆仑邪指阊阖画为雍垠上侵积石下碍龙门自彼氐羌莫敢不来庭莫敢不来王毎在季主常失厥绪侯纪不贡荒侵其■〈宀禹〉陵迟衰微秦据以戾兴兵山东六国颠沛上帝不宁命汉作京陇山以徂列为西荒南排劲越北启强胡并连属国一护攸都葢安不忘危盛不讳衰牧臣司雍敢告缀衣  

幽州牧箴  

荡荡平川惟冀之别北阨幽都戎夏交偪伊昔唐虞实为平陆周末荐臻迫于獯鬻晋溺其陪周使不阻六国擅权燕赵本都东限濊貊羡及东胡强秦北排蒙公城壃大汉初定介狄之荒元戎屡征如风之腾义兵涉漠偃我边萌既定且康复古虞唐盛不可不图衰不可或忘堤溃蚁穴器漏箴芒牧臣司幽敢告侍傍  

并州牧箴  

雍别朔方河水悠悠北辟獯鬻南界泾流画兹朔土正直幽方自昔何为莫敢不来贡莫敢不来王周穆遐征犬戎不享爰貊伊徳侵玩上国宣王命将攘之泾北宗周罔职日用爽蹉既不俎豆又不干戈犬戎作乱毙于骊阿太上曜徳其次曜兵徳兵俱颠靡不悴荒牧臣司并敢告执纲  

交州牧箴  

交州荒裔水与天际越裳是南荒国之外爰自开辟不覊不绊周公摄祚白雉自献昭王陵迟周室是乱越裳絶贡荆楚逆叛四国内侵蚕食周宗臻于季报遂入灭亡大汉受命中国兼该南海之宇圣武是恢稍稍受羁遂臻黄支杭海三万来牵其犀盛不可不忧隆不可不惧顾瞻陵迟而忘其规摹亡国多逸豫而存国多难泉竭中虚池竭瀬干牧臣司交敢告执宪  

光禄勲箴  

经兆宫室画为中外廊殿门闼限以禁界国有周卫民有藩篱各有攸保守以不岐昔在夏殷桀纣淫湎持牛之饮门户荒乱郎虽执戟谒者参差殿中成市或鼔或鞞忘其廊庙而聚夫逋逃四方多罪载号载呶内不可不省外不可不清徳人立朝议士充庭禄臣司光敢告执经  

卫尉箴  

茫茫上天崇高其居设置山险画为防御重垠累垓以难不律阙为城卫以待暴卒国有以固民有以内各保其守永修不败维昔庶僚官得其人荷戈而歌中外以坚齐桓怵惕宿卫不饬门非其人户废其职曹子标剑遂成其诈轲挟匕首而卫人不寤二世妄宿败于望夷阎乐矫搜戟者不谁尉臣司卫敢吿执维  

太仆箴  

肃肃太仆车马是供锵锵和鸾驾彼时龙昔在上帝巡狩四宅王用三驱前禽是失纣作不令武王征殷檀车孔夏四騵孔昕仆夫执鞗载骍载骃我舆云安我马惟闲虽驰虽驱匪逸匪愆昔在淫羿驰骋忘归景公千驷而淫于齐诗好牡马牧于駉野辇车就牧而诗人兴鲁廐焚问人仲尼厚丑孟子葢恶夫廐多肥马而野有饿殍仆臣司驾敢吿执皂  

廷尉箴  

天降五刑惟夏之绩乱兹平民不回不辟昔在蚩尤爰作淫刑延于苖民夏氏不宁穆王耄荒甫侯伊谋五刑训天周以阜基厥后陵迟上帝不觚周轻其制秦繁其辜五刑纷纷靡遏靡止冦贼满山刑者半道昔唐虞象刑天民是全纣作炮烙坠民于渊故有国者无云何谓是刖是劓无云何害是剥是剖惟虐惟杀人莫予奈殷以刑颠秦以酷败狱臣司理敢告执谒  

大鸿胪箴  

荡荡唐虞经通垓极陶陶百王天工人力画为上下罗条百职人有材能寮有级差迁能授官各有攸宜主以不废官以不隳昔在三代二季不蠲秽徳慢道署非其人人失其材职反其官寮宷荒耄国政如漫文不可武武不可文大小上下不可夺伦鸿臣司爵敢告在邻  

宗正箴  

巍巍帝尧钦亲九族经哲宗伯礼有攸训属有攸籍各有育子世以不错昔在夏时太康不恭有仍二女五子家降晋献悖统宋宣乱序齐桓不胤而忘其宗绪周讥戎女鲁喜子同高作秦祟而扶苏被凶宗庙荒墟魂灵靡附伯臣司宗敢告执主  

大司农箴  

时惟大农爰司金谷自京徂荒粒民是斛肇自厥初实施惟食厥僚后稷有无迁易实均实赢惟都作程旁求衣食厥民攸生上稽二帝下阅三王什一而征为民作常逺近贡篚百姓不忘帝王之盛咸在农殖季周烂漫而东作不勅膏腴不获庶物并荒府藏单虚靡积靡仓陵迟衰微姬卒以痒秦收大半二世不瘳泣血之末海内无聊农臣司均敢告执繇  

少府箴  

实实少府奉养是供纪经九品臣子攸同海内币帑祁祁如云家有孝子官有忠臣共僚率旧圣则越遵民以不扰国以不烦昔在帝季癸辛之世酒池糟堤而象箸以噬至于耽乐流湎而妲妹作祟共寮不御不恢夏殷丧其国康而卒以陵迟嗜不可不察欲不可不图未尝失之于约常失之于奢府臣司共敢告执觚  

执金吾箴  

温温唐虞重袭纯孰经表九徳张设武官以御寇贼如虎有牙如鹰有爪国以自固兽以自保牙爪葸葸动作宜时用之不理实反生灾秦政暴戻播其威虐亡其仁义而思其残酷猛不可重任威不可独行尧咨虞舜惟思是尚吾臣司金敢告执璜  

将作大匠箴  

侃侃大匠经构宫室墙以御风宇以蔽日寒暑攸除鸟鼠攸去王有宫殿民有宅居昔在帝世茅茨土阶夏卑宫观在彼沟洫桀作瑶台纣为璇室人力不堪而帝业不卒诗咏宣王由俭改奢观丰上六大屋小家春秋讥刺书彼泉台两观雉门而鲁以不恢或作长府而闵子不仁秦筑骊阿嬴姓以颠故人君毋云我贵榱题是遂毋云我富淫作极游在彼墙屋而忘其国戮作臣司匠敢告执猷  

城门校尉箴  

幽幽山川径塞九路盘石唐芒袭险重固国有城沟家有柝柜各有攸坚民以不虞徳怀其内险难其外王公设险而承以盘葢昔在上世有殷有夏癸辛不徳而设夫险阻汤武爰征而莫遏莫御作君之危不可徳少而城沟伊保不可徳希而城沟是依唐虞长徳而四海永怀秦恢长城而天下叛乖尉臣司城敢告侍阶  

上林苑令箴  

芒芒大甸芃芃作榖山有陉陆野有林麓夷原污薮禽兽攸伏鱼鳖以时刍荛咸殖国以殷富民以家给昔在帝羿共田径游弧矢是尚而射夫封猪不顾于愆卒遇后忧是以田获三驱不可过差麀鹿攸伏不如徳至衡臣司虞敢告执指  

司空箴  

普彼坤灵侔天作则分制五服划为万国乃立地官空惟是职茫茫九州岛都鄙盈区纲以羣牧缀以方侯烈烈隽乂翼翼王臣臣当其官官宜其人九一之政七赋以均昔在季叶班禄遗贤掊克充朝而象恭滔天匪人斯力匪政斯勅流货市宠而苞苴是鬻王路斯浮孰不倾覆空臣司土敢告在侧  

太常箴  

翼翼太常实为宗伯穆穆灵祇寝庙奕奕称秩元祀班于羣神我祀既祇我粢孔蠲匪愆匪忒公尸攸宜弗祈弗求惟徳之报不矫不诬庶无罪悔昔在成汤葛为不吊弃礼慢祖夔子不祀楚师是虏鲁人跻僖臧文不寤文隳太室桓纳郜赂灾降二宫用诰不祧故圣人在位毋曰我贵慢行繁祭毋曰我材轻身恃巫东邻之牺牛不如西邻麦鱼秦殒望夷隐毙锺巫常臣司宗敢告执书  

尚书箴  

皇皇圣哲允勅百工命作斋栗龙为纳言是机是密出入朕命王之喉舌献善宣美而谗说是折我视云明我聴云聪载夙载夜惟允惟恭故君子在室出言如风动于民人涣其大号而万国平信春秋讥漏言易称不密则失臣兊吉其和巽吝其频书称其明申申厥邻昔秦尚权诈官非其人符玺窃发而扶苏殒身一奸愆命七庙为墟威福同门床上维辜书臣司命敢告侍隅  

博士箴  

洋洋三代典礼是修画为辟雍国有学校侯有泮宫各有攸教徳用不陵昔在文王经启其轨朂于徳音而思皇多士多士作桢惟周以宁国人兴让虞芮质成公刘挹行潦而浊乱斯清官操其业士执其经昔圣人之绥俗莫美于施化故孔子观夫大学而知为王道之易易大舜南面无为而袵席平还师阶级之间三苗以怀秦作无道斩决天纪漫彼王迹而坑夫术士诗书是冺家言是守俎豆不陈而颠其社稷故仲尼不对问陈而瑚簋是遵原伯非学而闵子知周之不振儒臣司典敢告在宾  

太尉箴【`崔骃`】  

天官冢宰庶僚之率师锡有帝命虞作尉爰叶台极妥平国域制军诘禁王旅惟式九州岛用绥羣公咸治干戈载戢宿纒其纪上之云据下之云戴茍非其人斁我帝载昔周人思文公而召南咏甘棠昆吾隆夏伊挚盛商季世颇僻礼用不匡无曰我强莫余敢丧无曰我大轻战好杀纣师百万卒以不艾宰臣司马敢告在际  

河南尹箴【`崔骃`】  

茫茫天区画冀为京商邑翼翼四方是营唐虞商周河洛是居成王郏鄏以处鹑墟诸夏劲强是从是横彻我墙屋而师尹不匡霸夺其权宗器以分图籍迁齐九鼎入秦  

司徒箴【`崔骃`】  

天鉴在下仁徳是兴乃立司徒乱兹黎蒸茫茫庶域率土祁祁人具尔瞻四方是维干干夕惕靡怠靡违敬敷五教九徳咸事啬人用章黔甿是富无曰余恃忘予尔辅无曰余圣以忽执政匪用其良乃荒厥命庶绩不怡疚于尔禄丰其折右而鼎覆其餗书歌股肱诗刺南山尹氏不堪国度斯愆徒臣司众敢告执藩  

大理箴【`崔骃`】  

邈矣皋陶翊唐作士设为犴狴九刑允理如石之平如渊之清三槐九棘以质以听罪人斯殛凶旅斯迸熙乂帝载旁施作明昔在仲尼哀矜圣人子罕礼刑卫人释艰释之其忠勲亮孝文于公哀寡定国广门夐哉邈矣旧训不遵主慢臣骄虐用其民赏以崇欲刑以肆忿纣作炮烙周人灭殷夏用淫刑汤誓其军卫鞅酷烈卒殒干秦不疑加害祸不反身嗟兹大理慎于尔官赏不可不思断不可不虔或有忠而见害或有孝而见残吴沈伍胥殷剖比干莫遂尔情是截是刑无遂尔心以速以殛天鉴在颜无细不录福善灾恶其效甚速理直司律敢告执狱  

东观诸箴【`崔瑗`】  

洋洋东观古之史官三坟五典靡义不贯左书君行右记其言辛尹顾访文武明宣倚相见宝荆国以安何以季世咆哮不虔在强奋矫而戮彼逢干卫巫监谤国莫敢言狐突见斥淖齿见残焚文坑儒嬴反为汉巫蛊之毒残者数万嗟嗟后王曷不斯鉴是以明哲先识择木而处夏终殷摰周■〈日冄〉晋黍或笑或泣抱籍遁走三叶靖公果丧厥绪宗庙随夷逺之荆楚麦秀之歌亿载不腐史臣司艺敢告侍后  

河堤谒者箴【`崔瑗`】  

有夏作空爰奠山川导河积石凿于龙门疏为砥柱率彼河浒大陆既碍播于北野济漯咸顺沂泗从流江淮汤汤而冀宅乃州澹菑溅溅东归于海九野孔安四隩不殆爰及周衰夏绩陵迟导非其导堙非其堙八野填淤水高民居湓溢滂泊屡决金堤瓠子潺湲宣房作歌使臣司水敢告执河  

外戚箴【`崔琦`】  

赫赫外戚华宠煌煌昔在帝舜徳隆英皇周兴三母有莘崇汤宣王晏起姜后脱簮齐桓好乐卫姬不音皆辅王以礼扶君以仁达才进善以义济身爰暨衰叶渐已亏颓贯鱼不叙九御差池晋国之难祸起于骊惟家之索牝鸡之晨专权擅爱显已蔽人陵长间旧圯剥至亲并后匹嫡淫女毙陈匪贤是上畨为司徒荷爵负乗采食名都诗人是刺徳用不怃暴辛惑妇拒谏自孤蝮蛇其心纵毒不辜诸父是杀孕子是刳天怒地忿人谋鬼图甲子昧爽身首分离初为天子后为人螭非但耽色母后尤然不相率以礼而竞奬以权先笑后号卒以辱残家国泯絶宗庙烧燔妺嬉丧夏褒姒毙周妲己亡殷赵灵沙丘戚姬人豕吕宗以败陈后作巫卒死于外霍欲鸩子身乃罹废故曰无谓我贵天将尔摧无恃常好色有歇微无怙常幸爱有陵迟无曰我能天人尔违患生不德福有慎机日不常中月盈有亏履道者固仗势者危微臣司戚敢告在斯  

谏大夫箴【`崔寔`】  

于昭上帝迪兹既哲匪于水鉴惟人是察处有诵训出有旅贲木铎之求爰纳遒人各有攸讯政以不紊昔在大禹拜承昌言癸辛暴戾虐及于天逮于周厉慢徳不蠲喣喣胥谗人谤乃作不顾厥愆是讨是格庶类不堪流之彘宅防人之口譬诸防川岂不速止溃乃潺湲潺湲尚塞言拥为贼黙黙之患用颠厥国諌臣司议敢告执翼  

## 文章辨体彚选卷四百四十五

（明）贺复征 编  

○箴二  

乗舆箴【`晋潘尼`】  

易称有天地然后有人伦有父子然后有君臣传曰大者天地其次君臣然君臣父子之道天地人伦之本未有以先之者也故天生蒸人而树之君使司牧之将以导羣生之性而理万物之情岂以宠一人之身极无量之欲如斯而已哉夫古之为君者无欲而至公故有茅茨土阶之俭而后之为君有欲而自利故有瑶台琼室之侈无欲者天下共推之有欲者天下共争之推之之极虽禅代犹脱屣争之之极虽刼杀而不避故曰天下非一人之天下乃天下之天下安可求而得辞而已者乎夫修诸已而化诸人出乎迩而见乎逺者言行之谓也故人主所患莫甚于不知其过而所美莫美于好闻其过若有君于此而曰予必无过唯其言而莫之违斯孔子所谓其庶几乎一言而丧国者也葢君子之过如日月之蚀过也人皆见之更也人皆仰之虽以尧舜禹汤之盛必有诽谤之木敢諌之鼔盘杅之铭无讳之史所以闲其邪僻而纳诸正道其自维持如此之备故箴规之兴将以救过补阙然犹依违讽喻使言之者无罪闻之者足以自诫先儒既援古义举内外之殊而高祖亦序六官论成败之要义正辞约又尽善矣自虞人箴以至于百官非唯规其所司诚欲人主斟酌其得失焉春秋传曰命百官箴王阙则亦天子之事也尼以为王者膺受命之期当神器之运总万机而抚四海简羣才而审所授孜孜于得人汲汲于闻过虽廷争面折犹将祈请而求焉至于箴规諌之顺者曷为独阙之哉是以不量其学陋思浅因负担之余尝试撰而述之不敢斥至尊之号故以乗舆目篇葢帝王之事至大而古今之变至众文繁而义诡意局而辞野将欲希企前贤髣髴崇轨譬犹丘坻之望华岱恒星之系日月也其不逮明矣  

元元遂初芒芒太始清浊同流玄黄错跱上下弗形尊卑靡纪赫胥优哉大庭尚矣皇极启建两仪既分彝伦永叙万邦已纷国事明主家奉严君各有攸尊徳用不勤羲农已降暨于夏殷或禅或传乃质乃文太上无名下知有之仁义不存而人归孝慈无为无执何欲何思忠信之薄礼刑实滋既誉既畏以侮以欺作誓作盟而人始叛疑煌煌四海蔼蔼万乗匪誓焉凭左辅右弼前凝后丞一日万机业业兢兢夫出其言善则千里是应而莫予违亦丧邦有征枢机之动式以废兴殷监不逺若之何勿征且厚味腊毒丰屋生灾辛作璇室而夏兴瑶台糟丘酒池象箸玉杯厥肴伊何龙肝豹胎惟此哲妇职为乱阶殷用丧师夏亦不恢是以帝尧在位茅茨不翦周文日昃昧旦丕显夫徳輶如毛而或举之者鲜故濩有惭徳武未尽善下世道衰末俗化浅耽乐逸游荒淫沈湎不式古训而好是佞辨不遵王路而覆车是践成败之效载在先典匪唯陵夷厥世用殄故曰树君如之何将人是司牧视之犹伤而知其寒燠故能抚之斯柔而敦之斯睦无逺不怀靡思不服夫岂厌纵一人而玩其耳目内迷声色外荒驰逐不修政事而终于颠覆昔唐氏授舜舜亦命禹受终纳祖丕承天叙放桀惟汤克殷伊武故禅代非一姓社稷无常主四岳三涂九州岛之阻彭蠡洞庭殷商之旅虞夏之隆非由尺土而纣之百克卒于絶绪故王者无亲唯在择人倾葢惟旧白首乃新望由钓夫伊起有莘负鼎鼓刀而谋合圣神夫岂借官左右而取介近臣葢有国有家者莫云我聪或此面从莫谓我智听受未易甘言美疢尠不为累由夷逃宠逺于脱屣奈何人主位极则侈知人则哲惟帝所难唐朝既泰四族作奸周室既隆而管蔡不虔匪我二圣孰弥斯患若九徳咸受儁又在官君非臣莫治臣非君莫安故书美康哉而易贵金兰有皇司国敢告纳言  

太师箴【`嵇康`】  

浩浩太素阳曜阴凝二仪陶化人伦肇兴厥初冥昧不虑不营欲以物开患以事成犯机触害智不救生宗长归仁自然之情故君道自然必托贤明茫茫在昔罔或不宁赫胥既往绍以皇羲黙静无文大朴未亏万物熈熈不夭不离爰及唐虞犹笃其绪体资易简应天顺矩絺褐其裳土木其宇物或失性惧若在予畴咨熈载终禅舜禹夫统之者劳仰之者逸至人重身弃而不恤故子州称疚石户乗桴许由鞠躬辞长九州岛先王仁爱愍世忧时哀万物之将颓然后莅之下逮徳衰大道沈沦智恵日用渐私其亲惧物乖离擘义画仁利巧愈竞繁礼屡陈刑教争施天性丧真季世陵迟继体承资凭尊恃势不友不师宰割天下以奉其私故君位益侈臣路生心竭智谋国不吝灰尘赏罚虽存莫劝莫禁若乃骄盈肆志阻兵擅权矜威纵虐祸蒙丘山刑本惩暴今以胁贤昔为天下今为一身下疾其上君猜其臣丧乱多国乃陨颠故殷辛不道首缀素旗周胡败度彘人是谋楚灵极暴干溪溃叛晋厉残虐栾书作难主父弃礼鷇胎不宰秦皇荼毒祸流四海是以亡国继踵古今相承丑彼摧灭而袭其亡征初安若山后败如崩临刃振锋悔何所増故居帝王者无曰我尊慢尔徳音无曰我强肆于骄淫弃彼佞幸纳此遌颜谀言顺耳染徳生患悠悠庶类我控我告唯贤是授何必亲戚顺乃造好民实胥效治乱之原岂无昌教穆穆天子思问其愆虚心导人允求谠言师臣司训敢告在前  

吏部尚书箴【`傅玄`】  

明明王轨制为九秩君执常道臣有定职各有攸司乂用不慝贵无常尊贱不指卑不明厥徳国用颠危昔舜举咎繇而隽乂在官汤举阿衡而不仁流屏且表正而象平日夕而景侧处喉舌者患铨衡之无常不患于不明故曰无谓隠微废公任私无好自专违众取怨是以古之君子无亲无疎纵心大伦修已以道弘道以身易贵好爵书慎官人官不可妄授职不可闇受能者养之致福不能者弊之招咎衡臣司书敢告左右  

尚书箴【`张华`】  

明明先王开国承家作制垂宪仰观列曜府令百官政用罔愆昔舜纳大麓七政以齐内成外平而风雨不迷仲山翼周靡刚靡柔补我衮阙玉我王猷王猷允塞而四海咸休虽曰圣明必资良材无曰我智官不任能发言如丝其出成纶千里之应枢机在身世季道■〈垂夬〉天纲纵替既无老成改旧法制法制不修不长厥裔尚臣司台敢言侍卫  

女史箴【`张华`】  

茫茫造化二仪既分散气流形既陶既甄在帝庖牺肇经天人爰始夫妇以及君臣家道以正而王猷有伦妇徳尚柔含章贞吉婉嬺淑慎正位居室施衿结褵虔恭中馈肃慎尔仪式瞻清懿樊姬感庄不食鲜禽卫女矫桓耳忘和音志厉义高而二主易心玄熊攀槛冯媛趋进夫岂无畏知死不恡班妾有辞割驩同辇夫岂不怀防微虑逺道罔隆而不杀物无盛而不衰日中则昃月满则微崇犹尘积替若骇机人咸知饰其容而莫知饰其性性之不饰或愆礼正斧之藻之克念作圣出其言善千里应之茍违斯义则同衾以疑出言如微而荣辱由兹勿谓幽昧灵监无象勿谓玄漠神聴无响无矜尔荣天道恶盈无恃尔贵隆隆者坠鉴于小星戒彼攸遂比心螽斯则繁尔类驩不可以黩宠不可以专专实生慢爱极则迁致盈必损理有固然美者自美翻以取尤冶容求好君子所雠结恩而絶职此之由故曰翼翼矜矜福所以兴靖恭自思荣显所期女史斯箴敢告庶姬  

女史箴【`裴頠`】  

膏不厌鲜水不厌清玉不厌洁兰不厌馨尔形信直影亦不曲尔声信清响亦不浊绿衣虽多无贵于色邪径虽利无尚于直春华虽美期于秋实氷璧虽泽期于见日浴者振衣沐者弹冠人知正服莫知行端服美动目行美动神天道佑顺常与吉人  

逸民箴【`陆云`】  

余昔为逸民赋大将军掾何道彦大府之俊才也作反逸民赋盛称官人以美宠禄之华靡伟名位之大宝斐然其可观也夫名者实之宾位者物之寄穷高有必颠之■〈恡，去忄〉溢美有大恶之尤可不慎哉故为逸民箴以戒反正焉  

浩浩太素制为两仪经始君臣朝有俊弼野有逸民各有攸届而后品物有伦在昔后帝齐物达观赏不假爵教不示劝号谥莫设而生黎淳晏降迄中古黄象可观而唐文有焕乃雕乃藻大朴既散朴之既散万百熈心形为宠放神为利淫有翘者车命彼在林是故怀玉丧宝而被褐解襟恬亡智生与世或竞匪智无鉴匪心伊镜芒芒禹迹鞠为涂径惟是毎怀偏俾反正正反于宠既尸于禄相协厥居而丰其屋禄之既尸刑为尔司屋之既丰丧家于宫故非据之灾戒之在凶人皆知存之为存而莫知得之为丧荣犹振颖坠若颓荒咎自専宠福在循墙是故保其安者常危而忘其存者不亡无休尔荣身实亲名无谓尔崇神期好冲戒彼覆餗冒此栋隆慎微如显乃保身以终自古在昔逸民有作相彼宇宙方之委舄夫岂无不休而好是冲漠是故名利之灾至人攸恪谓予未信无宁监于桑霍天明既畏神道无亲善在求已庆由积仁无念尔本聿修厥淳执盈如虚乃反天真逸民司正敢告官人  

狱箴【`唐张说`】  

官有决曹掌兹法狱匪惟议罪亦以防欲所贵仁恕非务窘束吏苟吹毛人安措足古之为主是戒是朂茫茫率土蠢蠢羣生贤愚中杂真伪相倾若鱼之骇如鸟之惊不能无犯宜持以平或大或小时重时轻无以快志期乎得情孰曰非重国之政令孰曰非轻人之性命虐则招咎寛则纳庆宜慎宜恤可畏可敬为狱则固为牢则幽晨严管钥夜密更筹寂寂圜土累累系囚求食摇尾见吏垂头自昔立名此为非所逼隘狭室欹倾漏宇冬有祁寒夏多隆暑焉可失入焉可妄处勿谓无妨勿谓无伤匹妇含怨三年亢阳匹夫结愤六月飞霜可以安危可以兴亡敢告司宪无轻国章  

县令箴【`古之奇`】  

咨尔多士各司厥官政不欲猛刑不欲寛寛则人慢猛则人残寛则不济猛则不安小恶无为涓流成池片言可用毫未将拱祸既有胎徳岂无种镜不自照祇能鉴物人不自知从諌勿咈欲不可纵货不可黩黩货生灾欲纵祸速勿轻小人蜂虿有毒勿轻小道大车可覆勿谓刚可长长刚者亡无谓柔可履履柔者耻刚强有时柔弱有宜时宜克念愿在深思不恕而明不如不明不通而清不如不清无为恶行无逆善名保此中道无为不成过客箴士冀申同声如山之重如水之清如石之坚如松之贞如剑之利如镜之明如弦之直如秤之平  

官箴上【`明刘基`】  

维天生民■〈亻蠡〉■〈亻蠡〉蚩蚩有欲罔制乃豹乃螭爰立之君载作之师式养式教毋汨秉彝嗟尔司牧代君抚绥君禄我食君令我施邦本弗固庶事咸隳受寄匪輶敢不肃祇治民奚先字之以慈有顽弗迪警之以威振惰奬勤拯艰息疲疾病颠连我扶我持禁暴戢奸损赢益亏如农植苗早夜孜孜涝疏旱溉无容稗秕如良执舆顺以导之无俾旋泞强策以驰慈匪予爱帝命溥时威匪予憎国有恒规弱不可陵愚不可欺刚不可畏媚不可随无取我便寘人于危无避我谤见义不为天鉴孔昭民各有思恵之斯怀推之乃离誉不可骄器恶满欹谤不可怒退省吾私人有恒言视民如儿无反厥好以暴予知是用作箴敢告执羁  

官箴中  

在昔隆古分封国都付之以民俾养勿瘏上下协心各保乃区明庶考绩昭哉范模秦废圣制代徳以狙刀笔之权始归吏胥弄文舞法聋痴瞽愚流波至今一任簿书行立公庭如鴈如鳬我欲是求我利是趋摩揣官情以逞觊觎官惟好货我甘以苴官惟好名我逢以谀官惟畏嫌我疑以污官惟好惰我淫以娱官惟好猜惑以多途官惟好威道以掊语黙有为俯仰有须觇容察辞助忿乗愉法度盈口奸邪满躯蛊智迷昧欺庸陷迂俾奸作恶以紫为朱未获官心妪妪儒儒亦既获止如登天衢傲兀民士凭陵里闾恶积祸来官与之俱人有恒言遇吏如奴坚防固堤犹恐或窬矧曰听之百姓何辜是用作箴敢告仆夫  

官箴下  

无谓余明人莫能昧离娄善察不识其背无谓予能人莫敢欺校人烹鱼子产弗知立事惟公烛诈惟诚小节勿固小恵勿行无矜我亷守所当为无沽我名以生众疑何以简讼决之使通何以弭贪慎检乃躬去谗斥佞逺吏近民待人以寛律己以勤无咎人弗信忱至斯孚无患人不闻惟徳不孤徳以进善威以挫奸徳不可偏威不可烦无谓彼富我必拯之无谓彼贫我必直之持心如衡以理为平无为避嫌以纵无情人有恒言为臣不易是用作箴敢告有位  

## 文章辨体彚选卷四百四十六

（明）贺复征 编  

○箴三  

酒箴【`汉扬雄`】  

子犹缾矣观缾之居居井之眉处高临深动常近危酒醪不入口藏水满怀不得左右牵于纆徽一旦叀碍为瓽所轠身提黄泉骨肉为泥自用如此不如鸱夷鸱夷滑稽腹如大壶尽日盛酒人复借酤常为国器托于属车出入两宫经营公家繇是言之酒何过乎  

学箴【`晋李充`】  

老子云絶仁弃义家复孝慈岂仁义之道絶然后孝慈乃生哉葢患乎修仁义者寡而利仁义者众也道徳丧而仁义彰仁义彰而名利作礼教之弊直在兹也先王以道徳之不行故以仁义化之行仁义之不笃故以礼律检之检之弥繁而伪亦愈广老庄是乃明无为之益塞争欲之门夫极灵智之妙总会通之和者莫尚乎圣人革一代之弘制垂千载之遗风则非圣不立然则圣人之在世吐言则为训辞莅事则为物轨运通则与时隆理丧则与世弊矣是以大为之论以标其旨物必有宗事必有主寄责于圣人而遗累乎陈迹也故化之以絶圣弃智镇之以无名之朴圣教救其未老庄明其本本末之涂殊而为教一也人之迷也其日久矣见形者众及道者尠不觌千仞之门而逐适物之迹逐迹愈笃离本逾逺遂使华端与薄俗俱兴妙绪与淳风并絶所以圣人长潜而迹未尝灭矣惧后进惑其如此将越礼弃学而希无为之风见义教之杀而未尝观其隆矣畧言所怀以补其阙引道家之弘旨会世教之适当义不违本言不流放庶以祛困蒙之蔽悟一往之惑乎其辞曰  

茫茫太初悠悠鸿荒蚩蚩万物与道兼忘圣迹未显贤名不彰怡此鼔腹率我猖狂资生既广羣涂思通闇实师明匪予求蒙遗已济物而天下为公大庭唱基羲农宏赞六位时成离晖大观泽洽雨濡化流风散比屋同尘而人罔僣乱爰暨中古哲王胥承质文代作礼统迭兴事藉用以繁化因阻而凝动非性扰静岂神澄名之攸彰道之攸废乃损所隆乃崇所替刑作由于徳衰三辟兴乎叔世既敦既诱乃矫乃厉敦亦既备矫亦既深雕琢生文抑扬成音羣能骋技众巧竭心野无陆马山无散林风罔不动化罔不移人之失徳反正作竒乃放欲以越礼不知希竞之为病违彼夷涂而遵此险径狡兔陵冈游鱼遁川至赜深妙大象幽玄弃饵收罝而责功蹄筌先统丧归而寄旨忘言政异征辞拔本塞源遁迹永日寻响穷年刻意离性而失其常然世有险夷运有通圯损益适时升降惟理道不可以一日废亦不可以一朝拟礼不可为千载制亦不可以当年止非仁无以长物非义无以齐耻仁义固不可逺去其害仁义者而已力行犹惧不逮希企邈以逺矣室有善言应在千里况乎行止复礼克己风人司箴敬贻君子  

口箴【`唐姚元崇`】  

君子欲讷吉人寡辞利口作戒长舌为诗斯言不善千里违之勿谓可复驷马难追惟静惟黙澄神之极去甚去泰居物之外多言多失多事多害声繁则淫音希则大室本无暗垣亦有耳何言者天成蹊者李似不能言为世所尊言不出口冠时之首无掉尔舌以速尔咎无易尔言亦孔之丑敬之慎之可大可久敬之伊何三命而走慎之伊何三缄其口朂哉夫子行矣勉旃书之屋壁以代韦弦  

五箴【`韩愈`】  

人患不知其过既知之不能改是无勇也余生三十有八年髪之短者日益白齿之摇者日益脱聪明不及于前时道徳日负于初心其不至于君子而卒为小人也昭昭矣作五箴以讼其恶云  

游箴  

余少之时将求多能蚤夜以孜孜余今之时既饱而嬉蚤夜以无为鸣呼余乎其无知乎君子之弃而小人之归乎  

言箴  

不知言之人乌可与言知言之人黙然而其意已传幕中之辩人反以汝为叛台中之评人反以汝为倾汝不惩邪而呶呶以害其生邪  

行箴  

行与义乖言与法违后虽无害汝可以悔行也无邪言也无颇死而不死汝悔而何宜悔而休汝恶曷瘳宜休而悔汝善安在悔不可追悔不可为思而斯得汝则弗思  

好恶箴  

无善而好不观其道无悖而恶不详其故前之所好今见其尤从也为比舍也为雠前之所恶今见其臧从也为愧舍也为狂维雠维比维狂维愧于身不祥于徳不义不义不祥维恶之大几如是为而不颠沛齿之尚少庸有不思今其老矣不慎胡为  

知名箴  

内不足者急于人知霈焉有余厥闻四驰今日告汝知名之法勿病无闻病其曅曅昔者子路惟恐有闻赫然千载徳誉愈尊矜汝文章负汝言语乗人不能揜以自取汝非其父汝非其师不请而教谁云不欺欺以贾憎揜以媒怨汝曽不寤以及于难小人在辱亦克知悔及其既宁终莫能戒既出汝心又铭汝前汝如不顾祸亦宜然  

忧箴【`柳宗元`】  

忧可无乎无谁以宁子如不忧忧日以生忧不可常常则谁怿子常其忧乃小人戚敢问忧方吾将告子有闻不行有过不徙宜言不言不宜而烦宜退而勇不宜而恐中之诚恳过又不及忧之大方唯是焉急内不自得甚泰为忧省而不疚虽死优游所忧在道不在乎祸吉之先见乃可无过告子如斯守之勿堕  

暗室箴【`欧阳詹`】  

夫行以检身非以为人无淫无佚其处宜一孜孜室人冥冥暗室罔纵尔神罔轻尔质逺兹小恶念彼元吉勿谓傍帷上葢天鉴无外勿谓前掩后扃神在无形天不长慝神实正直神怒天诛未始有极昔者赵盾假寐矜庄天回厥害鉏麑已亡又有苻坚窃为制度神败其类苍蝇以呼天窥神窥人无不知神忿天忿身无所隐涧松抱节幽兰以薫岁寒不变无人亦芬草木犹尔人其曷云戒慎乎其所不见恐惧乎其所不闻先师有言敢告大君  

行已箴【`李翱`】  

人之爱我我度于义义则为朋否则为利人之恶我我思其由过宁不改否又何仇仇实生怨利实害徳我如不思乃陷于惑内省不足愧形于颜中心无他曷畏多言唯咎在躬若市于戮慢谑自他匪汝之辱昔者君子唯礼自持自小及大曷莫从斯茍逺于此其何不为事之在人昧者亦知迁焉及已则莫之思造次不戒祸焉可期书之在侧以作我师  

酒箴【`皮日休`】  

皮子性嗜酒虽行止穷泰非酒不能适居襄阳之鹿门山以山税之余继日而酿终年荒醉自戏曰醉士居襄阳之洞湖以舶■〈舟宿〉载醇酎一甔往来湖上遇兴将酌因自谐曰醉民于戏吾性至荒而嗜于此其亦为圣哲之罪人也又自戏曰醉士自谐曰醉民将天地至广不能容醉士醉民哉又何必厕丝竹之筵粉黛之座也襄阳元侯闻醉士醉民之称也订皮子曰子躭饮之性于喧静岂异耶皮子曰酒之道岂止于充口腹乐悲欢而已哉甚则化上为淫溺化下为酗祸是以圣人节之以酬酢谕之以诰训然尚有上为淫溺所化化为亡国下为酗祸所化化为杀身且不见前世之饮祸耶潞酆舒有五罪其一嗜酒为晋所杀庆封易内而躭饮则国朝迁郑伯窒室而躭饮终犇于驷氏之甲栾高嗜酒而信内卒败于陈鲍氏卫侯饮于籍圃卒为大夫所恶呜呼吾不贤者性实嗜酒尚惧为酆舒之僇过此吾不为也又焉能俾喧为静乎俾静为喧乎不为静中淫溺乎不为酗祸之波乎既淫溺酗祸作于心得不为庆封乎郑伯乎栾高乎葢中性不能自节因箴以自符箴曰酒之所乐乐其全真宁能我醉不醉于人  

食箴【`皮日休`】  

皮子少且贱至于食自甘粢粝而已未尝食于乡里食于亲戚食于州鄙有邓邑大夫向皮子之名曽未相贽具厚羞以宾之皮子辞大夫许之曰子自甘粢粝则可矣于乡里亲戚州鄙何有皮子曰一杯之食至鲜矣茍专其味必不能自抑既不能自抑日须丰其羞既日须丰其羞则贫也不能无不足因是妄求茍欲之心生穷贪极嗜之名生且大夫不见前世之味祸乎故羊斟不及华元受其谋鼋羮不均子家肆其祸熊蹯不熟杀宰夫而赵穿弑双鸡易鹜馈子雅而庆舍死鸣呼吾不仁者乎诚赖其用所欲不可求所嗜不可得方自甘粢粝而已使我生于锺鼎之家膏粱之门日纵异嗜年成奇欲未必不为御者之犇华元也子家之伐灵公也晋灵之杀宰夫也卢蒲癸之杀庆舍也此犹之禽兽争食而死者矣故食于天子者则死其天下食于诸侯者则死其国食于大夫者则死其邑食于士者则死其家又焉能以乡里亲戚州鄙为让乎大夫曰善自惟食之性不能自节亦犹酒之性也复箴以自符箴曰宁能我食不食于人复食于人是食其身  

让箴【`宋刘敞`】  

资政富公始让枢密直学士又让翰林学士又让枢密副使凡三让所让益尊所守益坚粲然有古人之遗风故作让箴以矫世厉俗云  

让如何其让非为名欲先信吾道于天下氓让如何其让非为利欲天下之人咸信吾义世有常患患其欲速枉尺直寻卒附于辱世有常患患其在得辞小受大卒没于直公皆咈之公既述之启之辟之俾世则之曰吾岂恶富贵富贵维徳人以厚已我以厚国时岂无人昏夜乞怜纵或得之何如其贤时岂无人乗机射利纵或得之何如其智嗟此富公直哉优优孰视富公而能勿羞孰持富公携手以游昔宋考父三命益恭嗟以富公千世与同作诗载美穆如清风  

畏言箴【`刘敞`】  

吾甚畏言言可畏也而不能黙然吾言悃悃倡而后和人犹以为过吾言绳绳誉而不訾人犹以为非非吾言之畏维人之多忌非吾之不能嘿然而人实多言若是者其止乎其已乎其勿问而唯乎譬之于物其为石不为水乎水之滔滔往而不来有陷而渊有壅而洄有激而在山椒曰水哉水哉  

四箴【`程頥`】  

颜渊问克已复礼之目夫子曰非礼勿视非礼勿听非礼勿言勿动四者身之用繇乎中而应乎外制乎外所以养其中也颜子事斯语所以进于圣人后之学圣人者宜服膺而勿失也因箴以自警  

视箴  

心兮本虚应物无迹操之有要视为之则蔽交于前其中则迁制之于外以安其内克已复礼久而诚矣  

听箴  

人有秉彝本乎天性知诱物化遂忘其正卓彼先觉知止有定闲邪存诚非礼勿听  

言箴  

人心之动因言以宣发禁躁妄内斯静专矧是枢机兴戎出好吉凶荣辱惟其所召伤易则诞伤烦则支已肆物忤出悖来违非法不道钦哉训辞  

动箴  

哲人知几诚之于思志士励行守之于为顺理则裕从欲惟危造次克念战兢自持习与性成圣贤同归  

敬斋箴【`朱熹`】  

草庐曰箴凡十章章四句其一言静无违其二言动无违其三言表之正其四言里之正其五言心之无适而达于事其六言事之主一而本于心其七总前六章其八言心不能无适之病其九言事不能主一之病其十总结一章其言持敬工夫周且悉矣  

正其衣冠尊其瞻视潜心以居对越上帝足容必重手容必恭择地而蹈折旋蚁封出门如宾承事如祭战战兢兢罔敢或易守口如瓶防意如城洞洞属属罔敢或轻不西以东不南以北当事而存靡他其适弗贰于二弗叅以三惟心惟一万变是监从事于斯是曰持敬动静无违表里交正须臾有间私欲万端不火而热不氷而寒毫厘有差天壤易处三纲既沦九灋亦斁于乎小子念哉敬哉墨卿司戒敢告灵台  

磨兠坚箴【`明宋濓`】  

昔李侍郎敦立尝揭磨兠坚三字于坐隅磨兠坚者古之慎言人也其善于自防者哉为着箴曰  

磨兠坚慎勿言口为祸门昔人之云磨兠坚人各有心山高海深磨兠坚高不知极深不可测磨兠坚言出诸口祸随其后磨兠坚锺鼔之声因扣而鸣磨兠坚不扣而鸣必骇众聴磨兠坚唯口之则守之以黙守之以黙是曰玄徳磨兠坚磨兠坚慎勿言  

三箴【`祝允明`】  

余以祸福非圣哲所趣辟然有自召之者葢亦有其机矣士之机多由三者心舌笔也因各为之箴  

心  

倐然而人智圣贤神而与天地均非斯曷存忽然而物奸宄盗贼而作万物螣非斯曷出人用斯杀我我亦用斯杀人以逮其身人不可察而我可戒戒之哉戒之哉祸福曰心  

舌  

倐然而誉仁贤智儒而游扬诞孚非斯曷居忽然而毁暴慢鄙倍而憎逺弃罪非斯曷起蔑用斯杀予予亦用斯杀蔑以偕其孽蔑不可察而予可戒戒之哉戒之哉祸福曰舌  

笔  

倐然而襃华衮立朝而炙竹耿昭非斯曷操忽然而贬象服黥脸而流污刀简非斯曷典物用斯杀已巳亦用斯杀物以幷其谪物不可察而已可戒戒之哉戒之哉祸福曰笔  

## 文章辨体彚选卷四百四十七

（明）贺复征 编  

○铭一  

按郑康成曰铭者名也刘勰云观器而正名也故曰作器能铭可以为大夫矣考诸夏商鼎彝尊卥盘匜之属莫不有铭而文多残缺独汤盘见于大学而大戴礼备载武王诸铭其后作者寖繁凡山川宫室门井之类皆有铭辞葢不但施之器物而已然要其体不过有二一曰警戒二曰祝颂陆机曰铭贵博约而温润斯言得之矣又有碑铭墓碑铭墓志铭不并列于此云  

黄帝金人器铭  

古之慎言人也戒之哉无多言无多事多言多败多事多害安乐必戒无行所悔勿谓何伤其祸将长勿谓何害其祸将大勿谓不闻神将伺人焰焰不灭炎炎若何涓涓不塞终成江河绵绵不絶或成网罗豪末不札【`掇也`】将寻斧柯诚能慎之福之根也曰是何伤祸之门也强梁者不得其死好胜者必遇其敌盗憎主人民怨其上君子知天下之不可上也故下之知众人之不可先也故后之温恭慎徳使人慕之执雌持下人莫踰之人皆趋彼我独守此人皆惑之我独不徙内藏乃智不示人技我虽尊高人弗我害惟能于此也江海虽左长于百川以其卑也天道无亲常与善人戒之哉  

黄帝巾机铭  

无掘壑而附丘无舍本而治末日中必彗操刀必割执斧必伐日中不彗是谓失时操刀不割是谓失利执斧不伐贼人将来涓涓不塞将为江河荧荧不救炎炎奈何两叶不去将用斧柯  

商王成汤商鼎铭  

嗛嗛之徳不足就也不可以矜而祇取忧也嗛嗛之食不足狃也不能为膏而祇离咎也  

周武王席铭【`自此以下二十四铭俱武王作`】  

安乐必敬无行可悔一反一侧亦不可不志所监不逺视尔所代  

几铭  

皇皇惟敬口生■〈口后〉口戕口  

鉴铭  

见尔前虑尔后  

盥盘铭  

与其溺于人也宁溺于渊溺于渊犹可游也溺于人不可救也  

楹铭  

毋曰胡残其祸将然毋曰胡害其祸将大毋曰胡伤其祸将长  

杖铭  

恶乎危于忿■〈士冖田疋，上中中下〉恶乎失道于嗜欲恶乎相忘于富贵  

履屦铭  

慎之劳劳则富  

觞豆铭  

戒之憍憍则逃  

带铭  

火灭修容慎戒必共共则寿  

户铭  

夫名难得而易失无勤弗志而曰我知之乎无勤弗及而曰我杖之乎扰阻以泥之若风将至必先摇摇虽有圣人不能为谋也  

牖铭  

随天之时以地之财敬祀皇天敬以先时  

剑铭  

带之以为服动必行徳行徳则兴倍徳则崩  

弓铭  

屈伸之义废兴之行无忘自过  

矛铭  

造矛造矛少间勿忍终身之羞予一人所闻以戒后世子孙  

书冠  

宠以着首将身不正遗为徳咎  

书履  

行必虑正无怀侥幸  

书车  

自致者急载人者缓取欲无度自致而反  

书砚  

石墨相着而黒邪心谗言无得污白  

书锋  

忍之须臾乃全汝躯  

杖铭  

辅人无茍扶人无咎  

衣铭  

桑蚕苦女工难得新捐故后必寒  

镜铭  

以镜自照见形容以人自照见吉凶  

觞铭  

乐极则悲沉湎致非社稷为危  

笔铭  

毫毛茂茂陷水可脱陷文不活  

嘉量铭【`撰人阙`】  

时文思索允臻其极嘉量既成以观四国永启厥后兹器维则  

鼎铭【`宋正考父`】  

一命而偻再命而伛三命而俯循墙而走亦莫余敢侮饘于是鬻于是以糊余口  

杖铭【`汉刘向`】  

厯危乗险匪杖不行年耆力竭匪杖不强有杖不任颠跌谁怨有士不用害何足言都蔗虽甘殆不可杖佞人悦已亦不可相杖必取便不必用味士必任贤何必取贵  

车左铭【`傅毅`】  

虞夏作车取象玑衡君子建左法天之阳正位受绥车不内顾尘不出轨鸾以节步彼言不疾彼指不躬玄览于道永思厥中  

车右铭【`傅毅`】  

择御卜右采徳用良询纳耆老于我是匡惟贤是师惟道是式箴厥旅贲内顾自敕匪皇其度匪愆其则越戒敦俭礼以华国  

座右铭【`崔瑗`】  

无道人之短无说已之长施人慎勿念受施慎勿忘世誉不足慕唯仁为纪纲隐心而后动谤议庸可伤勿使名过实守愚圣所臧在涅贵不淄暧暧内含光柔弱生之徒老氏诫刚强行行鄙夫志悠悠故难量慎言节饮食知足胜不祥行之茍有恒久久自芬芳  

樽铭【`崔骃`】  

惟岁之元朝贺奉樽金罍牺象嘉礼具存献酬交错万国咸欢  

韈铭【`崔骃`】  

玑衡建子万物含滋黄锺育化以养元基长履景福至于亿年皇灵既佑祉禄来臻本枝百世子子孙孙  

漏刻铭【`李尤`】  

昔在先圣配天垂则仰厘七曜俯顺坤徳力建日官俾立漏刻昏明既序景曜不忒唐命羲和敬授人时悬象着明序以崇熈季末不虔徳衰于兹挈壶失职刺流在诗圣哲稽古帝则是钦尺璧非宝重此寸阴昧旦丕显敬听漏音思我王度如玉如金  

井铭【`李尤`】  

井之所尚寒泉冽清法律取象不槩自平多取不损少汲不盈执宪若斯何有邪倾  

笥铭【`胡广`】  

休矣斯笥凡器为式受相君子承此印绂帝命所吝用襃令徳佩以自修服以自勅忠肃恭懿鲜不为则靡悔靡吝神人致福  

樽铭【`蔡邕`】  

酒以成礼弗愆以淫徳将无醉过则荒沈盈而不冲古人所箴尚鉴兹器懋朂厥心  

警枕铭【`蔡邕`】  

应龙蟠蛰潜徳保灵制器象物示有其形哲人降鉴居安闻倾  

座右铭【`严遵`】  

夫疾行不能遁影大音不能掩响黙然托荫则影响无因常体卑弱则祸患无萌口舌者祸患之门灭身之斧言语者天命之属形骸之部出失则患入言失则忘身是以圣人当言而怀发言而忧如赴水火履危临深有不得已当而后言嗜欲者溃腹之矛货利者丧身之仇嫉妬者亡躯之害谗佞者刎颈之兵残酷者絶世之殃陷害者灭嗣之场淫戏者殚家之堑嗜酒者穷餧之薮忠孝者富贵之门节俭者不竭之源吾日三省传告后嗣万世勿遗  

刚夘铭【`撰人阙`】  

疾日严夘帝令夔龙顺尔固伏化兹灵殳既正既直既觚既方庶疫刚瘅莫我敢当  

三神鉴铭【`撰人阙`】  

吾作明镜幽炼三商颂以长芳  

尚方鉴铭二首【`撰人阙`】  

尚方作镜毋大伤左龙右虎掌四旁朱鳯玄武和阴阳子孙备具居中央长保二亲乐富昌兮宜侯王兮  

其二  

尚方作镜真大好上有仙人不知老渴饮玉泉饥食枣浮游天下敖四海寿比金石之国宝  

## 文章辨体彚选卷四百四十八

（明）贺复征 编  

○铭二  

魏文帝五熟釡铭  

于赫有魏作汉蕃辅厥相维锺实干心膂靖共夙夜匪遑安处百僚师师楷兹度矩  

无射钟铭【`魏王粲`】  

有魏匡国成功允章格于上下光于四方休征时序人悦时康造兹衡钟有命自皇三以纪之六以平之厥量孔嘉厥齐孔时音声和协人徳同熈听之无斁用以启期  

刀铭【`王粲`】  

侍中关内侯臣粲言奉命作刀铭及示以其序工报诚必朝氏之刀而张常为工矣辄思作铭谨奉陋不足览相时阴阳制兹利兵和诸色剂考诸浊清灌襞以数质象有呈附反载颖舒中错形陆剸犀兕水截鲵鲸君子服之式章威灵无曰不虞戒不在明  

口铭【`晋傅玄`】  

神以感通心由口宣福生有兆祸来有端情莫多妄口莫多言蚁孔溃河溜穴倾山病从口入祸从口出存亡之机开阖之术口与心谋安危之源枢机之发荣辱存焉  

反金人铭【`孙楚`】  

晋太庙有石人焉大张其口而书其胸曰我古之多言人也无少言无少事少言少事则后生何述焉我诵三坟五典八索九丘赜罔深而不探理无奥而不钩故言满天下而无口尤夫唯立言名乃长久胡为块然生钳其口自拘广庭终身乂手凡夫贪财烈士殉名盗跖为浊夷栁为清鲍肆为臭兰圃为馨莫贵澄清莫贱滓秽二者言异归于一会尧悬諌鼔舜立谤木听采风謡惟日不足道润羣生化隆比屋末叶陵迟礼教弥衰承旨则顺忤意则违时好细腰宫中皆饥时悦广额下作细眉逆龙之鳞必陷斯机括囊无咎乃免诛夷颠覆厥徳可为伤悲斯可用戒无妄之时假说周庙于言为蚩是以君子追而正之  

药奁铭【`宋鲍照`】  

岁霣走丸生厌隤墙时亡骤得年有遐方水玉出烟灵飞生光龟文电衣龙采云裳九芝八石延正荡斜二脂六体振衰返华毛姬饵叶鳯子藏花景絶翠虬气隠頳霞深神罕别妙奇不扬或繁虎杖或乱蛇床故不世不可以服未达不可以尝眩睛逆目是乃为良  

飞白书势铭【`鲍照`】  

秋毫精劲霜素凝鲜沾此瑶波染彼松烟超工八法尽奇六文鸟企龙跃珠解泉分轻如游雾重似崩云絶锋剑摧惊势箭飞差池燕起振迅鸿归临危制节中险腾机圭角星芒明丽烂逸丝萦髪垂平理端宻盈尺锦两片字金镒故仙芝烦弱既匪足双虫虎琐碎又安能匹君子品之是最神笔  

梁简文帝书【`案铭`】  

刻香镂彩纤银卷足照色黄金回花青玉漆华映紫画制舒绿性广知平文雕非曲厕质锦帷承芳绮缛敬客礼贤恭思俨束披古通今察奸理俗仁义可安忠贞自烛鉴矣勒铭知微敬朂  

新刻漏铭【`梁陆倕`】  

一暑一寒有明有晦神道无迹天工罕代乃置挈壶是惟熈载气均衡石晷正权槩世道交丧礼术销亡遽迁水火争倒衣裳击刁舛次聚木乖方爰究爰度时惟我皇方壶外次圆流内袭洪杀殊等高卑异级灵虬承注阴虫吐噏倐往忽来鬼出神入微若抽茧逝如激电耳不辍音眼无留盼铜史司刻金徒抱箭履薄非兢临深罔战授受靡諐登降勿爽唯精唯一可法可象月不知来日无藏往分似符契至犹影响合昏暮卷蓂荚辰生尚辨天意犹测地情况我神造通幽洞灵配皇等极为世作程  

座右铭  

事父尽孝敬事君端忠贞兄弟敦和睦朋友笃信诚从官重公慎立身贵亷明待士慕让谦莅民尚寛平理讼惟正直察狱必审情谤议不足怨宠辱讵须惊处满常惮溢居高本虑倾诗礼固可学郑卫不足听幸能修寔操何俟钓虚声白圭玷可灭黄金诺不轻秦穆饮盗马楚客报絶缨言行既无择存没自扬名  

大云寺钟铭【`独孤及`】  

参变化孕律吕和神人莫疾于声故天地以雷震万物圣人以乐节八风佛王以钟警六时天造圣作同符异贯自真乗开设其轮三转象教不坠而法鼓之制存彤彤莲宫于江之濵万井在其前善恶兴乎人将欲诞敷我法音启迪我善根我是以作万钧之钟大其器所以昭其度也侯谁尸之长者杜海洎此方上士精法观释法鸾与比丘众百三十有五人实果其愿将办所作于时火官金工循厥戒令范阴阳九六之制以合造化均薄厚侈弇之齐以谐清浊聚精会神鸠工于其间弘誓既逺昏疑皆破故众心如城施者成市大悲之感与万灵接祝融回禄髣髴交应越五月辛丑新钟成于是此邦民大和会膜拜纵观川塞衢隘亿兆谛听鲸鱼乃发訇然如扶摇号而万窍怒霹雳作而崇山破在坑满坑在谷满谷金畍岌峇若震若荡既而抝怒散涣与回飙俱激度越大千周流六虚经于严城入于梵宫徘徊乎霜天凌厉乎清夜千门彻万户警鱼龙皆奋虫豸不蛰于是聆其音者贪騃迁善聋盲知方识浪安流地狱清凉咤王解形刀轮摧藏严乎心者闻声以知受观受以悟法若露清耳根镜照身业彼金鼔声整众孚号方斯陋矣葢圣人弘道以观善因善以建法作法器以为天下利利者教之果法者教之因哲者教之宗我钟乃悬是训是崇世界有极大音无穷  

瘗砚铭【`韩愈`】  

陇西李观元宾始从进士贡在京师或贻之砚既四年悲欢穷泰未尝废其用凡与之试艺春官实二年登上第行于褒谷役者刘胤误坠之地毁焉乃匣归埋于京师里中昌黎韩愈其友人也赞且识云  

土乎质陶乎成器复其质非生死类全斯用毁不忍弃埋而识之仁之义砚乎砚乎与瓦砾异  

井铭【`柳宗元`】  

始州之人各以罂甈负江水莫克井饮崖岸峻厚旱则水益逺人陟降大艰雨多则涂滑而颠恒惟咨嗟怨惑讹言终不能就元和十一年三月朔命为井城北隍上未晦果寒食冽而多泉邑人以灌其土坚垍其利悠久其相者浮图谈康诸军事牙将米景凿者蒋晏凡用罚布六千三百役佣三十六大砖千七百其深八寻有六尺铭曰  

盈以其神其来不穷惠我后之人噫畴肯似于政其来日新  

栉铭【`卢仝`】  

而有髪旦旦思理有心焉有身焉胡不如是  

门铭【`卢仝`】  

贪残奸酗狡佞吁愎身之八杀背恵恃已狎不肖妬贤才命之四孽有是有此余敢辞无是无此余之师一日不见余心思思其人惧其人其交其难敢告于门  

陶器铭【`欧阳詹`】  

常侍论于长者儳有之曰近代之作玉杯丽则丽矣愚以不如古之人为陶长者韪之以为知言退而思其所自多亦不忝伊人之誉器以利用道从易简利用者贵无徃而不适易简者取立功而匪勤今天下至富者土也不劳而成者火也夫陶掬攘之制焚烝以凝就其不劳因其致富不莹而氷清珠睍不鍜而金固石坚一工致功千室以给觳鬲罍甗瓶缶杯盂大穷担头小极圭撮经鼎镬而自若在燀爇而莫渝满堂絶侈靡之讥提絜无剽杀之患其功则易简也其实则利用也其藏又保安也易简二仪之理利用五行之本保安立身之方执人之方履物之本从天地之理此三皇五帝所以内户不扃外户不闭无为之徳所由生也岂夫玉杯之独劣其余孰得而俦焉则刓材搜璞穷山越壑磨砻雕琢铸錬丹雘力尽终年之功财殚不訾之产量纔斗合质忌汤火富家得奢盈之讥中怀生贼害之累其功则非易简也其实则非利用也其藏又非保安也悖二仪之理违五行之本乖立身之方此夏桀商纣所以人人颇邪比屋可戮亡身之祸所由生也省费鲜劳皆备于物徳且如彼而人贱之烦人蠧财不周于用祸又如此而人贵之久矣哉世之迷乱物有贱而可贵亦有贵而可贱惟贤者能审之小子不幸亿而有中诚背常人之见敬为铭以广之铭曰  

黜污易杯圣人制器易简作程利用为贵稽诸往载陶实攸兴裁因掬攘成假焚蒸不雘不丹不雕不刻自结金坚天然氷色财无害产功非殚力量尽洪纤周穷幽仄物有千金相异我取不费为利用有积巧相崇我取不劳为工物有患汤忌火我取往无不可物有剽杀焚躯我取怀藏不虞心存目视奢寻彼至堂满堂盈侈莫我生省庸周用所贱谓何贾害勤人所贵者那可贵不贵物戾其类失类曰昬虽隆必坠可贱不贱物得其选得选曰明虽幽必见上唯五帝下洎三王实有以兴实有以亡蚩蚩百工孰若我陶敬铭有器永告滔滔  

佛衣铭【`刘禹锡`】  

吾既为僧琳撰曹溪第二碑且思所以辨六祖置衣不传之旨作佛衣铭曰  

佛言不行佛衣乃争忽近贵逺古人常情尼父之生土无一里梦奠之后履存千祀惟昔有梁如象之狂达摩救世来为医王以言不痊因物乃迁如执符节行乎复闗民不知官望车而畏俗不知佛得衣为贵壊色之衣道不在兹由之信道所以为宝六祖未彰其出也微既还狼荒憬俗蚩蚩不有信器众生曷归是开便门非止传衣初必有终传岂无己物必归尽衣胡久恃先终知终用乃不穷我道无朽衣于何有其用已陈孰非刍狗  

座右铭【`白居易`】  

崔子玉座右铭予窃慕之虽未能尽行常书屋壁然其间似有未尽者因续为座右铭  

勿慕贵与富勿忧贱与贫自问道如何贵贱安足云闻毁勿戚戚闻誉勿欣欣自顾行何如毁誉安足论无以意傲物以逺辱于人无以色求事以自重其身游与邪分岐居与正为邻于中有取舍此外无疎亲修外以及内静养和与真养内不遗外动率义与仁千里始足下高山起微尘吾道亦如此行之贵日新不敢规他人聊自书诸绅终身且自朂身没贻后昆后昆茍反是非我之子孙  

盘石铭【`白居易`】  

元和九年夏有山客赠余盘石转寘于履道里第时属炎暑坐卧其上爱而铭之云尔  

客从山来遗我盘石圆平腻滑广袤六尺质凝云白文拆烟碧莓苔有斑麋鹿其迹置之竹下风扫露滴坐待禅僧眠留醉客清冷可爱支体甚适便是白家夏天床席  

梓州兠率寺文冢铭【`刘蜕`】  

文冢者长沙刘蜕复愚为文不忍弃其草聚而封之也蜕愚而不鋭于用百工之技天不工蜕也而独文蜕焉故饮食不忘于文晦冥不忘于文悲戚怨愤疾病嬉游羣居行役未尝不以文为怀也适当无事而天下将以文为号文明代生植明晦皆效文用故日月星辰文乎旗常昆虫鸟兽文乎彝器徐方之土文于侯社夏翟之羽文于旌旄登龙于章升玉于藻百工妇人雕砻染湅以供宗庙祭祀之用岂独蜕也生知效用不及时文哉然而意常获助于天而不获助于人故其虽穷无憾也当勤意之时不敢啑不敢咳不敢唾不敢跛倚耆欲躁竞忘之于心其祇祇畏畏如临上帝故有灿如星光如贝气如蛟宫之水又有黯如屯云如久阴如枯腐熬燥之色则有如春阳如华川逶逶迤迤则有如海运如震怒动荡怪异夫十为文不得十如意少如意则岂非天助乎常欲使天下闻之而必行观之而必蹈散之茫洋以为道演之浸淫以及物然后为农文之使风雨以时兵文之使蕃卫以顺文于野文于市使其所隠之士以出口者使之言材者使之用然而自振者无力终知者甚稀岂非不获人助乎呜呼十五年矣实得二千一百八十纸有涂者乙者有注楷者有覆背者有朱墨围者于是以周易筮之遇复之同人筮者曰鸣于地中殷殷隆隆七日而复复来而天下昭融乎它日更召龟而合将听袭吉卜于火如秦兆惟曰不吉卜于水不成乎河洛兆则亦惟曰不吉卜于木而闷闷土协吉累累为冢则汲之兆乎峭峭为壁则鲁之兆乎且其占曰土之文为山河为华英将不崩不竭为滋味而传乎结为丘陵为其设险乎融为川渎率其朝宗乎华为百谷以絜祭祀之粲盛乎不然使其速腐为墟壤生刍藁以食牛羊乎化涂泥为陶甄以作器乎将块为五色而分封茅社乎流于乐为土鼓为凷桴以泄其和声乎夷为都邑以兴宫庙乎坎为洿池以泽生植乎祀为坛灶乎窽为井墓乎吾皆不得而知也当既不为吾用唯速化为百工之用慎无朽为芝菌以怪人自媚慎无坚为金铁以行货起争慎无潏为醴泉以味乎谄口慎无祷为城社以狐鼠凭妖慎无耸为良材以雕斵伤性慎无萌为兰茝以佩服见亵呜呼介而为石使之能言舒而为螾使之饮泉既而它年游魂之未返者亦命巫师而吊三招之号曰在几阁而来归兮掩为尘垢在耳目而来归兮奄视汝丑在口吻而来归兮誉不汝久噫笔絶之年而麟见祟文其无祟乎唅非珠玉敛无裙襦后世诗礼之儒无惊吾之幽墟其冢也在莽苍之野大块之丘时有唐大中丁夘而戊辰之季秋铭曰  

文乎文乎有鬼神乎风水惟贞将利其子孙乎  

文贞公笏铭【`孙樵`】  

大中六年诏出文贞公笏归其孙丞相謩孙樵请铭其笏曰  

灵豸荐角比干献骨合此愤烈在公为笏怒虎可唾笏不可挫太华可裂笏不可折柱天不仄指日不蚀摽仪条臆起梗开直噫諌舌切上磨帝阙不逆不怫笏则公笏紧拱折列诤舌不发胶荣顾餗下偷上愎非公之节孰为公笏  

潼关甲铭【`孙樵`】  

潼户呀东翼亷敞南有玄甲数十扎焉委于前楹涩尘飘风缀断革刓樵过而诮之且曰此国之阃也是小欲遏冦偷大欲扼诸侯今者关禁■〈施，弓代方〉而不几守甲存而不完将何抑天下心而割天子忧耶关吏笑而进曰借如潼之甲可以烛日潼之旗可以绛天战鞞昼惊警拆夜鸣吾曹将摆坚荷鍜投死地之不暇又安得与客合繻而东合繻而西哉今上君临万邦号令所加风清日明理为大和如此则关之禁何为而申严关之甲何为而缮坚玄宗四十二年关中之兵其屯如云禄山西来叱而辟之守甲其不完耶古之善守天下者展礼以防之阐乐以和之明刑以齐之修政以固之则其守在四海之外何以关为而况完其甲乎是天下愈安而其禁愈弛天下愈平而其甲愈弊耳樵将去之且铭其甲云  

潼关之甲完吾孰与安潼关之甲弊吾孰与济甲乎甲乎理与尔谋乱与尔谋无俾工尔修  

隋鼎铭【`皮日休`】  

隋氏有鼎其器非古以诈为金以贼为铸以虐火煎四海以毒气蒸九土天假唐力杠之仁地以泽扑虐火以徳销毒气既折其足又啮其耳噫戏圣王无畜兹器  

书铭【`陆龟蒙`】  

太古之时何尝有欺逮乎结绳民始相疑画卦造书圣人之为图载文字厥初弗知惟简惟牍断竹析木累必充庭负必折轴韦编一絶错乱名目寖务轻省捣枲剥榖胶缀番番恣其所便虫篆更隶形模易宣上下今古卷舒蝉聨薫暴蠧鬰疵乎不坚又取珉石篆琢雕镌由简牍下其存四边玺印章号殷勤识焉其巧益甚其说益繁盟契质要朝成夕反诰誓制令尾违首言笺檄奏报离方就圆传录注记丑仇美怜铭诔碑表虚功妄贤歌诗赋颂多思谄权在简牍者埋没烂坏无遗一编副以枲谷其留最延缪戾颠倒尨蒙弗删在珉石者固宠纳赂惟辞是妍镵凿既毕名声泯然尧舜之道以人为传有死必继流乎亿年宜斥诈伪焚烧弃捐复以太古结绳之前  

## 文章辨体彚选卷四百四十九

（明）贺复征 编  

○铭三  

盘水铭【`宋司马光`】  

盘水之盈止之则平平而后清清而后明勿使小欹小欹则倾倾不可收用毁其成呜呼奉之可不兢兢也  

几铭【`晏殊`】  

小饭防饐跬行虞跌巾有角垫衣存祍缺惟忠与孝则罔摧折  

击蛇笏铭【`石介`】  

天地至大有邪气干于其间为凶暴为残贼听其肆行如天地卵育之而莫御也人生最灵或异类出于其表为妖怪信其异端如人蔽覆之而莫露也祥符年宁州天庆观有蛇妖极怪异郡刺史日两至于其庭朝焉人以为龙举州人内外逺近罔不骏奔于门以觐恭庄肃祇无敢怠者今龙图侍御孔公时佐幕在是邦亦随郡刺史于其庭公曰明则有礼乐幽则有鬼神是蛇不以诬乎惑吾民乱吾俗杀无赦以手板击其首遂毙于前则蛇无异焉郡刺史暨州内外逺近庶民昭然若发蒙见青天覩白日故不能肆其凶残而成其妖惑易曰是故知鬼神之情状公之谓乎夫天地间有纯刚至正之气或锺于物或锺于人人有死物有尽此气不灭烈烈然弥亘亿万世而长在在尧时为指佞草在鲁为孔子诛少正夘刃在齐在晋为董史笔在汉武帝为东方朔戟在成帝朝为朱云剑在东汉为张纲轮在唐为韩愈论佛骨表逐鳄鱼文为段太尉击朱泚笏今为公击蛇笏故佞人去尧徳聪少正夘戮孔法举罪赵盾晋人惧辟崔子齐刑明距董偃折张禹劾梁冀汉室乂佛老微圣徳行鳄鱼徙潮风振怪蛇死妖气散噫天地锺纯刚至正之气在公之笏岂徒毙一蛇而已轩陛之下有罔上欺民先意承旨者公以此笏指之庙堂之上有蔽贤蒙恶违法乱纪者公以此笏麾之朝廷之内有谀容佞色附邪背正者公以此笏击之夫如是则轩陛之下不仁者去庙堂之上无奸臣朝廷之内无佞人则笏之功也岂止在一蛇公以笏为任笏得公而用公方为朝廷正人笏方为公之良器敢称徳于公作笏铭曰  

至正之气天地则有笏惟灵物笏乃能受笏之为物纯刚正直公惟正人公乃能得笏之在公能破淫妖公之在朝谗人乃消灵气未竭斯笏不折正道未亡斯笏不藏惟公宝之烈烈其光  

司马公布衾铭【`范纯仁`】  

藜藿之甘绨布之温名教之乐徳义之尊求之孔易享之常安锦绣之奢膏粱之珍权宠之盛利欲之繁苦难其得危辱旋臻舍难取易去危就安至愚且知士宁不然颜乐箪瓢万世师模纣居琼台死为独夫君子以俭为徳小人以侈丧躯然则斯衾之陋其可忽诸  

西铭【`张载`】  

干称父坤称母予兹藐焉乃混然中处故天地之塞吾其体天地之帅吾其性民吾同胞物吾与也大君者吾父母宗子其大臣宗子之家相也尊高年所以长其长慈孤弱所以幼其幼圣其合徳贤其秀也凡天下疲癃残疾惸独鳏寡吾兄弟颠连而无告者也于时保之子之翼也乐且不忧纯乎孝者也违曰悖徳害仁曰贼济恶者不才其践形惟肖者也知化则善述其事穷神则善继其志不愧屋漏为无忝存心养性为匪懈恶旨酒崇伯子之顾养育英才颖封人之锡类不弛劳而底豫舜其功也无所逃而待烹申生其恭也体其受而归全者参乎勇于从而顺令者伯奇也富贵福泽将以厚吾之生也贫贱忧戚庸玉汝于成也存吾顺事没吾宁也  

东铭【`张载`】  

戏言出于思也戏动作于谋也发于声见乎四肢谓非已心不明也欲人无已疑不能也过言非心也过动非诚也失于声缪迷其四体谓已当然自诬也欲他人已从诬人也或者谓出于心者归咎为已戏失于思者自诬为已诚不知戒其出汝者归咎其不出汝者长傲且遂非不智孰甚焉  

文与可琴铭【`苏轼`】  

攫之幽然如水赴谷醳之萧然如叶脱木按之噫然应指而长言者似君置之枵然遗形而不言者似仆  

天石研铭【`苏轼`】  

轼年十二时于所居纱縠行宅隙地中与羣儿凿地为戏得异石如鱼肤筠温莹作浅碧色表里皆细银星扣之铿然试以为研甚发墨无贮水处先君曰是天研也有研之徳而不足于形耳因以赐轼曰是文字之祥也轼宝而用之且为铭曰  

一受其成而不可更或全于徳或全于形均此二者顾予安取俯仰唇足世固多有  

黄鲁直所恵洮河石砚铭【`苏轼`】  

洮之砺发金铁琢而泓坚宻泽郡洮岷至中国弃矛剑叅笔墨岁丙寅斗东北归余者黄鲁直  

鼎砚铭【`苏轼`】  

鼎无耳盘有趾鉴幽无见几不倚旸虫陨羿丧厥啄羽渊之化帝祝尾不周偾裂东南圮黝然而深维水委谁乎为此昔未始戏铭其臀加幻诡  

锡杖泉铭【`苏轼`】  

锡杖泉在罗浮宝积寺即景泰禅师卓锡之地亦谓之卓锡泉苏轼曰予昔自汴入淮泛江泝汉归蜀饮江淮水葢弥年既至觉井水腥涩百余日然后安之以此知江之甘于井也审矣予来岭外自扬子江始饮江水及至南康江益清驶水益甘则又知南江贤于北江也近度岭入清逺峡水色如碧玉味亦益胜今日游罗浮酌景泰禅师锡杖泉则清逺水又在下矣岭外惟恵人喜斗茶此水不虚出也  

却鼠刀铭【`苏轼`】  

野人有刀不爱遗余长不满尺剑钺之余文如连环上下相缪错之则见或漫如无昔所从得戒以自随畜之无害暴黠是除有穴于垣侵堂及室跳床撼幕终夕窣宰叱诃不去啖囓枣栗掀杯舐缶厺不遗粒不择道路仰行蹑壁家为两门窘则旁出轻趫捷猾忽不可执吾刀入门是去无迹又有甚者聚为妖怪昼出羣斗相视睢盱舞于端门与主杂居猫见不噬又乳于家狃于永氏谓世皆然亟磨吾刀盘水致前炊未及熟肃然无踪物岂有是以为不诚试之弥旬为凛以惊夫猫鸷禽昼巡夜伺拳腰弭耳目不及顾须摇于穴走赴如雾碎首屠膓终不能去是独何为宛然尺刀匣而不用无有爪牙彼孰为畏相率以逃呜呼嗟夫吾茍有之不言而谕是以何劳  

徐州莲华漏铭【`苏轼`】  

故龙图阁直学士礼部侍郎燕公肃以创物之智闻于天下作莲华漏世服其精凡公所临必为之今州郡往往而在虽有巧者莫敢损益而徐州独用瞽人卫朴所造废法而任意有壶而无箭自以无目而废天下之视使守者伺其漏则决之而更注人莫不笑之国子博士傅君杨公之外曽孙得其法为详其通守是邦也实始改作而请铭于轼铭曰  

人之所信者手足耳目也目识多寡手知轻重然人未有以手量而目计者必付之于度量与权衡岂不自信而信物葢以为无意无我然后得万物之情故天地之寒暑日月之晦明浑沦旁薄于三十八万七千里之外而不能逃于三尺之箭五斗之瓶虽疾雷霾风雨雪昼晦而迟速有度不加亏赢使凡为吏者如缾之受水不过其量如水之浮箭不失其平如箭之升降也视时之上下降不为辱升不为荣则民将靡然而心服而寄我以死生矣  

铜雀砚铭【`苏辙`】  

客有游河朔登铜雀废台得其遗瓦以为砚甚坚而泽归以遗予为之铭曰  

土生万物而能长存铜雀初成万瓦云屯得水而埏得火而坚水干火冷而土不迁石质金声水火则然台毁栋摧谁使独全披榛得之如见古人来为吾砚明窻细毡老尚著书抚之长叹用舍有时一愚一贤  

枕铭【`蔡襄`】  

昼有白日而不惜兮安尔而醉夜有明灯而不擿兮安尔而寐为心果无求于善学兮曷若安尔之无累  

杖铭【`蔡襄`】  

道之难阻兮尔实扶持尔非自効兮人尔求斯有用有舍兮抑尔之时用尔宁喜兮舍尔宁悲  

瘿尊铭【`黄庭坚`】  

瘿尊庭坚得之舅李公择以献仲父圣谟仲父怀宝不沽晩受福于岩壑钩深而望逺得意而忘归载酒乞言宾客从之此尊魁磊谲诡得竘匠而成器也晩其所容盛足以宴山川之暇日仲父抚尊曰斯其以恶骇俗汝为我铭以晓客庭坚曰  

瓮盎遗老宿瘤三逐说桓佐宣名显齐国相士实难执柯其则拥肿樛句不受绳墨斵为雷尊于酒为徳君子提携与椐同寿子子孙孙勿替用酒  

曹伯达砚铭【`黄庭坚`】  

巴东南浦巴子国金崖之下有苍石琢而成器受书滴翰林主人子墨客不鄙夷之与偃息不离轻重与南北重为轻为可戒徳曹氏父子百夫特  

蛮溪砚铭【`陆游`】  

斯石也出于汉嘉之蛮溪葢夷人佩刀之砺也琢于山阴之镜湖则放翁笔墨之瑞也质如玉文如縠则黟龙尾之羣从而溜韫玉之仲季也  

延平砚铭【`陆游`】  

延平双龙去无迹收敛光气锺之石声如浮磬色苍璧予文日衰愧匪敌  

古砚铭【`崔鶠`】  

知其白守其黒似老学不厌教不倦似孔其实墨家者流摩顶放踵  

钟铭【`叶适`】  

不律不吕非阳非阴破幽出昏以大为音悲尔含生如梦自沈各随所闻复其本心  

家藏古砚铭【`唐庚`】  

砚与笔墨葢气类也出处相近也任用宠遇相近也独寿夭不相近也笔之寿以日计墨之寿以月计砚之寿以世计其故何也其为体也笔最鋭墨次之砚钝者也岂非钝者寿而锐者夭乎其为用也笔最动墨次之砚静者也岂非静者寿而动者夭乎吾于是而得养生焉以钝为体以静为用或曰寿夭数也非钝鋭动静所制借令笔不鋭不动吾知其不能与砚久逺也虽然宁为此勿为彼也铭曰  

不能鋭因以钝为体不能动因以静为用惟其然是以能永年  

简仪铭【`元姚燧`】  

旧仪昆仑六合包外经纬纵横天常衺带三辰内循黄赤道交其中四游俯仰钧箫凡今改为皆析而异繇能疏明无窒于视四游两轴二极是当南轴攸沓下乃天常维北欹倾取轴榘应镂以百刻及时初正赤道上载周列经星三百六十五度奇赢地平安加立运所履错勒干隅若十二子五环三璇四衡挈焉两缀窥距随捩留迁欲知出地究兹立运去极几何即游是问赤道重衡四弦末张上结北轴移景相望测日用一推星兼二定距入宿两候齐视巍巍其高莫莫其遥荡荡其大赫赫其昭步仞之间肆所赜考明乎制器运掌有道灋简而中用宻不穷厯校古陈未与侔功猗与皇元发帝之藴畀厥羲和万世其训  

仰仪铭【`姚燧`】  

不可形体莫天大也无竞惟人仰釜载也六尺为深广自倍也兼深广倍挈釡兊也振溉不泄缭以浍也正位辨方日之卦也横纵度中平斜再也斜起南极平釡镦也小大必用入地画也始周浸断浸极外也极入地深四十太也北九十一赤道齘也列刻五十六时配也衡竿加卦巽坤内也以负缩竿子午对也末旋机杖窽纳芥也上下悬直与镦会也视日漏光何度在也旸谷朝宾夕饯昧也寒暑发敛验进退也薄蚀终起鉴生杀也以避赫曦夺目害也南北之偏亦可槩也极浅十七林邑界也深五十二铁勒塞也浅赤道高人所载也夏短冬永犹少差也深故赤平冬昼晦也夏则不没永短最也二天之书曰浑葢也一仪即揆何不悖也以指为告无烦喙也闇资以明疑者沛也智者是之胶者怪也过者巧厯不亿辈也非让不为思不逮也将窥天眹造物爱也其有俟然昭圣代也泰山砺兮河如带也黄金不磨悠久頼也鬼神禁诃庶勿坏也  

## 文章辨体彚选卷四百五十

（明）贺复征 编  

○铭四  

沙漏铭【`明宋濓`】  

沙漏之制贮细沙于地而注于斗凡运五轮焉其初轮轴长二尺有三寸围寸有五分衡奠之轴端有轮轮围尺有二寸八分上环十六斗斗广八分深如之轴杪传六齿沙倾斗运其齿钩二轮旋之二轮之轴长尺围如初从奠之轮之围尺有五寸轮齿三十六轴杪亦传六齿钩三轮旋之三轮之围轴若此与二轮同其如初轴杪亦传六齿钩四轮旋之四轮如三轮唯奠与二轮同轮杪亦传六齿钩中轮旋之中轮如四轮余轮侧旋中轮独平旋轴崇尺有六寸其杪不设齿挺然上出贯于测景盘盘列十二时分刻盈百斵木为日形承以云丽于轴中五轮犬牙相入次第运益迟中轮日行盘一周云脚至处则知为何时何刻也余轮各有楹附度中轮则否轮与沙池皆藏几腹盘露几面旁刻黄衣童子二一击鼔一鸣钲亦运衍沙使之沙之进退则日一视焉此其大畧也初滦阳水善氷虽爨鼎沃汤不能为漏新安詹君希元乃抽其精思以沙代之漏成人以为古未尝闻较之郭守敬七宝灯漏钟鼔应时而自鸣者殆将无媿乎浦阳郑君永与希元游京师因知其详归而制之请予铭铭曰  

挈壶建漏测以水用沙易之自詹始水泽腹坚沙弗止一日一周与天似郑君继之制益美请惜分阴视斯晷  

铜雀瓦砚铭【`宋濓`】  

临汾徐昭家藏铜雀瓦砚获于漳河中相传逾百龄兵部员外郎许珪以使事过之遂觏焉质贞而文黝葢真物云太史金华宋濓为造铭曰  

埏埴成胎资气母炎火一烁贞且寿禁雨迥风着勲久何哉舞榭尘尔踪天假漳河涤其丑出赞觚翰列左右虹光夜半上冲斗龙图文首交纽要使遗文传弗朽  

奎上人耘杖铭【`刘基`】  

奎上人得古藤以为杖而置锄焉将以两其用也名之曰耘杖而刘基为之铭曰  

罾可以取鱼而不可以絷鴽带可以系襦而不可以贯珠孰眇其癯而多乃需既予老是扶又薉莽之除畀康勿趄以弗迷厥涂杖乎杖乎岁月逝矣子也予俱  

尺铭【`王祎`】  

百分之积乃成乎尺尺而复累吾不知其止学之为功固如是  

觚铭【`王祎`】  

以此书文常思明以此书事常思平以此书狱常思生以此书财常思轻  

锄铭【`唐肃`】  

垦而植本斯立培而垕孽斯茂衡从浅深毋尔茍  

瓮铭【`唐肃`】  

泉之容伊徳之充泉之吐伊泽之溥其繘勿羸其絜勿隳勿事乎桔槔之机  

刃铭【`唐肃`】  

恶草之滋赖汝之剪夷弗剪弗夷则茅塞其蹊  

筐铭【`唐肃`】  

掇其美毋以下体敛其实勿满而溢虚而受之乃其徳左之右之慎尔执  

釜铭【`唐肃`】  

溉于斯烹于斯我有旨畜甘如饴彼鼎食者殆而  

盘铭【`唐肃`】  

脂勿我恶兮膻勿我慕兮惟味道之助兮  

灯铭【`何景明`】  

汝明无太察而光无太扬蓄汝明是用嗣汝光  

砚铭【`何景明`】  

耼守黒雄尚玄汝兼之以永年  

枕铭【`何景明`】  

茍无忤于日之所行寤寐尔是宁  

瓶铭【`何景明`】  

厚其入薄其出守而勿失  

釜铭【`王廷相`】  

耕以自给体瘁志逸其乐熈熈仕而从禄王粲锦衣履厥危机汝将肉食耶藿食耶  

鉴铭【`王廷相`】  

勿曰尔明不见其后勿曰尔仁不掩其丑  

书柜左铭【`张邦竒`】  

维宏斯富维安斯固维宻斯无蠧性命之理幽明之故黙而藏之而以时布  

书柜右铭【`张邦竒`】  

阖也若虚辟也有余阖辟无恒维时之俱悠悠宇宙变动万殊有不我需厥名曰愚  

镇书铁尺铭【`张邦竒`】  

人劳适纷我卧而理开聋抉盲叩我则启  

界方铭【`张邦竒`】  

于昭干徳静专动直不闻亦式顺帝之则  

印色池铭【`张邦竒`】  

润而宻贞而刚以善厥藏贲彼四方我朱孔阳  

爵铭【`许宗鲁`】  

修爵无算惟酒无量不及乱威仪抑抑永贞吉  

枕铭【`许宗鲁`】  

角枕粲兮以承尔晏兮彼规而警旦复旦兮  

查八十琵琶铭【`汪道昆`】  

何哉木狸首斑何哉曲乌孙弹千秋万岁乐以盘  

汪元蠡匕首铭【`汪道昆`】  

元蠡挟匕首过太行山会大风匕首自幞中跃出元蠡以为异结佩佩之余在行间所部获夷器何可胜数匕首广寸半长尺有奇余所谓佳兵此其最也余多元蠡壮士遂为之铭铭曰  

操尺椟扰游龙薄青萍浮白虹永言佩之为侠者雄  

陈玉叔吴石铭【`汪道昆`】  

陈玉叔得吴石六则皆神奇诸作者赞之余为铭而勒之石  

震泽云蒸翼而上升翔于三澨汤沐相仍【`右一`】  

不绣不雕负嵎而处是曰玄菟畴能饮羽【`右二`】  

尔秉先知尔怀明徳诸侯保之长守其国【`右三`】  

歘来下在中野应王者【`右四`】  

繄无心沛作霖出汉阴【`右五`】  

尔翩翩尔僊僊万斯年【`右六`】  

端石螭砚铭【`徐渭`】  

颔则燕而虎为头眶则螭而鸜鹆为之眸彼飞而食肉此飞而饮于流墨卿耳何足以侯  

鼍矶砚铭【`徐渭`】  

稠喻麋一何捷败颖兔猛于猎马善走必蹄啮才难哉  

书椟铭【`徐渭`】  

噫此古之所谓博学君子者与敛而闭之惟木扣而取之惟欲入耳出口小人之腹  

其二  

古人已死君何读弗得其精兮何异尔椟  

碗铭【`徐渭`】  

饭于人何徳饭于已何力  

衡铭【`张鼐`】  

静则一动则徙握其纽观厥理任权而不为权使乃以齐物之纪  

鉴铭【`张鼐`】  

帷烛之蒙不及隅盂水之撼不辨须孰贞而明其中乃虚奁而藏之光有余  

扇箧铭【`锺惺`】  

藏汝逸汝汝曰弃捐吾乌见夫仆仆怀袖者之能终其天年哉  

## 文章辨体彚选卷四百五十一

（明）贺复征 编  

○铭五【`赞美类`】  

高祖沛泗水亭碑铭【`汉班固`】  

皇皇圣汉兆自沛丰干降着符精感赤龙承鬿流裔袭唐末风寸天尺土无竢斯亭建号宣基维以沛公扬威斩蛇金精摧伤涉关陵郊系获秦王应门造势斗璧纳忠天期乗祚受爵汉中勒陈东征剟擒三秦灵威神佑鸿沟是乗汉军改歌楚众易心诛项讨羽诸夏以康陈张画策萧勃翼终出爵褒贤列土封功炎火之徳弥光以明源清流洁本盛末荣叙将十八赞述股肱休勋显祚永永无强国宁家安我君是升根生叶茂旧邑是仍于皇旧亭苗嗣是承天之福佑万年是兴  

十八侯铭【`班固`】  

鄼侯萧何  

躭躭相国弘策不追御国杂纲秉綂枢机文昌四友汉有萧何序功第一受封于酇  

将军舞阳侯樊哙  

黆黆将军威葢不当操盾千钧拔主项堂兴汉破楚矫矫忠良卒为丞相帝室以康  

将军留侯张良  

赫赫将军受兵黄石规图胜负不出帷幄令恵瞻仰安全正朔国师是封光营旧宅  

太尉绛侯周勃  

懿懿太尉惇厚朴诚辅翼受命应节御营厯位卿相上国兼并见危致命社稷以宁  

将军平阳侯曹参  

蹇蹇相国允忠克诚临危处险安而匡倾兴代之际济主立名身履国土秉御干桢  

丞相户牖侯陈平  

洋洋丞相势谲师旅扰攘楚魏为汉谋主六奇解厄扬名于后  

南宫侯张敖  

堂堂张敖耳之遗萌以诚佐国序迹建忠功成徳立袭封南宫垂号万春永保无强  

卫尉曲阳侯郦商  

衍衍卫尉徳行循规遭兄食其陨殁于齐横耻愧景刎颈自献金紫褒表万世不刋  

将军颍阳侯灌婴  

煌煌将军辅汉久长威震吕氏奸恶不扬冦攘殄尽躬迎代王功显帝室万世益章  

将军汝阴侯夏侯婴  

斌斌将军鹰武是扬内康王室外镇四方诸夏乂安流及要荒声骋海内苗嗣纪功  

将军阳陵侯傅寛  

休休将军如虎如罴御师勒陈破敌以威灵金曜芝火流鸟飞将命伏节功绩永垂  

将军信武侯靳歙  

斤斤将军忠信孔雅出身六师十二匹旅折冲扞难遂宁天下金龟章徳建号传后  

丞相安国侯王陵  

明明丞相天赋挺直刚徳正行不枉不曲功业成着荣显食邑距吕奉主昭然不惑  

将军襄平侯韩信  

桓桓将军辅主克征奉使全璧身泏项营序功差徳履让以平转北而游云中以倾  

将军棘津侯陈武  

岩岩将军带武佩威御雄乗险难困不违仇灭主定四海是桢功成食土徳被遐迩  

曲成侯蛊达  

晏晏曲成舆从龙腾安危从主赤曜以升赫赫皇皇道弥光明惟徳御国流及后萌  

御史大夫汾阴侯周昌  

肃肃御史以武以文相赵距吕志安君身征诣行所如意不全天秩邑土勋乃永存  

将军青阳侯王吸  

邑邑将军育养烝徒建谋正直行不匿邪入军讨敌鼎定天都佩雀双印百里为家  

思旧铭【`周庾信`】  

岁在摄提星居监徳梁故观宁侯萧永卒呜呼哀哉人之灭也既非金石所移士之悲也宁有春秋之异高台已倾稷下有闻琴之泣壮士一去燕南有击筑之悲项羽之晨起帐中李都之徘徊岐路韩王孙之质赵楚公子之留秦无假穷秋于时悲矣况复鱼飞武库预有弃甲之征鸟伏翟泉先见横流之肇星纪吴亡庚辰楚灭纪侯大去鄅子无归原隰载驰轘辕长别甲裳失矣余皇弃焉河倾酸枣杞梓与樗栎俱流海浅蓬莱鱼鳖与蛟龙共尽焚香复道讵假游魂载酒属车宁消愁气芝兰萧艾之秋形殊而共瘁羽毛鳞介之怨声异而俱哀所谓天乎乃曰苍苍之气所谓地乎其实博博之土怨之徒也何能感焉雕残杀翮亡所假于风飙零落春枯不足烦于霜露幕府昔开贤俊翘首为羁终岁门人谢焉至于东首吿辞西陵长往山阳车马望别郊门颍川宾客遥悲松路嵇叔夜之长亭尚多杨栁王子猷之旧径惟余竹林王孙塟地方为长乐之宫烈士埋魂即是将军之墓昔尝欢宴风月留连追忆平生宛然心目及乎垂翅秦川闗河羁旅降乎悲谷之景实有忧生之情美酒酌焉犹思建邺之水鸣琴在操终思华亭之鹤重为此别呜呼甚哉麟亡星落月死珠伤瓶罄罍耻芝焚蕙叹所望钟沈徳水声出风云剑没丰城气存牛斗澘然思旧乃作铭云  

风云上惨舟壑潜移骎骎霜落君子先危纪侯大去怀王不返玉树长理风流遂逺荀伯旧县庆封余邑万里归魂修门讵入坟横武库山枕卢龙思归道逺返塟亡从徒留送雁空靡长松平陵之东亡复梧桐松声萧瑟长起秋风畴昔隆贵提携语黙托情嵇阮风云相得有酒如渑终温且克朝阳落凤大埜伤麟佳城鬰鬰流寓于秦山阳相送唯余故人孀机嫠纬独凤孤鸾闺深夜静风高月寒生平已矣怀旧何期匣中弦絶邻人笛悲昔为幕府今成繐帷  

唐丞相太尉房公徳铭【`唐李华`】  

玄宗季年逆将持兵太尉房公言正其倾羣凶害直事乃不行虏起幽蓟连覆二京帝慈蒸人避狄西蜀爰命监抚理兵北朔登贤为辅让子以续公赍册书亦捧端玉圣人神圣天地咸若子孝臣忠元元踊跃命帅中军谋歼羿足人或有言志屈道行公曰不可屈则佞生柄不在公象昏曀明退师储宫出守函谷入为尚书正色谔谔又刺汾浍遽临彭濮何负而东何负而西公受挫抑邦人凄凄帝怀明徳俾我不迷征拜秋官佥曰休哉薨殂阆中国瘁人哀乔岳陨踬辅星昏霾天子洟涕迎崇上台岩岩岱宗瞻其峻极赫赫房公尊其盛徳昔抚宜春列邦是式建铭江濵以慰南国  

武冈铭【`柳宗元`】  

元和七年四月黔巫东鄙蛮獠杂扰盗弄库兵贼胁守帅南钩牂牁外诱西原置魁立帅杀牲盟誓洞窟林麓啸呼成羣皇帝下铜兽符发庸蜀荆汉南越东瓯之师四面讨问畏罪凭阻逃遁不即诛时惟潭部戎帅御史中丞栁公绰练立将校提卒五百屯于武冈不震不骞如山如林吿天子威命明白信顺乱人大恐视公之师如百万视公之令如风雷怨号呻吟喜有攸诉投刃顿伏愿完父子卒为忠信奉职输赋进比华人无敢不龚母弟生壻继来于潭咸致天廷皇帝休嘉式新厥命凶渠同恶革面向化如醉之醒如狂之宁公为药石俾复其性诏书显异进临江汉益兵三倍为时硕臣殿于大邦文儒申申有此武功于是夷人始复闻公之去相与高蹈涕呼若寒去裘昔公不夸首级为已能力専务教诲俾邦斯平我老洎幼由公之仁小不能虺蜮大不为鲸鲵恩重事特不迩而逺莫可追已愿铭武冈首以慰我思以昭我类以示我子孙弥亿万年俾我奉国如今之诚邻之我怀如公之勤其辞曰  

黔山之■〈山赞〉巫水之磻鱼骇而离兽犯而残户恐谷窜披攘仍乱王师来诛期死以缓公明不疑公信不欺援师定命俾邦克正皇仁天施我反其性我涂四阖公示之门我愚扺死公示之恩既骨而完既亡而存奉公之训贻我子孙我始蝥贼由公而仁我始冦仇由公而亲山畋泽输赋于都陶穴刋木室我姻族烹牲是祀公受介福揲蓍以占公宜百禄皇懋公功陟于大邦逺哉去我谁嗣其良有穴之丹有犀之颠匪曰余固公不可赂祝邻之徳恒遵公则朂余之世永谨邦制南夷作诗刻示来裔  

黄氏义门铭【`明宋濓`】  

天地之间有大防焉孝友之谓也水之始也滥觞尔茍无土以障之则必至于滔天火之初也萤爝尔茍非水以制之则必至于燎原人心感物而动不能无欲其端亦甚微不有孝友之人出为表式则沦胥以成风而彝伦斁矣昔者先王有见于斯虽委巷草刺之民能行之者必旌命之所以赞王治章人风而挽之于正也世之评唐史者且谓张公艺李知本刘君良孝行推于友睦数世不衰真豪杰之士呜呼当是时金章盭绶之贤皂葢朱旛之英布列中外未尝无之顾乃以豪杰归于闾巷之士者以其不俟教令所加而后奋也呜呼南陔白华之诗葢亦商之末世周之盛徳也斯民以孝友著称君子可以观其世矣浦阳黄氏其先与文节公庭坚同所自出有讳度者宋隆兴癸未进士亦诸祖也元至正中传至讳珪君生三子其二曰隆曰生隆生一子曰逄原生生二子曰逢吉曰逢昌逢吉兄弟亦各有子至十有余人三世之间孝友无间言逢吉乃殚志竭虑设为教条镵诸乐石复遣诸子宿请濓铭之呜呼子壮而分妇姑反唇相稽秦之俗已然矣况去古日逺风气日益漓黄氏能不染于末习卓然不变其恒度岂非真豪杰者邪浦阳以义居闻者二三人唯郑绮之家已至十叶黄氏知感慕而兴起进修益力乌知不绮若邪然则许史之称未足为贵也猗顿之货未足为富也唯孝友积诸躬令名昭于时其为贵且富也大矣所谓特立两间而无媿稽诸贤喆而有征着之后世而可法何莫不由于斯黄氏孙曽可不思自朂哉能如濓言揆之张公艺之流它日可驯致矣诗有之风雨如晦鸡鸣不已濓于黄氏葢深有望焉铭曰  

浙河东疆地曰浦阳厥氏惟黄双井同枝科名陆离世复诗书有儒其冠以义为藩奕叶共飱视其斋庭左史右经踵武绳绳视其房除前丝后纑灯火与俱至和所形揖让而升穆然亡声既衍而葩实而匪夸三代一家世道下趋子父割闺妇姑勃蹊十室九衰澜倒波颓万夫莫回蝇声方冥忽闻怒霆孰不为惊植范建防翼法辅常斯徳之亢造端弗难延裕维艰任重如山如为高陵世益代増非人独能如松之青故陨新承所以永贞古先与谋庶行之修其道曷由执敬为符夙夜究图百世如初  

## 文章辨体彚选卷四百五十二

（明）贺复征 编  

○铭六【`以下杂铭类`】  

封燕然山铭【`汉班固`】  

维永元元年秋七月有汉元舅曰车骑将军窦宪寅亮圣明登翼王室纳于大麓惟清缉熈乃与执金吾耿秉述职巡御治兵于朔方鹰扬之校螭虎之士爰该六师暨南单于东胡乌桓西戎氐羌侯王君长之羣骁骑十万元戎轻武长毂四分雷辎蔽路万有三千余乗勒以八阵莅以威神玄甲耀日朱旗绛天遂陵高阙下鸡鹿经碛卤絶大漠斩温禺以衅鼔血尸逐以染锷然后四校横徂星流彗扫萧条万里野无遗冦于是域灭区殚反斾而旋考传验图穷览山川遂踰涿邪跨安侯乗燕然蹑冒顿之区落焚老上之龙庭上以摅高文之宿愤光祖宗之玄灵下以安固后嗣恢拓境宇振大汉之天声兹所谓一劳而久逸暂费而永宁者也乃遂封山刋石昭铭上徳其辞曰  

铄王师兮征荒裔剿凶虐兮截海外夐其邈兮亘地界封神丘兮建隆嵑熈帝载兮振万世  

函谷关铭【`李尤`】  

函谷险要襟带喉咽尹从李老留作二篇孟尝离秦奔骛东征夜造稽疑谲以鸡鸣范雎将入自盛以囊元鼎革移错之新安舍彼西阻东即高原长墉重关闲固不踰简易易从与干合符  

剑阁铭【`晋张载`】  

岩岩梁山积石峩峩逺属荆衡近缀岷嶓南道卭僰北达褒斜狭过彭碣高踰嵩华惟蜀之门作固作镇是曰剑阁壁立千仞穷地之险极路之峻世浊则逆道清斯顺闭由往汉开自有晋秦得百二并吞诸侯齐得十二田生献筹矧兹狭隘土之外区一人荷戟万夫趦趄形胜之地匪亲弗居昔在武侯中流而喜山河之固见屈吴起兴实在徳险亦难恃洞庭孟门二国不祀自古迄今天命不易凭阻作昏鲜不败绩公孙既灭刘氏衔璧覆车之轨无或重迹勒铭山阿敢告梁益  

石帆铭【`宋鲍照`】  

应风剖流息石横波下潨地纫上猎星罗吐湘引汉歙蠡吞沱西厯岷冡北泻淮河眇森弘蔼积广连深沦天测际亘海穷阴云族未起风柯不吟崩涛山坠鬰浪雷沈在昔鸿荒刋启源陆表里民邦经纬鸟服瞻贞视悔坎水巽木乃剡乃铲既刳既斵飞深浮逺巢潭馆谷涉川之利谓易则难临渊之戒曰危乃安泊潜轻济冥表勤言穆戎遂留昭御不还徒悲猿鹤空驾沧烟君子彼想祇心载惕林简松栝水采龙鹢觇气涉潮投祭沈璧揆检含图命辰定厯二崤虎口周王夙趋九折羊肠汉臣电驱潜鳞浮翼争景乗虚衡石頳鳐帝子察殂青山断河后父沈躯川吏掌津敢告访途  

凌烟楼铭【`鲍照`】  

臣闻凭飙荐响唱微効长垂波鉴景功少致深是以氷台筑乎魏邑凤阁起于汉京皆所以赞生通志感悦幽情者也伏见所制凌烟楼栖置崇逈延瞰平寂即秀神皋因基地势秉临吴甸西眺楚闗奔江永写鳞岭相葺重树穷天通原尽目悲积陈古赏絶旧年诚可以晖旷高明藻彻逺心矣夫识缘感倾事待言彰匪言匪述绵世罔传敢作铭曰  

岩岩崇楼藐藐层隅阶基天削戸牖云区瞰江列楹望景延伫积清风露合彩烟涂俯窥淮海俛眺荆吴我王结驾藻思神居宜此万春修灵所扶  

石阙铭【`梁陆倕`】  

昔在舜格文祖禹至神宗周变商俗汤黜夏政虽革命殊乎因袭揖让异于干戈而晷纬冥合天人启惎克明俊徳大庇生民其揆一也在齐之季昬虐君临威侮五行怠弃三正刑酷然炭暴踰膏柱民怨神怒众叛亲离蹐地无归瞻乌靡托于是我皇帝拯之乃操斗极把钩陈翼百神禔万福龙飞黒水虎步西河雷动风驱天行地止命旅致屯云之应登坛有降火之祥龟筮协从人祇响附穿胸露顶之豪箕坐椎髻之长莫不援旗请奋执鋭争先夏首凭固庸岷负阻协彼离心抗兹同徳帝赫斯怒秣马训兵严鼔未通凶渠泥首弘舸连轴巨槛接舻铁马千羣朱旗万里折简而禽庐九传檄以下湘罗兵不血刃士无遗镞樊邓威怀巴黔底定于是流汤之党握炭之徒守似藩篱战同枯朽革车近次师营商牧华夷士女冠葢相望扶老携幼一旦云集壶浆塞野箪食盈涂似夏民之附成汤殷士之窥周武安老怀少伐罪吊民农不迁业市无易贾八方入计四隩奉图羽檄交驰军书狎至一日二日非止万机而尊严之度不諐于师旅渊黙之容无改于行阵计如投水思如转规策定帷幄谋成几案曽未浃辰独夫授首乃焚其绮席弃彼宝衣归璇台之珠反诸侯之玉指麾而四海隆平下车而天下大定拯兹涂炭救此横流功均天地明并日月于是仰协三灵俯从亿兆受昭华之玉纳龙叙之图类帝禋宗光有神器升中以祀羣望摄袂而朝诸夏布教都畿班政方外谋协上策刑从中典南服缓耳西羁反舌剑骑穹庐之国同川共穴之人莫不屈膝交臂厥角稽颡凿空万里攘地千都幕南罢鄣河西无警于是治定功成迩安逺肃忘兹鹿骇息此狼顾乃正六乐治五礼改章程创法律置博士之职而着录之生若云开集雅之馆而欵闗之学如市兴建庠序启设郊丘一介之才必记无文之典咸秩于是天下学士靡然向风人识亷隅家知礼让教臻侍子化洽期门区宇乂安方面静息役休务简岁阜民和厯代规谟前王典故莫不芟夷翦截允执厥中以为象阙之制其来已逺春秋设旧章之教经礼垂布宪之文戴记显游观之言周史书树阙之梦北荒明月西极流精海岳黄金河庭紫贝苍龙玄武之制铜爵铁凤之工或以听穷省寃或以布治悬法或以表正王居或以光崇帝里晋氏浸弱宋厯威夷礼经旧典寂寥无记鸿规盛烈湮没罕称乃假天阙于牛头托逺图于博望有欺耳目无补宪章乃命审曲之官选明中之士陈圭置臬瞻星揆地兴复表门草创华阙于是岁次天纪月旅太簇皇帝御天下之七载也构兹盛则兴此崇丽方且趋以表敬观而知法物覩双碣之容人识百重之典作范垂训赫矣壮乎爰命下臣式铭盘石其辞曰  

惟帝建国正位辨方周营洛涘汉启岐梁居因业盛文以化光爰有象阙是惟旧章青葢南洎黄旗东指悬法无闻藏书弗纪大人造物龙徳休否建此百常兴兹双起伟哉偃蹇壮矣巍巍旁映重迭上连翠微布教方显浃日初辉悬书有附委箧知归郁崫重轩穹隆反宇形耸飞栋势超浮柱色法上圆制模下矩周望原隰俛临烟雨前宾四会却背九房北通二辙南凑五方暑来寒往地久天长神哉华观永配无疆  

栖禅精舍铭【`沈约`】  

此寺征西蔡公所立昔厕藩麾预班经创之始今重游践鉴旧兴怀故为此铭以传芳述  

岩灵旅逸地逺栖禅兰房葺蕙峤甍架烟南瞻巫野北望淮天遥哉林泽旷矣江田空心观寂慧相淳筌眷惟斯践怆属遐年游仁厕逺宅赏凭旃颁创神苑陪构灵椽瞻禁拓圃望鹫疏山制石调响栖理凝玄旷移羽斾眇别松泉委组东国化景西莲峦隰夷改蓬箨粗迁重依汉逺复逐旌悬往辞妙幄今承梵筵八翻海鹤九噪岩蝉佩华长掩懋迹空传式籍云拱敢告祥缘  

茅山曲林馆铭【`陶弘景`】  

层岭外峙邃宫内映仄穴旁通萦泉逺镜尚徳依仁祈生翊命且天且地若凡若圣连甍比栋各谓知道参差经术跌宕辞藻孰如曲林独为劲好掩迹韬功守兹偕老  

望美人山铭【`周庾信`】  

高唐碍雨洛浦亡舟何处相望山边一楼峯因五妇石是三侯险踰地肺危陵天柱禁苑斜通春人常聚树里闻歌枝中见舞恰对妆台诸窗昼开斜看已识直唤便回岂同织女非秋不来  

吹台山铭【`庾信`】  

江宁吹岭虽山出筠秦箫下凤此岫为真青槐避日朱草司晨石名新妇楼学仙人吴中字玉城南姓秦比花依树登榭要春舞能畹客声便度新雕梁数振亡复轻尘  

明月山铭【`庾信`】  

竹亭标岳四面临虚山危檐迥叶落窗疎看椽有笛对树无风风生石洞云出山根霜朝唳鹤秋夜鸣猿堤梁以堰埜路疑村船横埭下树狭津门宁殊华葢讵识桃源  

行雨山铭【`庾信`】  

山名行雨地异阳台佳人无数神女羞来翠慢朝开新妆旦起树入床头花来镜里草緑衫同花红面似开年寒尽正月游春俱除锦帔并脱红纶天丝剧藕蝶粉生尘横藤碍路垂柳低人谁言洛浦一个河神  

天门山铭【`唐李白`】  

梁山博望关扄楚濵夹据洪流实为吴津两坐错落如鲸张鳞惟海有若惟川有神牛渚怪物目围车轮光射岛屿气凌星辰卷沙扬涛溺马杀人国泰呈瑞时讹返珍开则九江纳锡闭则五岳飞尘天险之地无徳匪亲  

陋室铭【`刘禹锡`】  

山不在高有僊则名水不在深有龙则灵斯是陋室惟吾徳馨苔痕上阶緑草色入帘青谈笑有鸿儒往来无白丁可以调素琴阅金经无丝竹之乱耳无案牍之劳形南阳诸葛庐西蜀子云亭孔子云何陋之有  

江州南湖堤铭【`李翱`】  

长庆二年十二月江州刺史李君浚之截南陂筑堤三千五百尺高若干尺广若干尺以通四乡之路畜水为湖人得其赢正月既毕事舒州刺史李翱歌以记之辞曰  

天地作物功或不周贤人相之智与神侔漭漭南陂冬干夏滮九江暴涨潮潜逆流东南百民城市所繇水积既深大波其■〈虎风〉【`匹尤切`】亦有舟航覆溺之忧担拥叠路车轫其辀童婴涕堕老妇号愁厯古迨兹孰为氓筹浚之之来养民如身乃筑长堤拒江之濒厚其钱佣以饱饿人南北东西百里斗臻莫不用力千锤响振【`音真`】虓讙相励不督而勤堤既成止冈聨突起坚若石城墇为潴水蒲莞茭芡鸿鸧鳣鲤唯其所取或食或祀长堤坦坦植之杨槐架豁飞圯以便去来除险作利非贤不能歌示江人式悦汝怀  

佷石铭【`皇甫湜`】  

佷石苍苍骊山之傍镵朴礲瘢嶷然四方昔秦皇帝谋之不臧七十万人兹焉惶惶发石此山言础于坟若有凭依屹住中逵淫刑蹙迫人力无施故老相传以佷名之自昔太古不封不树有葛于沟有薪于野后圣有作缘情不忍为之棺椁其在唐虞则为窽木噫嘻暴秦虐用其人坟而象山下锢三泉穷珍总奇力瘁财殚驱逐而前如刈草菅天毒其哀人愤其凶谪戍一呼九州岛风从白挺荆棘指麾崤潼险阻不阖干戈倒锋尸露于刼隧燔于重蓬颗无依不十年中禹葬会稽不改其行圣徳洋洋厥响久长至于汉刘释之而言中如可欲犹隙南山矧私其身以尽其人刻词佷石炯戒千春  

剑门铭【`李徳裕`】  

羣山西来波积云屯地险所会斯为蜀门层岑峻壁森若戈戟万壑奔东双飞高阙翠岭中横黵然黛色树兹雄屏以卫王国峯拔井干溪回沟洫严守重扄隐如临敌运有隆替地无险阨闭于昏顽开于有徳马错西戎蜀侯败绩艾出阴平禅亦来格粤在宪祖英威四克始剪蜀妖遂清卭僰蛮夷轧道诸侯述职武臣铭之金石乃刻  

蓝田关铭【`皮日休`】  

六年皮子副诸侯贡士之荐入京程至蓝田关覩山形关势回抱于天秀欲染眸危将惊魄意将造物者心是而加力耶不然者何壮观若斯之盛也易曰王公设险以守其国信矣哉若为天下之枢机万世之阃阈者非兹闗而莫守也因陈其规是为蓝田闗铭  

天辅唐业地造唐闗千岩作锁万嶂为拴难图其形莫状其秀双扉未开天地如斗轧然昼启人流如济似画秦国铺于马底崄不可侵唯王之心矧夫兹闗独可规临  

汴河铭【`皮日休`】  

夫垂后以徳者当时逸而后时美垂后以功者当时劳而后时利若然者守道之主唯恐徳不美后时逸于已民也夸力之主唯恐功不及当时劳于已民也故天下也不逸不足守不劳不可去致其利害生于贤愚之主自古然也则隋之疏淇汴凿太行在隋之民不胜其害也在唐之民不胜其利也今自九河外复有淇汴北通涿鹿之渔商南运江都之转输其为利也博哉不劳一夫之荷畚一卒之凿险而先功巍巍得非天假暴隋成我大利哉尚恐国家有淇汴太行之役因献纎诫是谓汴河铭  

维河弥弥循禹之轨厥有暴隋凿通淮泗昼泣疲民夜哭溺鬼似赭川流如松贯地龙舟未故江都已弑陈迹空存游波不止在隋则害在唐则利呜呼圣王守此而已  

马当山铭【`陆龟蒙`】  

言天下之险者在山曰太行在水曰吕梁合二险而为一吾又闻乎马当彼之为险也屹乎大江之旁怪石凭怒跳波发狂日黯风助摧牙折樯血和蛟蜒骨横鱼吭幸而脱死神魂飞扬殊不知坚轮蹄者夷乎太行仗忠信者通乎吕梁使舟檝者行乎马当合是三险而为一未敌小人方寸之包藏外若韦顺中如剑铓蹈藉必死钩距必伤在古已极于今益彰敬篆岩石俾民勿忘  

石桥铭【`张彧`】  

阉茂岁我御史大夫李公晟奉诏总禁戎三万北定河朔冬十月师次赵郡郡南石桥者天下之雄胜乃揆厥迹度厥功皆合于自然包我造化仆散客也状而铭曰洨水伊何诸州互凑秋霖夏潦奔突延袤抒材藏制朴斵纷糅干地泉开盘根玉甃虹舒电拖虎步云构截险横包乗流逈秀坱轧匠造琳琅簇簉敞作洞门呀为石窦赊莫算盈一纪方就力将岚争势与空鬬吞齐跨赵儆夜防昼月挂虚蟾星罗伏兽谓之钤键撮我宇宙谓之关梁扼我戎寇郡国襟带河山领袖经途者安逸轨者覆东南一尉西北一侯万里书传三边檄奏邮亭控引事物殷富夕发荆壖朝趋禁溜质含氷碧文耀藻绣花影全芳苔痕半旧天启大壮神功■〈罒干〉究勒铭巨桥敢告豪右  

古函谷关铭【`独孤及`】  

王者建邦经野观象立极于是有重门击柝以待暴客故封畧土宇守在闗塞山川丘陵为之城池天作崤函俾屏京室崇山回合连冈丛倚长河屈盘万里来束崖奔岭蹙谷抱溪斗崛起重险为秦东门截函夏于阃阈鏁天府于户牖外呃八州之咽喉故百二形焉内拥六合之奥区故伯王出焉当其中原鹿骇战国猬起嬴氏建瓴山东择肉宇内持戟百万连衡此闗是时也开门而九国师遁振策而二周鼎入奄有大寳遂吞中区洎江返秦壁天佑汉祚高皇帝提剑而起以遏乱畧斩白帝绁降王举汉中平咸阳廓金城以建都活万姓以三章取威定功此焉是保粤若询事国谍聆风仙箓则真气灵踪起乎其中柱史一去流沙万里留玉函于旧宅传宝图于本枝岂上帝乃眷兴王是感不然何锡羡开国如此其大岁在大火余适下阳停骖塞门凭览旧国襟带如故世道不留秦余空山汉遗茂草恐复舟失于壑岸化为谷万载之后昧者不知乃刻颂此石以示来裔其辞曰  

天地雷雨英雄交争设险守国作藩于京姓易时移山空塞平千秋陵谷想见精灵仙驾长往雄图杳冥于以志之勒铭岩扄  

仙掌铭【`独孤及`】  

阴阳开阖元气变化泄为百川凝为崇山山川之作与天地并疑有真宰而未知尸其功者有若巨灵赑屃攘臂其间左排首阳右拓太华絶地轴使中裂折山脊为两道然后导河而东俾无有害留此巨迹千峯之巅后代揭厉于玄踪者聆其风而骇之或谓诈诡不经存而不议及以为学者总其一域则惑于余方曽不知创宇宙作万象月而日之星而辰之使轮转环遶箭驰风疾可骇于俗有甚于此者徒观其阴骘无朕未尝骇焉而巨灵特以有迹骇世世果惑矣天地有官阴阳有藏鍜錬六气作为万形形有不遂其性气有不达于物则造物者取元精之和合而散之财而成之如埏埴炉锤之为瓶为缶为钩为棘规者矩者大者细者然则黄河华岳之在六合犹陶冶之有瓶缶钩棘也于其自然葢万化之一工也天机冥动而圣功启元精宻感而外物应故有无迹之迹介于石焉可以见神行无方妙用不测彼管窥者方循迹而求之揣其所至于巨细之境则道斯逺矣夫以手执大象力持化权指撝太极蹴蹋颢气立于无间行乎无穷则据长河如措杯擘太华若破块不足骇也世人方以禹凿龙门而导西河为神祗可不谓大哀乎峩峩灵掌纤指如画隐辚磅礴上挥太清逺而视之如欲扪青天而掬皓露攀扶桑而捧白日不去不来若飞若动非至神曷以生此唐兴百三十有八载余尉于华阴华人以为纪■〈山弇〉嵫勒之罘颂峄山铭燕然旧典也玄圣巨迹岂帝者巡省伐国之不若欤其古之阙文以俟知言欤仰之叹之斐然琢石为志其词曰  

天作高山设险西方至精未分川壅而伤帝命巨灵经启地脉乃眷斯顾高掌逺跖砉如剖竹騞若裂帛川开山破天动地坼黄河太华自此而辟神返虚极迹挂石壁迹岂我名神非我灵变化翕忽希夷杳冥道本不生化亦无形天何言哉山川以宁断鳌补天世未覩焉夸娥愚公莫知其踪屹彼灵掌悬诸巃嵸介二大都亭亭尚耸霞赩烟喷云抱花捧百神依凭万峯朝拱长于上古以悦羣动下视众山蜉蝣蠛蠓彼邦人士永揖遗烈瞻之在前如揭日月三川有竭此掌不灭  

五如石铭【`元结`】  

涍泉之阳得恠石焉左右前后及登石颠均有如似故命之曰五如石石皆有窦窦中涌泉泉诡异于七泉故命为七胜泉石有双目一目命为洞井井与泉通一目命为洞樽樽可贮酒石尾有穴有如礲者又如泷者泉可渟沥匝石而流入礲中出而为泷于戱彼能异于此安可不显铭  

五名之石何以为名请悉状之谁为我聴左如旋龙低首回顾右如惊鸿张翅不去前如饮虎饮而蹲焉后如怒龟出洞登山若坐于颠石则如乗彼灵槎在汉之间洞井如凿渊然泉涌澄澜涵石波起如动不旌尤异焉用为文刻铭石上于千万春  

浯溪铭【`元结`】  

浯溪在湘水之南北汇于湘爱其胜异遂家溪畔溪世无名称者余自爱之故命之曰浯溪铭曰  

湘水一曲渊洄傍山山开石门溪流潺潺山开如何巉巉双石临渊断崖隔溪絶壁山石殊怪石文尤异吾欲求退将老兹地溪古地荒芜没已久命曰浯溪旌吾独有人谁游之铭在溪口  

■〈广外吾内〉亭铭【`元结`】  

浯溪之口有异石焉高六十余丈周回四十条步面在江口东望浯台北临大渊南枕浯溪■〈广外吾内〉亭当乎石上异木夹户疎竹傍檐瀛州言无由此可信若在亭上目所厌者逺山清川耳所厌者水声松吹霜朝厌者零雨方暑厌者清风于戏厌不厌也厌犹爱也命曰■〈广外吾内〉亭旌独有也铭曰  

功名之位贵得茒土林野之客所躭水石年将五十始有吾亭惬心自适与世忘情亭傍石上篆刻此铭  

丹崖翁铭【`元结`】  

零陵泷下三十里得丹崖翁宅【`丹崖俗曰赤石国`】有唐节者曽为泷水令去官家于崖下自称丹崖翁丹崖湘中水石之异者翁湘中得道之逸者爱其水石为之作铭铭曰  

泷水未尽泷水犹峻忽见渊洄丹崖千仞磳磳丹崖其下谁家门前断船篱上钓车不知几峯为其四牖竹幽石磴飞泉户中怪石临渊■〈石因〉■〈石因〉石巅翁独醉眠吾欲与翁东西茅宇饮啄终老弱亦悦许世俗常事阻人心情徘徊岩下遂刻此铭  

胥山铭【`卢元辅`】  

元和十年冬十月朝散大夫使持节杭州诸军事杭州刺史上柱国卢元辅视事三岁尘天子书上畏羣灵下惭蒸人乃启忠祠铭而序曰维唐敷祀典于天下废淫置明资父事君罔有不举寝庙既设我命维新有周行人伍公字子胥陪吴之职得死直言国人求忠者之尸祷水星之含将瞰鸱革遂临浙江千五百年庙貌不改汉史迁曰胥山今云青山者谬也吁善父为孝记曰父雠不与共戴天諌君为忠经曰诸侯有诤臣不失国当困于宋郑絶楚出强在平为未宦臣在奢为既壮子坎壈仗节乞师于吴军鼔丁宁五战至郢先喆王建邦启土著以话言戴后惟人人虐惟雠成汤用为大义孔子位为大经子胥修为大仇骚人赋为大怨咸令在上慢恶不生则前戈鞭墓非倒行也后戈走昭非逆施也夫差既王宰嚭受赂二十年内越恁又颠太伯庙血将干阖闾剑光先失公朝焉宴焉入则諌焉孰谓矢毒孰谓刀寒虽言屡出口而车甲已困于齐矣蟹稻已夺于岁矣属镂之赐竟及其身鸱夷盛尸投于水濵愤悱鼓怒配涛作神其神迄今一日再至来也海鸱羣飞阳侯夹从声逺而近声近而逺奋于吴怫于越夕于楚乃退于是仲秋阙望杭人以旗鼔迓之笳箫和之百城聚覩大耀威灵卷沙墨裂地灰截若岸圻成坑迎潮民格之如吕梁丈人为灵戈威矛潋浪百重渚塞不先跳墙揭舷再饭之间絶其音声荡漭千里洪波砥平有滑有瞃有盐有腥遥实乎下庭山海梯航鸡林扶桑交臂于夘阶金狄在户雷鼓在堂魏罇汉豆六代笙簧可谓奉天爵之馨香护人神之盛礼佐皇震怒驱叱大邪万里永清人观斗气铭曰  

武王伐纣子胥鞭平为人为父十死一生矫矫伍员执弓挟矢仗其宝剑以谒吴子稽首楚辠皆中纣理蒸报子妻歼钮直士赫赫王闾实听竒谟锡之金鼔以号以诛黄旗大举右广皆朱戮墓非赭瞻昭乃乌后王嗣立执书不泣颠越言润宰嚭谗辑步光欲飞姑苏待执吾则切諌抉眼不入投于河上自统波涛昼夜两至怀沙类骚洗涤南北簸荡东西夷蛮卉服罔敢不来虽非命祀不让渎齐帝帝王王代代明明表我忠哉  

栈道铭【`欧阳詹`】  

秦之坤蜀之艮连高夹深九州岛之险也阴溪穷谷万仞直下奔岩峭壁千里无土亘隔呀絶巉巉冥冥麋鹿无蹊猿猱相望自三代而往蹄足莫之能越秦虽有心蜀虽有情五万年间夐不相接且秦之与蜀也人一其性物同所宜嗜欲无余门【`集作源`】教化无余源【`集作门`】可贸迁可亲眤擘折地脉暌离物理岂造化之意乎天实凝清而成地实凝浊而形当其凝也如镕金下铸腾云上浮空隙有所不开【`集作周`】回翔有所不合澄结既定窍【`集作窽下同`】缺生乎其中西南有漏天天之窍缺也于斯有兹地地之窍缺也天地也者将以上覆下焘含蓄万灵可通必使而通者也茍有可通而未通圣人代其功【`集作工`】而通之故有为舟以济川为梯以踰山唯兹地也有川不可以舟涉有山不可以梯及粤有智虑以全【`集作念`】玄造立巨衡而举追氏缒悬纑以下梓人猿垂絶冥鸟傍危岑凿积翠【`集作石`】以全力梁半空于木棚斜根玉垒旁缀青泥截断岸以虹矫绕翠屏而龙踠坚劲胶固云横砥平惣庸蜀之通【`集作道`】途绕岐雍之康庄都邑之能步山川之无胫若水决防如鸿响阳南之北之踵武汤汤跻峨峨以自若临苍苍而不惧繇是贽币以遥【`集无此字`】达人神以【`集无此字`】会同稽礼乐之短长量威力之污隆可王者王可公者公而相次以风或曰受琢之石长存可构之材无穷易刓代蠧斯道也未始有终呜呼为上怀来在乎徳为下昭徳在乎义徳义之如今日则或人之言有孚其反之则石虽存恐不为琢材虽多恐不为构想夫往昔有时而有有时而无是用惕惕天下嗤嗤【`集作蚩蚩`】知圣贤创物之意之人寡明徳义固物之道之人稀敢陈两端之要铭诸斯道之左庶主徳义者存今之所履踵武汤者荷古人之攸作乃为铭曰  

天覆地焘本亦备【`集作周`】设大象难全或漏或缺损多益寡圣贤代工彼虽有缺与无缺同惟北曰秦惟南则蜀地缺其间坤维不续斗起断岸【`集作岸断`】矻为两区秦人路絶蜀火烟孤天实不通贤斯有造钻坚剡劲无蹊以道若川匪舟若陆匪车缘危转虚步骤交如构虽在功存亦由徳项怫刘怒从完以踣隋落我荣【`集作营`】自颠而植地非革势材不易林踣植之致恵怨之心勿谓斯道不常【`集作恒`】勿谓斯道可久礼不以礼可有而无恭不以恭可无而有创之之意如彼固之之理若兹彼知不易兹而易知勒铭道左其同我思  

铭秦坑【`司空图`】  

秦术戾儒厥民斯酷秦儒既坑厥祀随覆天复儒雠儒祀而家秦坑儒邪儒坑秦邪  

## 文章辨体彚选卷四百五十三

（明）贺复征 编  

○铭七  

三槐堂铭【`宋苏轼`】  

天可必乎贤者不必贵仁者不必寿天不可必乎仁者必有后二者将安取衷哉吾闻之申包胥曰人众者胜天天定亦能胜人世之论天者皆不待其定而求之故以天为茫茫善者以怠恶者以肆盗跖之寿孔颜之厄此皆天之未定者也松栢生于山林其始也困于蓬蒿厄于牛羊而其终也贯四时阅千秋而不改者其天定也善恶之报至于子孙而其定也久矣吾以所见所闻所传闻考之而其可必也审矣国之将兴必有世徳之臣厚施而不食其报然后其子孙能与守文太平之主共天下之福故兵部侍郎晋国王公显于汉周之际厯事太宗文武忠孝天下望以为相而公卒以直道不容于时葢闻尝手植三槐于庭曰吾子孙必有为三公者已而其子魏国文正公相真宗皇帝于景徳祥符之间朝廷清明天下无事之时享其福禄荣名者十有八年今夫寓物于人明日而取之有得有否而晋公修徳于身责报于天取必于数十年之后如持左契交手相付吾是以知天之果可必也吾不及见魏公而见其子懿敏公以直諌事仁宗皇帝出入侍从将帅三十余年位不满其徳天将复兴王氏也欤何其子孙之多贤也世有以晋公比李栖筠者其雄才直气不相上下而栖筠之子吉甫其孙徳裕功名富贵畧与王氏等而忠信仁厚不及魏公父子由此观之王氏之福葢未艾也懿敏公之子巩与吾游好徳而文以世其家吾是以录之铭曰  

呜呼休哉魏公之业与槐俱萌封植之勤必世乃成既相真宗四方砥平归视其家槐阴满庭吾侪小人朝不及夕相时射利皇恤厥徳庶几侥幸不种而获不有君子其何能国王城之东晋公所庐郁郁三槐惟徳之符呜呼休哉  

九成台铭【`苏轼`】  

韶阳太守狄咸新作九成台玉局散吏苏轼为之铭曰  

自秦并天下灭礼乐韶之不作葢千三百二十有三年其器存其人亡则韶既已隐矣而况于人器两亡而不传虽然韶则亡矣而有不亡者存葢尝与日月寒暑晦明风雨并行于天下之间世无南郭子綦则耳未尝闻地籁也而况得闻其天使耳闻天籁则凡有形有声者皆吾羽旄干戚管磬匏弦尝试与子登夫韶石之上舜峯之下望苍梧之眇莽九疑之聨绵览观江山之吐吞草木之俯仰鸟兽之鸣号众窍之呼吸往来唱和非有度数而均节自成者非韶之大全乎上方立极以安天下人和而气应气应而乐作则夫所谓箫韶九成来鳯鸟而舞百兽者既已灿然毕陈于前矣  

择胜亭铭【`苏轼`】  

维古颍城因颍为隍倚舟于门美哉洋洋如淮之甘如汉之苍如洛之温如浚之凉可侑我客可流我觞我欲即之为馆为堂近水而构夏潦所襄逺水而筑邈焉相望乃作斯亭筵楹栾梁凿枘交设合散靡常赤油仰承青幄四张我所欲往十夫可将与水升降除地布床可使杜篑洗觯而扬可使庄周观鱼而忘可使太白咏月而狂既荠我荼亦醪我浆既濯我缨亦浣我裳岂独临水无适不臧春朝花郊秋夕月场无胫而趋无翼而翔敝以改为其费易偿榜曰择胜名实允当维古圣人不留一方虚白为室无何为乡神马尻舆孰为轮箱流行坎止虽独不伤居之无盗中靡所藏去之无恋如所宿桑岂如世人生短虑长尺宅不治寸田是荒锡瓦铜雀石门阿房俯变仰灭与生俱亡我铭斯亭以砭世盲  

桄榔庵铭【`苏轼`】  

东坡居士谪于儋耳无地可居偃息于桄榔林中摘叶书铭以记其处  

九山一区帝为方舆神尻以游孰非吾居百柱赑屃万瓦披敷上栋下宇不烦兵夫海氛瘴雾吞吐吸呼蝮蛇魑魅出怒入娱习苦堂奥离处帝奴东坡居士强安四隅以动寓止以实托虚放此四大还于一如东坡非名岷峨非庐须髪不改视现毗卢无作无止无欠无余生谓之宅死谓之墟三十六年吾其舍此跨汗漫而游鸿蒙之都乎  

雪浪斋铭【`苏轼`】  

予于中山后圃得黒石白脉如蜀孙位孙知微所画石间奔流尽水之变又得白石曲阳为大盆以盛之激水其上名其室曰  

雪浪斋铭尽水之变蜀两孙与不传者归九原异哉驳石雪浪飜石中乃有此理存玉井芙蓉丈八盆伏流飞空潄其根东坡作铭岂多言四月卒酉绍圣元  

大别方丈铭【`苏轼`】  

闭目而视目之所见冥冥蒙蒙掩耳而听耳之所闻隠隐隆隆耳目虽废见闻不断以摇其中孰能开目而未尝视如鉴写容孰能倾耳而未尝听如穴受风不视而见不听而闻根在尘空湛然虚明遍照十方地狱天宫蹈冐水火水火金石无往不通我观大别三门之外大江方东东西万里千溪百谷为江所同我观大别方丈之内一灯常红门闭不开光出于隙晔如长虹问何为然笑而不答寄之盲聋但见龎然秀眉月面纯漆点瞳我作铭诗相其木鱼与其鼔钟  

苏程庵铭【`苏轼`】  

程公庵南华长老辩公为吾表弟程徳孺作也吾南迁过之更其名曰苏程且铭之曰  

辩作庵宝林南程取之不为贪苏后到住者三苏既住程则去一弹指三世具如我说无是处百千灯同一光一尘中两道场齐说法不相妨本无通安有碍程不去苏亦在各徧满无杂坏  

伍子胥庙铭【`王安石`】  

予观子胥出死亡逋窜之中以客寄之一身卒以说吴折不测之楚仇报耻雪名震天下岂不壮哉及其危疑之际能自慷慨不顾万死毕諌于所事此其志与夫自恕以偷一时之利者异也孔子论古之士大夫若管夷吾臧武仲之属茍志于善而有补于当世者咸不废也然则子胥之义又曷可少邪康定二年予过所谓胥山者周行庙庭叹吴亡千有余年事之兴坏废革者不可胜数独子胥之祠不徙不絶何其盛也岂独神之事吴之所兴葢亦子胥之节有以动后世而爱犹在于吴也后九年乐安蒋公为杭使其州人力而新之余与为铭也  

烈烈子胥发节穷逋遂为册臣奋不图躯諌合谋行隆隆之吴厥废不遂邑都俄墟以智死昏忠则有余胥山之颜殿屋渠渠千载之祠如祠之初孰作新之民劝而趋维忠肆怀维孝肆孚我铭祠庭示后不诬  

新田铭【`王安石`】  

唐治四县田之入于草莽者十九民如寄客虽简其赋缓其徭而不可以必留尚书比部郎中赵吉尚寛之来问弊于民而知其故乃委推官张居恂以兵士兴大渠之废者一大陂之废者四诸小渠陂教民自为者数十一年流民作而相告以归一年而淮之南湖之北操囊耜以率其妻子者其来如雨三年而唐之土不可贱收昔之菽粟者多化而为稌环唐皆水矣唐独得岁焉船漕车挽负担出于四境一日之间不可为数而唐之私廪固有余循吏之无称于世也久矣予闻赵君如此故为作铭铭曰  

离离新田其下流水孰知其初灌莽千里其南背江其北逾淮父抱子扶千百其来其来仆仆镘我新屋赵侯劬之岁仍大熟作者不饥饱及鸡骛僦船与车四鄙出谷今游者处昔止者流维昔牧我不如今侯侯来适野不有观者税于水濵问我鳏寡侯其归矣三岁于兹谁能止侯我往来之  

六祖卓锡泉铭【`苏辙`】  

六祖初住曹溪卓锡泉涌清凉滑甘赡足大众逮今数百年矣或时小竭则众汲于山下今长老辩公住山四岁泉日涌溢众嗟异之闻之作铭曰  

祖师无心心外无学有来叩者云涌泉落问何从来初无所从若有从处来则有穷初住南华众集须水水性融会岂有无理引锡指石寒泉自冽众渴得饮如我说法云何至今有溢有枯泉无溢枯葢其人乎辩来四年泉水洋洋烹煮濯溉饮及牛羊手不病汲肩不病负匏勺瓦盂莫知其故我不求水水则许我讯于祖师其亦可哉  

明白庵铭【`宋释徳洪觉范`】  

余世缘深重夙习羁縻好论古今治乱是非成败交游多讥诃之独陈莹中曰于道初不相妨譬如山川之有飞云草木之有华滋所谓秀媚精进余心知其戏然为之不已大观元年春结庵于临川名曰明白欲痛自治也莹中闻之以偈见寄曰庵中不着毗耶坐亦许灵山问法人便谓世间憎爱尽攒眉出社有谁瞋于是堤岸辄决又复滚滚多言然竟坐此得罪出九死而仅生恨识不知微道不胜习乃收招魂魄料物初心为之铭曰  

雷霆发声万国春晓闻者不言心得意了木落霜清水归沙在忽然震惊闻者骇怪合妙日用如春雷霆背觉合尘如冬震惊万机俱罢随缘放旷尚无了知安有倒想永惟此恩研味其旨一庵收身以时卧起语黙不昧丝毫弗差蒙杂而着随孚于嘉  

阜润堰铭【`明黄辉`】  

阜润堰堰冷水河也所溉田至万余畆河出青石关吞小坝而北水饶可堰堰议葢与河俱矣或曰河水急下则涣散无所用即强之传嵓嵓石又刚顽不受工奈何河如能言必曰沃汉工者尽吾族也逺则若漾水若黒龙江近则若红花河吾即不漾不黒龙江乎哉于红花何负而独不吾以也吾惭之夫数族之为沃也岂其固然而无所须人散则聚之峻则夷之迅则折之卑则举之智创愚因虑无不委■〈施，虫代方〉以从者故石顽水智维智化顽虽有至刚不碍柔行而吾独不得预是且夫犹之水也而擅吾冷称以济夏畦水火相得壤力自倍世孰有知予而用之也者噫石如能言必曰世所利于吾而取之者虽细不爱而曰独梗于河渠也盍雪吾于水火乎夫火吾不厌如金受炼水吾不拒如木受锯其奚刚与顽之有若是者民能为河与石言之而无能使吏之不词于斯也以止葢至登州李公来守汉中而后民之言若河与石之所自为言也试如大石黑石两坚嵓嵓咸受命遂事于民所欲堰已而曰恨卑所灌少再升之水益尊田益高闸于瓮滩以分河河行于凿沿崖引之穿谷入渠五里下于田田以次受灌瓴建于贯沟毂绾于三溪尾闾于頼家口入于河浚水者里二十堤之者里十有五闸若堤皆植以桩甃以石夫以畆料凡千八百指谷食于廪七百石而缩若木若铁若匠直若委官饩皆给于公民自効者木千株始于万厯廿五年秋九月至廿八年闰四月二十五日堰成字之曰阜润工凡二万八千有奇力取诸隙功取诸渐时率僚属行水劳以酒食钱币公私为一故纾而不劳终始不鞭一人是岁大熟登拜将台而望之并河膴膴与漾黒龙红花所灌等父老抃舞前为寿曰幸甚乎公之以天利利我也之河也萧曹仓卒漏于营度忽乎千八百年以至于今日所阅贤智循良若而人曷其无一人暇而不少顾也天其以开我公哉我细人则何以报公异日者公其鄼侯平阳侯乎以大利利四海必自斯渠始公笑谢曰史起偶然得漳河耳何必贤于西门豹哉且斯役也民之欲也上下之力也于吾何有于是抚臣按臣以堰绩闻事下大司空纪录于司勲氏其冬公再入计考在异等史辉氏曰吾于李公同年兄弟也丁酉遇于栈语及堰故予举爵祝曰勉之哉其利万世吾能为兄书今果然乃以汉父老意为之铭公名有实字涵虚登州黄县人以地官郎中守汉中铭曰  

漫漫冷河畴束于山如风散雪以雨郊■〈田耎〉其雨维何靡霁靡愆如龙骧首所俯尽撋爪攫鳞张万顷蜿蜒埆隙硗畬受润独先如燕用毛耆旧首沾势转科盈忽注于平如骥御良惟人折旋上膏煜如渗以清寒如暍得饮不露而甘舄卤榛芜此为沃原如得禁方晨疴夕痊孰实为之李父在焉当其虑初或谓大难公曰试哉于彼危礥石耸而立首受铄鑚如烈丈夫躯以功捐河跃而分自为别源如大智人更险就便佥曰可渠公曰徐旃毋害而农农余乃前畚授于埜谷食于官时适俭饥民頼以饘壶浆邪许手口并驩三秋一春累功斯全爰洗新渠以受决川如聘姝子清道而延既爟既祓弥洁以娟吐气为膏出言为泉凡所经纬渗漉醲鲜粒我秔秫三倍粟■〈禾肙〉我箱我釜油油田田谁谓河冷风薫日暄昔蓄不施岂河之悭有而不庸古何阙然昔贤有知必喜以惭惭于我公喜济民艰翼翼李父身为丰年如太和气东西北南其被泽者如海之□公陟有时冷河无迁我祀李父莫如堰専勒铭于斯万■〈礻冀〉无谖  

## 文章辨体彚选卷四百五十四

（明）贺复征 编  

○铭八【`器皿类`】  

鼎铭【`卫孔悝`】  

六月丁亥公假于太庙公曰叔舅乃祖庄叔左右成公成公乃命庄叔随难于汉阳即宫于宗周奔走无射启右献公献公乃命成叔纂乃祖服乃考文叔兴旧耆欲作率庆士躬恤卫国其勤公家夙夜不懈民咸曰休哉公曰叔舅予汝铭若纂乃考服悝拜稽首曰对扬以辟之勤大命施于烝彝鼎【`沈骐曰此古鼎铭体然有繁简不同简者或止数言此属详者尔`】  

砚铭【`宋苏轼`】  

或谓居士吾当往端溪可为公购砚居士曰吾两手其一解写字而有三砚何以多为曰以备损坏居士曰吾手或先砚坏曰真手不坏居士曰真砚不损绍圣二年十月腊日识  

## 辨体彚选卷四百五十五

（明）贺复征 编  

○铭九【`志感类`】  

诗冢铭【`明宋濓`】  

番有奇男子曰鲁修学诗李存先生先生以文雄江东独才修修有诗朋十人皆缘情善赋番数罹兵燹修惧其诗失传埏埴为甓刻瘗芝山中瘗已请太史宋濓勒铭其上铭曰  

河清岳明効坤之灵何蕤緌兮虫文龙章于粲其英以昌厥辞兮冥智敛真反诸至神薶黄垆兮泄为醴泉三秀千眠合贞符兮番山可夷番川可移道如初兮  

断香铭【`锺惺`】  

断香铭者铭吾友蜀人刘晋仲之妇尹氏之墓也君讳纫兰叙州府宜宾县人大叅尹子求先生之女也记已酉予以丧子狂走白门先生为南职方郎尝为余言其婿刘郎七岁能诗刘郎者给諌勿所公仲子即今所称刘晋仲者是也安知其有女慧如是然其时犹然女儿习玩不知书既归晋仲见晋仲妹文玉词翰妙敏心悦而好之相与为友始读书稍稍为诗精神起落常出人外佳处不必由思思者反是无闗系处久之从晋仲省尊公于燕由蜀江出峡由峡入江由江达运河峰树逢迎烟日争让舟行邅缓可以为家得一意为诗其篇时全时缺缺则聴之缺于此或全于彼有弦摧柱折援他琴以续之之意予读其诗骨散神寒音节清巉如病叶偶然从风而坠或中罥之附枝翅鸣不能自致于地如暗泉之阨于石而不能自竟其响此断香之旨也至燕亦有诗全缺如之久之意忽忽无主有秋冬气晋仲忧之曰我亦不知至是亦不甚作诗作亦不以示人晋仲检其枕中所藏如其全与缺而存之顷之卒年甫十九锺子曰世所不常有者才人所不可无者友才而为我友友而为我妇妇而才相当晋仲以为能永乎不能永乎铭曰  

丈夫才而鬼瞰之矧其在女子之躬也好友在四方而造物或收之矧其在闺合之中也刘子者怜才乎求友乎悼亡乎能寻香于落叶暗泉之间而迹其所终也乎噫  

## 文章辨体彚选卷四百五十六

（明）贺复征 编  

○颂一【`以下散体`】  

刘勰曰四始之至颂居其极颂者容也所以美盛徳而述形容也夫化偃一国谓之风风正四方谓之雅容告神明谓之颂风雅叙人事兼变正颂主告神义必纯美原夫颂惟典雅辞必清铄敷冩似赋而不入华侈之区敬慎如铭而异乎规戒之域揄扬以发藻汪洋以树义纎曲巧致与情而变其大体所底如斯而已　呉讷曰诗大序曰诗有六义六曰颂颂者美盛徳之形容以告神明者也尝考庄子天运篇称黄帝章咸池之乐猋氏为颂斯盖寓言尔故颂之名寔出于诗若商之那周之清庙诸什皆以告神为颂体之正至如鲁颂之駉閟等篇则当时用以祝颂僖公为颂之变故先儒胡氏有曰后世文人献颂特效鲁颂而已　复征曰按后世所作诸颂皆变体也其体不一有谣体有赋体有骚体有箴铭体有散文体不能各分或注题下一二使读者自别云  

圣主得贤臣颂【`汉王褒`】  

夫荷旃被毳者难与道纯绵之丽密羮藜含糗者不足与论太牢之滋味今臣僻在西蜀生于穷巷之中长于蓬茨之下无有游观广覧之知顾有至愚极陋之累不足以塞厚望应明旨虽然敢不略陈愚心而抒情素记曰恭惟春秋发五始之要在乎审已正綂而已夫贤者国家之器用也所任贤则趋舎省而功施普器用利则用力少而就效众故工人之用钝器也劳筋苦骨终日矻矻及至巧冶铸干将之朴清水淬其锋越砥敛其锷水断蛟龙陆剸犀革忽若彗汜画涂如此则虽离娄督绳公输削墨虽崇台五层延袤百丈而不溷者工用相得也庸人之御驽马亦伤吻敝策而不进于行胸喘肤汗人极马倦及至驾啮膝骖旦旦王良执靶韩哀附舆纵骋驰骛忽如影靡过都越国蹶如厯块追奔电逐遗风周流八极万里一息何其辽哉人马相得也故服絺绤之凉者不苦盛暑之燠鬰袭狐貉之暖者不忧至寒之凄怆何则有其具者易其备贤人君子亦圣王之所以易海内也是以呕喻受之开寛裕之路以延天下之英俊也夫竭知附贤者必建仁策索人求士者必树伯迹昔周公躬吐握之劳故有圄空之隆齐桓设庭燎之礼故有匡合之功繇此观之君人者勤于求贤而逸于得人人臣亦然昔贤者之未遭遇也图事揆策则君不用其谋陈见悃诚则上不然其信进仕不得施效斥逐又非其愆是故伊尹勤于鼎爼太公困于鼓刀百里自鬻寗子饭牛离此患也及其遇明君遭圣主也运筹合上意谏诤即见聴进退得关其忠任职得行其术去卑辱奥渫而升本朝离蔬释蹻而享膏粱剖符锡壤而光祖考传之子孙以资说士故世必有圣智之君而后有贤明之臣虎啸而风冽龙兴而致云蟋蟀俟秋吟蜉蝣出以阴易曰飞龙在天利见大人诗曰思皇多士生此王国故世平主圣俊乂将自至若尧舜禹汤文武之君获稷契皋陶伊尹吕望之臣明明在朝穆穆布列聚精会神相得益章虽伯牙操□锺逢门子弯乌号犹未足以喻其意也故圣主必待贤臣而弘功业俊士亦俟明主以显其徳上下俱欲驩然交欣千载一会论说无疑翼乎如鸿毛遇顺风沛乎若巨鱼纵大壑其得意如此则胡禁不止曷令不行化溢四表横被无穷遐夷贡献万祥必臻是以圣主不徧窥望而视已明不惮倾耳而聴已聪恩从祥风翱徳与和气游太平之责塞优游之望得遵游自然之势恬淡无为之场休征自至寿考无疆雍容垂拱永永万年何必偃仰诎信若彭祖呴嘘呼吸如乔松眇然絶俗离世哉诗云济济多士文王以寜盖信乎其以寜也  

广成颂【`马融`】  

臣闻孔子曰奢则不孙俭则固奢俭之中以礼为界是以蟋蟀山枢之人并刺国君讽以太康驰驱之节夫乐而不荒忧而不困先王所以和平府藏頥养精神致之无疆故戞击鸣球载于虞谟吉日车攻序于周诗圣主贤君以増盛美岂徒为奢淫而已哉伏见元年以来遭值戹运陛下戒惧灾异躬自菲薄荒弃禁苑废弛乐悬勤忧潜思十有余年以过礼数重以皇太后体唐尧亲九族笃睦之徳陛下履有虞烝烝之孝外舎诸家毎有忧疾圣恩普劳遣使交错稀有旷絶时时寜息又无以自娯乐殆非所以逢迎太和禆助万福也臣愚以为虽上颇有蝗虫今年五月以来雨露时澍祥应将至方渉冬节农事闲隙冝幸广成覧原隰观宿麦劝收藏因讲武挍猎使寮庶百姓复覩羽旄之美闻钟鼓之音欢嬉喜乐鼓舞疆畔以迎和气招致休庆小臣蝼蚁不胜区区职在书籍谨依旧文重述搜狩之义作颂一篇并封上浅陋鄙薄臣不足观省  

臣闻昔命师于鞬櫜偃伯于灵台或人嘉而称焉彼固未识夫雷霆之为天常金革之作昏明也自黄炎之前传道罔记三五以来越可畧闻且区区之酆郊犹廓七十里之囿盛春秋之苗诗咏囿草乐奏驺虞是以大汉之初基也宅兹天邑总风雨之会交阴阳之和揆厥灵囿营于南郊徒观其垧场区宇恢■〈日台〉旷荡藐夐勿罔寥豁鬰泱骋望千里天与地莽于是周阹环渎右矕三涂左概嵩岳面据衡阴箕背王屋浸以波溠夤以荥洛金山石林殷起乎其中峨峨硙磴锵锵■〈山隹〉■〈山隹〉隆穹盘回嵎峗错崔神泉侧出丹水湼池怪石浮磬耀焜于其陂其土毛则搉牧荐草芳茹甘荼茈萁芸蒩昌本深蒲芝荋堇荁蘘荷芋渠桂荏鳬葵格韮菹于其植物则玄林包竹藩陵蔽京珍林嘉树建木丛生椿梧栝栢柜柳枫杨丰彤对蔚岑頟槮爽翕习春风含津吐荣铺于布濩蓶扈蘣荧恶可殚形至于阳月阴慝害作百草毕落林衡戒田焚莱柞木然后举天网顿八纮揫敛九薮之动物缳橐四野之飞征鸠之乎兹囿之中山敦云移羣鸣胶胶鄙騃噪讙子野聴耸离朱目眩隶首策乱陈子筹昏于时营围恢廓充斥川谷罦罝罗羉弥纶坑泽皋牢陵山挍队案部前后有屯甲乙相伍戊己为坚乗舆乃以吉月之阳朔登于疏镂之金路六骕騻之玄龙建雄虹之旌夏掲鸣鸢之修橦曳长庚之飞髾载日月之大常栖招摇与玄弋注枉矢于天狼羽毛纷其髟鼬扬金■〈椶，去木〉而拖玉瓖屯田车于平原播同徒于髙冈旃旝掺其如林错五色以摛光清氛埃扫野场誓六师搜儁良司徒勒卒司马平行车攻马同教达戒通伐咎鼓撞华钟猎徒纵赴榛丛徽婳霍张别骛分奔骚扰聿皇徃来交舛纷纷回回南北东西风行云转匈■〈石盖〉隠訇黄尘勃滃闇若雾昏日月为之笼光列宿为之翳昩僄狡课才劲勇程气狗马角逐鹰鹯竞鸷骁骑旁佐轻车横厉相与陆梁聿皇于中原绢猑蹏鏦特肩脰完羝撝介鲜散毛族梏羽羣然后飞鋋电激流矢雨坠各指所质不期俱殪窜伏扔轮发作梧轊祋殳狂击头陷颅碎兽不得猭禽不得瞥或夷由未殊颠狈顿踬蝡蝡蟫蟫充衢塞隧葩华■〈艹汧〉布不可胜计若夫鸷兽毅虫倨牙黔口大匈哨后缊廵欧纡负隅依阻莫敢婴御乃使郑叔晋妇之徒暌孤刲刺裸裎袒裼冐■〈木猒〉柘搓棘枳穷浚谷底幽嶰暴斥虎搏狂兕狱■〈制上齿下〉熊抾封狶或轻訬趬悍瘦疏嵝领犯厯嵩峦陵乔松履修樠踔攳枝杪标端尾苍蜼掎玄猿木产尽寓属单罕罔合部罾弋同曲类行并驱星布丽属曹伍相保各有分局矰碆飞流纎罗络縸游雉羣惊晨鳬軰作翚然云起霅尔雹落尔乃藐观高蹈改乗回辕泝恢方抚冯夷策句芒超荒忽出重阳厉云汉横天潢导鬼区径神场诏灵保召方相驱厉疫走蜮祥捎罔两拂游光枷天狗绁坟羊然后缓节舒容裴回安歩降集波籞川衡泽虞矢鱼陈罟兹飞宿沙田开古蛊翚终葵杨关斧刋重氷拨蛰户测潜鳞踵介旅逆猎湍濑渀薄汾挠沦灭潭渊左挈夔龙右提蛟鼍春献王鲔夏荐鳖鼋于是流覧徧照殚变极态上下究竟山谷萧条原野嵺愀上无飞鸟下无走兽虞人植旍猎者效具车弊田罢旋入禁囿栖遅乎昭明之观休息乎髙光之榭以临乎宏池镇以瑶台纯以金堤树以蒲柳被以緑莎瀇瀁沆漭错紾盘委天地虹洞固无端涯大明生东月朔西陂乃命壶涿驱水蛊逐罔螭灭短狐籍鲸鲵然后方余皇连舼舟张云帆施蜺帱靡飔风陵迅流发棹歌纵水讴淫鱼出蓍蔡浮湘灵下汉女游水禽鸿鹄鸳鸯鸥鹥鸧鸹鸬鹢鹭鴈鷿鷉乃安斯寝戢翮其涯鲂鱮鱏鳊鰋鲤鲿鯋乐我纯徳腾踊相随虽灵沼之白鸟孟津之跃鱼方斯蔑矣然犹咏歌于伶萧载陈于方策岂不哀哉于是宗庙既享庖厨既充车徒既简器械既攻然后摆牲班禽淤赐犒功羣师迭五伯挍千重山罍常满房爼无空酒正案队膳夫廵行清醪车凑燔炙骑将鼓骇举爵钟鸣既觞若乃阳阿衰裴之晋制阐鼃华羽之南音所以动荡胸臆发明耳目疏越蕴慉骇恫底伏锽锽鎗鎗奏于农郊大路之衢与百姓乐之是以明徳耀乎中夏威灵畅乎四荒东邻浮巨海而入享西旅越葱岭而来王南徼因九译而致贡朔狄属象胥而来同盖安不忘危治不忘乱道在乎兹斯固帝王之所以曜神武而折遐冲者也方今大汉收功于道徳之林致平于仁义之渊忽搜狩之礼阙盘虞之佃闇昧不覩日月之光聋昏不闻雷霆之震于今十二年为日乆矣亦方将刋禁台之秘藏发天府之宫常由质要之故业率典刑之旧章采清原嘉岐阳登俊杰命贤良举淹滞拔幽荒察淫侈之华誉顾介特之寔功聘畎畆之羣雅宗重渊之潜龙乃储精山薮厯思河泽目矖鼎爼耳聴康衢营傅说于胥靡求伊尹于庖厨索胶鬲于鱼盐聴寗戚于大车俾之昌言而弘议轶越三家驰骋五帝悉覧休祥总括羣瑞遂栖鳯凰于高梧宿麒麟于西园纳僬侥之珍羽受王母之白环永逍遥乎宇内与二仪乎无疆贰造化于后土参神施于昊干超特达而无俦焕巍巍而无原丰千亿之子孙厯万载而永延礼乐既阕北辕反斾至自新城背伊阙反洛京  

释奠颂【`晋潘尼`】  

元康元年冬十二月上以皇太子富于春秋而人道之始莫先于孝悌初命讲孝经于崇正殿寔应天纵生知之量微言奥义发自圣问业终而体达至三年春闰月将有事于上庠释奠于先师礼也越二十四日丙申侍祠者既齐舆驾次于太学太傅在前少傅在后恂恂乎弘保训之道宫臣毕从三率备卫济济乎肃翼赞之敬乃扫坛为殿悬幕为宫夫子位于西序颜回侍于北牖宗伯掌礼司仪辨位二学儒官搢绅先生之徒垂缨佩玉规行矩歩者皆端委而陪于堂下以待执事之命设樽篚于两楹之间陈罍洗于阼阶之左几筵既布钟悬既列我后乃躬拜俯之勤资在三之义谦光之美弥劭阙里之教克崇穆穆焉邕邕焉真先王之徽典不刋之美业允不可替已于牲馈之事既终享献之礼已毕释玄衣御春服弛斋禁反故式天子乃命内外羣司百辟卿士蕃王三事至于学徒国子咸来观礼我后皆延而与之燕金石箫管之音八佾六代之舞铿锵闿合般辟俛仰可以征神涤欲移风易俗者罔不毕奏抑淫哇屏郑卫逺佞邪释巧辩是日也人无愚智路无逺迩离乡越国扶老携幼不期而俱萃皆延颈以视倾耳以聴希道慕业洗心革志想洙泗之风歌来蘓之恵然后知居室之善着应乎千里之外不言之化洋溢乎九有之内于熈乎若典固皇代之壮观万载之一会也尼昔忝礼官尝闻爼豆今厕末列亲覩盛矣瀐渍徽猷沐浴芳润不知手舞口咏窃作颂一篇义近辞陋不足测盛徳之形容光圣明之遐度其辞曰  

三元迭运五徳代微黄精既亢素灵乃晖有皇承天造我晋畿祚以大寳登以龙飞宣基诞命景熈遐绪三分自文受终惟武席卷要蛮荡定荒阻道济羣生化流率土后帝承哉丕隆曽构奄有万方光宅宇宙笃生上嗣继期挺秀圣敬日跻浚哲闳茂留精儒术敦阅古训遵道让齿降心下问铺以金声光以玉润如日之升如干之运乃延台保乃命学臣圣容穆穆侍讲誾誾抽演微言启发道真探幽穷赜温故知新讲业既终精义既现崇圣重师卜日告奠陈其三牢引其四县既戒既式乃盟乃荐恂恂孔圣百王攸希亹亹颜生好学无违曰皇储后体神合机兆吉先见知来洞微济济二宫蔼蔼庶寮俊乂鳞萃髦士盈朝如彼和肆莫匪琼瑶如彼仪鳯乐我云韶琼瑶谁剖四门洞开云韶奚乐神人允谐蝉冕耀庭细佩振谐徳以谦光仁以恩懐我酒惟清我肴惟馨舞以六代歌以九成莘莘胄子祁祁学生洗心自百观国之荣学犹莳苗化若偃草愽我以文弘我以道万邦蝉蜕矧乃俊造鑚蚌莹珠剖石摛藻丝篚玄黄水罔方圆引之斯流染之斯鲜若金受范若埴在甄上好如云下效如川昔在周兴王化之始曰文曰武时惟世子今我皇储齐圣通理缉熈重光于穆不已于穆伊何思文哲后媚兹一人寔副元首孝洽家邦光照九有纯嘏自晋永世昌阜微微下臣过充近侍猥蹑风云鸾龙是厕身澡芳流目玩盛事竭诚作颂祗咏圣志  

河清颂【`宋鲍照`】  

臣闻善谈天者必征象于人工言古者先考绩于今鸿羲以降遐哉邈乎镂山岳雕篆素昭徳垂勲可谓多矣而史编唐尭之功载格于上下乐登文王之操称于昭于天素狐玄玉聿彰符命朴牛文螾爰定祥厯鱼鸟动色禾雉兴让皆物不盈眦而美溢金石颂声为之而寝诗人于是不作庸非惑与自我皇宋之承天命也仰应龙木之精俯恊龟水之灵君图帝寳灿烂瑰英固已业光曩代事华前徳矣圣上天飞践极迄兹二十有四载道化周流玄泽汪濊地平天成含生阜熈文同轨通表里禔福曜徳中区黎庶知让观英遐外夷貊懐恵秩礼恤勤散露台之金赈民舒国倾御邸之粟约违廹胁奢去甚泰燕无留饮畋不盘乐物色异人优游鲠直显靡失心幽无怨魄精照日月事洞天情故不劳仗斧之使号令不肃而自严无辱鳯举之事灵怪不召而自彰万里神行颷尘不起农商野庐邉城偃析冀马南金填委内府驯象栖爵充罗外苑阿纨纂组之饶衣覆宗国鱼盐杞梓之利傍赡荒遐士民殷富繁轶五陵宫宇宏丽崇冠三川闾闬有盈歌吹无絶朱轮迭辙华冕重肩岂徒世无穷人民获休息朝呼韩罢酤铁而已哉是以嘉祥累仍福应尤盛青丘之狐丹穴之鸟栖阿阁逰禁园金芝九茎木禾六秀铜池发膏亩腴冝以谒荐郊庙和协律吕烟霏雾集不可胜纪然而圣上犹夙兴昧旦若有望而未至宏规逺图如有追而莫及神明之贶推而弗居也是以琬碑镠检盛典芜而不治朝神省方大化抑而未许崇文恊律之士蕴儛颂于外坐朝陪宴之臣懐揄扬于内三灵伫睠九壤注心既有日矣岁宫干维月纒苍陆长河巨济异源同清澄波万壑洁澜千里斯诚旷世伟观昭启皇明者也语曰影从表瑞从徳此其效焉宣尼称鳯鸟不至河不出图传曰俟河之清人寿几何皆伤不可见者也然则古人所未见者今殚见之矣孟轲曰千载一圣犹旦暮也岂不信哉夫四皇六帝树声长世大寳也泽浸羣生国富刑清鸿徳也制礼裁乐惇风迁俗文教也诛棰羯黠束颡象阙武功也鸣禽跃鱼涤秽河渠至祥也大寳鸿徳文教武功其崇如此幽明同赞民祗与能厥应如彼唯天为大尧实则之皇哉唐哉畴与为侣抑又闻之势之所覃者浅则美之所传者近道之所感者深则庆之所流者逺是以丰功韪命润色縢策盛徳形容藻被歌颂察之上代则奚斯吉甫之徒鸣玉鸾于前视之中古则相如王褒之属驰金羁于后絶景扬光清埃继路故班固称汉成之世奏御者千有余篇文章之盛与三代同风由是言之斯乃臣子旧职国家通议不可辍也臣虽不敏敢不勉乎乃作颂曰  

窥刋崩石捃逸残竹巢风寂寥羲埃绵邈巨生大年赡学渊闻鞶绣成景粉缋颛轩徒翫井科未覩天河亘古通今明鲜晦多千龄一见书史登歌旋我皇驾揆景方涂凌周躐殷蹶唐轹虞如彼七纬累璧重珠高祖拨乱首物定灵更开天地再铸羣生帝御三杰龙歩八垧朔南暨敎海北腾声沦深格高浃遐洞冥谗鼎迁宋玄圭告成大明方徽鸿光中微圣命谁堪皇厯攸归谋从筮恊神与民推黄旗西映紫盖东辉纳瑞螭玉升政衡机金轮豹饰珠冕龙衣正位北辰垂拱南面天下何思日用罔倦复礼归仁观恒通变一物有违戚言毁膳菲躬简法厚下安宅谦徳弥光损道滋益孝崇飨祀勤隆耕籍饘酎秋羊封墐春骼婴耄兼粱鳏孤重帛体由学染俗以教迁礼导刑清乐鬯风宣分衢让齿折讼推田野旌伏彦朝赏登贤儒训优柔武节焱鸷文宪精弘戎容犀利枢钤明审程彟周备吏砺平端民羞幸觊桴鼓凝埃烽驿垂辔销我长兵归为农器闽外水乡鄣表炎国陇首西南渤尾东北赩赩岭丹浑浑泉黒移琛云勉转隼卭僰狼歌荐功鸟谭陈徳治博化光民阜财盛斑白行谣青绮高咏云表幽和物章明庆丽植雕质蠢行藻性仁草晨莩徳宿宵映海无隠颷山有黄落牛羊内首闾户外拓瑞木朋生祥禽軰作薫风荡闺饴露流合器范神妙剂调象药匪直也斯伟庆芳溱注彼四渎媚此双川伏灵遥纪閟贶遐年澄波海岳镜流葱山泉室凝淀水府清涓俛瞰夷都降视骊渊朱宫潜耀紫阁阴鲜昔在爽徳王风不昌乃溢乃竭或壅或亡洁源滥壑曽是未央先民永慨大道悠长云何其瑞实锺我皇闻诸师说天竦听宻介焉如响匪逺惟疾矧是皇心妙夫贞一左右天经户牖人术吁謩布简丝言盈室岁有绵祀清岂崇日一人之庆吹万禀和灵根方固修源重波副睿贰哲帝体皇柯景云蔚岳秀星骈罗垂光九野腾响四遐辅车鼎足盘石虎牙世匹周室基永汉家泰阶既平洪河既清大人在上区宇文明樵夫议道渔父濯缨臣照作颂铺徳树声  

梁简文帝南郊颂  

臣闻惟天为大圣人敬其徳知几其神圣人契其道故龙官弱言之后合揆于苍昊鸟纪垂衣之君昭格于上帝莫不巍巍乎穆穆乎涣汗于緑篇氛氲于丹册者矣我梁皇帝之御天下也乗熛祗之盛曜即璧日之遐照等干覆之焘养合坤载之灵长四三六五之意十尧九舜之明名与功偕业将时并自拨乱反正伐罪吊民冯玉几握金镜君临万国于今二十有二载也纬天维理地轴移浇风于末俗反淳正于区中化不言而光显教不严而已肃流乐复雅逺符云韶之世坠体还章非因忠信之薄九垓同归四海无波储明变照仪天作两三衮咸作叶化台光曲糵王风盐梅帝载尘清世晏苍兕无用其武功运谧时平鹓鹭咸修其文徳桃林散甲华山优刃玉门罢候紫塞沉锋屠羊钓壑之士厌洗耳而袭簮佩版筑藏岩之逸去■〈火参〉榖而纡珩组异人俊乂既间出而在官世镜河仙亦雍容而廊庙蹇蹇同于多士谔谔比乎得人五典三坟既葳蕤于璧水九流八索亦缤纷于石渠画一之政万代表于时和三章之律百姓沐于仁寿于是龙光之地日浴之乡紫舌黄支头飞鼻饮自西自南无思不服款关质子称臣内向珠树数禽越火枝之地银瓮卭杖踰沉羽之涘出赤野而连翩度元妙之泱漭于是嘉祥被众瑞登金人泽马丹甑玉鸡三角九尾四眉六足抽铺地之九茎发端门之连理参差于郊薮布濩于宫阙府无虚月史弗能记周称黄鸟之旗夏有玄珪之锡无以踰此嘉祥方兹摠萃道洽世昌国殷民阜乡如舜让邑比尧封委粟西畆神丝被泽可谓我化若风民应如草我静如镜物动犹烟天子犹未明求衣日昃不倦撤膳匪躬询舆访道銮旗徐动弃千里而弗乗寳瑟无虞捐百金而不服广行四等被慈雨于枯根大阐三朝惊法雷于羣梦曲成万物去杀爱生幽弊之民与苍雷而共恱否滞之义同谷风而开抒昆虫得性跂蠢欣生三驱有缓前之禽九门无馁兽之药至徳之事如此太平之风如彼乃以恭肃神祗理通孝敬江左以来爽垲未辟爰命将作揆日载营三灵叶响百工咸事宛如神造俨类仙居冲秘隠嶙跨千畆于晋日闲旷丽逺吞七里于汉年五达四通廓郊弥野南瞻重岳北眺芒岭东临灞浐西望旧丰纡余委蛇丘陵起伏澎湃嶤■〈山上兀下〉山川异态飞梁邃宇洞烛宂悬紫殿僊宫霞骞鸟翳雾映倒梁日光疎钣玉桃卷叶银树抽芳百果千株三珠八柱朝叶与密露共鲜晩花与薫风俱落露禽作聚望比翼之翱翔归飞时宿闻同心之夜响故以熊熊灼灼炫两明而仰七曜纷纷沐沐承五烟而带三灵圆丘闲静紫坛肃设五精之场千神之位八阶弘丽四维愽敞宛若千仞状悬流之仙馆焕如五彩同瑶山之帝坛石牒神昌之瑞方臻金缕飞光之征永固是雕是琢鄙茅茨之为伦非珠非玉嗤甘泉之已奢望昔方今独髙千古沿袭异等质文斯中于是岁在单阏星次娵訾律中太簇日惟辛卯特有事于南郊甸师清野封人壝宫朱幕夕峙帷宫宿设晓汉斜阴挈壶升漏天子御玉辂动金根八骥扬衡双龙翼盖云罕徐回鸣铙韵响风承豹尾日映鹖冠万骑天行千乗雷动石垲犀衣之士连七萃而云屯珠旗日羽之兵亘五营而星列鬰鬰阡阡震震填填充溢乎国都弥漫于鄽邑者也若乃回舆降跸荐礼帝仪揖太清秩羣望被大裘服山冕恭苍壁之明祀穆灵坛之禋敬黍稷非馨明徳惟馨日曜彤精天澄翠色百僚师师九官济济千神叶福万亿均庆六典斯偹三礼必该焚柴告成罔不钦若翠烟升緑同河濵之瑞云丹燎烛天若帝乡之美气云门丽舞咸池广乐已叶九韶之曲复谐六列之奏金匏既动望蜿蝉之逰龙玉磬徐鸣观参差之舞鳯袿轊驾肩士女填噎接袂为帏连裾犹堵鼓腹击辕行歌舞抃然后纡玉辇而谢书生登灵台而望云物钦则美化跨万古于兹日广运愉乐表千载于当今方当廵云云之礼启亭亭之业封天荅睠礼地征灵南山之寿无极七百之基长固岂不懋哉岂不盛哉菲薄微臣谬与藩服驰心休礼秣马之愿无由徒罄褊辞清风之藻多愧敢敷庸理献颂十章其辞曰  

元始道一浑徳氛氲遥哉邃古夐矣初分磅礴地载清朗天文大人覩物生民树君蛇驱龙凖作乐垂衣皇图照灼帝篆葳蕤廓寥中代合圣与谁于铄我后命世天飞玄黙驭辩寂照秉真就云握厯望日临民谦光履徳义礼称珍车书同轨天下归仁朝章孔偹盛化弘道酌衢敬宾钦贤爱老变正是珍烛车非寳如海之深如日之杲肃恭明神逖聴前踵配天道尊迎阳义重玄酒陶匏燔柴云耸跨舞论韶笼尧称拱赫矣郊宫载惟静谧肃肃禁围阴阴仙室六戎列野八鸾照日架殿星罗重宫雾出蒲萄金橘灵寿木难表禁开暑贞桧陵寒山池壮丽阶合彤丹业垂迭雨花落重峦康哉盛徳美矣世丰三辰炳耀七政永隆五方来洎四隩兹通悬绳度笮驾鹿追风既隆懋化复覩瑞兹金车出野玊露沾墀紫槩神草华平瑞芝长愉汪濊永固雍熈照天漏涘逺肃迩睦恵靡齐民恩弥比屋式光惇史踰斯郁郁皇哉康哉同斯景福  

简文帝马宝颂  

皇帝应百姓之心副四海之愿复履玉衡还临亿兆天地交泰日月贞明至理惟新隆平方始遐迩壹体中外禔福含生欣欣若耘耰之逢夏雨懐情坎坎譬草木之值春风帝王之道超迈开辟睿圣之功殚厯邃古轩羲不足凿枘尧舜不足宪章至哉大哉无得而称也五月丁酉朔丝竹会于徳阳之堂于时日进内宫星次鹑首仲夏之晷稍极阳城之圭蕤宾之钟初应颍川之律缙云旦卷南风晩扇恵气入帷清阴周宇玉舆云罕照日充庭羽林中权分阶列挍簮笏成行貂缨在席昭天之乐金石铿锵报地之礼威仪肃省诏以马寳示羣臣太仆効官趣马掌赞三令五申丞聫事举八丽四围给役相趋暐煜金镳陆离寳勒天地无疆之徳永星致逺之功鸾眄善鸣龙仪美称沸毅权竒之威趋摅抑扬之态足转惊电眼流含烛雾喷纷霏流沬飘洒数千为寿岂待原蚕之禁万里一息不藉杜衡之草王良不能控其衡策伯乐不能辨其文机方知总辔昆岑周非吾驭张乐大野夏有惭徳岂止沉河用璧独有緑文之称盛徳在木偏受苍龙之名至于干将寳剑遥服晋郑之军莲花乌玉腾威大海之际况乎马寳义实踰之方当夙沙自归滑桥屈膝欵关入塞偃武修文去病无出师之劳充国罢议邉之畧五律成珍九河如镜臣谨按瑞应经弥勒成佛经中阿含经覧愚经并称第三之马者三千岁华子云尧汉皆得马者尧汉皆火徳正斗南方乗徳而至也岂非圣徳汪濊皇风洋溢研机洞玄备礼达义是以天不爱道白马嘶风王泽効祥朱鬛降祉比夫圆蹄方足踯躅在郊风啸雷奔声遨处囿五彩依树三雀登巢安髣髴于当今弗拟议于休应百辟卿士咸称万岁伊臣不佞结庆云霄亲承诏旨预观寳瑞手舞足蹈赞扬不足宴礼斯毕退而作颂其辞曰  

帝广运徳钦明仪郊升道形声徳为轨仁作经璇玑正泰阶平割五礼和六英开四摄行八政转轮皇飞行圣愍含识资恵命引苍生归法性菩提真般若浄七寳均万邦寜逖惇史观陈诗域中大唯圣期闻玄妙复孝慈觧流泽随因时刑已措绩成熈三农盛九榖滋万祗悦八神怡律有节厯得天景星曜庆云连珠为月醴为泉民何幸值皇年干道应坤马来度玉关升玉台镂钖焕鸾镳回盘云转堞尘开千天驷百龙媒永伏皁扫騊駼秣瑶粟委芳刍九夷欵四表清甿胥乐舆颂兴  

## 文章辨体彚选卷四百五十七

（明）贺复征 编  

○颂二  

唐玄宗鹡鸰颂  

朕之兄弟惟有五人比为方伯岁一朝见虽载崇藩屏而有暌谈笑是以辍牧人而各守京职每聴政之后延入宫掖申友于之志咏棠棣之诗邕邕如怡怡如展天伦之爱也秋九月辛酉有鹡鸰千数栖集于麟徳之庭树竟旬焉飞鸣行摇得在原之趣昆季相乐纵目而观者乆之逼之不惧翔集自若朕以为常鸟无所志懐左清道率府长史魏光乗才推白鳯辩壮碧鸡以其宏达愽识召至轩槛预观其事以献其颂夫颂者所以揄扬徳业褒讃成功顾循虚作诚有负矣美其彬蔚俯同颂云  

伊我轩宫竒树青葱蔼周庐兮冐霜停雪以茂以悦恣卷舒兮连枝同荣吐緑含英曜春初兮蓐收御节寒露微结气清虚兮桂宫兰殿唯所息宴栖雍渠兮行摇飞鸣急难有情情有余兮顾惟徳凉夙夜兢惶惭化疎兮上之所教下之所效寔在予兮天伦之性鲁卫分政亲贤居兮爰逰爰处爰笑爰语廵庭除兮观此翔禽以恱我心良史书兮  

封东岳朝觐颂【`唐苏颋`】  

封祀之山五在中国泰岳首之昊穹之命再集巨唐皇帝受之临位十四年考虞氏岁廵之义讽周王时迈之什十月辛酉步自有洛十一月丙戍帐殿斋于岳趾渊黙以清绎思而照将纪功布度顺斗承天精享也已丑宏观轶区宇盛仪振开辟高临建鳯万队张皇以烛山上御飞龙百神翕习以扶道国台二藩后四髦士密侍信臣髙位扈封台列升升不下五十以圣言冲邈瑶牒寳书誓之旨曰朕获守丕业恐不克骏命惟上帝储休锡苍生无疆之庆朕之庆也古则秘之何哉属寒驰迅飙露清终夕若扫若锄晏然而已庚寅天官次箓王制恊时严高祖以配之祀高宗以陟之冕裘立珪璧序洁罍爼调钟吕倨勾于簨虡戞击乎柷敔寳骈瑞兮物焜煌空薄霄兮音容与则纎尘不动和气充塞日在于观天为之门扬日大光谓小天下昭以抱戴见之卿霭郁郁纷纷喜气烟熅当芝检引紫熏太紫洞而三辰接鬰苍摇而万岁闻自下达上徯吾君君之来兮望如云端兮睟圣之门至尊辛卯有事于社首以泰折如泰坛于穆我睿宗侑而作主奠献呜咽天子之孝也佥以金匮归勋于祖祢石■〈石感〉藏美子乾坤戒咸秩则司存癸已载大旗合大乐三陔崛以惟抗四亚锵而辂止朝羣牧揆千官底邦赋数庭寔华虫辨等车马来觐周人随人二王之宾戎狄蛮貊万里重译必拱于着执贽奉璋颙颙昻昻靡敢迨遑乃建鸡竿伐鼍鼓帝命出皇恩溥扬巽风作觧雨施舎之荡涤之宥法罪除颇颣澒涌洋溢周流黮■〈雨上对下〉不崇朝而遍者与此山俱畴翳而不拔胡微而不铺也亦既称寿申命宗伯咨尔颂焉效古之刻石臣颋稽首再拜而言曰臣闻昔在帝尧臣惟咎县聪明之谓圣迈种之谓徳天若曰依于巨唐易姓者李王于中华崇功者唐圣之泽徳之浸也我唐祚之兴昌符诞膺两仪动六叶承皇帝宣高祖四宗之景烈肈开元神武之明号广矣大矣莫有不寜罔有不俾咸一徳之辅不二心之臣羣后抗词曰臣闻先王因天事天因地事地因名山升中于天陛下得天之经得地之义得人之行行也者孝莫大焉兼三才以为政政也者仁莫大焉含万物以为性今三才贞万物亨六典平九功成官不滔狱不放至于刑清良有以也古者振兵释旅祠土祈榖先事也我是以幸太原祭汾睢耀金甲肃邉鄙蕃马詟而不敢南向觧严京师获寳鼎献宗庙戍人归而尽务东作报福京坻于是乎爰佐五畤郊天以奉时爰崇九室祫祖而敬思昭格迟迟神人允厘无何籍三脊盛六穂不召斯至拥休之类如山川则委曷月而秘始严卤簿腾七萃启禁关回九重以聴乎鸾声之雍雍匪疾匪徐物有其容动植讃华夷观骈阗总撙羡漫半散出成皋踰荥波冯滑台眺洪河遂并昆吾之墟倘佯乎大舜之泽濒四渎二济入于兖径九一三齐乔于岱推二旬有六而蝢行在莫不皤皤华皓如藿倾阳或牵以饩或捧之觞伛偻乎康庄一以伸神武之今日一以感干封之旧章乃饩归之觞举之慈且恵而与之驩沸渭颉颃矧国邹鲁家洙泗乗汶野而图记可知指泮林而颂声不坠以周公之故将孔子之后翘然希王者之属车圣人之清跸则乆及信宿之应岩岩所瞻宗神曰天齐王加一等于三事户二十供祀环十里禁人樵报也大禋旅之数重褒成之禄抚遗甿赐之复帝曰吁夫艰难系王业休咎牵人事况天监之殊祥也殊典也不自满而虔巩于位朕寳臣曰干曜洎说有初有终时乃风钦哉汝作朕左右丞相繄汝忠益以嘉猷补衮之阙罔或怠遂弘天封焕天章篆介丘而旋徳阳大飨乎羣方程后代美其律声其寔坟作四而籍言七也臣颋不敏继伯夷之直清微太史之留滞聆金奏同百兽之舞振木铎采万人之诗敢陈诗以颂曰  

天子圣兮天孙崇登以封兮报以功受命再惟皇代天之赉人所载言士马山嶫戈矛山沓祯符山杂灵响山答天与人合我铺衍兮长粹清太元册兮太一精休光光我之庆成舜四朝而禹万国莫之我京  

开元正厯握干符颂【`张说`】  

客有嘲臣曰圣主正新厯握干符百僚赓歌以美时六合鼓舞以颂徳先生独宴黙书阁舎翰词林奚其为儓儗也臣应之曰斗水不能评巨壑之量隙光未足议大明之体何者见褊而守隘也握干符者不谓执天命欤执天命者非夫广徳休厯交相表里况命者夫子之所罕言也焉可徧赞而总握符之盛哉如作者略大本举小节不亦仲尼之门所聴莹也是以涸思干虑乆难其述客无异焉客曰请终余论粤若我大唐庆始白云道升紫气属汉东失驭淮南不返高祖举晋阳之甲戡定关西太宗因徯后之师削平天下高祖收图海外捡玉封中九域黎人重代饮泽虽鸣鸑改号神龙中兴周鼎归唐玄圭祀夏中宗违代嬖蘖窥国于是乎圣上起藩邸入钩陈一麾水心羣凶泥首崇复大圣越践少阳受禅当宁而光大前烈垂统拜璧而慎寜后嗣四海有覆盂之安百代无委裘之隙是之谓圣人握符之大寳也四星入辅五将出御倚礼乐为国计仗仁义为军势英贤集殿而文教成干戚舞阶而武功振敬让光于九族孝慈行于万宇碛嶂西南渤瀚东北织皮火毳暍炎山陵热海向风来王黒貂驳骏浮天溟絶氷漠连岁献我鸟兽无猜人之意草木无不达之气升中于天比天同贵是之以为圣人握符之大政也厯试上党黄龙飞天入清中禁白虹指日瘗汾睢寳鼎见柴岱宗卿云蔚非应事而呈瑞者虽多狎而不纪矣是之谓圣人握符之大祥也以数推气以气定朔以星殷时以閠成岁考星躔而革疎度置气差而辨误日立大衍之纪叅大浑之晷合钟律之声极鬼神之情是以谓之圣人握符之大厯也若夫仁圣根于内菁华发于外祥兆秘于前谣谶灼于后自然之理也彼洛下闳者汉太初时一巧厯耳其云后八百岁当差一日有圣人正之斯人也抑将露才扬术预证来圣有耆旧之传记无史策之明文然至隋之开皇及麟徳圣厯三家创法一引为征约之年代则邻近稽之图箓则暧昩未有如新厯之昭昭者矣昔在唐虞之际以斗精受命者七神得四均间气而生者又二十八人所谓三十五际者也禹以金徳王故夏后之有天下也生数四百年契以水徳王故殷人之有天下也成数六百年稷以木徳王故周人之有天下也成数八百年伯益之命中天而尭族以火徳乗之故汉室之有天下也生数再及二百年其间距王而兴不能复大禹九州岛之迹及胜残百年之命者皆五神之余气也皋陶降徳皇唐复兴土精应王厚徳载物生数五百成数千年命厯有归此其大较修徳増祚与天无穷转算之徒莫能究也纬以入元三百四岁为徳运七百六十岁为代轨千五百二十岁为天地出符四千五百六十岁为七精返初天人相应若合符节自尭典命羲和修重黎之旧理颛顼之厯上元甲子千五百余岁得孔圣而春秋之厯序暨开元十二年甲子凡三千四十岁遇圣上而大衍之厯兴是时也土徳入生数之元天命当出符之会信矣伏惟圣上聪明文思道徳之具也豁达大度皇帝之体也艺总六经汉光之学也文通三变魏祖之才也縁情定制五礼之本也洞音兴度六乐之宗也神于弧矢黄轩之威也圣于翰林苍颉之妙也兄弟善友王季之心也子孙众多周文之福也大寳以定天位大政以布广徳大祥以合灵符大厯以启成命徳位兼才临照如此符命介福粲彰如彼所谓广徳休歴交相表里之效也善厯者必推来运以自神兴王者不俟徃言以表圣诚征夫洛下闳之语也且不有容成之事乎其如恃有命比如曰孰是夏王之福也赖卜年衰其徳岂谓周公之训也故曰王者执天命在于俟天符致天符在于顺天徳布天徳在于保天位四者备矣然后陈其盛徳告于神明舍此道也胡可语正天厯握干符哉谀臣懵学谢生玄造乐虞曲之歌舜羡周诗之美文敢不敷信辞荐清乐献上客之课托众篇之后云尔  

维皇六叶于赫启圣歩玉斗握金镜地维续天柱正山川授方雷雨施令清庙九佑尭门百庆郊稷尊祖择昌定命徳自我流艺从我修龟易八卦龙书九畴文含玉律字吐银钩鸣丝鹤舞调箭猿愁集贤牓殿花萼名楼神用外表事行先兆万目朝彻千心暗晓卿云烂漫黄龙窈窕游姑射神人窅登泰山天下小飞祥定瑞均灵踳类鞮译穷天琛维尽地烁此金戟铸为农器匪直也然探玄索秘轴止轮运辰居星转得一神凝吹万情辨发敛晦朔合明幽阐阶蓂朝开宫槐夜卷正我长厯同符大衍天地清焉日月贞焉四时行焉万物生焉穷神知化美功成焉金版玉牒逺颂声焉  

上党旧宫述圣颂【`张说`】  

维开元十有一祀正月皇帝展义于河东挟右太行留宴上党整兵耀武入于太原设都建颂以崇王业南辕汾睢祈榖后土天清日朗神歆如荅三月庚午饮至长安六军觧严四方和会迩观法象遐咏徳泽大虞廵之典修美汉祠之礼举人心翕而一变神物效而无方于是邠王臣守礼寜王臣宪申王臣撝岐王臣范薛王臣业献书于内开府仪同三司臣璟尚书臣睃臣象先臣颋御史大夫臣漼抗疏于外佥曰陛下受天厯数稽圣典谟道贯三灵仁育万物扫阴沴□睿宗大圣真皇帝朕畏天将命不敢怠遑其干符坤珍皆先圣之余福朕何力之有焉然重违昆弟公卿之请抑以敬从无为虚美重朕不徳也羣臣游圣宇荡莫能名约乎旧史敢颂成绩辞曰  

帝广徳运乃圣乃神天祚圣兮唐虽旧邦其命维新再受命兮帝初正人降居上党天下徃兮黄龙昼见攀天而上九五象兮帝适于野紫云之下求必在兮帝寝于堂变龙有光观者骇兮天迹童谣木连蓍立总神异兮空锺化穴缟鹿赤鱼何诡异兮上天无声托类附形觉悟人兮圣皇斋栗在得戒失昭事神兮皤皤潞老乐我王道爱旧宫兮赫赫颂功与天比崇摅无穷兮  

圣政纪颂【`来鹄`】  

穆宗皇帝临大朝与羣臣言奏政事羣臣退而宰臣奏曰陛下问及乎政事此三王五帝之所徽美也陛下不问及史臣此三王五帝之所弭已也徽美者将有乎闻也弭已者将有乎亡也以闻之而又亡之则陛下徒有宵衣旰食之名规天条地之绩与羣臣言后若飙然拂冠过冕湮时销日无得用于后譬如十夫树杨一夫拔之无得以成其大也政事羣臣得陛下日问之是十夫树杨也史官执笔为陛下日逺之是一夫拔杨也使后之人讶圣朝空晨虚夕闲殿旷廷无君臣咨谋洋溢之言乏社稷安危强谠之说是不亦逺史臣致不载其事如拔去其杨将弭已之谓乎臣伏念贞观永徽之代百官之有耳目但聴视天子而已故言事者安论纾辞无疑权虑势史官执笔于阶之下天子侧旒于殿之上奏者发诚于庭之中是以正衙一开则臣诚前而启之帝旒近而镇之史笔随而络之由是君臣谋国图政之事俞机都要之言诧业发神丰编照物偕籍于尭典差光于天阳至今见太宗文徳若三王五帝之所徽美也自永徽之后宰执不正窥伺是忌针棘前后阻越对扬狼噬虎飡持膏衒肉盖以言多为己曽不致君内荏失中畏使人聴乃奏史官与百僚俱退然后宰臣请事由是君有问而宰臣知之史官不得与于闻君有举而宰臣谋之史官不得记其事次第周行检录制诰与冗吏同工而已臣尝涕泣已叹岂有以一已之细一性之忌于黍晷圭景之间茍嗜急湏回天遮上使圣绪神绩有嘉扬善讽罔得闻于千万年枉有谓明朝空晨虚夕闲殿旷廷无君臣咨谋洋溢之言乏社稷安危强谠之说若今踵而承之则不唯臣有障聪蔽睿之刺抑陛下虽有三王五帝之所徽羡而若逺史臣则三王五帝之所弭已也抑又有一夫拔杨之谓欤臣请史官执笔当羣臣执事随日撰录号为圣政纪臣厯朝荷录幸甚穆宗皇帝动扆颔旒怃然叹曰吁朕罔敢粉名厥后乃罔知厥后然圣人存简策者亦非以粉名也盖存乎大国之典鸿祖之业我国有典我祖有业业在于典典在于史曷厥史不书是尸余于祖涸业于典也朕纉承圣绪恭惟恪思将念厥政未尝不离安废酣驰荒骛逺是以毎与宰臣言如簇天下一廵省毎见宰臣退而展天下尽闻知岂图臣蓄猾谋公无同事欲弄尾舌先卫岩穴隔斥史臣占佞明后致懿搜嘉访不存尭典之书善讽名猷莫出清庙之什史臣负我不举其官宰辅尽忠厥闻有此由是诏史职执史笔立于廷之下录君臣胪句之必行载刚毅进退之敢议题其篇目曰圣政纪也至上之即位三年有乡校小臣来鹄居山泽间常私心重惜史臣以其史臣者是当国之镜千亿代之眉目也因窥穆宗寔录得觧愤释嫉于立史官为圣政纪者追而颂出其事以鍳今之廷列故拜献其颂曰  

三王不书五帝不纪有圣有神风销日已何教何师生来死止无典无法顽肩奡比三皇寔作五帝寔治成天造地不昬不圯言得非排文得圣齿表表如见者莫若乎史是知纯朴休结正简斯若君诰臣箴觚编毫络前书后经规善鍳恶国之大章如何寝略呜呼贞观多叶永徽多俞廷日发论殿日发谟牙孽不作鸟鼠其除论出不盖谋行不纡楹然史臣蛇然史裾瞠瞠而视逶逶而娄翘笔当面决防纳污不梏尔智不席我愚执言直注史文直敷故得粲粲朝典落落廷謇圣牍既多尭风不浅颁编坦轴君出臣显若俨见旒若俯见冕无闲殿旷廷无尸安素晏三王不亡五帝不翦太宗得之史焉斯展暨乎后相图身天子専问我独以言史不得近丘明见嫌倚相在摈秉笔如今随班不进班退史归惘然畴依奏问莫覩嘉谋固稀取彼诰命禄为国肥炯哉时皇言必及章徳室五帝道奥三王如何翊臣嚵肉嗜■〈亡上皿下〉觜距磨快楅衡物长控截僚位占护扬光垣私藩已逺近庾唐俾徳音嘉访黙缩暗亡咽典噤法盖圣笼昌曷以至此史文不张后必非笑将来否臧谓乎殿空扆逸朝懵廷荒不知奸蔽文失汪洋有贞观业有永徽纲亦匿匪见亦寝匪彰赖有后臣知言不佞伊尹直心太甲湏圣事既可书史何不命乃具前欺大陈不敬曰逐史之喻请以物并且十夫树杨一夫欲竞栽既未牢摒岂能盛帝业以栽逐史似摒穆宗怃然若疚若醟何昔臣斯隠我袒正不传亲问不写宻诤孰示来朝以光神政由是天呼震岌征奔召急史提笔来叱廷而入端耳抗目不撝不挹獬豸侧头螭虬摆湿握管絶怡当殿而立君也尽问臣也倒诚磊磊其事镗镗其声大何不显细何不明语未絶绪史已录成录成谓何书政纪名伊纪清芬可昭典坟古师官鸟昔圣官云方之我后录里书分录有君法书有君文君法君文在圣政纪云殿无暇时廷无旷日云诹波访倦编刓笔君劬臣劳上讨下迷惟勤惟明在圣政纪出至徳何比至敎焉如孰窥孰测外夷内储谓君有道乎臣有谟欤有道有谟在圣政纪书一体列秩同力翼戴祈福去枚絶防无碍国章可披唐文可爱善咨不偷嘉论不盖不偷不盖在圣政纪载谅夫緫斯不朽可悬魏阙愚得是言非讪非伐寔谓医臣浑沌开君日月妖物雰死天文光发惟我之有颂兮奚斯跃而董狐蹷  

大唐中兴颂【`元结`】  

天寳十四载安禄山陷洛阳明年陷长安天子幸蜀太子即位于灵武明年皇帝移军鳯翔其年复两京上皇还京师于戏前代帝王有盛徳大业者必见于歌颂若令歌颂大业刻之金石非老于文学其谁冝为颂曰  

噫嘻前朝孽臣奸骄为昏为妖邉将骋兵毒乱国经羣生失寜大驾南廵百僚窜身奉贼称臣天将昌唐繄睨我皇匹马北方独立一呼千麾万旗戎卒前驱我师其东储皇抚戎荡攘羣凶复服指期会不踰时有国无之事有至难宗庙再安二圣重欢地辟天开蠲除妖灾瑞庆大来凶徒逆俦涵濡天休死生堪羞功劳位尊忠烈名存泽流子孙盛徳之兴山高日升万福是膺能令大君声容沄沄不在斯文湘江东西中直浯溪石崖天齐可磨可镌刋此颂焉何千万年  

无疆颂【`李华`】  

臣华言伏以汉明帝时徼外蛮夷盘木白狼献诗歌徳属事史官况臣自曽祖至臣偹国家职员臣又逮事玄宗肃宗今以余年获事陛下官厯御史补阙尚书郎命薄多病不获奔赴阙廷恐先朝露同于泥尘若无歌诗颂徳曽蛮夷不若也敢述列圣为无疆颂式昭皇家大庆无穷谨昧死稽首以闻  

髙祖元颂  

昊昊旻天监于下兴有徳维隋之杪时黩阴凝阳潜未登人思照矣雷行龙兴荡濯雰慝文明乎万国垂仁蒸人载亲天监保我子孙巍巍皇皇后之皇丕承之  

太宗烈颂  

髙祖受天命诞兴太宗成天之命帝炀昏逾黎人毒痡甚爇于炉甚溺于途以号以呼呼天无辜髙祖谓太宗尔必有天下尔其吁谟太宗稽首恭授天命臣请涤除张我师抚征四国翦薙羣慝鼔一方三方震惊黙昭其灵随顾而平我负我乳我安我成以奉君父以临天下任忠孝文武建礼章乐舞我虽明徳谏则纳汝时惟帝降佑之自古明后莫如我德我勋唐无疆天子之无疆本太宗休命  

髙宗康颂  

肇为址为堂寔勒寔勋付俾厥裔丕承后帝思不忘神棐靖康不耀而光不求而昌自中方外达夷羌瞻我大邦助祭在于庙执贡朝于王油油时云雨厥百谷漻漻景风扇彼嘉谷饴口饱腹以厌以足俾寿而福都阜成天人  

中宗兴颂  

屏虿之毒舋而为蝮谋虐天之族天佑圣祚八柱将覆帝吿五臣保翼朕躬赫赫彤彤日升云中百臣受命钺尔顽凶故曰再造我天下生人鼓舞既成矣又奉父母  

睿宗徳颂  

后戚之祸再兴有危兢兢庙祧震怒阴命圣子翼登圣父奋其神旅宵杖金斧珍殱逆乱大圣照临元元宅心归祚于有功有徳于戏盛徳  

玄宗文颂【`御制泰山颂罄天张宇尽地开封武称有截文表时雍`】  

丕铄玄宗之明克孝克仁允武允文宣祖宗之光垂于子孙盛礼毕举大乐毕陈百蛮来宾元元阜殷戎或不宾遣师徂征罔不顿颡踣于雷霆在汉方昌用刑惨酷中都系考六万余人使者案录诛千万人其后贤王光武赫赫诛沛宾客以千以百孝明称贤楚狱连年坐死待捕以万以千犹曰汉祚宜长越我祖宗不忍用刑至于玄宗哀彼鈇锧降为鞭抶诞告郡国大为屋室医彼百疾追懐登遐止害禽畜旁为陂池养鳞介族既濡既渥昆虫草木享国五十年■〈宀禹〉县晏然逆臣犯天天念蒸人若曰宁我负耻不忍人战死乃告元子理兵朔鄙西幸蜀都命元子受图天下既定父尭子舜归于国都无不欣愉无不涕濡传圣自頥升灵太微呜呼上圣之道之纯不可度思  

肃宗孝颂  

穆穆孝慈有如肃宗之诚达于神祗爰训六师震登北陲陵陵雷驰西戎南蛮北狄东夷咸举其旗佐皇之威帝心如天无嗜无欲■〈畐畐〉然丘岳破裂崖谷逆隶倾覆朝社大复届于海之外服以盥以濯以舞以跃帝在东宫孝如文王蒸蒸其心天地知其孝既収镐洛祀于陵庙奉迎上圣天日并照有凶有孽将噬将囓我旗方设则巳颠蹶如燂于雪尊严而仁仁覆而严大臣小臣莫不洁亷躬勤百度百度如其素  

今上照颂  

大邦之兴维天相之曷兴曷相有徳继王昔殷王盘庚武丁绍登殷明矧我帝君丕承天命迭引其庆生我皇圣幼冲圣敬寔左右肃宗开国御戎羣师禀教举则成功自西自东如霆如风荡涤元凶罔不率从既登大位于变时雍人咸曰上如太宗延亿兆斯年地博天崇罔不尔容玄宗元孙为玄宗烈文肃宗元子承肃宗孝理  

鳯翔出师纪圣功颂【`杨炎`】  

维唐七叶奸臣大盗于二京皇帝龙鸣于河北观兵雍上建都发号以朝万国心向天地志通幽昧淳精四达大造玄成于是巢山驾海之羣狼纛鸟章之君不期而超于阙下者四十有三万元帅广平王俶太尉光弼司徒子仪等稽首言曰臣闻天启圣以俟时圣感时以赴难意者河洛徯怨后东征之期人灵骏奔望西狩之礼天子方齐寳辂讲金匮之书翼日霓旌武贲大车之轮黄钺灵鼍彤弓太阿荆韩楚魏之广七闽五獠之长金鼓百万车徒九合大阵于东郊皇帝建白麾以誓于军曰维高祖歆于上天四宗重光照临下土百有五十祀至于圣皇总武之干戈偹文之法象蕞尔逆竖敢迷天纪盗我符玺黩我威灵使四海之内兵革纵横肝脑涂裂旻苍降鍳锡命于予俾纉夏已坠之功寛尭未刑之族于戏予匪玉帛山河是爱惟苍生灾害是忧匪天命威力是凭惟人心忠信是保咨尔张目成天罗植髪成干橹布和成将帅厉气成风云若作进退尔惟旗鼔若断首尾尔惟常蛇若戮鲸鲵尔惟干将若拯沉溺尔惟巨舰夏有一旅之众武有十人之謩志定金石信非盟誓尔其念哉是时天威动六合兵气连太白乾坤为之坱轧河岳为之震荡彼狐鸣凿齿之徒不崇朝而声反于讴歌形归于蹈舞者岁过半矣故鄠杜之师以形胜灞上之凶以威逐桃林之阵以竒破河洛之孽以气摧帝乃开天牢回豹尾陵颢气鎻搀抢应龙秉钺玄女侍坐乃考夏氏配天之仪偹汉皇建武之典云髦玉辂山动地踊降自西雍幸于京师万姓前导百灵为卫布徳泽望陵寝悲黍稷之将离覧城阙之为墟以雷雨洗川泽以皇风清怨怒以大赏议勤劳以成功告宗庙以详明去聋昧以恵政哀困穷清跸而奉圣皇称觞以朝前殿于是东国耆老长安士庶排御辂入天庭动千门呼万岁烟云下遶林薮山回神灵颂于堂精魄感于庙王侯庆于国父子洽于家锺石反于悬罍爼陈于席俾不思而降不祭而歆以元和感生淳古于是宰臣聚而言曰主上以神武清难至徳遂人崇勋絶瑞光照万古辟开日月于今六年百姓岂忘力于帝乎人臣盍谢生于天子请相与凿石于誓师之场告成于得众之地斯王道之盛典臣炎稽首敢献颂曰  

天命帝兮荡妖氛交风雨兮会秦门惟圣徳兮漫海外五单于兮勇士卫瞻鸟兽兮家云岛越浮山兮泛青草征羽骑兮列天营启金縢兮赐长缨日为车兮雷为鼓醢鲸鲵兮扫烟雨开明堂兮飨文祖帝为皇兮后为母歌云台兮册玊府篆穹石兮驾终古  

元和圣徳颂【`韩愈`】  

臣愈顿首再拜言臣伏见皇帝陛下即位已来诛流奸臣朝廷清明无有欺蔽外斩杨恵琳刘辟以收夏蜀东定青徐积年之叛海内怖骇不敢违越郊天告庙神灵欢喜风雨晦明无不从顺太平之期适当今日臣蒙被恩泽日与羣臣序立紫宸殿陛下亲望穆穆之光而其职业又在以经籍敎导国子诚冝率先作歌诗以称道盛徳不可以辞语浅薄不足以自效为觧輙依古作四言元和圣徳诗一篇凡千有二十四字指事寔录具载明天子文武神圣以警动百姓耳目传示无极其诗曰皇帝即祚物无违拒曰旸而旸曰雨而雨维是元年有盗在夏欲覆其州以踵近武皇帝曰嘻岂不在我负鄙为艰纵则不可出师征之其众十旅军其城下告以福祸腹败枝披不敢保聚掷首陴外降幡夜竖疆外之险莫过蜀土韦皋去镇刘辟守后血人于牙不肯吐口开库啖士曰随所取汝张汝弓汝鼓汝鼔汝为表书求我帅汝事始上闻在列咸怒皇帝曰然嗟逺士女茍附而安则且付与读命于庭出节少府朝发京师夕至其部辟喜谓党汝振而伍蜀可全有此不当受万牛脔炙万瓮行酒以锦纒股以红帕首有恇其凶有饵其诱其出穰穰队以万数遂刼东川遂据城阻皇帝曰嗟其又可许爰命崇文分卒禁御有安其驱无暴我野日行三十徐壁其右辟党聚谋鹿头是守崇文奉诏进退规矩战不贪杀擒不滥数四方节度整兵顿马上章请讨俟命起坐皇帝曰嘻无汝烦苦荆并洎梁在国门户出师三千各选尔丑四军齐作殷其如阜或拔其角或脱其距长驱洋洋无有龃龉八月壬午辟弃城走载妻与妾包裹稚乳是日崇文入处其宇分散逐捕捜原剔薮辟穷见窘无地自处俯视大江不见洲渚遂自颠倒若杵投臼取之江中枷脰械手妇女累累啼哭拜叩来献阙下以告庙社周示城市咸使观覩觧脱挛索夹以砧斧婉婉弱子赤立伛偻牵头曳足先断腰膂次及其徒体骸撑拄末乃取辟骇汗如写挥刀纷纭争刌脍脯优赏将吏扶珪缀组帛堆其家粟塞其庾哀怜阵殁廪给孤寡赠官封墓周帀宏溥经战代地寛免租簿施令酬功急疾如火天地中间莫不顺序幽恒青魏东尽海浦南至徐蔡区外杂卤怛威赧徳踧踖蹜舞掉弃兵革私习簋簠来请来觐十百其耦皇帝曰吁伯父叔舅各安尔位训厥甿畮正月元日初见宗祖躬执百礼登降拜俯荐于新宫视瞻梁梠戚见容色涙落入爼侍祠之臣助我恻楚乃以上辛于郊用牡除于国南鳞笋毛虡庐幕周施开掲磊砢兽盾腾拏圆坛帖妥天兵四罗旗常婀娜驾龙十二鱼鱼雅雅宵升于丘奠璧献斚众乐惊作轰豗融冶紫熖嘘呵高灵下堕羣星从坐错落侈哆日君月妃焕赫婐■〈女巵〉渎鬼蒙鸿岳祗嶪峩饫沃膻芗产祥降嘏鳯凰应奏舒翼自拊赤麟黄龙逶陀结纠卿士庶人黄童白叟踊跃欢呀失喜噎欧干清坤宁境落褰举帝车回来日正当午幸丹鳯门大赦天下涤濯刬磢磨灭瑕垢续功臣嗣拔贤任耉孩养无告仁滂施厚皇帝神圣通达今古聴聪视明一似尧禹生知法式动得理所天锡皇帝为天下主并包畜养无异细巨亿载万年敢有违者皇帝俭勤盥濯陶瓦斥遣浮华好此绨纻勅戒四方侈则有咎天锡皇帝多麦与黍无召水旱耗于雀鼠亿载万年有富无窭皇帝正直别白善否擅命而狂既翦既去尽逐羣奸靡有遗侣天锡皇帝龎臣硕辅愽问遐观以置左右亿载万年无敢余侮皇帝大孝慈祥悌友怡怡愉惶奉太皇后浃于族亲濡及九有天锡皇帝与天齐寿登兹太平无怠永乆亿载万年为父为母愽士臣愈职是训诂作为歌诗以配吉甫徳  

胜颂【`欧阳詹`】  

唐贞元六年岁在庚午阴阳家流曰岁在午人马食土人之所食也榖马之所食也草今言食土明岁无嘉榖而野无青草则运数于兹合凶灾之大者于是天寻旧歩地转恒轴交纠回薄将有结于常沴自春二月至于夏五月或赫日杲杲或宻云溶溶为焦灼为霖霪似不日而至皇帝宿布太和人神鸟兽鱼鳖咸若腾欢心扬喜云欣欣熈熈休气中积浃磅礴浮苍苍潜相戞磨力强者胜九阳构旱而莫展六阴作潦而不就氛祲霭为庆云烈景皦为祥光油油薫薫宛复如春块不破而雨足条无声而风畅日者生气欲凝淑气犹竞彼虽罔得为祸此亦未能为福徘徊相持时泽不降五稼含萌而待艺百芳蓄颖以思坼至是土膏融甘液宣若决渟泉如开涌烟丰本増岐芃芃绵绵无硗塉与良沃获一十于百千剩蔬云矗以委圃余粮岳峙而栖畆夫体病不能害心心平必能制体古人曰人者天地之心也既和且平则天地之病又焉得成欤况奔走游泳之物曰灵曰祗之类皆吁歈怡逸于其中乎冝其燎干元之宿疹愈坤元之常疾以至于交泰如斯之盛邪古先帝王至圣则尭至仁则汤有黎甿以称理厯水旱而莫御岂不以道未全洽而徳尚凉哉皇帝非徒能御之又易之为大庆殊祥其于道徳可谓充塞洋溢光今而迈古矣元元呜咽歌圣代者动天殷地以夜继昼而其词未宏輙为颂二章用贻于康衢庶事明而声畅流乎无穷而以徳胜目篇颂曰  

岁在午天灾于常昔人食土今我饫粱匪徒我饫粱鳏寡千箱盛矣乎我皇之徳变眚为祥休哉徳兮  

岁在午天灾斯属昔马食土今牛餍菽匪徒牛餍菽犬豕粱肉盛矣乎吾皇之徳转祸为福休哉徳兮  

## 文章辨体彚选卷四百五十八

（明）贺复征 编  

○颂三  

藉田颂【`宋宋祁`】  

皇帝再纪元之明年春二月率羣臣耕于东郊恤毖祀祈丰年也前此诏书示有司曰自我太宗袭熈厥功亿神裕人宥命方国肖翘跂行亦莫不寜永惟土著之本民夫之重乃躬藉田以倡农先震地房之满眚导改政之长懋柔嘉令芳于是乎孚肹蠁卤莽灭裂于是乎复敦龎穂滞秉遗见粮如坻我真考因其累盛重以明徳故能歩师百万狩医间见武节高世八九升突辽建元封奉符隤祉以■〈忄虑〉无极肆余承绪兹率厥典则爇萧布币固有常所监农狎埜厥存旧章惟一二执事率循而懋明之方春作时百榖革始姑使斯人恱羽旄之美重见汉官后嗣谂稼穑之艰不失夏物无赘聚储峙无烦劳供帐趣合于礼劭吾农焉前期则修饬神■〈土遗〉按除膏壤夷道如砥呼跸填街捎夔獝以护野杂荆牟以守燎阡陌绣错原隰龙鳞蒸膏冒橛恊风回春于是旄头先驰属车齐躅奔星舞于旗斿行月捷于羽箙寿犀注铠肃给乎师营苍虬范驭遨游乎天辔琼钑流景金根照涂■〈巾〉幕周张纨绡綷■〈糹粲〉既而揉耒剡耜载保介之间先穜后稑庀播植之器官分无诿事具不敎天子乃以丙午之旦升华辂繇大庭颜行山则衔枚无声龙虎见象堪舆犇警坌闾阖切囿游乃仿佛乎曽城之外五精来同七圣景从鸾声佩节次于帷宫上既淳濯圭洁储声渊黙昧明乃声大次款嘉坛索先农以享之因大积以配之血毛幽全金石铿訇躬接妥侑加祠官之一等礼重沿袭具祖宗之遗意尔乃降灵场俨朱纮物覩于圣天健其行星田弥望绀辕储驾洪縻序进王歩有容三推成礼迩臣告偹上曰朕志在敦本宠其强力可以劝何惮于勤遂推而进之有司以义固争■〈土几〉十墢而后释乃始弭节容与御史观耕之台三公羣后班趋次耨靡然从风迈五踰九大农洒种庶人终畆官师抃行内天旋于时都人熈熈驻望皇轩或歌以壤或击于辕不图丛云之旦复见东户之年日华晏温天心冯豫奉斗极御应门翔鸡树竿坠鹄宣制大赉四海与之更始亏除威辟存问高年振淹修坠平徭阔赋中外百执告至而策勋践过三更以差而赐帛膏以觧雨鼔之巽风不崇朝而周万国先是羣臣绎丕懿润鸿名将琢之玉版纳于金匮至是则回雕舆坐前殿震照仪矩翕受典册皇皇哉兹礼真帝世之希阔臣工之旦暮者与儒臣学于旧史窃明载芟之诗甸师之职在藉之谊有三说焉一典籍之常礼二藉履以亲事三借民而治之所言虽殊要之殴天下之民弃末而归本耳且古者谨詧天庙申赦阳宫田之不辟辟在司徒作为御廪锺而藏之其故何哉以为奉荐粢盛非无良农不如亲之愈也谁督耘耔非无猛制不若劝之善也夫祭莫大于偹物物偹而百神据之兵莫大于足食食足而四夷懐之人莫急于丰财丰财而有生聚之是三物之济否在此举也且周宣缺之戎轧其衰汉文用焉民阜其宜唐后勤止以丰易饥洪惟太宗光迪于前陛下述宣于后皇矣同底于道烝哉不陨其声方且九扈勤民三事就绪儗儗其盛陈陈相因粮余可捷草殖弗兴民一于耜家万斯箱遂驾五帝轶三王奋甘寔而摅馨香也敢作颂曰  

倬彼鲜原帝藉于田匪藉其勤我为民先悠悠春旗脉土于畿阳膏泽泽迈乎三推有壬有林亦莫不祗我疆我理载耘载耔寔苞寔阜茀厥丰草田畯至喜祈年伊早我榖用成我仓既盈我仓躭躭锺于东南其用伊何事神荐馨为酒为醴为粢为盛蒸之浮浮释之溲溲上帝居歆降福孔休降福伊何我民既蕃室家溱溱三事不谖食足武奋震叠尔功蛮夷来同罔不率从帝猷昭升式于九围兢兢业业以毖万机在丰念匮在饫思饥子子孙孙勿替引之  

庆厯圣徳颂【`石介`】  

三月二十一日大昕皇帝御紫宸殿朝百官相得象殊拜竦枢密使夷简以司徒归第二十二日制命昌朝参知政事弼枢密副使二十六日勅除修靖素并充谏官四月八日皇帝御紫宸殿朝百官衍枢密使仲淹琦枢密副使乃用御史中丞拱辰御史邈御史平諌官修靖十一疏追竦枢密使勅十三日勅又除襄为谏官天地人鬼昆虫草木无不欢喜皇帝退奸进贤发于至聪动于至诚奋于睿断见于刚克陟黜之明赏罚之公也上视汉魏隋唐五代凡千五百年其间非无圣神之主盛明之时未有如此选人之精得人之多进人之速用人之尽寔为希阔殊尤旷絶盛事在皇帝之徳之功为卓荦瑰伟神明魁大古者一云气之祥一草木之异一蹄角之怪一羽毛之瑞当时羣臣犹且浓墨大字金头钿轴以称述颂美时君功徳以为无前之休丕天之绩如仲淹弼寔为不世出之贤求之于古尭则夔龙舜则稷契周则闳散汉则萧曹唐则房魏陛下有之诸臣亦幸今天下之人望为宰相諌官者陛下尽用之此比云气草木蹄角羽毛之异万万不侔岂可翻无歌诗雅颂以播吾君之休声烈光神功圣徳刻于琬琰流于金石告于天地奏于宗庙存于万千年而无穷尽哉臣寔羞之臣尝爱慕唐大儒韩愈为愽士日作元和圣徳颂千二百言使宪宗功徳赫奕炜烨昭于千古至今观之如在当日陛下今日功徳无让宪宗臣文学虽不逮韩愈而亦官于太学领愽士职歌诗讃颂乃其职业窃拟于愈輙作庆厯圣徳颂一首四言凢九百六十字文辞鄙俚固不足以发扬臣子之心亦欲使陛下功徳赫奕炜烨昭于千古万千年后观之如在今日也臣不胜死罪臣贱无路以进姑藏诸家以待乐府之采焉  

于维庆厯三年三月皇帝龙兴徐出闱闼晨坐太极昼开阊阖躬揽贤英手锄奸枿大声沨沨震揺六合如干之动如雷之发昆虫蹢躅妖怪藏灭同明道初天地嘉吉初闻皇帝戚然言曰予父予祖付予大业予恐失坠寔赖辅弼汝得象殊重慎徽密君相予乆予嘉君伐君仍相予笙镛斯恊昌朝儒者学闻该洽与予论政傅以经术汝贰二相庶绩咸秩惟汝仲淹汝诚予察太后乗势汤沸太热汝时小臣危言嶪嶪为予司谏正予门闑为予京兆堲予谗说贼叛于夏徃予式遏六月酷日大冬积雪汝暑汝寒同于士卒予闻心酸汝不告乏予晩得弼予心弼悦弼毎见予无有私谒以道辅予弼言深切予不尧舜弼自笞罚谏官一年奏疏满箧侍从周岁忠力尽竭契丹亡义梼杌饕餮敢侮大国其辞慢悖弼将予命不畏不慑卒复旧好民得食褐沙碛万里死生一节视弼之肤霜剥风裂观弼之心炼金鍜铁宠名大官以酬劳渇弼辞不受其志莫夺惟仲淹弼一夔一契天寔赉予予其敢忽并来弼予民无瘥札曰衍汝来汝寔黄髪事予二纪毛秃齿豁心如一兮率履弗越遂长枢府兵政毋蹶予早识琦琦有竒骨其器魁礧岂视吾楔其人浑朴不施剞劂可属大事敦厚如勃琦汝副衍知人予哲惟修惟靖立朝谳谳言论■〈石累〉砢忠诚特达禄微身贱其志不怯尝诋大臣亟遭贬黜万里归来刚气不折屡进直言以补予阙素相之后含忠履洁昔为御史几叩予榻至今谏疏在予箱匣襄虽小臣名闻予彻亦尝献言箴予之失刚守粹悫与修俦匹并为諌官正色在列予过汝言无钳汝舌皇帝明圣忠邪辨别举擢俊良扫除妖魃众贤之进如茅斯拔大奸之去如距斯脱上倚辅弼司予调爕下赖谏诤维予纪法左右正人无有邪孽予望太平日不逾浃皇帝嗣位二十二年神武不杀其嘿如渊圣人不测其动以天赏罚在予不失其权恭已南面退奸进贤知贤不易非明不得去邪惟难惟断乃克明则不贰断则不惑既明且断惟皇之徳羣下踧踖重足屏息交相告语曰惟正直毋作侧僻皇帝汝殛诸侯危栗堕玉失舄交相告语皇帝神明四时朝觐谨修臣职四夷走马坠镫遗策交相告语皇帝神武觧兵修贡永为属国皇帝一举羣臣慑焉诸侯畏焉四夷服焉臣愿陛下寿万千年  

会圣宫颂【`欧阳修`】  

臣伏见国家采汉书原庙之制作宫于永安以备园寝欲以盛陵邑之充奉昭祖宗之光灵以耀示于千万世甚盛徳也臣永惟古先王者将有受命之符必先兴业造功警动觉悟于元元然后有其位而继体守文之君又从而显明丕大以纂修乎旧物故其兢兢勤勤不忘前人是以根深而叶茂徳厚而流光子子孙孙承之无疆伏惟皇帝陛下以神圣徳传有大器干徤而正离继而明即位以来于兹十年勤邦俭家以修太平日朝东宫示天下孝亲执笾豆三见于郊日星轨道光明清润河不怒溢东南而流四夷承命欢和以宾奔走万里顾非有干戈告让之命文移发召之期而犀珠象牙文马瑴玊旅于阙庭纳于廐府如司马令无一后先至徳之及上格于天下极于地中浃于人而外冒于四表昆虫有命之物无不仰戴神威圣功效见如此太祖创造基始克成厥家当天受命之功太宗征服绥来遂一海内睿武英文之业真宗礼乐文物以隆天声升平告功之典陛下夙夜虔共嗣固洪业纂服守成之勤基构累积显显昌昌益大而光称于三后之意可谓至孝况春秋岁时以禘以祫则有庙祧之严配天昭孝以享以告则有郊庙明堂之位篆金刻石则有史氏之官歌功之诗流于乐府象徳之舞见于羽旄惟是邦家之光祖宗之为有以示民而垂无穷者罔不宣着陛下承先烈昭孝思所以奉之以严罔不勤偹圣人之徳谓无以加而犹以为未也乃复因陵园起宫室以望神游土木之功严而不华地爽而洁宇敞而邃神灵杳冥如来如宅合于礼经孝子謦咳思亲之义愚以为宫且成非天子自临享则不能以来三后之灵然郡国不见治道太仆不先整驾恬然未闻有司之诏岂难于勤民而迟其来邪特以龟筮所考湏吉而后行耶不然何独留意于屋墙构筑而至于荐见孝享未之思邪况是宫之制夷山为平外取客土鍜石伐木发兵胥靡调旁近郡如此数年而道路之民徒见兴为之功恐愚无以识上意是冝不惜属车之费无讳数日之劳沛然幸临因展陵墓退而谕民以孝思之诚遂见守土之臣采风俗以问髙年亦尭舜之事也古者天子之出必有采诗之官而道路童儿之言皆得以闻臣是以不胜惓惓之心采西人望幸意作为颂诗以献阙下辞曰  

巍峩穹崇奠京之东有山而崧渊沦道源汇流而渊有洛之川川灵山秀回环左右有高而阜其阜何名太祖太宗真宗之陵惟陵之制因山而起隠隠隆隆惟陵之气常王而喜鬰鬰葱葱帝懐穹旻授命我宋造初于屯帝念先烈用欣余家宣力以动赫赫三后重基累构既丰而茂燕翼诒谋是惟永图其传在予曰祖曰宗有徳有功予寔嗣之克勤克绍以孝以报予敢不思惟此园陵先后之宅既宅且安后来游止弗宫弗室神何以驩乃相川原乃得善地地髙惟丘乃以荆灼乃讯龟寳龟告曰猷帝命家臣而职我事而徃惟寅一毫一丝给以县官无取于民伐洛之薪陶洛之土瓦不病窳柯我之斧登我之山木好且坚家臣之来役夫万名三年有成宫成翼翼在陵之侧湏后来格有门有宇有廊有庑有庭有序殿兮耽耽黼帷襜襜天威可瞻庭兮植植钩盾虎戟容卫以饰太祖维祖太宗维弟真宗维子三圣嶷嶷有以奠位于此而会圣兮在天风马云车其来仙仙圣会于此灵威神驭其宫肃然圣既降矣其谁格之惟孝天子圣降当享其谁来荐亦孝天子孝既克祗而来胡迟其下臣修作颂风之  

青宫受寳颂【`元虞集`】  

天厯二年六月乙酉皇太子受寳于行幄臣等拜手稽首而言曰臣闻古之所谓能以天下让者审几于先事谓之至徳既倦而庸巽谓之予贤是皆人道之常而未若今日之盛者也我皇太子以仁文之资知勇之徳当拨乱反正以纉祖宗之统则躬当大难婴犯霜露而不辞及功成治定既膺厯服之归则推奉圣兄谦居储贰而不伐刚明之断坚于金石而无变素定之诚质诸天地而无疑求仁得仁若处固有乐道忘势欣然无为此寔帝王之所难能古昔之所未有而卓然特见于前后千万世之内者也臣尝读周易而观于干龙之象自潜至跃时升位易九五天飞中正极矣益进而上庸知退夫而孔子之赞上九曰唯圣人知进退之正言非圣人不能及此噫孔子发此义于千五百年之前而昉见其事于圣代宗社生灵万世无疆之福也于乎盛哉臣等幸以文学得偹延阁之顾问亲逢盛礼爰敢作颂献颂曰  

于穆皇储文武圣明于赫大帝受命辑成天运日行既明既健神交意孚曽是修逺帝载龙旗其行迟迟万民徯来皇储有思载思载瞻于庐于旅式好在原莫敢寜处风雨孔时道无游尘肃肃銮车通宵及晨帝曰劳止毋趋行迈会言近止交喜更慨滦阳之京世皇所营我毋即安次于郊垧垧有丰草雨露既渥差垧于牧繁缨濯濯皇储攸止百灵具扶羣臣受诏奉寳来趋维时范金龙光上烛匪旧以新景命攸属寳来自南追琢有章卿云随之五色景芒有亲有尊有友有爱以承武皇圣孝斯在古人有言兄弟家邦咨尔臣庻于乎勿忘史臣作颂丕昭盛徳既寿以昌子孙千亿  

平江汉颂【`明宋濂`】  

天命皇帝为亿兆生民主旌麾所向悉臣悉庭初以一旅之师兴濠泗间遂抚淮南平江东攻浙东西下之版图所入方数千里定都江左发政施仁戴白之叟垂髫之童涵泳至化皥皥熈熈如承平时于时陈友谅据有江汉之地僣居大号贼杀其主修蒙冲虐驱烝黎如蹈水火不自度力又集蜂蚁之众直窥豫章三月不觧皇赫斯怒乃召羣臣于庭而告之曰友谅不道敢屡予侮昔者荡摇我邉方侵轶我姑熟伺侦【`耻庆切候也`】我金陵莱尔一二臣邻之力攻而败之予亦亲覆其穴巢中宵窜走假息武昌予不忍追殱之冀其悔祸以自逭于天刑癸卯之夏乃复围我豫章是其凶徳无厌自取殄灭此天亡之时天之明威予不敢不顺唯尔熊罴之臣不二心之士尚弼予以成厥功羣臣曰都于是右丞臣达参知政事臣遇春帐前亲兵指挥使臣国胜同知枢密院事臣永忠臣通海偹厥戎器简厥师徒以俟七月癸酉上躬擐甲胄禡纛龙江帅楼船数百蔽江而上友谅大詟觧围而逃丁亥与我师遇鄱阳湖之康郎山戊子上分舟师为十二屯命达遇春永忠突入贼阵呼声动天地矢锋雨集炮声雷鍧波涛起立飞火照耀百里之内水色尽赤焚溺死者动一二万流尸如蚁满望无际己丑焚伪平章舟刈戮余二千辛卯复酣战贼将张定邉素号枭猛上亲御之将士皆死战厯一二时遇春等左右夹击杀士卒无筭张中矢百余而退潜保鞋山不敢吐气我师亦据湖口扼彼喉衿列栅南北江岸置禡祭也大筏中流水陆严戒以候其发八月贼食尽遣舟五百艘掠粮都昌又为我大将所获壬戍贼计穷冐死突出将上趋九江上命诸将一时俱合其大战如戊子自辰达酉督战益急友谅中飞矢毙于舟中癸亥降其众五万上命释之不戮一人凯歌而旋舳舻相衔旌旗飞翻不疾不徐委蛇而来万姓欢迎俯伏道左山川草木皆有喜色告庙饮至行赏论功赐遇春田若干永忠田若干其余将士赉金缯有差臣稽在昔曹操治水军八十万来攻孙权而周瑜黄盖败之于赤壁苻坚发长安戎卒六十余万骑二十七万以侵晋而谢玄谢石乃败之于淝水然赤壁不过一焚而走淝水亦不过军乱而奔初未尝大战也而史臣具书之以为千古美谈矧今湖口之捷血战累日天地为之晦冥日月为之亡光山河为之震荡其神功骏烈炳耀铿鍧与天无极较之二国未足多让而謌咏不作非甚阙典欤臣谨偹着其事譔为词颂一通以流鸿绩于无穷以俟太史氏之采录云其词曰  

天眷有徳寔为哲皇肆其神畧以靖冦攘义旄东指罔敢弗恭风烈虎啸云游龙骧长淮既归江左攸属浙之东西树侯置牧乃建国家以奠南服以懐中原以控西蜀蠢尔小丑敢雠大邦集其凶顽锋猬虎螗轻渉我疆以跳以踉亦既翦刈僵骸覆江洊齐六军直倾其穴释而勿诛俾自惩刷阖胡不然复豕而咥翘其虫臂当吾车辙皇明震怒厯告在廷是决不悛命将徃征尔选舟师尔整甲兵漕尔糗粮各倾尔诚摇光在中夷则之月禡牙江濵皇秉巨钺以誓以戒以速其发纪律精明飙火奋激旟旐扬扬舽艭将将【`舽汉江切`】矛戈洸洸铠胄明明载怒载厉载飞载扬雄威所吞已无荆湘既与贼逢大行冲击药腾藜驳星流火戟虐焰电犇巨轰雷劈杀气冥蒙不辨咫尺矢锋所贯什伍聨聨纵横交纽命陨弗颠攅桅凑颿笋束猬编流尸塞川舟行勿前彼魄既禠扶创而逸聚于湖奥仅存喘息我方植栅江之南北大筏在流掩蔽如翼越厯四旬飞走途穷将冐万死以絶其冲我既见之千舻如龙似兎之走而鹰之从酣战六时由辰达酉仆姑一发【`仆姑矢名`】殪此酋首贯睛及颅仆若枯柳大憝既除余不能丑递相告言我诚不振我革我顽我归至仁谁谓培塿可高嶙峋再拜稽首来降来臣皇曰俞哉汝俘予受宥汝弗刘予汝父母汝涷予衣汝饥予哺昔何昏迷今始撤蔀奏凯而旋骑吹鬰摇形于乐歌节以镯铙饮至于庙颁赏于朝帛堆其家肉登其庖都人聚观举手加额或叹或谣有声啧啧干戈相寻匪一朝夕自今升平可坐而筴惟皇神武动则克之羣策尽屈四方式之惟皇寛慈降则释之义声动荡畴能敌之惟皇明断遇事即决洞见千里不隔一髪所以四征成此骏烈小大毕朝孰敢肆孽在昔赤壁洎乎合淝事以幸集尚传策书况兹之功俊伟赫熹揆古无让可无咏诗臣虽微贱文字是职对扬皇休并献臣臆三代以还用仁兴国皇宜遵行永作民极  

膏露颂【`宋濓`】  

洪武二年冬十月十有三日甲戍膏露降于干清宫后苑苍松之上皇帝勅中官折示禁林诸臣光润如酒凝结如珠昉白饴甘弥布松柯馨烈之气鬯达左右勃鬰淋漓熏涵太和天休震动中外叹嗟又明日丙子上御外朝左丞相宣国公臣善长帅羣臣称贺上若曰甘露之降载在徃谍然休咎之征当以类应朕恶足以致斯卿等尚明为朕言之参知政事臣稼对曰圣人之徳上及太清下及太寜中及万灵则膏露呈瑞陛下敬恭天地辑和人民故天不爱道而嘉祥徽显也起居注臣观对曰帝王恩及于物顺于人而甘露降陛下诞寛民赋众庶驩豫底于敉寜神应之臻軄此故也翰林侍讲学士臣素对曰王者敬养耆老则甘露降而松栢受之尊贤容众则竹苇受之今露降于松则陛下养老之所致也宜以制币策告宗庙颁于史馆以永亿万年无疆之闻上情存损挹皆推而不居言既已丞相帅其班以退翰林学士臣濂窃伏自念氐北有星名为天乳若明而润则膏露下焉王者徳格于上恩覃于下灵氛充牣秘贶斯甄此天人感应之常理也钦惟皇上兴自临濠匹马渡江十五年间遂成帝业天瑞育滋不一而足彩霞成鳯卿云聚绣赤乌飞翔白兎俯伏瑞莲并拲嘉木孕文寔皆天之所命非人力所致而自至者今又睹兹圣征则其徳洞沦冥功成不宰三瑞杳至千休滋动有不期然而然者矣虽然传有之受命不于天于其人休符不于祥于其仁所以孔子之作春秋祥瑞不书而有年则书岂不以天道玄逺难知而人事之为可征者乎皇上以天纵之圣留神至治以得仁贤为瑞以五风十雨为祥视彼前代植金茎以承液夸嘉瑞以纪年者未尝不指以为戒则其英明之识超絶之智卓冠百王为法万世是宜美盛徳之形容播诸乐歌被之管弦以示圣子神孙于无穷云其辞曰  

上天降康甘露之瀼于粲其英纯干发自阳以布于下方凝于休祥其祥伊何灵气孔多有甘者液载仁推泽潜灵是锡诞启皇之徳天地相合鸿休翕集厌厌浥浥纷纷宻宻匪随日以食兆厥圣征如卿之云如景之星如日之重轮冲和氤氲以文我太平惟皇之圣贞符自应不卑而泳不髙而迎茀禄之攸盛惟皇之明贞符尔承不欹而倾不忲而盈茀禄之攸寜休庆之即四国之式有濯厥声耀于千龄  

祀方丘颂【`刘基`】  

维洪武三年五月二十日戊申日北至皇帝将祀地祗于方丘乃先期九日洁斋于旧宫诏百僚集射西苑命之曰古人有言惟徳动天惟诚感神故射以观徳诚于中者必形于外不可掩也惟尔庶官各一乃心以致其诚毋替朕命羣臣自左丞相宣国公以下至于有司百执事皆拜手稽首曰敢不敬承天子之明命维大江之南土毎夏四五月多霖雨少霁是岁雨作连日至十有七日乙巳皇帝御法驾率百僚告于太庙遂居于斋宫雨势未已至丁未日夜三鼓有风徐来淋潦顿收微月出云氛雾廓清皇帝被衮冕登坛万籁无声华烛有辉雅乐浏亮燎烟不摇百礼既洽千官肃雍洋洋乎神明临之在上诚意恳至升降秩秩济济翼翼穆穆如也比明竣事薫风应节和气交畅小大咸喜知诚徳之感格若合符契大命所集皇天后土信不忒也于是弘文馆学士臣基谨献颂曰  

浚哲维帝父天母地维孝维诚斯承其意孝诚既偹物以将之神鉴在徳匪惟其仪圣不世出礼失莫求弗澄其源曷清其流末流之极礼仪并废岂无牛羊而不以祭穹祗赫怒监观万方式昭大命命我圣皇维我圣皇克孝克诚提三尺剑由一旅兴奋于长淮长淮具宗济于大江大江攸同汉沔既朝闽浙率从施及广海化外之邦望风占云献其琛賨稽首龙墀蹈舞从容乃命虎臣越济踰河云斾霓旌鐡马金戈蹴踏泰岱凭陵华嵩锄秦铲燕扫貊涤戎莫亢我前莫膺我锋斩逆懐降允恊天衷自西自东自南自北罔不怿怿戴天子徳天子之徳格于上下既禋于郊又敬于社人懐其仁神锡之嘏圆方所包无不服者超黄迈唐越商踰夏小臣作诗以继大雅  

瑞麦颂【`刘基`】  

天厌元徳九州岛麋沸羣猾并作黎民惶惶奔走无路皇帝提三尺剑奋起草莱指顾之间豪杰景附矛锋所向战克攻取皇帝心知天意之有在爰举有众以与万姓请命一征而取荆襄再征而清江浙三征而闽海率从四征而席卷全齐五征而定周及梁遂取秦晋举燕赵南交北貊东夷西羌海外之邦莫不望风遣使奉朔称臣拜伏阙廷于是民获所归上下神祗咸有依托庆云甘露洊奏祯祥帝心谦抑每让弗居洪武三年五月陜西寳鸡县进瑞麦一茎五穂者一本三穂者三本两穂者十有余本盖自兵兴以来王保保据周宋李思齐张思道据秦晋燕赵齐梁之间大豪小猾或凭城郭或聚山寨皆假元为名分割境土擅兵相攻于是燕晋周秦之地弥数千里连岁无雨百榖不生民相杀食且尽今年夏四月王师奏捷于兰州朔漠扫清关陇底定天乃大降甘雨滋为嘉瑞和气致祥不亦昭哉周颂有曰绥万邦屡丰年天命匪懈传者谓商之季年比岁旱荒至周武王克纣受命而天下遂获丰年由今观之信非诬矣汉谣以麦穂两岐歌其太守之美政则是两岐之麦世所希有而况于三岐以至五岐者哉颂声之作弗可阙也颂曰  

神雀赤乌其羽不可以为仪紫芝甘露其寔不可以疗饥岂若五榖之为瑞可以厚民之生丰国之资者哉元失其鹿天下共逐扰扰纷纷强食弱肉皇天震怒诞命真主肃将天威以靖区宇骑士如云猛将如龙发纵指示悉出帝衷既平南东遂定西北民居攸奠品物咸植爰有嘉麦一本五岐布叶萋萋结实离离既齐既平先百榖成擢颖扬芒金支翠英溥彼原田滃若云烟望之油油即之芊芊其种伊何降自穹旻其瑞伊何丰年之兆丰年穰穰颂声洋洋其始自今奕世无疆  

河清颂【`觧缙`】  

臣缙承诏总修大明太祖圣神文武钦明启运俊徳成功统天大孝高皇帝寔录自渡江七年辛丑冬十一月三门碛下黄河清实启圣之征帝业由是遂成明年平江汉又明年服荆楚又明年定两浙又明年克姑蘓廓清中原四表寜一乃即帝位纪元洪武之年三门碛黄河复清帝业由是而盛髙丽来朝为海外诸国先殊方接武而至逾三年皇帝陛下重华恊徳瑞应同符纪元永乐之二年冬十二月戊辰朔十七日甲申三门碛下黄河清先是荣光烛天隠隠纷纷倐然卷收洞彻见底沦涟五彩间日迭耀乙酉之旦河两傍近白光荡滉如金镕如铅如汞如玻璃色悠漾不定素练卷而掣之也居二日有玄文如绡轻幕水上如犂云隠空已乃若漆光可鉴黝然静深非湼而缁洞絶渣滓又二日乃见浓緑又如翡翠如青琉璃如逺山黛绕碛下如苍虬翠蛟飞舞于流荇文藻之间望之而可掬也二日后如朝霞映日红云上波初阳迤逦花卉纷披倐如胭脂浮流薄腻一洗下见沙石如芙蓉丹砂灿然都列于■〈毛瞿〉毺锦绮之间可指而数也后二日如泥金霏屑隠约浮沉流薄彩鳯羽毛鳞鬛泳飞潜动金芝晕文琮玉在錬错杂斑映莹无纎尘又如筑琥珀以为堤酿金香而注之也已乃微碧与天一色横渡乱流者扣舷鼓枻洞见眉髪疑若歩空虚凌倒影挽银河而下之也于是夹河观者耄倪欢呼旷古罕遇自河津传播于晋绛之人相率来观肩相摩也自韩城播告于秦陇之人观者扶携背项相望足相蹑也四方之人行旅过之莫不为之惊喜叹息阅玩坐起徘徊而不能去者晋髙平王遣使驰奏之继而吏民报至皆图其状秦王上表贺献图与晋人克合于是羣臣上表永乐三年春正月戊戌越十八日乙卯乃复其旧寔三旬有二日按所上图咨询羣言既审同异恭惟皇帝陛下谦抑弗居谓何徳臻兹称太祖高皇帝神灵然自陛下即位以来四方万国之外感恩慕徳高丽日本安南占城暹罗瓜哇西洋琉球真蜡拂林覧邦缅甸波勒迤比兀良哈女真野人西畨哈梅朶耳乌思尼巴天竺否召不约咸至于庭瑞应大来震动天地不可掩抑太平之业将由是而极臣缙职司纪载欢欣无已谨拜手稽首而献颂曰  

天启圣明休命赫奕洪河屡清龙门之碣昔在太祖广运神武银河昭回洗涤九土洪河孔神佳气恊顺应兹昌运岁在辛丑云雷遘迍河清献瑞既肇龙门天戈所指六合风靡景贶朝宗如河之水功徳格天即位纪元龙门河清应于明年东夷始服三陲接踵如何奔趋有赴无壅我皇继统永乐纪元龙门河清亦越明年惟此龙门神禹所辟功在生民宇宙无极惟兹瑞应先后同符太祖在天昭昭不诬禹功帝徳世万世亿帝徳禹功与河俱东河源昆仑太古积雪九河骏奔溅目沃鐡辟石回泷盘束地底龙门天开弦激猬起冲奔九地威电走影声喧怒雷淖汩沸鼎经纬天文横絶地纪贯一百川罗络万里五行之生莫先于水四渎之列莫大于此于此考祥粤古是常昭兹大运塞其荣光虹飞雨翳雾宻霞流倐阳忽阴乍辟乍收其腾氤氲其下缤缤其旁囷囷其隙纭纭海市青红仙神艳淑驭鳯骖麟朝暾若木转盼一空伏波凝席沈沙跃金垩壤荐壁惊鸥鹢羣下顾毛羽隔岸见鱼空行曳尾星垂芒耀月影夹镜倒浸回光动植交映既白既玄翕忽丹青黄旗紫盖春卉秋英五方岁融五纬宣精五运合一五彩流形事有絶世乆而后应物有絶伦乆而后盛地辟天开多厯年所尭舜重华卓冠万古草木咸若卿云烂垂干羽苖格箫韶鳯仪于时河清荣光既塞不游不惊贡赋络绎冀通岛夷夹右兖导九河转输济漯浮于积石龙门会于渭汭匪缓而渟曷胜舟载盈变谦流时移变易不有来今曷知古昔于昭大明圣圣相承殊音重译日造在庭尭舜惟钦我皇日敬寤寐丹书典谟金镜祥谓不祥圣不自圣惟谦受益惟人无竞河流载清尚或如帯圣寿齐天万世永赖河流载清龙门如砺圣徳回天永赖万世  

嘉禾颂【`觧缙`】  

洪武二十八年秋九月壬辰朔庚戌北平永清卫之龙门禾有异茎同穂之祥其三干合为一仍三穂者二二穂合为一仍二穂者六是岁大熟今皇帝遣使来进羣臣表贺太祖圣神文武钦明启运俊徳成功统天大孝高皇帝亲御墨为诗一章以赐今上皇帝其诗首言创业之艰天命之不易除暴禁乱之师抚民致治之畧中言天锡丰登之屡史书垂示之严明堂禋荐之重末示谦冲戒谨之意为善不足之诚大矜下民之恵与民同乐之盛心溢于言表盖不以嘉禾之祥为可矜而以为可惧而思以自勉圣不自圣兢兢业业足以垂训于千万年今上皇帝服膺圣训念手泽之存讽诵追惟不能自已乃永乐三年九月朔旦用摹勒于石拓本装治成轴分赐诸王及近臣于是臣缙亦得与赐焉又适有嘉禾之瑞臣缙仰惟日月之光华昭著于天地其溢而上者为庆云为景星为霞五色其下者为璇珠为美玉为丹砂使人歆慕而寳爱者皆日月之余光也古先圣帝明王有日月光华之徳其礼乐文章风流遗韵之传若诗书所刻百世之下光景常新犹足以使人歆慕与景星庆云诸福之物同一快覩而况身被其泽目覩其盛鼓舞涵濡其有不发而为华封之祝康衢之谣以自鸣其庆幸之万一乎寔人情之所不能自巳也拜手稽首而献颂曰  

洪武乙亥秋榖登朔方龙门嘉禾生三穂二穂交两腾异本同类同敷荣蕊珠金粟隔露凝亲藩锡贡来神京玉匣上有黄云蒸衮衣当日御彤廷百辟欣嘉陈休征四野欢呼传颂声帝曰俞哉稽之经旅命归禾凛不矜作诗致戒尤丁寜昌言受命畏天明降福穰穰恐弗胜庸锡亲藩锺圣情亦知玄徳由兹弘十年事验天威灵圣孝通天推至诚永乐华重信有祯赐诗日阅心屏营手泽犹存训服膺毎御翰墨懐墙羮想当睿思玊几凭智周八极通杳冥重念稼穑忧农耕寒暑怨咨怜独茕秪愿年登百榖成羣臣环列忭且惊百神降监来轩盈云霞灼烁飞陶泓鸿章圣藻驱风霆造化万彚皆流形工巧人为何足称奎章烂烂不可名但见东璧余光精刻以瑞溪紫玉暎摹本装以龙鸾纹颁赐羣臣荷宠荣天球大训河图并人文至寳奠八纮夜夜虹光烛太清圣子神孙万亿龄万世黎民歌太平  

## 文章辨体彚选卷四百五十九

（明）贺复征 编  

○颂四【`以下整体`】  

颂子产【`郑人`】  

我有子弟子产诲之我有田畴子产殖之子产而死谁其嗣之  

颂孔子【`鲁人`】  

麛裘而鞞投之无戻鞞之麛裘投之无邮  

又颂  

衮衣章甫寔获我所章甫衮衣恵我无私  

赵充国颂【`汉扬雄`】  

宣帝时充国画形于未央宫至成帝时西羌尝有警帝追美充国乃召黄门郎雄即充国图画而颂之  

明灵惟宣戎有先零先零猖狂侵汉西疆汉命虎臣惟后将军整我六师是讨是震既临其域谕以威徳有守矜功谓之弗克请奋其旅于■〈罒干〉之羌天子命我从之鲜阳营平守节屡奏封章料敌制胜威谋靡亢遂克西戎还师于京鬼方宾服罔有不庭昔周之宣有方有虎诗人歌之乃列于雅在汉中兴充国作武赳赳桓桓亦绍厥绪  

窦车骑北征颂【`班固`】  

车骑将军应昭明之上徳该文武之妙姿蹈佐厯握辅■〈扌荣〉翼肱圣上作主光辉资天心谟神明规卓逺图幽冥亲率戎士廵抚疆城勒邉御之永设奋■〈车贵〉橹之逺经闵遐黎之骚狄念荒服之不庭乃总三选简虎挍勒部队明誓号援谋夫于末言察武毅于爼豆取可杖于品象拔所用于仄陋料资器使采用先务庻民响慕羣英影附羌戎相率东夷争骛不召而集未令而谕于是雷震九原电曜高阙金光镜野武旗冒日云黯长蜺鹿超黄碛轻选四纵所向莫敌驰颷疾踵蹊迹探梗莽采嶰阨断温禺分尸逐电激私渠星流霰落名王交手稽颡请服乃收其锋镞干卤甲胄积象如丘阜陈阅满广野戢载连百两散数累万亿放获驱孥揣城拔邑擒馘之倡九谷谣噪响聒东夷埃尘戎域然而倡呼鬰愤未逞厥愿甘平原之酣战矜讯捷之累筭何则上将崇至仁行凯易弘浓恩降温泽同庖厨之珍馔分列室之纎帛劳不御舆寒不施襗行无偏勤止无兼役悂蒙识而愎戾顺贰者异而懦夫奋遂踰涿郡跨祁连籍龙庭蹈就疆獦崝嵮辚幽山■〈走曷〉凶河临安侯轶乌居与胊衍顾卫霍之遗迹睋伊秩之所邈师横骛而庶御士怫■〈忄胃〉以争先回万里而风腾刘残冦于沂垠粮不赋而师瞻役不重而偹军行戎丑以礼教炘鸿棱而昭仁文武炳其并隆威徳兼而两信清干钧之攸冐拓畿略之所顺槖弓镞而戢戈回双麾以东运于是封燕然以隆高被广衍以弘旷铭灵陶以勒崇钦皇祗之佑贶宣恵气荡残风陶严律嘉凝阴飞雪瀼甘雨洒淋榛枯兴嘉卉始农工土膏含养四时分任于是三军称曰亹亹将军克广徳心光光神武弘昭徳音超兮眇天潜眇兮与神参  

祖徳颂【`蔡邕`】  

昔文王始受命武王定祸乱至于成王太平乃洽祥瑞毕降夫岂后徳熙隆渐浸之所通也是以易嘉积善有余庆诗称子孙其保之非特王道然也贤人君子修仁履徳者亦其有焉昔我烈祖暨于予考世载孝友重以明徳率礼莫违是以灵祗降之休瑞兎扰驯以昭其仁木连理以象其义斯乃祖祢之遗灵盛徳之所贶也岂我童蒙孤稚所克任哉  

穆穆我祖世笃其仁其徳克明惟懿惟醇宣慈恵和无竞伊人岩岩我考莅之以庄増崇丕显克构其堂是用祚之休征惟光厥征伊何于昭于今园有甘棠别干同心坟有扰兎宅我栢林神不可诬伪不可加析薪之业畏不克荷矧贪灵贶以为已华惟予小子岂不是欲于有先功匪荣伊辱  

京兆樊恵渠颂【`蔡邕`】  

洪范八政一曰食周礼九职一曰农有生之本于是乎出货殖财用于是乎在九土上沃为大田多稔然而地有埆塉川有垫下溉灌之便行趍不至明哲君子创业农事因高卑之宜驱自行之势以尽水利而富国饶人自古有焉若夫西门起邺郑国行秦李氷在蜀信臣治穰皆此道也阳陵县东其地衍隩土气辛螫嘉榖不植草莱焦枯而泾水长流溉灌维首编户齐民庸力不供牧人之吏谋不假给盖常兴役犹不克成光和五年京兆尹樊君讳陵字徳云勤恤人隠悉心政事茍有可以恵斯人者无闻而不行焉遂谘之郡吏申于政府佥以为因其所利之事者不可已者也乃命方畧大吏曲遂令伍琼揣度计虑揆程经用以事上闻付在三府司农遂取财于豪富借力于黎元树柱累石委薪积土基跂工坚体势强壮折湍流款旷陂会之于新渠疏水门通窬渎洒之于畎畆清流浸润泥潦浮游昔日卤田化为甘壤梗黍稼穑之所入不可胜筭农民熈怡恱豫相与讴谈疆畔斐然成章谓之樊恵渠云其歌曰  

我有长流人莫遏之我有沟浍莫或达之田畴斥卤莫修莫厘饥馑困悴莫恤莫思乃有樊君作人父母立我畎畆黄潦膏凝多稼茂止恵乃无疆如何勿喜我壤我营我疆斯成泯泯我人既富且盈为酒为酿蒸彼祖灵贻福恵君寿考且寜  

许由颂【`晋潘岳`】  

邈哉许公执真履贞辞尭天下抱朴隠形川停岳峙澹泊无营栖迟高山与世靡争虚薄忝任来宰斯城愧无恵化报产之政峩峩治所乐慕景名登箕逍遥来过墓庭通于时宪倾筐不盈恨无旨酒奠公之灵死而不朽公其有荣聊述雅美扬公馨声  

汉高祖功臣颂【`陆机`】  

相国鄼文终侯沛萧何相国平阳懿侯沛曹参太子少傅留文成侯韩张良丞相曲逆献侯阳武陈平楚王淮阴韩信梁王昌邑彭越淮南王六黥布赵景王大梁张耳韩王韩信燕王丰卢绾长沙文王呉芮荆王沛刘贾太傅安国懿侯王陵左丞相绛武侯沛周勃相国舞阳侯沛樊哙右丞相曲周景侯高阳郦商太仆汝阴文侯沛夏侯婴丞相颍阴懿侯睢阳灌婴代丞相阳陵景候魏傅寛车骑将军信武肃侯靳歙大行广野君高阳郦食其中郎建信侯齐刘敬太中大夫楚陆贾太子太傅稷嗣君薛叔孙通魏无知护军中尉随何新城三老董公辕生将军纪信御史大夫沛周苛平国君侯公右三十一人与定天下安社稷者也颂曰  

茫茫宇宙上墋下黩波振四海尘飞五岳九服徘徊三灵改卜赫矣高祖肇载天禄沈迹中乡飞名帝箓卿云应辉皇阶授木龙兴泗濵虎啸丰谷彤云昼聚素灵夜哭金精仍颓朱光以渥万邦宅心骏民效足堂堂萧公王迹是因绸缪叡后无竞维人外济六师内抚三秦拔竒夷难迈徳振民体国垂制上穆下亲名盖羣后是谓宗臣平阳乐道在变则通爰渊爰嘿有此武功长驱河朔电击壤东恊策淮阴亚迹萧公文成作师通幽洞冥永言配命因心则灵穷神观化望景揣情鬼无隠谋物无遁形武关是辟鸿门是寜随难荥阳即谋下邑销印惎废推齐劝立运筹固陵定策东袭三王从风五侯允集覇楚实丧皇汉凯入怡颜高覧弭翼鳯戢托迹黄老辞世却粒曲逆宏达好谋能深游精杳漠神迹是寻重玄匪奥九地匪沈伐谋先兆挤响于音竒谋六奋嘉虑四回规主以足离项于懐格人乃谢楚翼寔摧韩王窘执蕃马洞开迎文以谋送髙以哀灼灼淮阴灵武冠世策出无方思入神契奋臂云兴腾迹虎噬陵险必夷摧坚则脆肇谋汉濵还定渭表京索既扼引师北讨济河夷魏登山灭赵威亮火烈势踰风埽拾代如遗偃齐犹草二州肃清四邦咸举乃眷北燕遂表东海克灭龙且爰取其旅刘项悬命人谋是与念功惟徳辞通絶楚彭越观时韬迹匿光人具尔瞻翼尔鹰扬威陵楚域质委汉王靖难河济即宫旧梁烈烈黥布眈眈其眄名冠强楚锋犹骇电覩几蝉蜕悟主革面肇彼枭风翻为我扇天命方辑王在东夏矫矫三雄至于垓下元凶既夷宠禄来假保大全祚非徳孰可谋之不臧舎福取祸张耳之贤有声梁魏士也罔极自贻伊媿俯思旧恩仰察五纬脱迹违难披榛来洎改策西秦报辱北翼悴叶更辉枯条以肄王信韩孽宅土开疆我图尔才越迁晋阳卢绾自微婉娈我皇跨功踰徳祚尔辉章人之贪祸寜为乱亡呉芮之王祚繇梅鋗功微势弱世载忠贤肃肃荆王董我皇军我图四方殷荐其勲庸亲作劳旧楚是分徃践厥宇大启淮濆安国违亲悠悠我思依依哲母既明且慈引身伏剑永言固之淑人君子寔邦之基义形于色愤发于辞主亡与亡末命是期绛侯质木多略寡言曽是忠勇惟帝攸叹云骛灵丘景逸上兰平代禽豨奄有燕韩寜乱以武毙吕以权涤秽紫宫征帝太原寔惟太尉刘宗以安挟功震主自古所难勋耀上代身终下藩舞阳道迎延帝幽薮宣力王室匪惟厥武总干鸿门披闼帝宇耸颜诮项掩涙寤主曲周之进于其哲兄俾率尔徒从王于征振威龙蜕摅武庸城六师寔因克荼禽黥猗欤汝阴绰绰有裕戎轩肇迹荷策来附马烦辔殆不释拥树皇储时乂平城有谋颍阴鋭敏屡为军锋奋戈东城禽项定功乗风藉响高歩长江收呉引淮光启于东阳陵之勲元帅是承信武薄伐扬节江陵夷王殄国俾乱作惩恢恢广野诞节令图进谒嘉谋退守名都东规白马北距飞狐即仓敖庾据险三涂輶轩东践汉风载徂身死于齐非说之辜我皇寔念言祚尔孤建信委辂被褐献寳指明周汉铨时论道移帝伊洛定都酆镐柔逺镇迩寔敬攸考抑抑陆生知言之贯徃制劲越来访皇汉附会平勃夷凶剪乱所谓伊人邦家之彦百王之极旧章靡存汉徳虽朗朝仪则昏稷嗣制礼下肃上尊穆穆帝典焕其盈门风睎三代宪流后昆无知叡敏独照竒迹察侔萧相贶同师锡随何辩达因资于敌纾汉披楚唯生之绩皤皤董叟谋我平阴三军缟素天下归心袁生秀朗沈心善照汉斾南振楚威自挠大畧渊回元功响効邈哉惟人何识之妙纪信诳项轺轩是乗摄齐赴节用死孰惩身与烟消名与风兴周苛慷慨心若懐氷形可以暴志不可陵贞轨偕没亮迹双升帝畴尔庸后嗣是膺天命虽顺王心有违懐亲望楚永言长悲侯公伏轼皇媪来归是谓平国宠命有辉震风过物清浊效响大人于兴利在攸往弘海者川崇山惟壤韶濩错音衮龙比象明明众哲同济天网剑宣其利鍳献其朗文武四充汉祚克广悠悠遐风千载是仰  

## 文章辨体彚选卷四百六十

（明）贺复征 编  

○颂五  

昭夷子赵氏碣颂【`唐陈子昻`】  

昭夷子讳元亮字贞固汲人也本居河间世为大儒至祖掞亢愽雅躭道隋征入学士与同郡刘焯俱至京师补黎阳郡长始居汲焉有二子礼舆礼辕舆官至临颍县丞辕为较书郎并著名当代昭夷礼舆季子也元精冲懿有英雄之姿学不常师志在遐逺年二十七褐衣游洛阳天下名流翕然宗仰郡蒙以初筮求我昭夷以玄毂发机故我居穷巷轩冕结辙时世议廹阨不容其高乃屈身泥蟠求禄下位为幽州宜禄尉到职逾岁黙然无言唯采药弹琹咏尭舜而已州将郡守穆然承风君之道标浩如也因廵田入陇山见鸟支丹穴宻有潜遁之意苍龙甲甲岁在大梁遭命不造发痰疾而卒时四十九呜呼哀哉天下士人闻之知与不知莫不为之垂涕盖伤其有济世之量而无长世之年夫上徳道全器无不顺中庸以降才好则偏有张也之庄无展也之道好由也之勇绌回也之仁侈宰予之言遗澹台之行务端木之智亡寗武之愚或正而不竒或达而过杂君独五味足六气和通众贤之不兼畅羣才之大适虽不至于圣道其殆庶乎故人无间言物饱其义吾尝论人事有十君得其九一不至者命也夫于戏名闻天下而不达于堂上智周万物而不适乎一人也其时与其事与君故人云居沙门释法成嵩山道士司马子微终南山范阳卢藏用御史中丞巨鹿魏元忠监察御史呉郡陆余庆秦州长史平昌孟诜雍州司功太原王适洛州参军西河宋之问安定主簿愽陵崔璩咸痛君中夭鼎饪不寔百代祀徳故老或云以为名者徳之表谥者行之迹君囊括世道屯位明艰困乎臲卼光景不曜乃共稽陟旧行考谥定名问于元蓍象曰明夷于昭夷昔叹才位不兼大运有数尝哀时命而作颂云诸人以余从君之逰最乆故秉翰参叙其颂曰  

人道宠运兮物各有时匪时不生兮匪运不成昔者元精回潏阳九陷穴大人感生尭禹恢能阴阳既和玄帝传家五百数终桀骜暴邪子乙提运水火革期匪贤不昌尹乃阿衡六百运徂受始滛狂西伯考元厯在躬昌匪雄不决匪谋不臧姜牙皓首寔逢其良投钓指麾奄有八荒周有天下七百余年太公之后不闻大贤岂无仲尼负道周旋无势一契无土一廛然则大运之所来时哉时哉时隘业隘运巨功巨茍非其时草木为伍昭夷作颂尔又常着汲人黙记言变化之事且曰清尔灵龟永晏息乎浩初  

赵公西侯新亭序颂【`李白`】  

惟十有四载皇帝以岁之骄阳秋五不稔乃慎择明牧恤南方凋枯伊四月孟夏自淮阴迁我天水赵公作藩于宛陵祗明命也惟公代秉天宪作程南台洪柯大本聿生懿硕宜乎哉横风霜之秀气鬰王覇之竒畧初以鐡冠白笔佐我燕京威雄振肃冦不敢视而后鸣琹二邦天下取则起草三省朝端有声天子识面宰衡动聴殷南山之雷剖赤县之剧强项不屈三州所居大化咸列碑颂至于是邦也酌古以训俗宣风以布和平心理人兵镇唯静画一千里时无莠言公退之暇清眺原隰以此郡东堑巨海西襟长江咽三呉扼五岭輶轩错出无旬时而息焉出自西郭苍然古道道寛列树行无清阴至有疾雷破山狂颷震壑炎景烁野秋霖灌途马虺隤于谷口人周章于山顶亭候靡设逢迎阙如自唐有天下作牧百数因循龌龊罔恢永图及公来思大革前弊寔相此土陟降观之壮其回岗龙盘沓岭波起声势交至可以有作方农之隙廓如是营遂铲崖堙卑驱石翦棘削污壤阶高隅以门以墉乃栋乃宇俭则不陋丽而不奢森沉闬闳燥湿有庇若鳌之涌如鹏斯骞萦流镜转涵映池底纳逺海之余清泻莲峰之积翠信一方雄胜之郊五马踟蹰之地也长史齐公光乂人伦之师表司马武公幼成衣冠之髦彦录事参军呉镇宣城令崔钦令徳之后良材间生纵风教之乐地出人伦之高格卓絶映古清明在躬佥谋僝功不日而就然是役也伊二公之力与过客沉吟以称叹邦人聚舞以相贺佥曰我赵公之亭也羣寮献议请因谣讼以名之则必与谢公北亭同不朽矣白以为谢公徳不及后世亭不留要冲无勿拜之言鲜登高之赋方之今日我则过矣敢询耆老而作颂曰  

耽耽髙亭赵公所营如鳌背突兀于太清如鹏翼开张而欲行赵公之宇千载有覩必恭必敬爰逰爰处瞻而思之罔敢大语赵公来翔有礼有章煌煌锵锵如文翁之堂清风洋洋永世不忘  

伯夷颂【`韩愈`】  

士之特立独行适于义而已不顾人之是非皆豪杰之士信道笃而自知明者也一家非之力行而不惑者鲜矣若至于一国一州非之力行而不惑者盖天下一人而已矣若至于举世非之而不惑者则千五百年乃一人而已耳若伯夷者穷天地亘万世而不顾者也昭乎日月不足以为明萃乎泰山不足以为高巍乎天地不足以为容当殷之亡周之兴微子贤也抱祭器而去之武王周公圣也率天下之贤士从天下之诸侯而攻之未尝有非之者也彼伯夷叔齐乃独以为不可殷既灭矣天下宗周彼二子乃独耻食其粟饿死而不顾由是而言夫岂有求而为哉信道笃而自知明也今世之为士者一凢人誉之则自以为有余一凢人沮之则自以为不足彼独非圣人而自是如此夫圣人乃万世之标准也余故曰若伯夷者特立独行穷天地亘万世而不顾者也虽然微二子乱臣贼子接迹于后世矣  

子产不毁乡校颂【`韩愈`】  

我思古人伊郑之侨以礼相国人未安其教逰于乡之校众口嚣嚣或谓子产毁乡校则止曰何患焉可以成美夫岂多言亦各其志善也吾行不善吾避维善维否我于此视川不可防言不可弭下塞上聋邦其倾矣既乡校不毁而郑国以理在周之兴养老乞言及其已衰谤者使监成败之迹昭哉可观维是子产执政之式维其不遇化止一国诚率是道相天下君交畅旁达施及无垠于乎四海所以不理有君无臣谁其嗣之我思古人  

## 文章辨体彚选卷四百六十一

（明）贺复征 编  

○颂六【`仙佛类`】  

登遐颂【`晋陆云`】  

夫死生存亡二理之巳然者也而世有神仙登遐之言千岁不死之寿其详固难得而精矣列仙之道作者既集而登遐未有焉庄周有言我试妄言之子试妄聴之彼之有无盖难以理求我之妄聴顾可以言寄之遂为颂云尔  

郊间人  

渊哉郊间懐寳采薪媚兹伯阳常道是夤俯翼游周携手入秦遗物执一妙世熙神思我玄流浩若无津  

王子乔  

王乔渊黙遂志潜辉遗形灵岳顾景亡归娈彼有传与尔翻飞承云儵忽飘飖紫薇  

玄洛  

玄洛妙识饥饵神颖在阴儵逝即阳无景逍遥北岳凌霄引领挥雾昊天合神自靖  

孔子  

孔子大圣配天弘道风扇玄流思探神寳明发懐周兴言谟老灵魄有行言观苍昊清歌先试丹书有造  

九疑仙人  

茫茫九疑登辉太素有汉登闻神具尔顾发彼灵丘聿来载歩贻我则歌永扬遐祚  

大胜山上女  

大胜之娥厥犹翼翼降宫有和纳符帝侧挥杖指辰絶音颓息苕苕玄石在彼峻极  

李少君  

少君善祠怡尔丰颜俯觐刘汉仰接姜桓式宴安期巨枣为餐神光攸徃后来其叹  

梅福  

在汉之衰颓火炎精梅公指景有皇遗形逝彼文辞胥此洞庭神辉絶景岂外北溟  

张招  

张招澄精妙思玄芒则是神物错综徽章乃幽乃显若存若亾因形则变倐忽无方  

左元放  

生在清纯放情玄昧在物渊沉沂虚攸遂清酒一壶百朋具醉有命集止乘龙来萃载见君子言观其蔚  

刘根  

刘根登嵩遗世盘桓形委服容口厌琼兰挹彼呼翕为尔朝飡景絶岩穴光茂云端  

黄伯严  

伯严志道翻飞自南北食中岳练形嵩岑奔星凌颜朱光垂阴云精九极握耀盈襟  

费长房  

长房有懐承师问道蒙险洪海希心玄浩将登蓬莱祚尔难老嘉命既锡如何勿考  

何女子  

逝矣何女芳灵既雕安寝曽丘逝魂清宵丧魄载营大墓崇朝玉趾再歩于焉逍遥  

焦生  

焦生卜居在河之东皓襟觧带嘉卉结容頥神太素淑思玄冲在彼黄堂明道固穷  

鲜卑务尘  

北狄务尘在彼沙漠含神自頥静居有恪自彼王庭聿来伊洛天子命之载见紫阁  

夷门子  

卫矣终化灵茅扬葩慎尔贞心神祉来荷靡靡夷门体道含真飡茹灵卉凌云頥神  

陵阳子  

陵阳饵车明视聪耳壮子既飡歩虚千里任化凯入轻云挥止移形善变载坐载起  

鬼谷子  

悠悠鬼谷永言潜止要终有集资生无始绸缪方平在彼二子芬响兰挥有来盈耳  

十八大阿罗汉颂【`宋苏轼`】  

蜀金水张氏画十八大阿罗汉轼谪居儋耳得之民间海南荒陋不类人世此画何自至哉乆逃空谷如见师友乃命过躬易其装标设灯涂香果以礼之张氏以画罗汉有名唐末盖世擅其艺今成都僧敏行其玄孙也梵相竒古学术渊博蜀人皆曰此罗汉化生其家也轼外祖父程公少时逰京师还遇蜀乱絶粮不能归困卧旅舎有僧十六人徃见之曰我公之邑人也各以钱二百贷之公以是得归竟不知僧所在公曰此阿罗汉也岁设大供四公年九十凡设二百余供今轼虽不亲覩其人而困戹九死之余鸟言卉服之间获此竒胜岂非希阔之遇也哉乃各即其体像而穷其思致以为之颂  

第一尊者结跏正坐蛮奴侧立有鬼使者稽颡于前侍者取其书通之颂曰  

月明星稀孰在孰亡煌煌东方虽有启明咨尔上座及阿阇黎代佛出世惟大弟子  

第二尊者合掌趺坐蛮奴捧牍于前老人发之中有琉璃器贮舎利十数颂曰  

佛无灭生通塞在人墙壁瓦砾谁非法身尊者敛手不起于坐示有敬耳起心则那  

第三尊者扶乌木养和正坐下有白沐猴献果侍者执盘受之颂曰  

我非摽人人莫吾识是雪衣者岂具眼只方食知献何愧于猿为语柳子勿憎王孙  

第四尊者侧坐屈三指答蕃儿之问下有蛮奴捧函童子戏捕龟者颂曰  

彼问云何计数以对为三为七莫有知者雷动风行屈信指间汝观明月在我指端  

第五尊者临渊涛抱膝而坐神女出水中蛮奴受其书颂曰  

形与道一道无不在天宫鬼府奚徃而碍婉彼竒女跃于涛泷神马凥舆摄衣从之  

第六尊者右手支頥左手拊穉狮子顾视侍者择瓜而剖之颂曰  

手拊雏猊目视瓜献甘芳之意若达于面六尘并入心亦徧知即此知者为大摩尼  

第七尊者临水侧坐有龙出焉吐珠其手中蕃儿持短锡杖蛮奴捧钵而立颂曰  

我以道眼为传法宗尔以愿力为护法龙道成愿满见佛不怍尽取玉函以畀思邈  

第八尊者并膝而坐加肘其上侍者汲水过前有神人涌出于地捧盘献寳颂曰  

尔以舍来我以慈受各获其心寳则谁有视我如尔取与则同我尔福徳如四方空  

第九尊者食巳扑钵持数珠诵咒而坐下有童子构火具茶又有埋筒注水莲池中者颂曰  

饭食已毕扑钵而坐童子茗供吹钥发火我作佛事渊乎妙哉空山无人水流花开  

第十尊者执经正坐有仙人侍女焚香于前颂曰  

飞仙玉洁侍女云渺稽首炷香敢问致道我道大同有觉无修岂不长生非我所求  

第十一尊者趺坐焚香侍者拱手蕃儿捧函而立颂曰  

前圣后圣相喻以言口如布榖而意莫传鼻观寂如诸根自例孰知此香一炷千偈  

第十二尊者正坐入定枯木中其神腾出其上有大蟒出其下颂曰  

黙坐者形空飞者神二俱非是孰为此身佛子何为懐毒不已愿觧此相问谁缚尔  

第十三尊者倚杖垂足侧坐侍者捧函而立有虎过前有童子怖匿而窃窥之颂曰  

是与我同不噬其妃一念之差堕此髬髵导师慈愍为尔颦叹以尔猛烈复性不难  

第十四尊者持铃杵正坐诵咒侍者整衣于右蕃儿横短锡跪坐于左有虬一角若仰诉者颂曰  

彼髯而虬长跪自言特角亦来身移怨存以无言音诵无说法风止火灭无相仇者  

第十五尊者须眉皆白袖手趺坐胡人拜伏于前蛮奴手持拄杖侍者合掌而立颂曰  

闻法最先事佛亦乆耄然众中是大长老薪水井臼老矣不能摧伏魔军不战而胜  

第十六尊者横如意趺坐下有童子发香篆侍者注水花盆中颂曰  

盆花浮红篆烟缭青无问无答如意自横点瑟既希昭琴不鼓此间有曲可歌可舞  

第十七尊者临水侧坐仰观飞鹤其一既下集矣侍者以手拊之有童子提竹篮取果实投水中颂曰  

引之浩茫与鹤皆翔藏之幽深与鱼皆沉大阿罗汉入佛三昧俯仰之间再拊海外  

第十八尊者植拂支頥瞪目而坐下有二童子破石榴以献颂曰  

植拂支頥寂然跏趺尊者所游物之初耶闻之于佛及吾子思名不用处是未发时  

跋尾  

佛灭度后阎浮提众生刚狠自用莫肯信入故诸贤圣皆隠不现独以像设遗言提引未悟而峩眉五台庐山天台犹出光景变异使人了然见之轼家藏十六罗汉像毎设茶供则化为白乳或凝为雪花桃李芍药仅可指云或云罗汉慈悲深重急于接物故多现神变倘其然乎今于海内得十八罗汉像以授子由弟使以时修敬遇夫妇生日輙设供以祈年集福并以前所作颂寄之子由以二月二十日生其妇徳阳郡夫人史氏以十一月十七日生是岁中元日题  

阿弥陀佛颂【`蘓轼`】  

钱唐圆照律师普劝道俗皈命西方极乐世界阿弥陀佛眉山蘓轼敬舍亡母蜀郡太君程氏遗留簮珥命工胡锡采画佛像以荐父母冥福谨再拜稽首而献颂曰  

佛以大圆觉充满河沙界我以颠倒想出没生死中云何以一念得徃生净土我造无始业本从一念生既从一念生还从一念灭生灭灭尽处则我与佛同如投水海中如风中鼓槖虽有大圣智亦不能分别  

石恪画维摩颂【`蘓轼`】  

我观众工工一师人持一药疗一病风劳欲寒气欲暖肺肝胃肾更相克挟方储药如丘山卒无一药堪施用有大医王拊掌笑谢遣众工病随愈问大医王以何药还是众工所用者我观三十二菩萨各以意谈不二门而维摩诘黙无语三十二义一时堕我观此意亦不堕维摩初不离是说譬如油蜡作灯烛不以火点终不明忽见黙然无语处三十二说皆光熖佛子若读维摩经当作是念为正念我观维摩方丈室能受九百万菩萨三万三千师子坐皆悉容受不迫迮又能分布一钵饭餍饱十方无量众断取妙喜佛世界如持鐡锋一枣叶云是菩萨不思议住大觧脱神通力我观石子一处士麻鞋破帽露两肘能使笔端出维摩神力又过维摩诘  

凖提菩萨一十八臂颂【`明姚希孟`】  

上二手作说法相  

如来说法四十九年何刹那顷雷音普宣水月百千总一月摄穷至月窟说无所说  

又  

持印在手说咒在口是义不然六根互走舌端印出指上声传色在耳邉音在眼前  

右第二手施无畏  

慈母爱子同于掌珠勿怖勿惊我与汝俱佛爱众生舒兠罗手刀山戟林抱汝而走  

第三手把剑  

是为智铓亦曰性锷陷烦恼军破无明■〈觳，卵代角〉拔地倚天光摇斗牛羣魔悚惶合掌薫修  

第四手把数珠  

过现未来茫无可寻标指见月珠即为心常断互融空假暂立辘轳循环拳拳勿失  

第五手把征若布逻迦果  

果从华成华复何起意壤情田朝耘暮耔此果心花东土所稀我似尝来禅悦疗饥  

第六手把钺斧  

明王授钺攻讨弗宾法王此钺以静根尘电掣雷轰馘彼羣丑杀贼者谁还是贼首  

第七手把钩  

斧劈剑刺又安用钩捜根剔芽肝膓若抽犹有狡魔窜入藕孔钩之使来是良善种  

第八手把跋折罗  

金刚碎落结为智杵镇我浮情令我宴处篆烟成缕山花欲然人在定中入四禅天  

第九手把寳鬘  

寳冠璎珞妙丽天人庄严太虚色相互陈如来顶上三十二寳若言髻珠吾亦不少  

左第二手如意寳幢  

嶬峨法幢号曰如意如寒得纩如暍斯憇寳旛流蘓空中飘飖以召羣迷比于弓招  

第三手把莲华  

菡蓞如葩妙絶纎尘遍香水海作光明轮即此互融乐邦净域弃淤泥中诸佛太息  

第四手把澡罐  

儒者有言澡身浴徳佛性无垢安用拂拭姑射雪肤频拭何妨皓月澄波不动道场  

第五手把索  

劣象狂猿非绳可缚无缚缚之不空罥索仰乞慈尊放入空山云终入岫鸟自思还  

第六手把轮  

一轮旋转圣字在中游环无端始始终终廿五圆通十二圆觉识得圆机便成轮廓  

第七手把螺  

倾耳注聴是法螺声声从何来倒闻所成缭绕悠扬伽陀秘宻我亦和之音闻双寂  

第八手把寳缾  

借此军持贮甘露水洒向人间天花散绮请举大海以拟寳瓶何少何多匪渭匪泾  

第九手把般若波罗蜜经  

即宻摄显全部两行即显证宻只字千章法法幻方圆圆同镜是凖提经是般若印  

## 文章辨体彚选卷四百六十二

（明）贺复征 编  

○颂七【`庻物类`】  

山川颂【`汉董仲舒`】  

山则巃嵸■〈山上畾下〉■〈山上稚下〉嵬崔■〈山上罪下〉巍乆不崩陁似夫仁人志士孔子曰山川神祗立寳藏葅器用资曲直合大者可以为宫室台榭小者可以为舟轝浮滠大者无不中小者无不入持斧则砍折鎌则艾生人立禽兽伏死人多多则功而不言是以君子取譬也且积土成山无损也成其髙无害也成其大无亏也小其上泰其下乆长安后世无有去就俨然独处惟山之意诗云节彼南山惟石岩岩赫赫师尹民具尔瞻此之谓也水则源泉混混泫泫昼夜不竭既似力者盈科后行既似持平者循岳赴下不遗小间既似察者循溪谷不迷或奏万里而必至既似知者鄣防山而能清净既似知命者不清而入洁清而出既似善化者赴千仞之壑而不疑既似勇者物皆困于火而水独胜之既似武者咸得之而生失之而死既似有徳者孔子在川上曰逝者如斯夫不舎昼夜此之谓也  

草木颂【`梁江淹`】  

仆一命之微遭万代之幸不能镌心砺骨以报所象擢翼骧首自致丹梯爰乃恭承嘉恵守职闽中且仆生人之乐乆已尽矣所爱两株树十茎草之间耳今所凿处前峻山以蔽日后幽晦以多阻饥援搜索石濑浅浅庭中有故池水常决虽无鱼梁钓台处处可坐而叶饶冬荣花有夏色兹赤县之东南乎何其竒异也结茎吐秀数千余类心所怜者十有五族焉各为一颂以写劳魂  

金荆  

江南之山连障连天既抱紫霞亦漱绛烟金荆嘉树涵露宅仙姱节讵及幽意谁传  

相思  

竦枝碧涧卧根石林日月断色雾雨恒阴緑秀入照丹寔四临公子不至山客徒寻  

豫章  

伊南有材匪桂匪椒下贯金壤上笼赤霄盘薄广结梢瑟曽乔七年乃识非曰终朝  

栟榈  

异木之生疑竹疑草攅丛石径森苁山道烟岫相珍云壑共寳不华不缛何避工巧  

杉  

桐梓旧丽松栝称竒焉如兹品独秀青崖羣木敛望杂草不窥长入烟气永参鸾螭  

柽  

木贵冬荣柽寔寒色停黛峯顶摇翠石侧碧叶罨蔼頳柯翕赩方陋筠槚逺笑荆棘  

杨梅  

寳跨荔枝芳轶木兰懐蘂挺实涵英糅丹镜日绣壑照霞绮峦为我羽翼委君玉盘  

山桃  

惟园有实惟山有丛丹蘤擎露紫荣绕风引雾如电映烟成虹伊春之秀乃华之宗  

山中石榴  

美木艳树谁望谁待缥华翠萼红华绛采照列泉石芬披山海竒丽不徙霜雪不改  

木莲  

迸采泉壑胜光渊丘缃丽碧巘红艶桂州山人结侣灵俗共逰时至不采为子淹留  

石上菖蒲  

药寔灵品爰乃辅性却痾卫福蠲邪养正缥色外妍金光内映草经所珍仙图是咏  

黄连  

黄连上草丹沙之次御孽辟妖长灵乆视骖龙行天驯鳯匝地鸿飞以仪顺道则利  

薯蓣  

华不可炫叶非足怜微根傥饵叶剑为仙黄金共铸青艧争妍君谓无妄我验衡山  

杜若  

山中杜若嘉尔翠质不竒不俗载华载实同衔夕露共烘朝日夷险无二沈冥如一  

藿香  

桂以过冽麝以太芬摧阻天寿夭折人文讵及藿香微馥微薫摄灵百仞养气青雰  

鱼枕冠颂【`蘓轼`】  

莹净鱼枕冠细观初何物形气偶相值忽然而为鱼不幸遭网罟剖鱼而得枕方其得枕时是枕非复鱼汤火就模范巉然冠五岳方其为冠时是冠非复枕成壊无穷已究竟亦非冠假使未变壊送与无髪人簮导无所施是名为何物我观此幻身已作露电观而况身外物露电亦无有佛子慈闵故愿受我此冠若见冠非冠即知我非我  

代李樵卧帐颂【`蘓辙`】  

子瞻在黄日以卧帐遗李樵以颂问曰问李岩老何心居此爱护鐡牛帐阑佛子樵不能荅绍圣二年九月访予髙安戏代荅之  

鐡牛正卧佛子正渇夺我与尔是天人业为我害尔是地狱业安卧此间我尔休歇兹大寳帐为降魔设  

劝石洞道真师染袈裟颂【`黄庭坚`】  

丈夫出家当被壊色衣蜀僧袈裟多似苾蒭尼轻罗绉縠染成春柳丝撩蜂引蝶唯欠逺山眉  

缺月镜颂【`黄庭坚`】  

了然一破镜赠与座上涪翁为之作颂月坠镜中无灭无生月虽缺半影像圆成  

## 文章辨体彚选卷四百六十三

（明）贺复征 编  

○讃一  

刘勰曰讃者明也昔虞舜之祀乐正重讃及益讃于禹伊陟讃于巫咸并扬言以明事嗟叹以助辞也然其为义事主奨叹所以古来篇体促而不广必结言于四字之句盘桓乎数韵之辞约举以尽情昭灼以送文此其体也发源虽逺而致用盖寡大抵所归其颂家之细条乎　吴讷曰按赞者赞美之词文章缘起曰汉司马相如作荆轲赞世已不传厥后班孟坚汉史以论为赞至家范晔更以韵语唐建中中试进士以箴论表赞代诗赋而无颂题迨后复置博学宏词科则赞颂二题皆出矣西山云赞颂体式相似贵乎赡丽宏肆而有雍容俯仰顿挫起伏之态乃为佳作大抵赞有二体若作散文当祖班氏史评若作韵语当宗东方朔画像赞金楼子有云班固硕学尚云赞颂相似讵不信然  

东方朔画像赞【`魏夏侯湛`】  

大夫讳朔字曼倩平原厌次人也魏建安中分厌次以为乐陵郡故又为郡人焉事汉武帝汉书具载其事先生瓌玮愽逹思周变通以为浊世不可以富贵也故薄游以取位茍出不可以直道也故颉颃以傲世傲世不可以垂训故正谏以明节明节不可以久安也故诙谐以取容洁其道而秽其迹清其质而浊其文弛张而不为邪进退而不离羣若乃逺心旷度瞻智宏材倜傥愽物触类多能合变以明筭幽赞以知来自三坟五典八索九丘阴阳图纬之学百家众流之论周给敏捷之辩支离覆逆之数经脉药石之艺射御书计之术乃硏精而究其理不习而尽其功经目而讽于口过耳而谙于心夫其明济开豁包含宏大陵轹卿相嘲哂豪杰笼罩靡前跆籍贵势出不休显贱不忧戚戏万乘若寮友视俦列如草芥雄节迈伦高气盖世可谓拔乎其萃游方之外者巳谈者又以先生嘘吸冲和吐故纳新蝉蜕龙变弃俗登仙神交造化灵为星辰此又竒怪恍惚不可备论者也大人来守此国仆自京都言归定省覩先生之县邑想先生之高风徘徊路寝见先生之遗像逍遥城郭观先生之祠宇慨然有怀乃作颂焉其辞曰  

矫矫先生肥遯居真退弗终否进亦避荣临世濯足希古振缨湼而无滓既浊能清无滓伊何高明克柔能清伊何视污若浮乐在必行处沦罔忧跨世凌时逺蹈独游瞻望徃代爰想遐踪邈邈先生其道犹龙染迹朝隠和而不同栖迟下位聊以从容我来自东言适兹邑敬问墟坟企伫原隰墟墓徒存精灵永戢民思其轨祠宇斯立徘徊寺寝遗像在图周旋祠宇庭序荒芜榱栋倾落草莱弗除肃肃先生岂焉是居是居弗形悠悠我情昔在有德罔不遗灵天秩有礼神鉴孔明彷佛风尘用垂颂声  

正考父赞【`王粲`】  

恂恂正父应德孔盛身为国卿族则公姓年在耆耋三叶闻政谁能不怠申兹约敬饘粥予口伛偻受命名书金鼎祚及后圣  

故太常府君画赞【`晋潘岳`】  

堂堂我君鉴象开庆逸德宣猷含真履素味道无闷守终纯固弓舆爰集抚翼清举翰飞公庭龙升天路初长方国流化千里遂管秘籍辨章旧史入登常伯出作卿士外内惟允庶绩咸理中节日新令闻不巳济济儒林翼翼国子  

荣启期赞【`陆云`】  

荣启期者周时人也值衰世之季末当王道頺凌遂隠居穷处遗物求已泝怀玄妙之门求意希微之域天子不得而臣诸侯不得而友行年九十被裘鼔琴而歌孔子过之问曰先生何乐答曰吾乐甚多天生万物惟人为贵吾得为人矣是一乐也以男为贵吾又得为男是二乐也或皆不免于襁褓而吾行年九十是三乐也夫贫者士之常也死固命之终也居常待终当何忧乎孔子聴其音为之三日悲常被裘带索行吟于路曰吾着裘者何求带索者何索遂放志一丘灭景榛薮居真思乐之林利渉忘忧之沼以卒其天年荣华溢世不足以盈其心万物兼陈不足以易其乐絶景云霄之表濯志北溟之津岂非天真至素体正含和者哉友人有图其象者命为之赞其辞曰  

芒芒至道天启德心自昔逸民遁志山林邈矣先生如龙之潜夷明收察灭迹在阴傲世求已遗物自钦景遯琼辉响和絶音恋彼丘园研道之微思乐寒泉薄采春蕤鸣弦清泛抚节高徽有圣戾止永言伤悲天造草昧负道实嘉于铄先生既体斯和熊罴作祥黄髪皤皤耽此三乐遗彼世华翼翼彼路行吟以游的的黻冕陋我轻裘永脱乱世受言一丘媚兹常道聊以忘忧  

孙登赞【`庾阐`】  

灵岩霞蔚石室鳞构青松标空兰泉吐漏茏荟可游芳津可漱玄谷萧寥鸣琴独奏先生体之寂坐幽岸凝水结朴熈阳靡焕潜贞内全飞荣外散凌崖高啸希风朗弹道有冥废运有昏消达隠不岩玄迹不摽或曰先生晦道逍遥嵇子秀逹英风朗烈道儁薫芳鲜不玉折兆动初萌妙览竒絶翘首丘冥仰想玄哲  

闲游赞【`戴逵`】  

昔神人在上辅其天理知溟海之禽不以笼樊服养栎散之质不以斧斤致用故能树之于广漠栖之于江湖载之以大猷覆之以玄风使夫淳朴之心静一之性咸得就山泽乐闲旷自此而箕岭之下始有闲游之人焉降及黄绮逮于台尚莫不有以保其太和肆其天真者也且夫岩岭高则云霞之气鲜林薮深则萧瑟之音清其可以藻玄莹素庇其皓然者舍是焉归故虽援世之彦翼教之杰放舞雩以发咏闻乘桴而懔厉况乎道乘方内体絶风尘理楫长谢歌凤廵逡荡八疵于玄流澄云崖而頥神者哉然如山林之客非徒逃人患避争门谅所以翼顺资和涤除机心容飬淳淑而自适者尔况物莫不以适为得以足为至彼闲游者奚徃而不适奚时而不足故荫映岩流之际偃息琴书之侧寄心松竹取乐鱼鸟淡泊之愿于是毕矣然竒趣难均玄契罕遇终古皆孤栖于一岩独玩于一流茍有情而未忘有感而无对则辍斤寝弦之叹固已幽结于林中骤感于遐心为日久矣我固遂求方外之美略举养和之具为杂赞八首畅其所托始欣闲逰之遐逸终感嘉契之难会以广一徃之咏以抒幽人之心云尔  

茫茫草昧绵邈玄世三极未鼔天人无际万契既判大朴乃翳实有神宰忘怀司契冥外旁通潜感莫滞总顺巢许兼应夷惠缅矣遐心超哉絶歩顾揖百王仰怡泰素矜其天真外其嚣务详观羣品驰人万虑谁能高佚悠然一悟  

三国名臣赞【`袁宏`】  

夫百姓不能自治故立君以治之明君不能独治则为臣以佐之然则三五迭隆歴世承基揖譲之与干戈文徳之与武功莫不宗匠陶钧而羣才缉熈元首经畧而股肱肆力虽遭离不同迹有优劣至于体分冥固道契不坠风美所扇训革千载其揆一也故二八升而唐尧盛伊吕用而汤武寕三贤进而小白兴五臣显而重耳覇中古陵迟斯道替矣居上者不以至公理物为下者必以私路期荣御圆者不以信诚率众执方者必以权谋自显于是君臣离而名教薄世多乱而时不治故蘧宁以之卷舒桞下以之三黜接舆以之行歌鲁连以之赴海衰世之中保持名节君臣相体若合符契则燕昭乐毅古之流也夫未遇伯乐则千载无一骥时值龙颜则当年控三杰汉之得贤于斯为贵高祖虽不以道胜御物羣下得尽其忠萧曹虽不以三代事主百姓不失其业靖乱庇人抑亦其次夫时方颠沛则显不如隠万物思治则黙不如语是以古之君子不患弘道难患遭时难遭时不难遇君难故有道无时孟子所以咨嗟有时无君贾生所以垂泣夫万歳一期有生之通涂千载一遇贤智之嘉会遇之不能无欣丧之何能无慨古人之言信有情哉余以暇日常览国志考其君臣比其行事虽道谢先代亦异世一时也文若懐独见之明而有救世之心论时则民方涂炭计能则莫出魏武故委图覇朝豫议世事举才不以标鉴故人亡而后显筹划不以要功故事至而后定虽亡身明顺识亦高矣董卓之乱神噐迁逼公达慨然志在致命繇斯而谈故以大存名节至如身为汉隶而迹入魏幕源流趣舍其亦文若之谓所以存亡殊致始终不同将以文若既明且哲名教有寄乎夫仁义不可不明则时宗举其致生理不可不全故达识摄其契相与弘道岂不逺哉崔生高朗折而不挠所以荣名魏武执笏覇朝者盖以汉主当阳魏后北面者哉若乃一旦进玺君臣易位则崔生所不与魏武所不容夫江湖所以济舟亦所以覆舟仁义所以全身亦所以亡身然而先贤玉摧于前来哲攘袂于后岂非天怀发中而名教束物者乎孔明盘桓俟时而动遐想管乐逺明风流治国以礼民无怨声刑罚不滥没有余泣虽古之遗爱何以加兹及其临终顾托受遗作相刘后授之无疑心武侯受之无惧色继体纳之无贰情百姓信之无异辞君臣之际良可咏矣公瑾卓尔逸志不羣总角料主则素契于伯符晩节曜竒则参分于赤壁惜其龄促志未可量子布佐策致延誉之美辍哭止哀有翼戴之功神情所渉岂徒謇谔而已哉然杜门不用登坛受讥夫一人之身所照未异而用舍之间俄有不同况沈迹沟壑遇与不遇者乎夫诗颂之作有自来矣或以吟咏情性或以述德显功虽大旨同归所托或乘若夫出处有道名体不滞风轨德音为世作范不可废也故复撰序所怀以为之讃云  

火德既微运纒大过洪飙扇海二溟扬波虬虎虽惊风云未和潜鱼择渊高鸟候柯赫赫三雄并回干轴竞收杞梓争采松竹凤不及栖龙不暇伏谷无幽兰岭无亭菊英英文若灵鉴洞照应变知微探赜赏要日月在舫隠之弥曜文明映心鑚之愈妙沧海横流玉石同碎达人兼善废已存爱谋解时纷功济宇内始救生灵终明风槩公达潜朗思同蓍蔡运用无方动摄羣会爰初发迹遘此颠沛神情玄定处之弥泰愔愔幕裹筭无不经亹亹通韵迹不蹔停虽怀尺璧顾哂连城智能拯物愚足全生郎中温雅噐识纯素贞而不谅通而能固恂恂徳心汪汪轨度志成弱冠道敷岁暮仁者必勇德亦有言虽遇履虎神气恬然行不修饰名节无愆操不激切素风逾鲜邈哉崔生体正心直天骨踈朗墙宇高嶷忠存轨迹义形风色思树芳兰剪除荆棘人恶其上时不容哲琅琅先生雅仗名节虽遇尘雾犹振霜雪运极道消碎此明月景山恢诞韵与道合形噐不存方寸海纳和而不同通而不杂过醉忘辞在醒贻答长文通雅义格终始思戴元首拟伊同耻民未知德惧若在已嘉谋肆庭谠言盈耳玉生虽丽光不踰把徳积虽微道暎天下渊哉泰初宇量高雅噐范自然标凖无假全身由直迹洿必伪处死匪难理存则易万物波荡孰任其絫六合徒广容身靡寄君亲自然匪由名教爱敬既同情理兼到烈烈王生知死不挠求仁不逺期在忠孝玄伯刚简大存名体志在高构増堂及陛端委虎门正言弥启临危致命尽其心礼堂堂武侯基宇宏邈噐同生民独禀先觉标牓风流逺明管乐初九龙盘雅志弥确百六道丧干戈迭用茍非命世孰扫雰雺宗子思寕薄言解控释褐中林鬰为时栋士元弘长雅性内融崇善爱物观始知终丧乱偹矣胜涂未隆先生标之振起清风绸缪哲后无妄惟时夙夜匪懈义在缉熈三略既陈覇业已基公琰植根不忘忠正岂曰模拟实在雅性亦既羁勒负荷时命推贤恭已久而可敬公衡冲逹秉心渊塞媚兹一人临难不惑畴昔不造假翮邻国进能徽音退不失德六合纷纭民心将变鸟择高梧臣须顾眄公瑾英逹朗心独见披草求君定交一面桓桓魏武外托覇迹志掩衡霍恃战忘敌卓卓若人曜竒赤壁三光参分宇宙暂隔子布擅名遭世方扰抚翼桑梓息肩江表王畧威夷吴魏同寳遂赞宏谟匡此覇道桓王之薨大业未纯把臂托孤惟贤与亲辍哭止哀临难忘身成此南面实由老臣才为世出世亦须才得而能任贵在无猜昂昂子敬拔迹草莱荷担吐竒乃构云台子瑜都长体性纯懿諌而不犯正而不毅将命公庭退忘私位岂无鹡鸰固慎名噐伯言謇謇以道佐世出能勤功入能献替谋寕社稷解纷挫锐正以招疑忠而获戾元叹穆逺神和形检如彼白珪质无尘玷立行以恒匡主以渐清不増洁浊不加染仲翔贞亮性不和物好是不羣折而不屈屡摧逆鳞直道受黜叹过孙阳放同贾屈诜诜众贤千载一遇整辔髙衢骧首天路仰挹玄流俯弘时务名节殊途雅志同趣日月丽天瞻之不坠仁义在躬用之不匮尚想遐风载挹载味后生击节懦夫増气  

髙士赞九首【`陶濳`】  

夷齐  

二子譲国相将海隅天人革命絶景穷居采薇高歌慨想黄虞贞风凌俗爰感懦夫  

箕子  

去乡之感犹有迟迟矧伊代谢触物皆非哀哀箕子云胡能夷狡童之歌凄矣其悲  

管鲍  

知人未易相知实难淡美初交利乖岁寒管生称心鲍叔必安竒情双亮令名俱完  

程杵  

遗生良难士为知已望义如归允伊二子程生挥剑惧兹余耻令德永闻百代见纪  

七十二弟子  

恂恂舞雩莫曰匪贤俱映日月共飡至言恸由才难感为情牵回也早夭赐独长年  

屈贾  

进德修业将以及时如彼稷契孰不愿之嗟乎二贤逢世多疑候詹冩志感鵩献辞  

韩非  

丰孤隠亢以文自残君子失时白首抱关巧行居灾忮辩召患哀矣韩生竟死说难  

鲁二儒  

易代随时迷变则愚介介若人特为贞夫德不百年污我诗书逝然不顾被褐幽居  

张长公  

逺哉长公萧然何事世路多端皆为我异敛辔朅来独飬其志寝迹穷年谁知斯意  

扇上画赞【`陶濳`】  

荷莜丈人　长沮桀溺　于陵仲子　张良公　丙曼容　郑次都　薛孟尝　周阳珪  

三五道邈淳风日尽九流参差互相推陨形逐物迁心无常凖是以逹人有时而隠四体不勤五榖不分超超丈人日夕在耘辽辽沮溺耦耕自喜入鸟不骇杂兽斯羣至矣于陵飬气浩然蔑彼结驷甘此灌园张生一仕曽以事还顾我不能高谢人间岧岧丙公望崖輙归匪骄匪吝前路威夷郑曼不合垂钓川湄交酌林下清言究微孟尝游学天网时踈眷言哲友振褐偕徂美哉周子称疾闲居寄心清尚悠然自娱翳翳衡门洋洋泌流曰琴曰书顾盻有俦饮河既足自外皆休缅怀千载托契孤游  

古贤图赞【`北魏常景`】  

周雅云谓天盖高不敢不局谓地葢厚不敢不蹐有朝隠大夫监戒斯文乃惕焉而惧曰夫道丧则世倾利重则身轻是故乗和体逊式铭方册防微慎独载象丹青信哉辞人之赋文晦而理明仰瞻高天聴卑视谛俯测厚地岳峻川停谁其戴之不私不畏谁其践之不陷不坠故善恶是征物罔同异论元匪久人咸敬忌嗟乎惟地厚矣尚亦兢兢浩浩名位孰识其亲搏之弗得聆之无闻故有戒于显而急乎微好爵是冐声奢是基身陷于禄利言溺于是非或求欲而未厌或知足而不辞是故位高而势愈廹正立而邪愈欺安有位极而危不萃邪荣而正不凋故悔多于地厚祸甚于天高夫悔未结谁肯曲躬夫祸未知谁肯累足固机发而后思图车覆而后改躅改之无及故狡兎失穴思之在后故逆鳞易触君子则不然体舒则怀卷视溺则思济原夫人之度邈于无阶之天势位之危深于不测之地饵厚而躬不竞爵隆而心不系守善于已成惧愆于未败虽盈而戒冲通而虑滞以知命为遐龄以乐天为大恵以戢智而从时以怀愚而游世曲躬焉累足焉茍行之昼已决矣犹夜则思其计诵之口亦明矣故心必赏其契故能不同不謟而弭谤于羣小无毁无誉而贻信于上帝托身与金石俱坚立名与天壌相敝嚣竞无侵优逰独逝夫如是故绮阁金门可安其宅锦衣玉食可頥其形桞下三黜不愠其色子文三陟不喜其情而惑者见居高可以持势欲乘高以据荣见直道可以修已欲专道以邀声夫去声然后声可立岂矜道之所宣虑危然后安可固岂假道之所全是以君子鉴恃道不可以流声故去声而怀道鉴专道不可以守势故去势以崇道何者履道虽高不得无亢求声虽道不得无悔然则声奢繁则实俭凋功业进则身迹退如此则精灵遂越骄侈自亲情与道絶事与势邻方欲役思以恃势乘势以求津故利欲诱其情祸难婴其身利欲交则幽明以之变祸难构则智术无所陈若然者虽縻爵帝扄焉得而寕之虽结佩皇庭焉得而荣之故身道未究而崇邪之径已形成功未立而修正之术已生福禄交蹇于人事屯难顿萃于时情忠介剖心于白日耿节沉骨于幽灵因斯愚智之所机倚伏之所系全亡之所依其在逊顺而已哉呜呼鉴之呜呼鉴之  

高士赞【`梁沈约`】  

今之所谓高士者悠悠皆是请试言之圣人莅天下则贤人赞务卨益皋陶是也自中智以下莫有不学以从政佐国安民者也易曰圣人之大寳曰位非学则不得也学所以行其志孝弟慈仁信义是也虽诵先王之典谟而不行其志圣人之大寳亦不可得也要须学行兼全然后取之悠悠之徒莫不攘袂而议进取怒目而争权利恱愚謟闇茍得忘亷若斯人者岂入国士之涂动衣冠之眄籍此而登高位未或有也赞曰亦有哲人独执高志避世避言不友不事耻从污禄靡惑芳饵心安藜藿口絶炮胾取足落毛寜怀组织如金在沙显然自异犹玉在泥湼而不缁身标逺迹名重前记有美高尚处之若无劣哉羣品事静心驱茍能立志争此匹夫进忘陨获退守恬愉曰仁与义其径不迂为之则至非物所拘宦成名立陟彼高衢  

云山赞【`江淹`】  

壁上有杂画皆作山水好势仙者五六云气生焉怅然会意题为小赞云  

王太子【`江淹`】  

子乔好轻举不待炼银丹控鹤去窈窕学凤对■〈山赞〉岏山无一春草谷有千年兰云衣不踯躅龙驾何时还  

阴长生【`江淹`】  

阴君惜灵骨珪璧讵为寳日夜名山侧果得金丹道忧伤永不至光颜如碧草若度西海时致意三青乌  

自赞【`刘炫`】  

通人司马相如扬子云马季长郑康成等皆自叙风徽传芳来叶余岂敢仰均先逹贻笑后昆徒以日廹桑榆大命将近故友飘零门徒雨散溘死朝露埋魂朔野亲故莫照其心后人不见其迹殆及余喘薄言胸臆贻及行迈传示州里使夫后来俊哲知余鄙志耳余从结髪以来迄于白首婴孩为慈亲所恕棰楚未尝加从学为明师所矜夏楚弗之及暨乎敦叙邦族交结等夷重物轻身先人后已昔在幼弱乐叅长者爰及耆艾数接后生学则服而不厌诲则劳而不倦幽情寡适心事方违内省生平顾循终始其大幸有四其深恨有一性本愚蔽家业贫窭为父兄所挠厕缙绅之末遂得愽览典诰窥渉今古小善着于丘园虚名闻于邦国其幸一也隠显人间沈浮世俗数忝徒劳之职久执城旦之书名不挂于白简事不染于丹笔立身立行惭恧实多启手启足庶几可免其幸二也以此庸虚屡动神脊以此卑贱毎升天府齐镳骥騄比翼鹓鸿整缃素于凤池记言动于麟阁参谒宰辅造请羣公厚礼殊恩増荣改价其幸三也昼漏方尽大耋已嗟退反初服归骸故里翫文史以怡神阅鱼鸟以散虑观省野物登临园沼缓歩代车无罪为贵其幸四也仰休明之盛世慨道教之陵迟蹈先儒之逸轨伤羣言之芜秽驰骛坟典厘改僻谬修撰始毕厥事适成天违人愿途不我与世路未夷学校尽废道不偹于当时业不传于身后衔恨泉壌实在兹乎其深恨一也  

## 文章辨体彚选卷四百六十四

（明）贺复征 编  

○赞二  

凌烟阁勲臣赞二十二首【`唐吕温`】  

我二后受成命抚兴运斡坤轴撼干枢鼓元气而雷域中腾百川而雨天下雷收雨霁如再开辟荡焉与太极同功贞观十七年太宗以功成治定秉为而不有之道譲德于祖考推劳于羣臣念匡济于艰难感风云于畴昔思所以摅之无穷乃诏有司拟其形容图画于凌烟阁者二十有四人葢象乎二十四气之佐天昭勲德也昔者舜以五臣致理周以十乱反正高祖以三杰作汉光武以二十八将中兴若夫错综勲贤牢笼今古雄四代而高视者其惟圣唐乎至若唐莒公刘渝公之伦探元符建帝图首戴神尧举晋阳而活天下此则大禹之拯溺也魏郑公以致君为已任諌若不及謇謇左右秉心宣猷此则咎繇之扬言也虞永兴糺合羣儒旁求百代明偹王礼克谐帝乐使我大国焕乎其有文章此则夷夔之制作也长孙赵公举大义除大凶安宗庙定社稷以振我丕赫无疆之休此则周公之匡救也英卫受天勇智雄武佐圣鼓行海内麾定四方此则太公之鹰扬也房杜玄机朗识并运帷幄神发响效谟成大功此则萧何之指纵也子房之决胜也尉迟秦程刚毅木讷气镇三军力崩大敌匹马孤剑为王前驱此则呉汉之朴忠贾复之雄勇也其余皆榱栋殊材黼黻异制俦诸古烈罔有惭德皇王之际于斯为盛其始也文为经武为纬智斯作忠斯述其末也大不偪小不遏退者全来者达控而纵之使自用之推而引之使自尽之不设笼槛以观辽廓之致不顿缰鎻以极权竒之变执一德而众力展悬大信而羣情竭高祖聚之以义太宗用之以道高宗终之以仁传圣万代享其功利此非盛欤昔陆机袁宏为晋人而歌功于汉魏作者犹或称之况乎逰圣代观国光目睨凌烟而颂声不作某不揣贱劣有斐然之志輙尽所蓄各为赞一章上以见王业之艰难中以明圣贤之相须次以朗前哲之元韵末以耸后人之诚节侯君集张亮负勲跋扈自陷大逆敢没其名用彰天刑使伐劳怀贰者惧春秋之义异姓为后故以河间元王为赞首云  

河间元王孝恭  

太极构天本由一气大人创业资我族类堂堂河间仁勇是经适骏有声为唐宗英暴隋天亡羣盗猖狂我伐用张时为哲王武有烈光为爪翼肺肠经纶八方自南徂东晏海澄江使父兄帝天下化家为邦用竭尔力宠臻其极言不伐色不德以逊以黙柔嘉惟则佐高祖建大勋如周旦奭与太宗守大成如汉间平宜君宜王盘石无疆  

房梁公玄龄  

梁公先觉龙卧待君长彗流光扫天布新义师雷兴公跃其鳞杖策千里来谒帝阍婉婉梁公实懿实聪实光实融羽义翼忠若鸾若鸿大风动地儒服从容静运胸中弛张折冲左右太宗夷屯廓蒙定高祖功功告武成翊开太平我虽忘劳时靡有争网罗遗贤推毂羣英玉不韬辉兰无沈馨飞鸿出冥振鹭在庭济济多士太宗以寜公无事矣阙衮有补惟仲山甫经营四方方叔召虎大邦钧轴至则委汝闲居台辅撝黙自处亦莫敢余侮高朗令终呜呼梁公  

杜叶公如晦  

穆穆叶公竒姿粹灵藴和元气为大国桢乘时恢能唐室大开故人相携直上泰阶更为阴阳迭作日月佐明四海赞育万物王度是钦如玉如金德音愔愔万有千古永称房杜如周申甫  

魏郑公征  

堂堂魏公崇节大志乔干直耸摩天自致遭风云时得覇王噐一言委质有死无二抚我则后各尽其志沈浮变通龙战既息皇建其极俾补衮职其绳则直谔谔嶷嶷危言正色保太宗徳弼违替否日月不蚀黜汉覇杂行周王道人或有言秉德不挠礼兴乐崇德合道丰保合太和昭明有融起四年中复三代风言出化成神哉厥功尹躬佐商有耻于汤公以其志匡饰圣唐为唐宗臣致唐无疆永式万邦  

长孙赵公无忌  

赵国之先发祥朔土乃祖乃父受天之祜为天下母有子而贤为唐宣辅圣贤同气千载一覩丕显赵公允文允武克忠克仁实有大勲高祖受命太宗归尊翼翼干干恪居于藩羣孽乱嗣争窥神噐鸿业将坠公掲大义一匡天地人到于今家受其赐帝将传圣爰有顾命汝忠汝诚莫与汝京与我圣子守唐太平公相高宗有太宗遗风刑措财丰八荒来同和气大融妖星袭月祸起中宫公将正之以王帝躬力屈羣邪诚阻天聪黜非无尤令问无穷  

唐莒公俭  

岁寒阴凝冰雪皑皑有鸟择木先阳春来谁与莒公王佐之才间运未开登潜龙台代万姓请命与天为媒扶龙而兴振起云雷权舆帝图经始唐基始覆一篑勃焉巍巍易失者时难知惟几知几其神莒公元勲  

刘渝公政会  

河出昆崘来润中夏连山合沓横拥其泒巨灵勃然手擘太华决流东注功并造化粤我圣唐将举晋阳帝命是将徃拯溺于四方亦既载斾亦既秉钺强凶当路拒不得发渝公慷慨感义激节用竒制变大事立决雷奋霆越天衢八达则莫我敢遏如巨灵破山河势始豁赫矣渝公与神齐烈迹如仙掌炯炯不灭  

李卫公靖  

有隋之末羣盗炽爇帝怒震发五星从太白焕照参野将有圣人兵定天下金精下射猛毅感激李公矫矫从此奋迹跃于中原王者则获壮士不死唐威载赫帝曰汝杰致天之罚手付金钺俾徃式遏不庭则杀如颷发发如火烈烈摧枯烁雪应鼓如截逺若荆巫险若江湖强若匈奴莫不率从莫不震恭车书混同氛祲荡空卫侯之功功则维何威明惠和策勇驾智长驱仁义仁义旷荡帝王之将万古曷瞻鐡山巉巉  

李英公绩  

横流莫极大乱无象英公杰出应运为将与楚楚覇与汉汉王天时人事随我所向长蛇纵蠚东据河洛婪婪封豕来济同恶号吼连声如雷如霆万里震惊时维英公谅我太宗斩豕以钺取蛇于穴羣秽殄灭乃定九鼎乃开明堂奄有大邦金甲同光告成于王皇业用昌帝命英公北伐玁狁雷鼔殷殷旄头几殒扫云黒山布唐阳春五原草緑不见南牧岛夷未庭天子亲征其锋维英莫扼莫亢是震是荡破东海浪天下既和解鞍投戈衮服委佗华髪皤皤终始三朝无玷可磨  

刘夔公弘基  

夔公峥嵘金虎之精应时而生与运俱行总帝元戎震唐天声瞋目张胆前无金城别建龙节中分虎旅启行万里乗气一鼔剑挥雷霆斾卷风雨先驰咸阳镇定天府天府既定唐集大命入扬王庭出权兵柄薄伐猃狁朔风不竞徂征岛夷东海如镜义始忠卒元勲之盛  

长孙邳公顺德  

泰山未明雷鬰幽崖日观赫开舒为丹霞昔我太宗贤杰潜屯帝出于震烂其盈门邳公炳焉实耀其间功参造物谋恊先天执殳前驱捧毂南辕以劳以旧佐命之元  

虞永兴公世南  

英英永兴华徳素行以文富国以道佐命天下既定为唐儒宗东观石渠始生古风乗精绎思假道书圃驱驰百代出入三古问羲黄心聴尧舜语归来帝侧献可替否帝告永兴与鸿硕之伦阐六籍三坟建乐章礼文先师是宗于廓辟雍辟雍沉沉天子所临或弦或歌讲古述今其从八干缨弁森森獩貊羌髳或咏德音羽林孤儿亦垂青襟洋洋声教无逺不洎日月所照皆成文字鬰开古始扫荡浇李实我羣儒成太宗之志英英永兴宜曰文懿  

尉迟鄂公敬德  

侁侁鄂公百錬龙泉沈翳未宣气冲斗间佩非其人跃入大川神武获焉提之上天天地之内指麾无前熊威虎力隠若敌国刚毅木讷安刘必勃武德之世手拔祸根扫除氛昏捧出日月耀于天门功成名遂高谢戎事烈烈猛志化为和气深地高堂頥性保命屑琼饮露静奏清商商为臣励事君鄂公之志之仁  

萧宋公瑀  

隋氏不君忠贤莫用桐生朝阳有集惟凤舍彼頺厦鬰为新栋路车玄衮开国有宋武德之暮羣孽内蠧巍巍宋公耸节高步不吐不茹不来不去屹屹中立为天一柱从容而言社稷遂安持诚秉忠光辅二君激浊扬清欲人如身道至广莫我敢羣境至大不容纎尘雪山依空冰壑照人耿介絶伦为唐贞臣  

张郯公公谨  

有倬郯公仡仡而贞侁侁而仁实太宗信臣有宗守藩内难未夷图之则安舍之则危帝临安危机以惧以疑以蓍为先知是筮是咨郯公嶷然排闼折蓍抗愤正词用人事定天意身为元龟不知不识顺义之则以定社稷郯公之力公之云亡帝念其勤若痛在身天怀发中哭不避辰君臣之间夐古未闻  

屈突蒋公通  

五运相推土火革期隋化为唐忠臣不知犹驱义徒奋拒王师指心誓天摩颈待时人归有德四海皆叛春日满川流氷未泮亡家狥国方寸不乱力屈势穷排空落翰东南恸哭声尽魂断仗忠就禽万国瞻汉帝曰迩通古之烈士孝于其亲谁不欲子俾侯于蒋授以师纪感恩不死宣力如彼佐唐扶隋名教之美  

高申公士亷  

维岳降神佐唐生申忠贞自天孝友如春德为邦基仁厚人伦肃肃雍雍真王者臣庆因归妹光延天配婚媾之中云龙潜会建公南海廓我无外谅我拨乱弼文开泰遏彼庸蜀荐锺浇季文翁之化若扫于地申公攸徂有教无类父子兄弟望风相媿勃兴儒雅大复礼义西南颂声到今不坠名登元勲理冠羣吏全材大噐于铄厥懿  

殷郧公开山  

温温殷公初若懦夫铜印试吏襃衣为儒大以驱云忽与之俱遭逢真宰参造化谟天地既辟厥功有赫从王龚行佐帝光宅逺展骥足高挥凤翮以永终誉垂于竹  

帛秦胡公叔寳  

洛汭之役龙战未决秦公应变临阵电拔锐气尽来我盈彼竭成败反掌存亡奄忽虎来风壮鳌转山没遂作心膂爰从讨伐崩围陷阵火迸冰裂翕如鹗声纵若鲸突功成国定万古壮骨  

程卢公知节  

卢公倬然动轶几先转祸为福攀龙上天缤翻鹏翼积风乃耸桓桓将军大敌则勇雷崩山谷貔虎顿伏颷倒溟波鲸鲵蹉跎见危而进当死不譲干城三朝身老气壮  

段褒公志玄  

褒公虎臣先运而臻谒帝太原许唐与身拥剑驾气腾风跃云积忠累仁光有厥勲建旄死伐细桞宵屯风谧霜凝严扃逹晨天子之使驻车军门安众秉威此真将军侁侁桓桓克壮有闻  

许谯公绍  

羣动相食血流中原谯公夷陵豺虎为邻列境连城火炎烟昏皎其一邦如玉不焚三光忽开万象皆新谁有天下平生故人引忠归诚豹变蠖伸金石之契移为君臣奕奕煌煌为龙为光元戎启行大斾央央式遏大江奄征南方恩斯勤斯两不可忘  

裴右丞冩真赞【`王维`】  

澹尔清德居然素风气和容众心浄如空智以穷理才包至公大盗振骇羣臣困蒙忘身狗节歴险能通仁者之勇义无失忠凝情取象惟雅则同粉绘不及清明在躬麟阁之上其谁比崇  

宣城呉录事画赞【`李白`】  

大名之家昭彰日月生此髦士风霜秀骨图真像赞传容写髪束带玉立如朝天阙岩岩兮谓四方之削成澹澹兮曰五湖之澄明武库肃穆乱峰峥嵘大辩若讷太音希声黙然不语终为国桢  

徐公写真图赞【`独孤及`】  

侍御史韩公至清以学艺书画之美闻于天下辛丑岁三月以王事靡盬馆于豫章与前尚书右丞徐公同舍于恵明寺之浄室尝以暇日裂素洒翰画徐公之貌陈于公之座隅而美目方口和气秀骨毫厘无差若分形于镜入自外者或欲擎跽揖譲俯偻拜谒不知其画也众君子嗟叹之不足则言以讃其美某亦继唱于后  

哲匠运思天姿是具假之笔精实以神遇居然成像豁若披雾瞻仰神锋如窥武库婉婉高识昂昂独歩絶顶孤松空波白鹭不犯之色匪躬之故孰知造化亦在毫素  

二孝赞【`李华`】  

灵武二孝曰侯知道程俱罗目不覩朝廷之容耳不闻韶夏之声足不登齐鲁之境所见戎马■〈施，冉代也〉裘参于夷狄而能生养以孝殁奉以哀穿圹起坟出于身力乡人助之者哭而反之庐于塜次号泣无节侯氏七年矣程氏三年矣根于天性陶我孝理其至乎哉埃垢积首草生髪间每大漠晨空连山夜寂人烟四絶虎豹与邻拥坟椎膺声气咽塞下入九泉上彻九天背烂心朽皮枯节挛草木先秋而凋落景气不时而凝烟殊鸟异兽助之悲号万物有极此哀无穷大哉二子能以孝终始乎语曰孝如曽参不忍离于亲生不忍离殁忍离之哉二子之孝过于曽氏矣昔吴起忍与母盟陈汤忍匿父丧起谋复楚覇而戮死汤功释汉耻而囚废神道昭昭若何无报九州岛之众谁非人子践霜露者闻风永怀士有感一诺一顾犹或与之死生嘉一草一木犹或为之歌咏而况百行之宗终天之戚乎华奉使朔陲欲亲徃吊焉属河凌絶渡愿言不果凭轼隔川寄声二孝因为赞一章敢旌善人以附惇史赞曰  

厥初生人有君有亲孝于亲者为子忠于君者为臣兆自天命降及人伦背死不义忘生不仁愚及智就为之礼文礼文不能节其哀繄道德之元纯至哉侯氏创巨病殷手足胼胝成此高坟蔬菓为奠茅蒲为茵其奉也敬其生也贫大漠黄沙空山白云柏庭既夕松路未晨冦戎接境豺虎成羣夜黒颷动如临鬼神哭无常声逈彻苍旻风雨漂揺支体鳞皱色惨莪蒿声酸棘薪苴斩三年尔独终身邑子程生其哀也均顾后絶配曕前无邻冬十一月浮水塞津吾将唁之其路无因寄诚斯文挥涕河濵  

四皓赞【`李华`】  

时浊世危贤人去之商洛深山鸾凤潜飞汉以覇兴皇玉道衰玉帛虽至先生不归吾非固然可动而起龎眉皓髪来护太子至尊动容夺嫡心已四贤暂屈天下定矣返驾南山白云千里  

伊尹五就桀赞【`栁宗元`】  

伊尹五就桀或疑曰汤之仁闻且见矣桀之不仁闻且见矣夫胡去就之亟也桞子曰恶是吾所以见伊尹之大者也彼伊尹圣人也圣人出于天下不夏商其心心乎生民而已曰执能由吾言由吾言者为尧舜而吾生人尧舜人矣退而思曰汤诚仁其功迟桀诚不仁朝吾从而暮及于天下可也于是就桀桀果不可得反而从汤既而又思曰尚可十一乎使斯人早被其泽也又徃就桀桀不可而又从汤以至于百一千一万一卒不可乃相汤伐桀俾汤为尧舜而人为尧舜之人是吾所以见伊尹之大者也仁至于汤矣四去之不仁至于桀矣五就之大人之欲速其功如此不然汤桀之辨一恒人尽之矣乂奚以憧憧圣人之足观乎吾观圣人之急生人莫若伊尹伊尹之大莫若于五就桀作伊尹五就桀赞  

圣有伊尹思德于民徃归汤之仁曰仁则仁矣非久不亲退思其速之道宜夏是因就焉不可复反亳殷犹不忍其迟亟徃以观庶狂作圣一日胜残至千万冀一卒无其端五徃不疲其心乃安遂升自陑【`音而`】黜桀尊汤遗民以完大人无形与道为偶道之为大为人父母大矣伊尹惟圣之首既得其仁犹病其久恒人所疑我之所大呜呼逺哉志以为诲  

梁丘据赞【`柳宗元`】  

齐景有嬖曰梁丘子同君不争古号媚士君悲亦悲君喜亦喜曷贤不赞卒赞于此媚余所仇激赞有以梁丘之媚顺心狎耳终不挠厥政不嫉反已晏子躬相梁丘不毁恣其为政政实允理时睹晏子食寡肉缺味爱其不饱告君使赐中心乐焉国用不坠后之嬖君罕或师是导君以谀闻正则忌谗贤协恶民蠧国圯呜呼岂惟贤不逮古嬖亦莫类梁丘可思又况晏氏激赞梁丘心焉孔瘁  

四公子赞【`潘存实`】  

四君当齐楚赵魏之盛门客三千人闻者孰不慕之有未逹则孰不曰一朝富且贵必然呜呼自四君殁千载之间岂无贵于四君者岂无富于四君者而然者其谁既富贵则曰彼四子徒沽名尔三千之人何为哉悲夫人之贵也为身四君之贵也为人富贵皆知可及也而富贵之心与贫贱之心不相负者愚则未见其及也  

四人为身万二千人为耳目四人为梁万二千人为榱桷有危可平有死可生岂彼威凭实惟义争嗟乎人之家或财不自与心不自是妻不睦夫父不慈子而况乎万二千士懿哉恨目不覩此  

淮南节度使灞陵公杜佑写真赞【`苻载`】  

丞相灞陵公以虎符龙节清镇淮海凡十五年矣有盛德美化加于民可以刻金石以图其形遂于龙兴佛庙大修绘事自相国洎监军使樊常侍宾僚将校罗乎素壁森然也有部从事殿中侍御史穆赏作灞陵志太常寺奉礼郎苻载作写其赞以颂之夫藴二仪统万类役百灵者莫善于人故得全气者为至圣尧舜周孔是矣得间气者为大贤夔龙伊尹是矣自夐古达于兹日一时之理百化之损益未尝不由是矣然则造时者必系乎君而辅时者必系乎臣也至于藴咎夔之业得辅弼之道者其夔陵公之谓乎公参三才之粹气包五行之灵用以大和为正性以至仁为厚德以神明为视聴以礼乐为支体涯岸宏大才智杰出注百川而溟海不动临万象而玄机独运修眉广颡睟容玉色如祥鸾彩凤徘徊瑞气得不谓人伦之上才与公之为政也根抵于诚信柯干于刑赏枝叶于禁忌逹时之通变识人之好恶聴览而不察寛裕而有制故蒙泽者如膏雨畏刑者如秋霜万情浩扰悬我条贯生生之分各得其性得不谓民之父母与公之为学也冠冕六籍衣裳羣史履屦百氏毎读书取其实而不取其华深研著述号为通典大抵自开辟旁行至乎歴代有兵食财赋职官礼乐交闗于当世者莫不擿拾其英华渗漉其膏泽截烦以趣约裁踈以就宻其有览之者如热得泽如饥得食五车万卷尽为冗废得不谓立言垂范与守藩岁久哀乞朝觐上赐优诏聴答悃欵伏见车骑晔晔星驰阙下明天子辟阊阖负黼扆延国老于云台之下铺陈皇王之道德发明古今之教义上以扬君后之鸿化下以言理国之大要是知经天地戡祸乱敦五教端百揆大君以此柄授公知公不得而譲也夫汉之麒麟唐之凌烟爱其德即图其人覩其人则景行其事复铭景锺树甘棠此皆以遗芳余烈浃于人骨髄者也异日广陵之民怀公之惠爱嗅公之馨香企公之轨躅帷袂接武沉吟兹地严目而视捧手而指必知夫咨嗟慨咏之声发于肺肝矣载山林野贱之士猥辱眄睐尘厕下界恭覩盛德敢无词乎不书爵氏灞陵公之尊也赞曰  

硕德昂昂智圆德方武库矛戟礼容珪璋神气端凝风仪高张晴天鹤立秋水龙骧拓旄淮南俗阜民康休声四塞入觐天王天王虚怀待公庙堂始终进退赫然有光后人来斯环遶长廊以此浄域便为甘棠  

三贤赞【`司空图`】  

隋大业间房公李公魏公同师文中子尝谓其徒曰玄龄也志而宻靖也果而断征也直而遂俾其遭时致力必济谟庸厥后果然宜有赞激云  

三贤志同夙尚儒风以植公忠出遇太宗讽议从容谋厥羣雄君劳臣惕荒夷阻辟百千年社稷  

吴道子画五星赞【`宋苏洵`】  

世称善画曹兴张繇墙破纸烂兵火所烧至于有唐道子姓吴独称一时蔑张与曹歴岁数百其有几何或镵于碑以获不磨吾世贫窭非有富豪堂堂五行道子所摹岁星居前不武不挑求之古人其有帝尧盛服佩剑其容昭昭荧惑惟南左弓右刀赫烈奋怒木石焚焦震恒下土莫敢有骄崔崔土星瘦而长腰四方逺逰去如飞颷倐忽万里逺不可招太白惟将宜其壮夫今惟妇人长裙飘飘抱抚四弦如声嘈嘈辰星北方不丽不妖执笔与纸凝然不嚣妆非今人唇傅黒膏惟是五星笔势莫高昔始得之烂其生绡及今百年黒昏而消愈后愈逺知其若何吾茍不言是亦不遭  

顾恺之画王初平牧羊图赞【`苏轼`】  

先生养生如牧羊放之无何有之乡止者自止行者行先生超然坐其旁挟策读书牛不七化而为石起复僵流涎磨牙笑虎狼先生指呼羊服箱号称雨工行四方莫随上林芒屩郎齅门舐地专盐汤  

孔北海赞【`苏轼`】  

文举以英伟冠世之资师表海内意所予夺天下从之此人中龙也而曹操阴贼险狠特鬼蜮之雄者耳其势决不两立非公诛操则操害公此理之常而前史乃谓公负其高气志在靖难而才疎意广讫无成功此葢当时奴婢小人论公之语公之无成天也使天未欲亡汉公诛操如杀狐兎何足道哉世之称人豪者才气各有高卑然皆以临难不惧谈笑就死为雄操以病亡子孙满前而咿嘤泣涕留连妾妇分香卖履区处衣物平生奸伪死见其性以成败论人物故操得在英雄之列而公见谓才踈意广岂不悲哉操平生畏昭烈而昭烈以公知天下有已为喜天若祚汉公使昭烈诛操无难也予观公所作杨四公赞叹曰方操害公复有鲁国一男子慨然争之公庶几不死乃作孔北海赞曰  

晋有石羯盗贼之靡欺孤如操又羯所耻我书春秋与齐豹齿文举在天虽亡不死我宗若人尚友干祀视公如龙视操如鬼  

李西平画赞【`苏轼`】  

以吾观西平王提孤军自北方赴行在走怀光斩朱泚如反掌及其后帅凤翔与陇右瞰河湟兵益振谋既臧终不能取寻常堕贼计困平凉卒罢兵仆三将谁之咎在庙堂斩马剑诛延赏为葅醢不足偿览遗像涕泗滂  

郭忠恕画赞【`苏轼`】  

右张梦得所藏郭忠恕画山水屋木一幅忠恕字恕先以字行洛阳人少善属文及史书小学通九经七岁举童子汉湘阴公辟从事与记室董裔争事谢去周祖召为周易愽士国初与监察御史符昭文争忿朝堂贬干州司户秩满遂不仕放旷岐雍陜洛间逢人无贵贱口称猫遇佳山水辄留旬日或絶粒不食盛夏暴日中无汗大寒凿冰而浴尤善画妙于山水屋木有求者必怒而去意欲尽即自为之郭从义镇岐下延止山亭设绢素粉墨于坐经数月忽乘醉就图之一角作逺山数峯而已郭氏亦寳之岐有富人子喜画日给醇酒待之甚厚久乃以情言且致匹素恕先为画小童持线车放风鸢引线数丈满之富家子大怒遂絶时与役夫小民入市肆饮食曰吾所与逰皆子类也太宗闻其名召赴阙馆于内侍省押班窦神兴舍恕先长髯而羙忽尽去之神兴惊问其故曰聊以效颦神兴大怒除国子监主簿出馆于太学益纵酒肆言时政颇有谤讟语闻决杖配流登州至齐州临清谓部送吏曰我逝矣因掊地为穴度可容面俯窥焉而卒藁葬道左后数月故人欲改葬但衣衾存焉盖尸解也赞曰  

长松搀天苍壁挿水凭栏飞观缥缈谁子空蒙寂歴烟雨灭没恕先在焉呼之或出  

王元之画像赞【`苏轼`】  

传曰不有君子其能国乎予尝三复斯言未尝不流涕太息也如汉汲黯萧望之李固呉张昭唐魏郑公狄仁杰皆以身狥义招之不来麾之不去正色而立于朝则豺狼狐狸自相吞噬故能消祸于未形救危于将亡使昏如公孙丞相张禹吴广虽累千百缓急岂可望哉故翰林王公元之以雄文直道独立当世足以追配此六君子者方是时朝廷清明无大奸慝然公犹不容于中耿然如秋霜夏日不可狎玩至于三黜以死有如不幸而处于众邪之间安危之际则公之所为必将惊世絶俗使斗筲穿窬之流心破胆裂岂特如此而已乎始予过苏州虎丘寺见公之画像想其遗风余烈愿为执鞭而不可得其后为徐州而公之曽孙汾为兖州以公墓碑示余乃追为之赞以附其家传云  

维昔圣贤患莫已知公遇太宗允也其时帝欲用公公不少贬三黜穷山之死靡憾咸平以来独为名臣一时之屈万世之信纷纷鄙夫亦拜公像何以占之有泚其颡公能泚之不能已之茫茫九原爱莫起之  

文与可飞白赞【`苏轼`】  

呜呼哀哉与可岂其多好好竒也欤抑其不试故艺也始予见其诗与文又得见其行草篆隶也以为止此矣既没一年而复见其飞白美哉多乎其尽万物之态也霏霏乎其若轻云之蔽月飜飜乎其若长风之卷斾也猗猗乎其若逰丝之萦桞絮褭褭乎其若流水之舞荇带也离离乎其逺而相属缩缩乎其近而不隘也其工至于如此而余乃今知之则余之知与可者固无几而其所不知者盖不可胜计也呜呼哀哉  

文与可画墨竹屏风赞【`苏轼`】  

与可之文其德之糟粕与可之诗其文之毫末诗不能尽溢而为书变而为画皆诗之余其诗与文好者益寡有好其德如好其画者乎悲夫  

石室先生画竹赞【`苏轼`】  

与可文翁之后也蜀人犹以石室名其家而与可自谓笑笑先生葢可谓与道皆逝不滞于物者也顾尝好画竹客有赞之者曰  

先生闲居独笑不已问安所笑笑我非尔物之相物我尔一也先生又笑笑所笑者笑笑之余以竹发妙竹亦得风天然而笑  

王定国真赞【`蘓轼`】  

温然而泽者道人之腴也凛然而清者诗人之癯也雍容委蛇者贵介之公子而短小精悍者游侠之徒也人何足以知之此皆其肤也若人者泰不骄困不挠而老不枯也  

秦少游真赞【`苏轼`】  

以君为将仕也其服野其行方以君为将隠也其言文其神昌置而不求君不即即而求之君不藏以为将仕将隠者皆不知君者也葢将挈所有而乘所遇以游于世而卒反于其乡者乎  

西汉三名儒赞【`刘敞`】  

余读西汉爱董仲舒刘向扬雄之为人慕之然仲舒好言灾异几陷大刑向铸伪黄金亦减死论雄仕王莽作剧秦美新复投阁求死皆背于圣人之道惑于性命之理者也以彼三子犹未能尽善才难不其然与然其善可师其过可警也为三赞以自览焉  

仲舒先觉承秦絶学进退规矩金玉其璞发明春秋大义以修旁及五经博哉优优世莫能庸黜相诸侯仁义所渐易刚以柔茫茫大道在昔圣考葢有不闻奚究奚讨主父犄之歩舒诡之嗟若先生有以启之惩违告休不预世忧著作孔多后世是遒嗟尔君子克遵厥猷  

子政翼翼简易正直愽览百家以克其德黄金之伪智由信惑臲卼邪世身居困阨不为俗儒茍取拘拘畧其威仪忠质之符疾邪救危着论上书同姓之仁贤哉已夫虽不三事其文实章以迄于今日月之光嗟我后人庶几不忘  

子云清虚自有大度非圣不观耻为章句拟仿六经其文孔明隠隠谹谹实为雷霆世三不迁知命理神胡为投阁剧秦美新君子之缺众儒有言葢天絶之亦何必然末世之人以道邀利或狥耳目得之弗愧嗟尔君子能勿此畏  

管幼安画赞【`苏辙`】  

余自龙川以归居颍已十有三年杜门幽居无以自适稍稍取旧书阅之将求古人而与之友葢于三国得一焉曰管幼安葢幼安少而遭乱渡海居辽东三十七年而归归于田庐不应朝命年八十有四而没功业不加于人而余独何取焉取其明于知时而审于处已云尔葢东汉之衰士大夫以风节相尚其立志行义贤于西汉然时方大乱其出而应世鲜有能自全者颍川笋文若以智策辅曹公方其擒吕布毙袁绍皆谈笑而办其才与张子房比然至九锡之议卒不能免其身彭城张子布忠亮刚简事孙氏兄弟成江东之业然终以直不见容力争公孙渊事君臣之义几絶平原华子鱼以德量重于曹氏父子致位三公然曹公之杀伏后子鱼将命至破壁出后而害之汝南许文休以人物臧否闻于世晩入蜀依刘璋先主将克成都文休逾城出降虽卒以为司徒而蜀人鄙之此四人者皆一时贤人也然直已者终害其身而枉已者终丧其德处乱而能全非幼安而谁与哉旧史言幼安虽老不病着白帽衣襦袴布裙宅后数十步有流水夏暑能策杖临水盥手足行园囿岁时祀其先人絮帽布单衣荐馈跪拜成礼余欲使画工以意髣髴画之昔李公麟喜画有顾陆遗思今公麟死久矣恨莫能成吾意者姑为之赞曰  

幼安之贤无以过人余独何以谓贤贤其明于知时审于处已以能自全幼安之老归自海东一畆之宫闭不求通白帽布裙舞雩而风四时烝尝馈奠必躬八十有四蝉蜕而终少非汉人老非魏人何以命之天之逸民  

王元之真赞【`黄庭坚`】  

天锡王公佐我太宗学问文章致于匪躬四方来庭上稍宴衎公含瓦石责君尧舜采芝商洛以切直去惟是文章诗以独步白髪还朝泣思轩辕鸡犬舐鼎羣飞上天真宗好文且大用公太阿出匣公挺其锋龙怒鳞逆在廷岌岌万物并流砥柱中立古之遗直叔向以之呜呼王公其尚似之  

宋乔年真赞【`黄庭坚`】  

士之坎壈以其智多因坎壈以为师用其多以见已相遭于功名之会图像麒麟独行于寂寞之濵照影溪壑大者四时尔小者风云尔岂真我哉  

题东坡像赞【`黄庭坚`】  

元佑之初吾见东坡于银台之东其貌不尔绍圣之元吾见东坡于彭蠡之上其貌不尔绍圣之末有僧法舟见东坡于恵州之市其貌不尔而彭山石瑜作东坡之像焉廖宜叙东坡年家子也而谓之然余安敢独谓之不然  

南华真人画赞【`晁补之`】  

干观坤頥口海鼻岳其朕日月大空之灼其词风雷万有之作鱼乎周乎不在濠上周乎蝶乎何有梦想惟周能虫惟虫能天匪我则云然周则云然谓之圣人者非也  

东坡先生真赞【`晁补之`】  

非儒非仙非世出世间不可以纶缴亦不乘风云而上天何居乎犹心醉经目营海既逍遥乎涛瀬忽焉横枝按膝而舒啸鸾凤之音犹隠耳而人固已反乎无在也  

孔北海赞【`陈师道`】  

世以曹操为英雄虽孙仲谋甘出其下而文举以犬豕视之岂知不免而遂不屈盖其高明下视之耳方操微时幸许邵之目以为重匈奴使来自谓不称而代捉刀其自取如此至其自比刘先主谓袁绍不足数特居势使然耳先主之死谓孔明曰如嗣子不肖君自取之其勤劳一世葢不为汉计岂为子孙计哉操非其比也操恶祢衡而畏杀士之名故以衡予刘表不以文举与人卒自杀之其不畏之亦至矣刘毅家徒四壁一掷百万世亦以为英雄小遇鹅炙丐乞如奴婢孰谓英雄而以一脔动其心哉此其操之类乎子曰枨也欲焉得刚刚者所以制公非胜人也是故自用之谓英自胜之谓强  

蔺相如赞【`李廌`】  

战国之所谓君臣何足道哉交际不以道以势进退不以义以利聚而为上下散而为我尔顷刻间尔朝为上卿暮为逐客刑于此相于彼恬以为常吁可哀哉于是时始终一节忠贯金石有若大夫者不其伟与天下倾府库捐重寳献土地质子女以饵秦秦贪嗜无厌奴隶列国唯唯奉承甘为臣妾赵之于秦仅比支郡宜其吞声饮愤以媚西秦聊缓诛咎国有君子义不自衰以小抗大以弱拒强终为敌邻呜呼当太平盛治之世六合为家大夫之迹不可效也以大夫之心推以事君可师哉过渑池之旧墟想当年之高会虽非长卿之才亦有平生之慕因作赞曰  

鐡可折白可湼大夫之节刚且洁玉可攻金可镕大夫之忠直而恭秦方虎赵方鼠秦方斧赵方爼愎而恐狠而陈威葢岐雍大夫之勇懦以刚变祸以福转功踰百战大夫之辨曹沫刼盟计穷妄出侵疆虽复齐伸鲁诎荆卿复雠嗟哉鄙夫昔耻未刷燕巳为墟斩优偹武夹谷相盟大夫慕此有兹令名舞阳横盾毛生奉盘聊効万一犹有可观窃食太仓孰非事君迩来寥寥独无斯人嗟余之生在千岁后虽慕景行有志未就行迈靡靡轫车渑池大夫闵余有以相之  

放翁自赞【`陆游`】  

遗物以贵吾身弃智以全吾真剑外江南飘然幅巾野鹤驾九天之风涧松傲万木之春或以为跌宕湖海之士或以为枯槁陇畆之民二之论虽不同而不我知则均也  

濓溪先生赞【`朱熹`】  

道丧干载圣逺言堙不有先觉孰开我人书不尽言图不尽意风月无邉庭草交翠  

明道先生赞【`朱熹`】  

扬休山立玉色金声元气之会浑然天成瑞日祥云和风甘雨龙德正中厥施斯普  

伊川先生赞【`朱熹`】  

规员矩方绳直凖平允矣君子展也大成布帛之文菽粟之味知德者希孰识其贵  

康节先生赞【`朱熹`】  

天挺人豪英迈葢世驾风鞭霆歴览无际手探月窟足蹑天根闲中古今醉里乾坤  

横渠先生赞【`朱熹`】  

早恱孙呉晩逃佛老勇撤皋比一变至道精思力践妙契疾书订顽之训示我广居  

洓水先生赞【`朱熹`】  

笃学力行清修苦节有德有言有功有烈深衣大带张拱徐趋遗像凛然可肃薄夫  

画像自警【`朱熹`】  

从容乎礼法之场沈潜乎仁义之府是予葢将有意焉而力莫能与也佩先师之格言奉前烈之余矩惟闇然而日修或庶几乎斯语  

辛稼轩画像赞【`陈亮`】  

眼光有棱足以照映一世之豪背脾有负足以荷载四国之重出其豪末翻然震动不知须鬓之既斑庶几胆力之无恐呼而来麾而去无所逃天地之间淆弗浊澄弗清岂自为将相之种故曰真鼠枉用真虎可以不用而用也者所以为天宠也  

朱晦庵画像赞【`陈亮`】  

体偹阳刚之纯气含喜怒之正睟面盎背吾不知其何乐端居深念吾不知其何病置之钓台擦不住写之云台捉不定天下之生久矣以聴上帝之命  

罗浮二贤赞【`唐寅`】  

葛稚川化去三十余年单道开始来罗浮今山中人知有稚川而不知有道开盖稚川既为邓岳所留居山烧炼著书者数年丹灶具存而道开平日惟食细石数百澹无所为以故后世莫得考陈郡袁宏虽作道开赞然宏尝为桓温作九锡文矣此手岂宜复弄世外事而赞文亦复不见于世遂作二赞书之山谷而不显其处以贻后代之好竒者云  

赞稚川【`唐寅`】  

江左日陋无复德辉翔而不集翩然南飞邓岳细儿处仲余党岂有识知亦复瞻仰吾缘外丹遂居罗浮岂以岳故而议去留所就者大寜恤其小吾与岳游如狎鸥鸟  

赞道开【`唐寅`】  

世人茹柔刚则吐之匙抄烂饭口如牛呞至人忘物刚柔一致其视食石如饀饼饵北平饮羽出于无心食石之理于此可寻我虽不能而识其理庻几嗽之以厉其齿  

陈希夷先生画像赞【`元虞集`】  

集尝奉诏祠华阴入云台观进至张超谷拜先生遗像高逺渊冲之风变化流通之妙犹可想见其仿佛也昔邵氏先天之学上遡其源实自先生出天作斯文焉可诬也而世人以神仙求之殆因其所见而然欤钱塘隠者薛无尘得先生画像草衣蓬跣盖其终隠而无复当世之意者令集作赞集何足以知先生哉姑以所闻其粗者而言之其辞曰  

风霆流形宇宙在手隠显尽神而巳弗有匠有代斵乃反无为图书之传百世之师  

自赞【`虞集`】  

邈乎千载之下而谓古今一时也眇乎五尺之躯而谓天地一体也廓乎不自知其所知也欿乎未能至其所至也俛乎若忧非有伤乎其内也泊乎若休无所待乎其外也服今人之服食今人之食同乎今之人聊以顺吾际也读古人之书诵古人之诗思夫古之人不知老之至也  

鲁斋先生画像赞【`王盘`】  

气和而志刚外圜而内方随时屈伸与道翱翔或躬耕太行之麓或判事中书之堂布褐蓬茅不为荒凉珪组轩冕不为辉光虚舟江湖晴云卷舒上友千古谁与为徒管幼安王彦方元鲁山阳道州盖异世而同符者也  

黙庵先生画像赞【`欧阳玄`】  

寤寐乎明善诚身之书步趋乎格物致知之学关西三鳣未必荣于教授之四世荀陵八龙奚以过于伯仲之一壑岂非白茅重而忠信着玄酒醇而嗜欲薄者乎锺期伯牙有同世而不相遇者吾故于黙庵之神交而益以重容城之先觉也  

画像自警【`刘因`】  

所以承先世之统者如是其孤所以当众人之望者如是其虚呜呼危乎不有以持之其何以居  

## 文章辨体彚选卷四百六十五

（明）贺复征 编  

○赞三  

溟幸生赞【`明宋濓`】  

溟涬生者盱江瘳应淮也幼负竒气年三十游杭上疏言丁大全误国状大全怒中以法配汉阳军抵汉江遇蜀道士杜可大揖曰子非廖应淮耶生愕然曰道士何自知之可大曰宇宙太虚一尘尔人生其间为尘几何是茫茫者尚了然心目间矧吾子耶然自邵尧夫以先天学授王豫天恱天恱死无所授同塟玉枕中未百年而吴■〈日义〉盗叛发其冡得皇极经世体要一篇内外观象数十篇余贿盗得之今余五十年数当授子矣乃言于上官脱其籍尽教以冢中书学既成去隠宣歙间复去之杭客贺外史家昼市大衍数夜沽酒痛饮不醉弗休醉中尝大呌曰天非宋天地非宋地奈何奈何语闻贾似道遣客叩之生曰浙水西地髪白时是其祥也似道未解复召至屏人与语生曰明公宜自爱不久宋鼎移矣似道恶其言掩耳走生亦径出过曽渊子家索酒共饮酒酣作婴児啼曰大厦将焚燕呢喃未巳耶都人士闻之竞指以为怪独太学生熊希圣时造其庐生私执熊手谓曰吾端居层楼闻空中戎马百万来人作鬼哭泣声壬申襄樊陷甲戌宫车宴驾乙亥长江飞渡似道亦殛死临漳丙子三宫播迁诸王大臣皆南北乱走嘘吸事耳子不去何为亡何宋事日非沿江州郡望风奔溃生大恸曰杀气又入闽广中吾不知死所矣遂遁去后四年病死处州学中年五十二无子惟一义女从之生宗尧夫先天之学颇自谓知易及论后天则尊羲画为经彖爻系辞为传黜文言彖象二传为九师之言且谓说卦非圣笔不能作上下系乃门人所述序卦直汉儒记尔葢生聪明絶人未闻道而骤语数故其论经多失中然性使酒难近又好讦人阴私人面颈发赤不顾罕有从其学者惟国子簿吴浚进士彭复乐师之浚不卒业复屡受唾斥不怨生将遁时召复至口发例手布筹虽平昔所靳若终身不示人者一举授复复后又授鄱阳傅立云或曰生濒死语女曰吾死后一月中朝命山姓鸟名使者来征吾及傅立立当过余门汝可出藏书示之立当以此致大官后皆如其言所谓山姓乌名崔鹏飞也生所著书有玄玄集歴髓星野指南象喻统会声谱画前妙用数十万言今犹间传于世赞曰  

龙图成章有文从衡以浚以明以泄其藏以奠乎玄黄昔我素王韦编三絶坠绪微茫谁其我缀我叅我腴九师襄之我苞我晶百氏攘之如河之浑如曀而昏如治丝以棼天未降割一髪攸存维洛有士居于百原超神冲漠凝于画先数徃知来小大斯甄莫峻匪厓我陟其颠莫深匪渊我瀹其泉简材以畀非隠弗传有冥者冢卒昭以宣或得其觕载神子言炎炎宋箓惟其讫矣长星蚀桞色之变矣眚祥见征士髪白矣明昏以世莫之戚矣鱼在在鬵尚其息矣维生之知中如沸羮彼惽弗知覆谓我狂我狂如何我忧孔多我山我河我用弗磨俾沦胥以讹我酒既嘉我瑟又和我寕不啸歌北风其凉旗旐央央戎车龎龎荡荡江流抗之如陆有腥其秽流血沃沃海氛方殷其何能目人有恒言风雨漂揺夏宇障之渉于大川烝徒楫之楫折宇挠孑孑焉依国武斯队不知攸戒日陨弗升虽昼作夜鹗舞于林鬼瞰于舍孰投是艰曽莫之艾乃惄乃惊乃瞻乃行乃遯死于冥睠生之为胡乃神以着征之古圣匪程伊度何以言之卒沦于数一曲之淹不通其故易道既泯数亦不类激赞于生发我长喟月出皎兮在天之心在天之心何古何今  

宋景濓像赞【`王祎`】  

外和而神融内充而面晬衣冠虽晋人之风气象实宋儒之懿夫其知言以穷天下之理飬气以任天下之事隠则如虎豹之在山出则类凤麟之瑞世后乎干载而有存立乎两间而无媿此葢古君子之所难然吾谓斯人之必至  

宗忠简公画像赞【`苏伯衡`】  

公之力足以旋干而转坤公之功足以攘夷而安夏始以一言能返北斾而南还后以二十四疏不能回南辕而北驾且留钥之任方切而巧言遽入于帝聪渡河之志未酬而大星已殒于中夜何人之于公则知媢嫉而天之于公则不知假借此有志之士百世之下所以想英风而激昂拜遗像而悲咤也  

御史陈君仲述像赞【`觧缙`】  

闽人郑昭甫名画有节操尝有驸马都尉偕郡马王恭逼致图其像投笔径去因大哭二公无如之何其为人如此余友陈君仲述为御史行部至闽昭甫为作桞溪独啸图如此桞溪陈君所家也在泰和县西昭甫为人尚如彼陈君可知矣余既铭其墓复为赞云  

此簮缨数百年之良也此天下名进士也此天朝名御史也此懿文太子至称之曰陈古文也天下之言也不待余言也而余史官也不得不言也  

徐士谦赞【`解缙`】  

此濓溪书院旧学生也英年气岸春晓云明晩节坚贞冰厓雪清惟贤智之称许非庸俗能轻重余交最久不能甄收然余有千载之名亦庻几东坡之巢元修也  

春秋诸君子赞【`方孝孺`】  

余取友于当世而未得则于古人乎求之读春秋左氏传得数十人心慕焉圣贤所称较著者不敢论少戾乎圣贤之道者不敢取自石碏以下十有五人取其事赞其美以为法云  

石蜡  

国之所恃在老成人以国为家不私其亲知以发谋勇以戡乱雍容谈笑坐拯世难侃侃石子卫之父师先事而谏征若蓍龟始不吾从弑逆果作徐发一言元凶就缚春秋所书簒弑孔多谁能讨贼不烦干戈雄才劲节英识大噐仇牧晏婴视之有愧世恱茍难灭亲是称临危善断卓乎谁能嗟卫之微臣有石子呜呼九州岛敢谓无士  

季梁  

贤知所居国小犹强文谟武猷屹如金汤荆楚之随可坐而取久而不亡以有君子其在朝廷敌国震惊有旅若林莫之与京及乎弃贤奸雄相贺世无人望虽强易破长孺在汉子仪在唐叱咤指麾威行万方彼冥弗思忽不知贵我怀生民今也谁恃  

臧僖伯  

戡祸弭乱世贵乎兵兵之既加治其既形心术之微祸乱所自孰能治之谏臣之事在昔鲁隠矢鱼于棠其事虽微其志巳荒有臣僖伯忧其渐懈昌言正色以训以戒天稔其祸闻善不为锺巫之难实兆于斯圣之求諌匪曰观美羣情既宣万事毕理自以为智厌弃人言簒弑将行至死不闻諌之不用鲜不亡国我思若人中古遗直  

公子友  

鲁有季子社稷大臣处人所难不失其仁荘僖之间兄弟多故叔牙庆父交紊王度亲为骨肉义存君臣纵则废法断伤乎恩酌事之中酬酢万变龙骧虎跱蛇豕屏窜才优于为济以无私春秋嘉之志其来归周公东征克对文武烈烈季子不忝皇祖后世之士量小才轻大故临前惊怖失声圣贤至公狥道忘已后国先家季子所耻  

叔肹  

士处衰世若行泥涂孰能超然不受其污叔肹之贤高洁葢世非义之禄笑而不视兄也有国匪君斯君独深耻之安乎贱贫我捆我履可以衣食我身虽劳吾义已得彼为富贵千乘万锺其外虽导【`疑作通`】其心则穷人之所趋不我能止我之所志不以易彼卑卑小夫利达是图朝雠夕臣犬豕不如伯夷之清子臧之节周公之孙鲁邦之杰  

刘康公  

道在天下莫不与闻能知其真干载一人春秋之间何国无士名言至论卓卓可纪有伟刘子独得其宗矢辞岂少妙合大中孰养其原以定厥命必有事焉勤礼至敬后乎洙泗先乎唐虞圣贤有传不谋而符生民梦梦饮食作息道之不明谁达其极三代君相治之师之逮德下衰以法縻之上旷其职下悖其纪孰非天民呜呼刘子  

范文子  

霸国之士尚利与功纳君于邪不思其忠孰若夫子识微虑逺以胜为惧勇于从善鄢陵之战楚师大崩矢中其王蛮方沸腾众夸威强独有忧色外患尽寜非计之得彼昏不戒以幸为常上肆下陵祸兴萧墙先事有言众谓迂怪深谋弗从卒履其败六国灭秦晋乱平吴全盛之邦多忽永图烈烈夫子非霸者佐以道事君大臣之亚  

子臧  

恒人于利锱铢必竞亦独何心力譲千乘仁义可乐名节可尊肯取瓦砾弃遗玙璠簒弑纷纷孰非臣子先生丑之恐其污已高不忘世洁不乱伦大镇社稷为曹宗臣秦楚有王雄覇中国战不足称千载污辱去彼取此畴能与偕以利易生果何人哉  

臧文仲  

众人之生莫不有死死而可传举世无几有美大夫国之典刑仁义之言焕如日星其身有终其名不殁后人宗之指为口实晋楚之盛岂乏世卿贵富一时事无余名大夫立言后世是式念哉勿忘尚懋厥德  

祁奚  

贤才之生国用所资观其进退治乱从之一人在朝善类兴起欲知其心尚视所举彼也吾戚此也吾朋人以为比吾举其能孰为隙雠孰所怨恶吾取其才余不暇顾心无党死为国得人茍利于国遑恤我身古之君子自信不茍不以毁誉輙变所守嗟世之人匪矫则偏或逺之用或亲之捐有狥大公举雠与子取谤速咎终莫能以道不胜伪治功日污岂特夫子当世所无  

魏绛  

晋有跛夫好兵而愎以一笑故几亡人国天鉴凶德卒倾厥宗三郄受诛假手厉公允文魏子以兵为戒辑和戎夏晋以昌大悼公之世屡合诸侯缵业文襄政教具修意之所向靡有不服羣贤在位魏子之力士不知道以战为嬉孰能无为坐制四夷  

孟献子  

世无材智不过于削非有仁人何以为国鲁号多士粲乎有文穆穆献子其德可尊用侈国贫言利愈宻宣成之间苛政横出夫子是悼势莫止之昌言在人后世纪之乘马之肥鸡豚不畜富尽天下恒患不足古称盗臣或以为才我怀夫子莫知我哀  

季札  

士之制行不必于同取舍进退惟义之从茍同其迹不度乎义尚类古人非德之至嗟嗟季子贤且有文博达通微世鲜其伦使之有位变夷以夏桓文之绩不足与伍天将丧吴嚚童僣攘晦德洁身效节子臧道之废兴葢曰有命行非子光止岂子病众人何知为誉为尤孰明子心其惟春秋世教日衰战争求位季子有知当为流涕  

子皮  

大人无私物我同视善出于人与已无异人之胜已善者已能翼而扶之与之俱升授之国柄躬率以聴赏罚弛张必从其令此谓盛徳自古难之懿哉子皮为公卿师侨实国桢社稷是赖振经立则国势几大非子知人羣枉孰容郑之有政夫子之功纷纷鄙夫识闇量浅已则无能恶人为善世之不治岂曰无贤孰起子皮吾为执鞭  

子家羁  

鲁有盗臣擅国自恣昭公寡谋躁以失位逊齐居晋淹恤八年惟子家子奉以周旋自有可为谋猷甚逺拒而不从卒以丧返使用其言动合事机岂其终身弃国不归久而弥恭困而无怨义不近名忠不避难考德千载难乎其全夫子之节允也可传晋文五臣世嘉其绩彼也以才夫子以德  

蜀守赞【`方孝孺`】  

文公翁  

汉治之初犹有秦风刀笔程才贱德右功矫矫先生知政之首闵俗之龎化民以道肇建学宫爼豆诗书英俊如云从于后车蜀人聚观争服章甫儒教显行齐于邹鲁两汉之间号蜀多才孰启其端先生所培惜其不遇恵止一州使秉国钧四海蒙休俗吏卑卑仅图旦夕孰能起之俾辅邦国  

张公咏  

为政匪难患才之卑才优于事乃克有为惟忠定公万夫之杰屡剖郡符有声烈烈威惠所被梁益其尤坐镇西南分天子忧时其寛严阳舒阴惨谈笑指麾奸强破胆岂惟善政可配古人卓行危言为世名臣将相无功名随身逝谁能使民庙祀百世乘风骑气公神在天嗟彼憸邪敢执公鞭  

三贤赞【`方孝孺`】  

圣贤之道以养气为本今之人不如古者气不充也气不充则言不章言不章则道不明余窃有意于道而患委靡不振思起古豪杰而与之游求于徃昔得三人焉曰司马子长曰韩退之曰欧阳永叔三人皆气豪辞雄有振衰立懦之功因各为赞辞时观之以自励将由此进于圣人之道非敢以是为足也作三贤赞  

司马子长  

三代之隆斯文赫然惟太史公震荡奋骞江河之深泰华之高大包宇宙小析丝毫唐虞盛德汤武峻功春秋之辞楚汉之雄韦编竹书金匮石室千载遗亡公手纪述扫刮晦蒙掲兹日月上翼典谟下昭大法彼败降者名将之孙公白其辜覆谓多言凡人受辱孰不就死所不死者建大名尔名立不磨赫赫峩峩比绩丘明功孰少多卓哉英贤允矣良史何人无知巷伯是儗公去千年斯文湮没纷纷鄙夫敢继公笔  

韩退之  

汉后七代道丧言棼不有先生孰兴斯文先生之生志豪气雄手抉百川注之使东刮垢去腐焕其一新诋排佛老扶起孟荀谁舆朽骨天子是迎请投水火以灭祸萌喁喁鳄鱼为潮之毒帝念南氓俾徃殱戮大海茫洋五岭苍苍发为文章震荡激昂山不足高海不足深斯文在兹无古无今惟邹孟子仁义干戈先生在唐与之为徒吁此何时愈下弥衰先生不生孰扶孰持是气长有磅礴上下有继徽猷不在来者  

欧阳永叔  

宋至仁宗文治告成实生伟人以鸣太平伟人为谁曰欧阳公宗孟继韩蔚为文宗五季之末支离■〈黑乚〉昩公曰嘻哉非予畴继删烦铲华去其艰深大濩咸池厥音沉沉如玉之温如波之澄不挠不惊既畅且明伊周以来以文致穷千载惟公跻身显融既掌帝制亦预国政正色危言以犯以诤惟蜀有苏出公门下谓公斯文可比韩愈公之谓苏托以斯文后世诵公哲于知人何哉巨儒以多为贵人也可欺天也可畏  

尚友五赞【`方孝孺`】  

有忧世之志而无经世之才有经世之才而无成物之徳欲以有为于天下皆古昔之所难也圣贤之迹不见于世也久矣慕事功者多蔽于卑近务高逺者多病于难行吾求士于二千载之间功业赫然可称而秉心操行不倍于圣贤之道者得五人焉皆天下之才士今世之所未闻而余之所愿学者也故赞其盛以识余之私因是五君子以望乎圣人之大全此余之志也以五君子为足法而不以大者自望非余之志亦非五君子之志也  

诸葛武侯  

汉治任法难乎大臣惟忠武公千载一人综核万变以义而动虎跃龙骧天下震恐极其智能乱不足平天实厄之大勲无成成败纷然处之甚暇论其所存伊吕流亚古学不传士气益卑公心不亡百世之师  

陆宣公  

士不知义以国为外媚恱取容自为身计嗟吾先生慨然哀之君非尧舜愧见色辞諌书如云指讦遗阙忠邪义利不少挠折事虽多违言则长存用诸天下可安黎元岂若俗儒以文嬉戏先生见之当为流涕  

范文正公  

古之至人忘已狥民一夫颠连如疾在身此义不明贵我贱物以民自奉恬不加恤孰若先生惟民之忧饮食梦寐四海九州岛先事而言庸狡所忌就其所成允足经世世之通患溺于故常圣法皇猷訾以为狂谁能致逺而舍车马敢谓先生不在天下  

韩忠献公  

生民难谌天下大噐必能容之而后可治大人之量乔岳巨川未尝有为万物资焉岂若浅夫露其才智初如可喜卒败大事堂堂魏公宋之宗臣元气流行为初为春欲名其功公本无作视其用舍为民忧乐世弥逺矣孰尚嗣之我观九州岛悠悠我怀  

司马文正公  

儒者之泽大行于民伊周以来惟公一人始未可为万锺不受逢时多艰为世父母凡民之心惟久乃安欲其即从圣人犹难亦独何修政化甚速诚于为善四海恱服用术相欺惟恐不深公神在天汝果何心  

云敞赞【`方孝孺`】  

捐其躯有益于天下君子之所乐为也而况身不至于死而有益于世教者乎宜乎趋义者之众也然而人寜舍其生以狥利而不肯勉其身以为义死于利者首交于世而为义死者歴数百年无一人岂其所重在彼而所轻在此哉知利之可以养生而不知其可以伤生知义之或至于杀身而不知杀身之可以不朽也古之仁人义士视刀锯如饮食恬然就之而不辞者其好恶寜独异于人哉见义明而虑道逺如是而死则安如是而生则辱如是而富贵则足耻如是而贫贱则可乐故其取舍之际断乎其不茍也师弟子之义与君臣父子等古人葢甚重之汉之时犹未变夏侯胜为孝昭皇后授经胜卒后素服五日以报师傅之恩夫以帝后而为师傅服羣臣不以为过则当时之俗犹可见也风化成于上虽以强臣乱贼之威指叱鼎镬以待天下之士而士生乎其时犹有赴难蹈义正色疾趋而不顾者此汉所以为盛也与王莽之杀吴章欲禁锢其子弟门人多更名他师而平陵云敞幼时为大司徒掾独自劾吴章弟子收抱章尸归棺敛之当时以是高之比为栾布而敞竟以是名后世敞学术不可考后尝仕莽为鲁郡大尹其行已未能无可议者然其事师不以死生变节诚志义之士也哉章弟子千余人贤于敞者必众矣畏祸惜位竟泯灭无闻而敞之名与朱云相上下慕义之士其可不勉乎夫不以贵贱生死为厚薄者非知道君子不能斯心也任社稷托幼孤将无所不可非若浅夫小人之不足仗也余是以赞之以为弟子事师遭变故者之法赞曰  

人之趋势皆若可托观于生死乃见厚薄朝以为师暮则背之人实易诳心其可欺呜呼云生志刚气烈曷以知之伟然大节妻子在后鈇锧在前所见者义吾何恤焉吾身可恤师其可负视更名者犬鼠之伍道丧名散俗益坏偷面恭背违犬鼠所羞不趋其难矧殉其死我独何人呜呼云子  

杨乔赞【`方孝孺`】  

富贵不可轻也然人不能轻富贵则不能处富贵捕虎者未尝畏其为虎故帖耳妥尾而惟吾之擒知其为虎而畏之则必为所噬矣人惟内有所重故视外物也轻天下之物举不足动其心然后可以用天下之物一为物所动将为物役之不暇而何暇用物哉东汉固多节士及其衰也贪懦者处大位而君子皆困于下故小人得志以至于亡不然当时之士皆王佐才也得一人且可鞭笞海内之盗贼况若是其众乎杨乔不在郭林宗徐孺子之列然吾观其人不出孺子下葢其志可尚也人有慕富人之财而挑其女以逃者为利所役视富人若王侯将相视其家若钧天帝宫而不知其为可耻也由君子观之茍不以义则崇台邃寝犹蚁穴然珪组之贵与苴蒯无以异志何足愿乎万乘之主天下之至贵也妻帝之女人臣之至荣也乔惟恐为所污饿死而不辞此其心岂可以势利夺哉使乔不死命为大臣属以天下汉犹可兴也桓帝不为天下虑而为一女计可谓不知人矣乔之贤岂可以女子诱哉然桓帝虽不知乔而知爱其才则后世之不如桓帝者多矣独乔难遇耶吾常喜孺子为人饥不可得而食寒不可得而衣以为孺子与林宗犹夷与惠虽不可以优劣而孺子尤可慕葢汉季一人而巳及观乔事壮其志喟然叹曰孺子不孤矣吾求友于古人舍孺子与乔而谁取耶世皆知重孺子而不知乔可恨也作杨乔赞使人知重乔者自余始赞曰  

人之噐量有小有大或盗一钱或譲天下天下虽大一钱之积观其用心大者可识吾谓杨乔可为三公屈以非义万锺不从曷由知之有大人节帝女不娶利岂能夺其中所重在义与道视卓操辈穿窬之盗伊谁可方孺子之伦永言尚友卓哉二人  

田畴赞【`方孝孺`】  

智勇人之所有也善用之为难忠义人之所慕也审处之为难天下非无豪杰之士而功不见着于世何耶岂其智勇之不及忠义之沮丧与用之失其时处之违其机者众也荀彧不用于曹操则可以比子房董卓吕布不为逆乱则可追韩彭亷丹王寻为汉而死则可以与周苛等而皆不免于君子之诛其迹同而其所为异也汉末之乱酷矣余求竒士于其时得一人焉曰田畴忠不避难勇不畏死奋然感刘虞之遇而思为之报雠公孙瓒既亡谓可以尽力者汉室而已故应曹操之辟既而知操非忠汉者也故辞封侯之爵介不同俗清不悖伦忠在树功义不茍合其才良其行果葢豪杰之士非当时奸雄所及也论者眩于成败使操以成功见取而畴之志义不大彰明于后世岂不谬哉孟子曰人有不为也而后可以有为若畴者庸非其人耶其不成功者命也豪杰之士制于命而不获施者众矣善观人者观其志不观其事观其噐不观其位由是而言士之不幸者独畴乎哉吾是以悲而赞之其词曰  

古之观人不于用舍考其所存以第高下譬诸龙驹垂首冀车岂以其贱斥之为驽齐侯干驷如南面王仲尼之叹夷齐有光汉季分争得国者操吾独何为田畴是悼操虽据国犬鼠之雄杀后无君天下不容奚若田畴忠义葢世委质刘虞身死靡二使受之命为汉大臣杀操复汉必不顾身呜呼鄙夫惟利是就谁能为畴我与为友  

孔璋赞【`方孝孺`】  

所贵乎天下者非谓兵甲之多玉帛之富擅海内之地拥百万之师无术以守之而至于败亡者众矣天下安恃乎此葢人之羣居必有其望百人聚兵斗之不止一人叱之即愧怍谢罪而引退者此必人之所望也欲服天下之心者必先求天下之望而尊之所慕爱敬属欲俎豆之而不可得者立于朝廷则民焉有不归者乎故周之兴也以伯夷高光之兴也以得张子房卓茂而宾师之武帝有汲黯诸侯惴畏而不敢叛代宗相杨绾唐几中兴斯数君子者其容貌非动人才力非能与搴旗斩将者角然而闻其风烈奔走顺从惟恐不得覩其辉光者德弘于中声名着于当世有非才艺之士所及也故一才一艺治功可称者可以有可以无而名徳为四海望者国家兴替之所系也唐天寳之乱世皆咎其不用张九龄信矣然吾观是时有名之士如李邕泰和亦一世望也而玄宗不能容之所信任者皆小人之尤闻之可为凛凛而玄宗不悟是岂特足以失国而已哉殃不逮其身则幸也当泰和之被系张说軰皆挤构之欲致之死而布衣孔璋独上书请以身代璋信竒士乎而唐之君臣为可愧矣国不惜才而使布衣惜之斯世果何如也吾感璋之义读其疏而为之泣下曰玄宗之治不足观矣頼有孔璋耳作孔璋赞其词曰  

世有英贾森民之望国能尊之天下可王如海如河鱼龙所依既据其依孰不毕来唐李泰和亦天下士胡不存之欲置之死天将亡唐欲禠其魄人望既陨唐几不国我谓玄宗不若孔璋义声洸洸暴于四方布衣爱士而国恶之我思孔璋孰知我悲  

袁安卧雪图赞【`方孝孺`】  

士民有守乃果于为茍贱卑污大节巳隳烈烈司徒处困不折志行皎然与雪俱洁登庸三朝作社稷臣万乘安危寄公一身羣窦朋奸海内震恐正色扬言惴不敢动孰能使然惟气直刚养诸衡门施于庙廊卧雪有图千载作则贪夫视之尚丧其魄  

朱方中像赞【`方孝孺`】  

吾乡士君子尚礼义而重名节凡仕于天下者虽学术有浅深才噐有巨细政术有踈宻至其所守未尝不有以过乎人葢习俗然也开封朱通判方中士之亷慎敦厚者也居官且二年独携一子与居敝庐萧然壁无完土而牖无完纸厨廐薪蒭既不属处之裕如不以动其心而惟以奉法守官为先务夜四鼓輙呼童奴起盥栉坐厅事或至晚始得一食不知饥渴之及也余过大梁见而嘉重其所守因书赞以识其行事以示闾里云  

行本于儒不骄不污人或以为迂言本乎书不謟不诬人或以为愚政事舒徐规矩靡踰人或以为踈夫孰知其外如不足而内实有余不适于时而与古为徒嗟乎使斯人而为世之所喜吾必谓风俗已复乎古初  

文昌帝君像赞【`刘定之`】  

有以孝陵御容传写为文昌帝君像者臣定之稽首赞曰  

日行于天光寓万形全得为月分得为星云得为霞雨得为虹影得水底火得镜中圆明晶彩晶彩日同于皇开天自天陟降其寓于兹文昌帝像主世之文纬地经天有赫厥用无私其权冲天乌纱朶云龙袍就之日近望之天高臣拜稽首古亦有是宋仁宗像即真武帝  

司马温公赞【`钱福`】  

连茹拔茅维公在朝青苗保马维公在野公之再入旋乾转坤重覩庆厯公之云亡阴凝氷坚驯致靖康呜呼悲哉诚竭于已命属于天天若祚宋曷为其然  

诚意伯画像赞【`刘仲璟`】  

虬髯电目探天根兮斡地轴扶龙兴云四方以肃以生民休戚为忧喜以大道晦明为荣辱武功既成而文治未尽其用者葢天也耶抑人也耶  

子家子赞【`陆粲`】  

子家子鲁公族之贤者也仕于昭公昭公庸愚无足与有为者而子家子从之何久也巳为同姓之臣君且亲之义不忍决去也故寜周旋焉迨君死而已矣始昭公与羣小谋季氏子家子諌之不聴及意如被攻屡请而欲以五乘亡也岂其诚心怒私党而骄君志缓公徒之攻以待变耳子家子知之故劝君许之许之则季氏之谋益懈意如虽不成亡而昭公亦可以无出一与之盟而国定矣此子家子之心也比其从亡在外谋事发言度理处义无一不中节呜呼贤哉公薨丧至自干侯从公者皆自坏隤出奔畏季氏雠已也若子家子则意如知其贤且许以从政矣乃不受而逃之从君七年卒而不以利疚其志可不谓仁乎卫献公失国十有二年而复子鲜子展二臣者有力焉然孙寗之得民未若季氏之专且寗喜有志于逆君矣又当时齐晋尚强国有贤者可动以义不如范鞅梁丘据之贪以无君也而二子乘之易矣不然以子家子之贤得中主辅之虽以强覇可也而复国于何有夫其力不能康君身而又不足以诛权臣故亦洁其去就尔矣孔子称志士仁人者于斯人见之然吾惜其终不着于传岂自坏隤之后遂长徃山林以没身耶又怪太史迁书所谓贤卿大夫列传甚众顾独遗子家子曽不得与曹沫专诸者比何哉故重论其事为之赞赞曰  

鲁多君子抑有世臣谁欤遗之自其先君周公伯禽尊贤亲亲蔼蔼子家既忠且仁君亡我从君没我遯明王不兴孰反我雠我志弗遂而终无尤岂无贤材内恤其私从雠如忘弃君如遗我思古人爱莫起之呜呼子家百世之师  

项羽赞【`王世贞`】  

力拔山气盖世喑呜发万马废目重瞳剑如虹挺一奋僇守通八千人飞渡江芜中原隳秦宫裂九宇爵羣雄于戏新安之坑仅可半白起之役轵道之诛未足酬六王之一王既负约而弑义高又负约而攻王而俱絶命于大江之澨此固天巧之黙会而区区腐儒者犹曰楚憞羣策而自屈其力噫嘻  

李于鳞先生赞【`王世贞`】  

王子曰世能名于鳞莫能名于鳞所以其旁睨千古欲凌而上之乃至不得尽发其遗要之创获之语烺烺象表者不虗负也哉或语其声不畅实位不配望寿不竟志以为恨夫漆园玄亭杜门著书而生寥寥者岂一于鳞也哉藉令台鼎足重李生彼夫屈宋之司马几先得之矣无涯之智结为大年日月经天光彩常鲜呜呼何恨哉  

自书小像赞【`徐渭`】  

吾生而肥弱冠而羸不胜衣既立而复渐以肥乃至于若斯图之痴痴也葢年以歴于知非然则今日之痴痴安知其不复羸羸以庶几于山泽之癯耶而人乂安得执斯图以刻舟而守株噫龙耶猪耶鹤耶鳬耶蝶栩栩耶周蘧蘧耶畴知其初耶  

郁君小像赞【`徐渭`】  

瓜匏白肥但可淹菹松柏多鳞乃中梁柱相君之貎安得不去彼而取此  

书马策之像赞【`徐渭`】  

清啸玄谈惟髯是助辟彼林竹风生而窍怒风歇而竹凝翛然其止肃然其理良亦有斐然则靖且黙也未尝不宜于髯也县大夫彭  

长公像赞【`汪道昆`】  

公去歙歙置特祠祀之属良工貌公恍然如在诸父老奉之以观不佞不佞赞曰  

境内洊饥凡五年所恩斯勤斯公则父母鹬冠伏莽聚而宵行芟夷不类公则神明坏植破羣轻用羣力畴昔无章公则画一封狐尾大怙势而骄云胡不掉公则皋陶自丙迄辛贤劳独苦征书自天公则绣斧春秋尸祝陟降堂皇岂无传舍公则甘棠  

刘明府像赞【`利瓦伊桢`】  

其须眉疎秀如其襟度爽豁也其眸子了然如其明哲旁烛也其颧凖隆起如其风格高岸也其质干清臞如其操修介约也其容色愉惋如其衷悃慈惠也其肤理宻微如其意思祥序也泂酌之雅曰岂弟君子民之父母蓼萧之雅曰乐只君子保艾而后宜其仕有舆诵没有象贤也  

四先生赞【`陈继儒`】  

知希则贵身隠焉文虽差树遁世之籓篱亦半立藏拙之门户既为男子忍与草木俱灰露尽英雄乃以神仙退歩我思古人得四先生焉各系以赞  

越大夫范少伯蠡赞  

劲吴死残越生装西子浮海行耕于齐为上卿贾于陶散千金出见竒徙成名鸱夷子何量心  

周处士鲁仲连赞  

喜高节嗜竒策挫秦帝解齐厄掉富贵若云烟鸿冥冥何慕焉我执鞭鲁仲连  

韩义士张子房良赞  

秦之鹿椎其足楚之猴烹其头汉之马得天下帝借公公借帝为韩来报韩去前黄石后赤松张子房真英雄  

唐邺侯李长源泌赞  

辟五糓相三帝寝对榻出聨辔九仙骨一品衣功太高迹太竒如龙见如龙潜吾师乎李长源  

周公美像赞【`董其昌`】  

斯人也吾见之彦辅之室矣此其避人而耐老者耶吾见之季长之堂矣此其雠经而顾曲者耶吾见之金马之门矣此其岁星而甘石者耶吾访之苕溪之濵矣此其钓徒而华屋者耶豪于酒癖于书隠而文侠而儒不可得而亲不可得而踈画史能写其外之癯而不能冩其中之腴  

自题小像【`锺惺`】  

万厯丁已余年四十有四始画一小像野服杖松下松乂友人胡彭举所补题曰  

颜胡以不少余不以此始也服胡以不官余欲以此止也胡子者置我于长松之下知我者胡子也  

其二  

以若人而野服杖松下其谁曰不宜舍而求所以簪绂之故余亦不自知亦既簪且绂矣如是而有溢思天与人终不益汝一丝又将汝瑕疵戒之哉视此野服杖松下者念兹在兹  

孟子赞【`文翔凤`】  

天以地持日以月代孔父素王孟叟玄宰  

## 文章辨体彚选卷四百六十六

（明）贺复征 编  

○赞四  

佛赞【`宋谢灵运`】  

惟佛大觉因心则灵垢尽智照数极慧明三达非我一援羣生理阻心行道絶形声  

菩萨赞【`谢灵运`】  

若人仰宗发性遗虑以定飬慧和理斯附爰初四等终然十住渉求至矣在外皆去  

缘觉声闻合赞【`谢灵运`】  

厌苦情多兼物志少如彼化城权可得寳诱以湼盘救尔生老肇元三车翻乘一道  

维摩经十譬赞【`谢灵运`】  

聚沬泡合  

水性本无泡激流遂聚沬即异成状类消散归虚壑君子识根本安事劳与夺愚俗骇变化横复生欣怛  

焰  

性内相表状非炎安知火新新相推移荧荧非向我如何滞着人终岁迷因果芭蕉生分本多端  

芭蕉  

知不一含蕚不结核敷华何由实至人善取譬无宰谁能律莫昵縁合时当视分散日  

聚幻  

幻工作同异谁复谓非真一从逝物过既徃亦何陈谬者疑久近达者皆自宾勿起离合情会无百代人  

梦  

觉谓寝无知寐中非无见意状盈眼前好恶迭万变既晤眇已徃惜为浮物恋孰视婆娑尽寜当非赤县  

影响合  

影响顺形声资物故生理一旦挥霍去何因相像似羣有靡不然昧漠乎自已四色尚无本八微欲安恃  

浮云  

泛滥明月阴荟蔚南山雨能为变动用在我竟无取俄已就飞散岂复得攅聚诸法既无我何由有我所  

电  

倐铄惊电过可见不可逐恒物生灭后谁复核迟速慎勿空留念横使神理恧发已道易孚忘情长之福  

弥勒赞【`梁沈约`】  

乘教本一法门不二业基累明功由积地眇眇长津遥遥遐辔道有常尊神无恒噐脱屣王家来乘寳位慧日晨开香雨宵坠藉感必从凭缘斯至曰我圣储仪天作贰尚想龙柯瞻言思媚镌石图徽雕金冩秘望极齐工举光等邃超矣福臻融然理偹敬勒玄踪式传遐懿  

志公画赞【`唐李白`】  

水中之月了不可取虚空其心寥廓无主锦幪鸟爪独行絶侣刀齐尺梁扇迷陈语丹青圣容去住无所  

鲁郡叶和尚赞【`李白`】  

海英岳灵诞彼开士了身皆空观月在水如薪传火朗彻生死如云开天廓然万里寂灭为乐江海而闲逆旅形内虚舟世间邈彼昆阆谁云可攀  

自海南归过清逺峡寳林寺敬赞禅月所画十八大阿罗汉【`宋苏轼`】  

第一宾度罗跋啰堕阇尊者  

白氎在膝贝多在巾目视超然忘经与人面颅百皱不受刀籋无心扫除留此残雪  

第二迦诺迦伐蹉尊者  

耆年何老粲然复少我知其心佛不妄笑瞋喜虽幻笑则非瞋施此无忧与无量人  

第三迦诺迦跋梨堕阇尊者  

扬眉注目拊膝横拂问此大士为言为黙黙如雷霆言如墙壁非言非黙百祖是式  

第四苏频陀尊者  

聃耳属肩绮眉覆颧佛在世时见此耆年开口诵经四十余齿时闻雷电出一弹指  

第五诺矩罗尊者  

善心为男其室法喜背痒孰爬有木童子高下适当轻重得宜使真童子能如兹乎  

第六跋陀罗尊者  

美狠恶婉自昔所闻不圆其辅有圆者存现六极相代众生报使诸佛子具佛相好  

第七迦理迦尊者  

佛子三毛髪眉与须既去其二一则有余因以示众物无两遂既得无生则无生死  

第八伐阇罗弗多尊者  

两眼方用两手自寂用者注经寂者寄膝二法相忘亦不相捐是四句偈在我指端  

第九戒博迦尊者  

一刼七日刹那三世何念之勤屈指黙计屈者已然信者未然孰能住此屈伸之间  

第十半托迦尊者  

垂头没肩俛首注视不知有经而况字义佛子云何饱食昼眠勤苦功用诸佛亦然  

第十一罗怙罗尊者  

向门月满童子电烂示和猛容作威喜观龙象之姿鱼鸟所惊以是幻身为护法城  

第十二那迦犀那尊者  

以恶辘物如火自爇以信入佛如水自湿垂眉捧手为谁虔恭大师无德水火无功  

第十三因掲陁尊者  

捧经持珠杖则倚肩植杖而起经珠乃闲不行不立不坐不卧问师此时经杖何在  

第十四伐那婆斯尊者  

六尘既空出入息灭松摧石陨路迷草合遂兽于原得箭忘弓偶然汲水忽然相逢  

第十五阿氏多尊者  

劳我者晳休我者黔如晏如岳鲜不僻滛是哀骀它澹台灭明各研于心得法眼正  

第十六注茶半托迦尊者  

以口说法法不可说以手示人手去法灭生灭之中自然真常是故我法不离色声  

第十七庆友尊者  

以口诵经以手叹法是二道场各自起灭孰知毛窍八万四千皆作佛事说法炽然  

第十八宾头卢尊者  

右手持杖左手拊右为手持杖为杖持手宴坐石上安以杖为无用之用世人莫知  

罗汉赞十六首【`苏轼`】  

第一尊者  

正坐敛眉扼腕立拂问此大士为言为黙黙如雷霆言如墙壁非言非黙百祖是式  

第二尊者  

■〈施，冉代也〉■〈方亶〉非烟火亦无香是从何生俯仰在亡弹指赞叹善思念之是一炷香是天人师  

第三尊者  

我观西方度无量国诸佛陀耶在我掌握右顾晔然汝则皆西随我所印识道不迷  

第四尊者  

袖手不言跏趺终日两眉虽举六用皆寂寂不为身动不为人天作时雨山川出云  

第五尊者  

掌中浮图舍利所宅放大光明照十方刹椟而藏之了无见闻众所发心与佛皆存  

第六尊者  

手中竹根所指如意云何不动无意可指食已宴坐便腹果然是中空洞以受世间  

第七尊者  

梵书旁行俛首注视不知有经而况字义佛子云何饱食昼眠勤苦功用诸佛亦然  

第八尊者  

众生颠倒为物所转我转是珠以一贯万过现不住未则未来举珠示人孰为轮回  

第九尊者  

柏子庭际正觉妙慧悟最上乘了第一义为大摩尼传鸡足衣示现虚寂端坐俛眉  

第十尊者  

半肩磨衲为谁缓颊彼以诚叩此缘问答佛意玄微有觉无为肉服执着捧函捕龟  

第十一尊者  

幻体有累法身无着幻法两忘圆明寥廓以大愿力援诸有情见闻悉入真妄一真  

第十二尊者  

长江皎洁可鉴毛髪师心水心一般竒絶目寓波中意若扰龙真机掣电微妙元通  

第十三尊者  

黙坐无说是名妙说月盘芹献花开子结寳锡一枝中含真机悟此机者处土泉飞  

第十四尊者  

摄衣跏趺观此烟穂与我定香本无内外贝叶琅函三乘指南蕃童捧立云谁启缄  

第十五尊者  

何去何从叩应感通如响答声声寂还空欣者谁衅皆有佛性去尔嗔恚随处清浄  

第十六尊者  

一般心眼两般见觧将人我矿烹炼沙汰廓然圆明超悟上乘示现慈悲授诸有情  

水陆法像赞【`苏轼`】  

葢闻浄名之钵属餍万口寳积之葢徧覆十方若知法界本造于心则虽凡夫皆具此理昔在梁武皇帝始作水陆道场以十六名尽三千界用狭而施博事约而理详后生莫知随世増广若使一二而悉数虽至十万而靡周惟我蜀人颇存古法观其像设犹有典刑虔召请于三时分上下者八位但能起一念于慈悲之上自然抚四海于俛仰之间轼敬奉愿心具严绘事而大檀越张侯敦礼乐闻其事共结胜缘请法云寺法涌禅师善本差择其徒修营此会永为无碍之施同守不刋之仪轼拜手稽首各为之赞凡十六首  

上八位  

一切常住佛陀耶众  

谓此为佛是事理鄣为此非佛是断灭相事理既融断灭亦空佛自现前如日之中  

一切常住达摩耶众  

以意为根是为法尘以佛为体是为法身风止浪静非有别水放为江河汇为沼沚  

一切常住僧伽耶众  

佛既强名法亦非真神而明之存乎其人惟佛法僧非三非一如云出雨如水现日  

一切常住大菩萨众  

神智无方解脱无碍以何因缘得大自在障尽愿满反于自然无始以来亡者复存  

一切常住大辟支伽众  

现无佛处修第二乘如日入时膏火为灯我说三乘如应病药敬礼辟支即大圆觉  

一切常住大阿罗汉众  

大不可知山随线移小入无间澡身薫持我虽不能能设此供知一切人具此妙用  

一切五通神仙众  

孰云飞仙高举违世湛然神凝物不疵疠为同为异本自无同契我无生长生之宗  

一切护法龙神众  

外道坏法如刀截风坏者既妄护者亦空伟兹龙神威而不怒示有四友佛之御侮  

下八位  

一切官寮吏从众  

至难者君至忧者臣以众生故现宰官身以难为易以忧为乐乐兼万人祸倍众恶  

一切天众  

苦极则修乐极则流祸福无穷纠纒相求遂超欲色至非非想不如一念真发无上  

一切阿修罗众  

正念淳想则为飞行毫厘之差遂堕战争以此为道宂胸陨首是真作家当狮子吼  

一切人众  

地狱天官同一念顷湼盘生死同一法性抱寳号穷鑚穴素空今夕何夕当选大雄  

一切地狱众  

汝一念起业火炽然非人燔汝乃汝自燔观法界性起灭电速知惟心造是破地狱  

一切饿鬼众  

说食无味涎流妄咽真食无火中虚妄见美从妄生恶亦幻成知幻即离既饱且寜  

一切畜生众  

欲人不知心则有负此念未成角尾已其集我道场一洗濯之尽未来刼愧者勿为  

一切六道外者众  

陋劣之极荡于渺冥胎卵湿化莫从而生闻吾法音颷起雷动如夣觉人不复见夣  

应夣观音赞【`苏轼`】  

稽首观音宴坐寳石忽忽夣中应我空寂观音不来我亦不徃水在盆中月在天上  

金山长老寳觉师真赞【`苏轼`】  

望之俨然即之也温是惟寳觉大士之像因是识师是则非师因师识道道亦如是  

辨才大师真赞【`苏轼`】  

余顷年尝闻妙法于辨才老师今见其画像乃以所闻者赞之  

即之浮云无穷去之明月皆同欲知明月所在在汝唾雾之中  

参寥子真赞【`苏轼`】  

东坡居士曰维参寥子身寒而道富辩于文而讷于口外尫柔而中健武与人无竞而好刺讥朋友之过枯形灰心而喜为感时玩物不能忘情之语此余所谓参寥子有不可晓者五也  

长芦大和尚真赞【`苏轼`】  

松枯竹瘦是其岁寒也山高水深不可犯干也取多国士荘严此土如陶家手也拂除方丈置榻而坐一不受也首岀万物渊黙雷吼寂寥者之参也若夫以法界印印毛印海则惊僧繇而走巫咸也  

## 文章辨体彚选卷四百六十七

（明）贺复征 编  

○赞五【`续选`】  

议郎胡公夫人哀赞【`汉蔡邕`】  

议郎夫人赵氏字曰永姜允有令德秉心塞渊舒详闲雅仪节孔偹女师四典窈窕德象罔不习熟以供妇道议郎早世检诲幼孤义方以导其性中禁以闲其情孤颢俭节用免咎悔少辟侍中袭先公之爵以议郎出为济阴太守是时夫人寝疾未薨而国家方有荥阳冦贼震惊帝师简选州辟授任进卫不得辞王命亲医药夫人乃自矜精禀气力俛起若愈以劝遣颢到官月余所疾暴盛春秋五十八中平四年薨于京师颢有剖符之寄偪于国典疾笃不得顾亲増感气絶不能自宥慎终之事阙焉永废虽不毁以随殁亦因悴而伤怀知我如此不如弗生号咷告哀以乞骸骨踰年然后获聴追惟考君存时之命迎棺旧土同穴此城孤心摧割靡所底念仰瞻二亲或有神诰灵表之文敢曰亮闇叙我忧痛作哀赞书之于碑  

愍予小子夙罹孔艰严考殒殁我在龆年母氏鞠育载矜载怜殷斯勤斯慈爱偹存匪惟骄之范我轨度敎诲严肃昭示好恶俾我克类畏威忌怒用免咎悔践继先祖即爵其土三将是临与帝剖符守于济阴夫人寝疾荣此宠休疾用欢痊翊日期瘳将征将迈从养陶丘景命徂逝不愍少留疾大渐以危亟兮精微微而浸衰逼王职于宪典兮子孙忽以替违目不临此气絶兮手不亲夫含饭陈衣衾而不省兮合绠棺而不见昔余考之即世兮安宅兆于旧邦依存意以奉亡兮迁灵柩而同来考妣痛以惨兮离乖神柩集而移兮増哀黄垆宻而无间兮出入閴其无门舁柩在兹兮不知魂影之所存悼孤衷之不遂兮思情憭以伤肝幽情沦于后坤兮情哀达乎昊干  

## 文章辨体彚选卷四百六十八

（明）贺复征 编  

○赞六  

山海经图赞【`晋郭璞`】  

鴸鸟  

彗星横天鲸鱼死浪鴸鸟于邑贤士见放厥理至微言之无况  

杜衡  

狌狌奔入杜衡走马理固须因体亦有假足骏在感安事御者  

礜石  

禀气方殊舛错理微礜石杀鼠蚕食而肥物性虽反齐之一归  

鳐鱼  

见则邑穣厥名曰鳐经营二海矫翼闲霄唯味之竒见叹伊庖  

神陆吾  

肩吾得一以处昆仑开明是对司帝之门吐纳灵气熊熊魂魂  

西王母  

天帝之女蓬发虎颜穆王执贽赋诗交欢韵外之事难以具言  

帝江  

质则混沌神则旁通自然灵照聴不以聪强为之名曰惟帝江  

当扈  

鸟飞以翼当扈则须废多任少沛然有余轮运于毂至用在无  

鯈鱼  

涸和损平莫惨于忧诗咏萱草带山则鯈壑焉遗岱聊以盘逰  

幽頞  

幽頞似猴俾愚作知触物则笑见人佯睡好用小慧终是婴系  

磁石  

磁石吸鐡琥珀拾芥气有潜感数亦冥会物之相投出乎意外  

■〈般上鸟下〉鹃  

御暍之鸟厥名■〈般上鸟下〉鹃昏明是互昼隠夜觌物贵应用安事鸾鹄  

狪狪  

蚌则含珠兽胡不可狪狪如豚被褐怀祸患难无繇招之自我  

峳峳  

治在得贤亡繇失人峳峳之来乃致狡宾归之冥应谁见其津  

■〈窑，艹代穴〉草  

■〈窑，艹代穴〉草黄华实如莵丝君子所佩人服媚之帝女所化其理难思  

■〈艹冈〉草  

■〈艹冈〉草赤茎实如蘡薁食之益智忽不自觉殆齐生知功竒于学  

荀草  

荀草赤实厥状如菅妇人服之练色易颜夏姬是艳厥媚三迁  

橘櫾  

厥包橘櫾竒者惟甘朱实金鲜叶蒨翠蓝灵均是咏以为美谈  

跂踵  

青耕御疫跂踵降灾物之相反各以气来见则民咨实为病媒  

帝女桑  

爰有洪桑生濵沦潭厥围五丈枝相交参园客是采帝女所蚕  

文心雕龙诸赞【`梁刘勰`】  

征圣赞  

妙极生知睿哲维宰精理为文秀气成采鉴悬日月辞富山海百龄影徂千载心在  

辨骚赞  

不有屈原岂见离骚惊才风逸壮志烟高山川无极情理实劳金相玉式絶益称豪  

明诗赞  

民生而志咏歌所含兴发皇世风流二南神理共契政序相参英华弥缛万代永躭  

乐府赞  

八音摛文树辞为体讴吟垧野金石云陛韶响难追郑音易启岂惟观乐于焉识礼  

诔碑赞  

写实追虚碑诔以立铭德慕行文采允集观风似面聴辞如泣石墨镌华颓影岂忒  

史传赞  

史肇轩黄体偹周孔世歴斯编善恶偕緫腾褒裁贬万古魂动辞宗丘明直归南董  

诏策赞  

皇王施令寅严宗诰我有丝言兆民尹好辉音峻举鸿风逺蹈腾义飞辞涣其大号  

情采赞  

言以文逺诚哉斯验心术既形英华乃赡吴锦好渝蕣英徒艳繁彩寡情味之必厌  

养气赞  

纷哉万象劳矣千想玄神宜寳素气资飬水停以鉴火静而朗无扰文虑鬰此精爽  

緫术赞  

文场笔苑有术有门务先大体鉴必穷源乘一总万举要治繁思无定契理有恒存  

时序赞  

蔚映十代辞采九变枢中所动环流无倦质文沿时崇替在选终古虽逺旷焉如面  

物色赞  

山沓水匝树杂云合目既徃还心亦吐纳春日迟迟秋风飒飒情徃似赠兴来如答  

程噐赞  

瞻彼前修有懿文德声昭楚南采动梁北雕而不噐贞干谁则岂无华身亦有光国  

序志赞  

生也有涯无涯惟智逐物实难凭性良易傲岸泉石咀嚼文义文果载心余心有寄  

鹤赞【`周廋信`】  

武成二年春三月双白鹤飞集上林苑大将郑伟布弋设罝并皆禽获六翮已摧双心俱怨相顾哀鸣孤雄先絶孀妻向影天子愍焉信奉事阶墀立使为赞  

九皋遥集三山逈归华亭别唳洛浦仙飞不防离缴先遭合围笼摧月羽弋碎霜衣塞传余号闗承旧名南游湘水东入辽城云飞欲舞露落先鸣六翮摧折九门严闭相顾哀鸣肝中断絶松上长悲琴中永别  

唐太宗六马图赞  

其一曰拳毛■〈马瓜〉黄马黑喙平刘黑闼时所乘前中六箭背三箭赞曰月精按辔天驷横行弧矢载戢氛埃廓清其二曰什伐赤纯赤色平世充建德时乘前中四箭背中一箭赞曰瀍涧未静斧钺伸威朱汗骋足青旌凯归其三曰白蹄乌纯黒色四蹄俱白平薛仁杲时所乘赞曰倚天长剑追风骏足耸辔平陇回鞍定蜀其四曰特勒骠黄白色喙微黒色平宋金刚时所乘赞曰应策腾空承声平汉入险摧敌乘危济难其五曰飒路紫紫燕骝平东都时所乘前中一箭赞曰紫燕超跃骨腾神骏气詟三川威凌八阵其六曰青骓苍白杂色平窦建德时所乘前中五箭赞曰足轻雪影神发天机策兹飞练定我戎衣  

双白鹰赞【`唐苏颋`】  

开元乙夘岁东夷君长自肃慎扶余而贡白鹰一双其一重三斤有四两其一重三斤有二两皆皓如练色斑若彩章积雪全映飞花碎点所谓金气之英瑶光之精高髻伟臆长距秀颈奋发而锐坚刚则厉摩天絶海雷系颷逝观其行时令顺秋杀指挥应捷頋盻余雄当落鹏之赏蔑仇鹞之敌实稀代之尤也皇上祗膺圣图钦若王道方寳贤重榖尊儒养艾后宫撤绮罗前殿焚珠玉与王侯卿士朝夕论思异无一贵轻卫公之好鹤竒无所珍同汉皇之却马畋岂务于驰骋猎以存乎搜狩未尝合围掩羣载羽洒血乃强不攫而猛不噬矣然以万方入贡怀其来也三年重译嘉其至也故仁为之心有仁则勇威为之力有威则重况此鸟猛过于众重倍于凡礼于君则劝忠祭于祖则立敬壮其体则用武綷其翼则成文被宠而服之鹖也能果荣而戴之蝉也能洁矧乎职命司冦师维尚父闻箴刺奸择善为吏葢选士之是式匪从禽之足云此谓偹于图而儆在位也微臣奉制敢称赞曰  

鹰之大者精明踈峻劲而横絶雄则逺振锦文素彩珠聨玉润徃乃奋威将军所狥鹰之次者勇锐光芒截海而至乘风载扬络以红点文其彩章下鞲必中惟吏之良  

薛少府厅画鹤赞【`李白`】  

高堂开轩兮虽聴讼而不扰图蓬山之竒禽想瀛海之缥缈紫顶烟赩丹眸星皎昂昂伫眙霍若惊矫形留座隅势出天表谓长鸣于风霄终寂立于露晓凝翫益古俯察愈妍舞疑倾市聴以开弦傥感至精以神变可弄影而浮烟  

琴赞【`李白`】  

峄阳孤桐石耸天骨根老氷泉叶若霜月斵为緑绮徽声粲发秋风入松万古竒絶  

射虎图赞【`李翰`】  

世称裴将军射虎而不及见驾部郎中兼侍御史荥阳郑公愽物好古旌能尚艺于裴氏子得其先人射虎图传以示予壮哉古今未有伦也夫弧矢之用所以服猛除暴而威戎狄故士生则以蓬矢射四方君立则以五侯选诸侯五侯之正皆饰以熊虎猛兽之皮象而射之昭除暴戒不若也周官曰张五侯则逺国属射而中之威不庭也昭昭乎除暴威逺之义盖射之大端若杀不加有罪威不及不庭虽有百中之功而无一发之矢彀弓鸟下拾矢猿号工则工矣是射之末节开元中山戎冦边玄宗命将军守北平州且充龙武军使以捍蓟之北门公尝率偏军横絶漠策匹马陷重围揺辘轳而百万洞开驱槖駞而沙场一扫声振北狄气慑东夷棱威大矣而北平连山广野地实多虎择肉于人如有飞翼荐食边鄙甚于戎夷羣老忧而请焉公于是屏车徒去矛铩曰贾予余勇挺身以饵之耽耽甝虓烈烈腾逝当其威怒也百兽以伏万夫莫亢而公驰单骑彀白羽挑之使来翼之而回从容返视咫尺旋翫心即其度手张其机左射右拂营之疉四中皆没羽倒必应弦毛纷血洒腋洞心穿或叱之而弭伏或棰之而却走将威有所胜气有所全精专于中志正于内故能以一人之力战羣虎之命使锯牙钩爪戢而莫措雷声电视销而不扬猛摧于柔众怯于独其为易也若猎狐兎聨鹙鸧虽有矫牙冠羣亦埀头榻尾应镝而毙如此者凡三十有一矣其余窜匿不敢复出大漠之南千里罢扃鸟兽咸若山川以寜边人服艺畏威不敢南牧愿充麾下者五百余人兹所谓刚猛除暴而戎夷格昔汉飞将军亦为北平守撃戎有困辱之事射虎有腾伤之患其与将军神勇非为侔矣郑公既写其图俾余赞之词曰  

憬彼山戎噬我封畧有羣者虎载肆腾搏边甿懔懔若崩厥角将军出塞屏黜车骑进马当前挺身以饵威有所服精有所聚气全以雄力果而取震惊矍矍虎反如鼠威武桓桓人反如虎劲弓雷霹长矢电激中口穿胸贯心洞腋视如空皮划若破的应发连毙纷纭枕籍据鞍遥叱挥棰逆撃闭目沈冥丧精辟易三军骇呼万灵动魄海波为腾塞草皆赤卞庄俟斗方闻两获汉将如飞几为所扼将军神勇冠世超昔号猿未工饮羽非敌弧矢之设以威四方羣虎既夷狄人来降收闼罢扃山川以寜至今北荒犹畏其灵  

龙马图赞【`桞宗元`】  

始吾闻明皇帝在位灵昌郡得异马于河而莫知其形好事者涿人卢遵以其图来示余其状龙鳞虺尾拳眉环目肉鬛马之灵怪有是耶居帝闲为马几二十年从封禅郊籍鸣和銮者数十事遇祸辞帝西幸马至咸阳西入渭水马化龙泳去不知所终且其来也宜于时其去也存其神是全德也既覩其形不可以不赞  

灵和粹异孕至神兮倮尾童鬛疏紫鳞兮巍然特出瑞圣人兮理平和乐百乐陈兮鸣銮在御大路遵兮世厖道悖还吾真兮哀鸣延首慕水濵兮沛焉潜泳旋渊沦兮渊居海逝灵无邻兮出处孔时类至仁兮嗟尔众类孰是伦兮进昏死乱阽厥身兮匪马之慕吾谁亲兮赞之斯图宜世珍兮  

霹雳琴赞【`柳宗元`】  

霹雳琴零陵湘水西震余枯桐之为也始枯桐生石上说者言有蛟龙伏其窽一夕暴震为火所焚至旦乃已其余硿然倒卧道上震旁之民稍柴薪之超道人闻取以为三琴琴莫良于桐桐之良莫良于生石上石上之枯又加良焉火之余又加良焉震之于火为异是琴也既良且异合而为美天下将不可载焉微道人天下之美几丧余作赞辞识其越之左与右以着其事又益以序以为他传辞曰  

惟湘之涯惟石之危龙伏之灵震焚之竒既良而异爰合其美超实为之赞者桞子  

酒功赞【`白居易`】  

晋建威将军刘伯伦嗜酒有酒德颂传于世唐太子宾客白乐天亦嗜酒作酒功赞以继之其词云  

麦曲之英米泉之精作合为酒孕和产灵孕和者何浊醪一樽霜天雪夜变寒为温产灵者何清醑一酌离人迁客转忧为乐纳诸喉舌之内淳淳泄泄醍醐沆瀣沃诸心胸之中熈熈融融膏泽和风百虑齐息时乃之德万縁皆空时乃之功吾尝终日不食终夜不寝以思无益不如且饮  

画鵰赞【`白居易`】  

寿安令白昊余宗兄也得丹青之妙传写之要毛羣羽族尤是所长长庆元年以画鵰贶余余爱之因题赞云鸷禽之英黒鵰丁丁钩缀八爪剑挿六翎想入心匠写从笔精不卵不雏一日而成轩然将飞戞然欲鸣毛动骨落神来着形始知造物不必杳冥但获天机则与化争韩干之马籍籍是名薛稷之鹤翩翩有声研工核能较真斗灵岂无他人不如我兄  

貘屏赞【`白居易`】  

貘者象鼻犀目牛尾虎足生南方山谷中寝其皮辟瘟图其形辟邪余旧病头风毎寝息常以小屏卫其首适遇画工偶令写之按山海经此兽食鐡与铜不食他物因有所感遂为赞曰  

邈哉竒兽生于南国其名曰貘非鐡不食昔在上古人心忠质征伐教令自天子出剑戟省用铜鐡羡溢貘当是时饱食终日三代以降王法不一铄鐡为兵范铜为佛佛像日益兵刄日滋何山不刬何谷不隳铢铜寸鐡罔有孑遗悲哉彼貘无乃馁而呜呼非貘之悲惟时之悲  

天台怪松图赞【`陆龟蒙`】  

有道人自天台来示余怪松图披之甚骇人目根盘于岩穴之内轮囷偪侧而上身大数围而高不四五尺礧砢然蹙缩然干不暇枝枝不暇叶有若龙挛虎跂壮士囚縳之状道人曰是何物怪之如是耶子能辨之乎余曰草木之生安足怪耶茍肥瘠得于中寒暑均于外不为物所凌折未有不挺而茂者也矧松栢乎今不幸出于岩穴之内脞脆者则礛然其牙伏死其下矣何自奋之能为是松也虽稚气初折而正性不辱及其壮也力与石斗乘阳之威悲已之轧拔而将升卒不胜其压拥勇鬰遏坌愤激讦然后大丑彰于形质天下指之为怪木吁岂异人乎哉天之赋才之盛者早不得用于世则伏而不舒薫蒸沉酣日进其道权挤势夺卒不胜其阨号呼呶拏发越赴欣然后大竒出于文彩天下指之为怪民鸣呼木病而后怪不怪不能圗其真文病而后竒不竒不能骇于俗非始不幸而终幸者耶道人曰然为我赞之  

松生阴隘岩狱穴械病乎不怪卒以为怪拥肿支离神羞鬼疑道人嗟咨援笔传竒或怪其形或竒于辞吾为怪魁是以赞之  

## 文章辨体彚选卷四百六十九

（明）贺复征 编  

○赞七  

偃松屏赞【`宋苏轼`】  

余为中山守始食北岳松膏为天下冠其木理坚宻瘠而不瘁信植物之英烈也谪居罗浮山下地暖多松而不识霜雪如高才胜人生绮纨家与孤臣孽子有间矣士践忧患安知非福幼子过从南来画寒松偃盖为护首小屏为之赞曰  

燕南赵北大茂之麓天僵雪峯地裂氷谷凛然孤清不能无生生此伟竒北方之精苍皮玉骨硗硗齾齾方春不知冱寒秀发孺子介刚从我炎荒霜中之英以洗我瘴  

三马图赞【`苏轼`】  

元佑初上方闭玉门闗谢遣诸将太师文彦博宰相吕大防范纯仁建遣诸生游师雄行边勅武偹师雄至熈河蕃官包顺请以所部熟户除边患师雄许之遂擒猾羌大首领鬼章青宜结以献百官皆贺遣使告永裕陵时西域贡马首高八尺龙颅而凤膺虎脊而豹章出东华门入天驷监振鬛长鸣万马皆瘖父老纵观以为未始见也上方恭黙思道八骏在庭未尝一顾其后圉人起居不以时马有毙者上亦不问明年羌温溪心有良马不敢进请于边吏愿以馈太师潞国公诏许之蒋之竒为熈河帅西蕃冇贡骏马汗血者有司以非入贡岁月留其使与马于边之竒为请乞不以时入事下礼部轼时为宗伯判状云朝廷方却走马以粪正复汗血亦何所用事遂寝于时兵革不用海内小康马则不遇矣而人少安轼尝私请于承议郎李公麟画当时三骏马之状而使鬼章青宜结效之藏于家绍圣四年三月十四日轼在惠州谪居无事阅旧书画追思一时之事而叹三马之神骏乃谓之赞曰  

吁鬼章世悍骄奔贰师走嫖姚今在廷服虎貂效天骥立内朝八尺龙神超遥若将西燕昆瑶帝念民乃下招薾归云逝房妖  

韩干画马赞【`苏轼`】  

韩干之马四其一在陆骧首奋鬛若有所望顿足而长鸣其一欲渉凥高首下择所由济局蹐而未成其二在水前者反顾若以鼻语后者不应欲饮而留行以为廐马也则前无羁络后无棰策以为野马也则隅目耸耳丰臆细尾皆中度程肃然如贤大夫贵公子相与解带脱帽临水而濯缨遂欲高举逺引友麋鹿而终天年则不可得矣葢优哉游哉聊以卒岁而无营  

狮子屏风赞【`苏轼`】  

润州甘露寺有唐李卫公所留陆探微画师子板余自钱塘移守胶西过而观焉使工人摹之置公堂中而赞之曰  

圆其目仰其鼻奋髯吐舌威见齿舞其足前其耳左顾右踯喜见尾虽猛而和葢其戏严严高堂护燕几啼呼颠沛走百鬼嗟乎妙哉古陆子  

李伯时所画沐猴马赞【`苏轼`】  

吾观沐猴以马为戏至使此马窃衔诡辔沐猴宜马真虚言尔  

李潭汉马图赞【`秦观`】  

前一马骊就树摩痒百骸佳快极意可想中间四马或顾或嬉饮啮自如不相瑕疵最后一骍尾鬛奋惊背而号鸣若闻其声寛闲之乡水逺草长无羁无絷乐渠未央  

緑菜赞【`黄庭坚`】  

蔡蒙之下彼江一曲有茹生之可以为蔌蛙蠙之衣采采盈掬吉蠲洗泽不溷沙砾芼以辛醎宜酒宜餗在吴则紫在蜀则緑其臭味同逺故不录谁其发之班我旨蓄维女博士史君炎玉  

笻竹杖赞【`黄庭坚`】  

厉亷隅而不刿故窃比于彭聃之寿屈曲而有直体能独立于雪霜之后伯夷食薇而清陈仲咽李而瘦涪翁昼寝苍龙挂壁涪翁履危心如鐡石穷山独行解两虎争终不使卞荘乘间而孺子成名  

猪齿臼化佛赞【`晁补之`】  

猪齿臼化佛者崇寜二年三月一日卫州获嘉县民职氏杀猪祭神而民刘氏猎犬得其弃首骨衔之唁唁四日不食民使其子析之其左牲齿臼中得肉如拇色酣■〈酉含〉由醉王谛视之如来像也髪有珠如粟绀目跏趺瞳子隠然荘严毕具观者万人补之从弟新乡令载之目覩其事记于石以示补之补之耸然曰佛菩萨誓救苦众生至不爱头目髓脑受人畜身出无量苦而具縳凡夫以利飬故杀害不已俱入剧苦大火坑中号呼恐怖过又不改佛菩萨动于威神为警此軰因惧生信令诸阐提隳弥戾车于沸镬汤莲花涌出是佛菩萨心欲此事流布十方诸恶众生有芥子许过去善根皆大恐怖戒悔杀害普作回向诸佛现前不觉身跃心喜复作是言从不可说刼民有齿牙知相食故无日不杀由大地尘万死万生而佛哀愍故动于希竒如优钵昙华时一现耳夫以不可说刼无日不杀万死万生之中而佛之威神纔时一现而乃独动于职氏之猪与刘氏之犬现已应传而若覩若不覩若信若不信至千万人夫于千万人中而我兄弟两人者又独得而记且赞之则凡职氏所杀与所祭若神所使若屠若杀若猪与刘氏所衔若犬所析若子与记者吾弟赞者补之于过去世是一段事本末轻重皆有因缘惟有佛眼悉知悉见次第显出终始圆成令四天下与未来世因此希竒与此文字辨意不杀决定自知如利寳刀断多罗木意已断故业不复萌无始怨仇俱为眷属由是増长深般若因一切诸佛之所护念岂不胜哉岂不大哉三年七月二十七日初夜援笔为赞顷刻而成若佛力助文不加点云  

吾观鸟兽诸食肉形钩吻锯牙惨剧罗刹如是一类是强非强业力所驱啖彼飬已是遭食者死巳能生反诛其债如汝啖我版筑上下无有尽时此业甚深佛所不度牛马草食口方齿平业浅易超无对复苦人非牛马齐贝瓠犀食榖果蔬形善应尔云何不若牛马异生无凶吻牙而作锋刅鹰虎受报形凶则悲人形佛形而惨鹰虎故死受报甚于马牛我诵此言普劝横目血入牙故杀生不休至人无心同仁一视视人如我视猪如人人不自知视猪同等或其前世诸眷属因云何无明日杀眷属刺心取血血大壑流扬汤燖毛毛须弥聚死者不舍万猪常随汝莫鼓刀谓猪贱畜是热血里有丈六身南无佛陀南无僧法我不敢杀诸佛现前一切众生若飞若走若潜若穴大小妍媸其血肉中各具一佛云何见佛而欲鼔刀汝欲杀猪应作是念罽宾国王杀尊者时未及舍刀臂巳堕落白乳涌出六种震惊亦如此猪脑破佛出佛不在外佛不在中佛不在空佛不在色是佛不死彼佛俨然生分别心自说人贵谓羊豕业本以供人彼以业来我何故受受则羊豕业归我身徃有大猪生不啖谷食薄荷草度羣业猪菩萨威神示入异类汝自肉眼何由识猪藏汝之刀莫如猪首惊齿臼肉跏趺坐人稽首至尊在我齿臼我不敢慢无猪无人惟愿现前诸见闻者如菩萨誓念念勿疑以此胜因普荐三世父母师长若寃若亲化柔软心去毒害意舍热血汁获甘露浆苦海悉干同一安隠  

画水石赞【`陆游`】  

亡友王仲信为余作水石一壁仲信下世二十年乃为之赞恨仲信之不及见也其词曰  

导江三峡神禹之迹王子写之汹汹撼壁后三十年尘暗苔蚀澹墨色之欲尽尚观者之惨慓或曰是学蜀两孙者非耶放翁曰吾但见其有欧阳信本栁诚悬之笔力也  

橐駞图赞【`元虞集`】  

皇武肇迹宛宛龙漠其居其康缉乘为廓有服惟駞礧肉载崿毳■〈施，冉代也〉帷房鞗轭簟鞹轧轧千里载泉于橐黄头羔裘骑引顾却人习见闻圣独有作深居穆清思诏勒靮手着厥初伊荣匪乐公刘纉稷于邠式廓褁糇启行致祚八百史官作雅稽古允若  

潘云谷墨赞【`欧阳玄`】  

徂徕松云贮玄谷道人居中抱其独琅琅空山万杵熟道人晔然开电目松云化石石化玉峥嵘寳气霄汉烛贡之奎章月在椟龙光淋漓九宇福  

## 文章辨体彚选卷四百七十

（明）贺复征 编  

○赞八  

龙马赞【`明宋濂`】  

西南夷自昔出良马而产于罗鬼国者尤良或云罗鬼疑即古之鬼方其地有养龙坑在两山之中泓渟嬴深开阖灵气而蛟龙实藏其下当春日始和物情酣畅夷人立栁坑泮择牝马之贞者系之已而云雾晦暝咫尺不能辨色类有物蜿蜒上与马接葢龙云逮天色开霁视马傍傍之沙有龙迹者则与龙遇谨其刍■〈艹卧〉而节宣之暨产必获龙驹焉粤若洪武四年六月壬寅夏国主明升以全蜀降献良马凡十而其一色正白乃得之于坑者身长十有一尺首高九尺足之高比首而杀其二尺有肉隠起项下约厚五分广三寸余贯膺络腹至尾闾而止精彩明晃振鬛一鸣万马为之辟易韀勒不可近近辍作人立而吼上谓天既生此英物必有神以司之亲撰祝策诏有司以牲牢祀于马祖然后勅典牧副使臣高敬嚢砂四百斤压之人跨嚢上使其逰行苑中久之性渐柔驯适八月癸巳上将行夕月之礼于清凉山坛上于是乘之而出如蹑云而驰一尘弗惊皇情恱豫赐其名为飞越峰复命御用监直长臣马晋臣缯绘其真形藏焉臣濓稽诸载籍汉之元鼎中有神驹出渥洼水中马之生于水者尚矣豢龙之说虽相传于夷人要当可征不诬也肆惟皇上以大德而立大寳日之所出日之所没无不梯山航海献贽奉琛迩者独角之犀来自九真食火之鸡贡于三佛齐之境其它佹形僪状藉藉纷纷且不一而足而况此水产之龙马乎周书有云不寳逺物则逺人格所寳惟贤则迩人安皇上宵衣旰食日怀保于小民嵓穴之士搜罗殆尽将图治安如黄虞时其遐荒殊裔珍毓竒产未尝有心求之所以荣光休气洋溢巾国仁声义闻充洽八表而龙媒之异自致于天闲十二之中揆之于书前圣后圣盖同一轨辙也其视贰师之遣黩武穷兵以索诸大宛者果为何如哉臣濓以文字为职业际兹盛美不敢黙而无言谨述赞辞一首以贻诸后世赞曰  

天驷荧蛟龙升灵泓澄神马生祥颷瑞霭昼沓冥太一弇聚通精灵龙胡盈鳬臆轻竹披耳镜县睛花雪卷毛光照夜汗沟有血霞流頳振鬛鸣万马惊闪流电逐飞星九霄彷佛从龙行但闻潇潇风雨声三川平八极寜真龙媒献龙廷出入天门驾龙軿绮霞五彩满瑶京皇风清皇道贞皇威明茫茫堪舆内孰敢不来庭陋彼汉将军空围贰师城乃知天子在树德不必连年徒用兵  

义鹳赞【`高启`】  

吴报恩寺浮屠之巅有鹳二巢焉以逰以宿出返必俱一日其雄罣胫轮索中奋翼自掷空悬弗脱雌下首大鸣若吁于人众怜之莫能升遂宛转而絶雌依其傍弗去羣鸟欲磔之輙引喙怒逐不使近逮毛骨尽化乃已余居直寺东尝见其彷徨飞旋形貌惨悴风雨之夕哀唳噭噭若号慕然余念夫世固有伉俪相悦者矣一旦失所天哀未改而已他适涂膏自媒惟恐非艾晨咷夕噱曽无含忸世尝以禽喻恶人寜不辱是鹳哉乃赞曰嗟尔鹳乎惟鸟之特猗雄死自守御鸟之贼猗独栖于标夜失其匹猗哀嘶返顾不啄而食猗厥质始化岂贞之魄猗匪鲁黄鹄孰配尔德猗  

灵峯寺植木赞【`刘基`】  

灵峯寺有松杏与朴并植焉刘见而感之为作赞赞曰杏叶葱芊有子可以实笾松杖扶踈有苓可以引年朴状如樗众蠧所穿拥肿液瞒不可以镌胡并植于庭溷厥丑妍明堂求材般趋尔先松戕杏割朴独宛然鸣呼朴乎孰女之怜惟女之全抑弃于人乃获乎天耶  

御书赞【`方孝孺`】  

中书舍人臣蹇义以忠谨蒙宠遇皇上为更今名而御书以赐之会臣以校文来京师义以见示谨稽首作赞曰  

惟天不言以象示人锡羡埀光景星庆云圣人宪天与天同德诞宣至文以立民极包羲之画神禹之畴昭掲天心临照九州岛后王稽古莫不有作孰能巍然前圣是若明明我皇圣与神通焕发天章衣被万邦嵎夷昩谷髫童鲐叟大训宏谟传诵人口惟是御书世则罕观如彼瑞物时见人间虹光寳气上烛霄汉见者稽首心骇目眩臣义何修乃克有之天锡佳名孰与之夷常人万言理有未足惟圣一辞终身可服君臣之体父子之伦逺之天下迩之修身由义而行罔有弗至对越幽明浩然无愧古人作圣敬立义行推其绪余可臻治平众兆寡知舍此弗践心学无传事功靡建义尚念哉祗奉圣猷天子命汝俾自慎修如山如河如鼎如璧以利万物以镇社稷前有千古后有万年为一不义以负于天天之所赐惟德可守鬼神相之终古是保  

赤壁图赞【`方孝孺`】  

羣儿戏兵污此赤壁江山无情犹有惭色帝命伟人眉山之苏酹酒大江以涤其污挥斥玄化与造物伍哀彼妄庸攘敓腐鼠明月在水独鹤在天勿谓公亡公在世间  

马图赞【`方孝孺`】  

昔人之论马多以升天闲被服御为贵故画者喜极其形容以余言之物贵乎全其天而莫累乎不得自适使马受羁靮偹法驾有韩哀伯乐之徒以为御犹不若羣逰自肆之为乐况御非其才任非其道乎同郡高君示余以唐人所画三马颓然天放得马之性非深于物理者不能也因为作赞云  

麒麟驺虞贵不可羁强加衔辔于马为疵世人不察以此为美饰之金玉非马所喜嗟此三骏乃马之龙弃违天闲追云蹑风羣饮于江江水欲竭仰天大鸣气薄日月伯乐视之振鬛奔驰况肯俯首驾君鼔车龙性难驯暂与马伍霹雳上天雨水九土  

纸赞【`张邦竒`】  

皦皦乎弗疵括羣圣之心思而时出之文宣既没文不在兹乎  

墨赞【`张邦竒`】  

推移不出乎儿席而光被乎四国汝惟守黒天下孰与汝争白  

笔赞【`张邦竒`】  

精锐而藏其锋旁行而不离乎中阐幽渺而垂无穷动则生风  

砚赞【`徐祯卿`】  

相国王公得古砚二枚以示客圆中合制则天体也尾足异象效物用也蓄之水土类有俟也收之哲人时而出也沛而行之其泽溥矣某不佞輙为之赞云  

大匠作噐体合玄穆曳则璋尾峙维鼎足吐腻纳清刳唇规腹螺漆载华丰狐受沐乃布纶丝式金式玉君子宜之受天百禄  

## 文章辨体彚选卷四百七十一

（明）贺复征 编  

○赞九  

蒲津桥赞【`唐张说`】  

易曰利涉大川济乎难也诗曰造舟为梁通乎险也域中有四渎黄河居其长河上有三桥蒲津是其一隔秦称塞临晋名闗闗西之要冲河东辐凑必由是也其旧制横垣百丈连舰千艘辫修笮以维之系围木以距之亦云固矣然毎冬氷未合春冱初解流澌峥嵘塞川而一如础如臼如堆如阜或■〈枞，扌代木〉或掍或磨或切绠断航破无岁不有虽残渭南之竹仆陇坻之松败輙更之罄不供费津吏成罪县徒告劳以为常矣开元十有二年皇帝闻之曰嘻我其虑哉乃思索其极敷佑于下通其变使人不倦相其宜授彼有司俾鐡代竹取坚易脆图其始而可久纾其终而就逸无疆惟休亦无疆惟恤于是大匠藏事百工献艺赋晋国之一鼔法周官之六齐飞亷煽炭祝融理炉是炼是烹亦错亦鍜结而为连鎻镕而为伏牛偶立于两岸襟束于中潬鎻以持航牛以絷缆亦将厌水物奠浮梁又疏其舟闲画其鹢首必使奔澌不突积凌不隘新法既成永代作则原夫天意有四旨焉济人仁也利物义也顺事礼也图逺智也仁以平心义以和气礼以成政智以积财心平则应谐百神矣气和则感生万物矣政成则乂文之经矣财节则丰武之德矣故天将储其贞地将阜其用人将盈其力圣皇之道干干翼翼观艺而无穷咏功而无极  

河间献王赞【`宋司马光`】  

周室衰道徳坏五帝三王之文飘沦散失弃置不省重以暴秦害圣典疾格言燔诗书屠术士称礼乐者谓之狂惑术仁义者谓之妖妄必薙灭先圣之道响絶迹尽然后慊其志虽有好古君子心诵腹藏壁扃岩鐍济秦之险以通于汉者万无一二汉初挟书之律尚存久虽除之亦未尊录谓之余事而巳则我先王之道焰焰其不息者无几矣河间献王生为帝子幼为人君是时列国诸侯茍不以宫室相高狗马相尚则裒奸聚猾僣逆妄图惟献王厉节治身爱古愽雅専以圣人法度遗落为忧聚残补缺校实取正得周官左氏春秋毛氏诗而立之周礼者周公之大典毛氏言诗最宻左氏与春秋为表里三者不出六艺不明噫微献王六艺其遂噎乎故其功烈至今頼之且夫观其人之所好足以知其心王侯贵人不好侈靡而喜书者固鲜矣不喜浮辩之书而乐正道知之明而信之笃守之纯而行之勤者百无一二焉武帝虽好儒好其名而不知其实慕其华而废其质是以好儒愈于文景而德业后之景帝之子十有四人栗太子废而献王最长向若尊大义属重噐用其德施其志必无神仙祠祀之颂宫室观逰之费穷兵黩武之劳赋役转输之敝宜其仁丰义洽风移俗变焕然帝王之治复还其必贤于文景逺矣嗟乎天实不欲礼乐复兴耶抑四海自不幸而已  

## 文章辨体彚选卷四百七十二

（明）贺复征 编  

○训  

复征曰训之为言顺也教训之以使人顺从也自伊尹作书训王而有训之体故后世凡有所教者皆谓之训  

女训【`汉蔡邕`】  

心犹首面也是以甚致饰焉面一旦不修则尘垢秽之心一朝不修则邪恶入之咸知饰其面不修其心惑矣夫面之不修愚者谓之丑心之不修贤者谓之恶愚者谓之丑犹可贤者谓之恶将何容焉故览照拭面则思其心之洁也传脂则思其心之和也加粉则思其心之鲜也泽发则思其心之润也用栉则思其心之理也立髻则思其心之正也摄鬂则思其心之整也  

两阶铜人训【`晋潘岳`】  

言之有臧托乎多士言之不臧絶之由已无曰莫传宣于四海无曰莫闻响振万里枢机之发荣辱之征怨岂在大纎介是兴  

颜氏家训【`齐颜之推`】  

夫圣贤之书教人诚孝慎言检迹立身扬名亦已偹矣魏晋以来所著诸子理重事复逓相模斆犹屋下架屋床上施床耳吾今所以复为此者非敢轨物范世也业以整齐门内提撕子孙夫同言而信信其所亲同命而行行其所服禁童子之暴谑则师友之诫不如傅婢之指挥止凡人之鬬阋则尧舜之道不如寡妻之诲谕然则此书为汝曹之所信犹贤于傅婢寡妻耳【`序致`】父子之严不可以狎骨肉之爱不可以简简则慈孝不接狎则怠慢生焉由命士以上父子异宫此不狎之道也抑搔痒痛悬衾箧枕此不简之教也昔齐朝有一士大夫尝谓吾曰我有一儿年已十七颇晓书疏教其鲜卑语及弹琵琶稍欲通解以此伏事公卿无不宠爱亦要事也吾时俛而不答异哉此人之教子也若由此业自致卿相亦不愿汝曹为之【`教子`】兄弟之际异于他人望深则易怨地亲则易弭譬犹居室一穴则塞之一隙则涂之则无颓毁之虑如雀鼠之不恤风雨之不防壁陷楹沦无可救矣仆妾之为雀鼠妻子之为风雨甚哉夫人或交天下之士皆有欢爱而失敬于兄者何其能多而不能少也人或将数万之师得其死力而失恩于弟者何其能踈而不能亲也凡娣姒者多争之地也使骨肉居之亦不若各归四海感霜露而相思伫日月之相望也况以行路之人处多争之地能无间者鲜矣所以然者以其当公务而执私情处重责而懐薄义也若能恕已而行换子而抚则此患不生矣【`兄弟`】江东妇女畧无交逰其婚姻之家或十数年间未相识者唯以使命赠遗致殷勤焉邺下风俗专以妇持门户争讼曲直造请逢迎车乘填街衢绮罗盈府寺代子求官为夫诉屈此乃恒代之遗风乎【`治家`】侯景初入建业台门虽闭公私草扰各不自全太子左卫率羊侃坐东掖门部分经畧一宿而办遂得百余日抗拒凶逆于时城内四万许人王公朝士不下一百便是恃侃一人安之其相去如此古人云巢父许由让于天下市道小人争一钱之利亦已悬矣【`慕贤`】多见士大夫耻渉农商羞务工伎射既不能穿札笔则纔记姓名饱食醉酒忽忽无事以此销日以此终年或因家世余绪得一阶半级便谓为足安能自苦及有吉凶大事议论得失蒙然张口如坐云雾公私宴集谈古赋诗塞黙低头欠伸而已有识旁观代其入地何惜数年勤学长受一生愧辱哉梁朝全盛之时贵逰子弟多无学术至于谚云上车不落则著作体中何如则秘书无不熏衣剃面傅粉施朱驾长檐车跟髙齿屐坐碁子方缛慿班丝隠囊列器玩于左右从容出入望若神仙明经求第则顾人答策三九公燕则假手赋诗当尔之时亦快士也及离乱之后朝市迁革铨衡选举非复曩者之亲当路秉权不见昔时之党求诸身而无所得施之世而无所用披褐而丧珠失皮而露质兀若枯木泊若穷流孤独戎马之间转死沟壑之际当尔之时诚驽材也有学艺者触地而安自荒乱已来诸见俘虏虽百世小人知读论语孝经者尚为人师虽千载冠冕不晓书记者莫不耕田养马以此观之安可不自勉耶若能常保数百卷书千载终不为小人也夫明六经之指渉百家之书纵不能增益德行敦厉风俗犹为一艺得以自资父兄不可常依乡国不可常保一旦流离无人庇荫当自求诸身耳　夫老庄之书葢全真养性不肻以物累已也故藏名柱下终蹈流沙匿迹漆园卒辞楚相此任纵之徒耳何晏王弼祖述玄宗逓相夸尚景附草靡皆以农黄之化在乎已身周孔之业弃之度外而平叔以党曹爽见诛触死权之网也辅嗣以多笑人被疾陷好胜之穽也山巨源以蓄积取讥背多藏厚亡之文也夏侯玄以才望被戮无支离拥肿之鉴也荀奉倩丧妻神伤而卒非鼓缶之情也王夷甫悼子悲不自胜异东门之达也嵇叔夜排俗取祸岂和光同尘之流也郭子玄以倾动权势宁后身外已之风也阮嗣宗沈酒荒迷乖畏途相诫之譬也谢幼舆赃贿黜削违弃其余鱼之旨也彼诸人者并其领袖玄宗所归其余桎梏尘滓之中颠仆名利之下者岂可偹言乎直取其清谈雅论剖玄析微宾主徃复娱心悦耳非济世成俗之要也洎于梁世兹风复阐庄老周易摠谓三玄武皇简文躬自讲论周弘正奉赞大猷化行都邑学徒千余实为盛美元帝在江荆间后所爱习召置学生亲为教授废寝忘食以夜继朝至乃倦剧愁愤輙以讲自释吾时颇预末筵亲承音指性既顽鲁亦所不好云　义阳朱詹世居江陵后出扬都好学家贫无资累日不爨乃时吞纸以实腹寒无毡被抱犬而卧犬亦饥虚起行盗食呼之不至哀声动邻犹不废业卒成学士官至镇南录事叅军为孝元所礼此乃不可为之事亦是勤学之一人　夫文字者坟籍根本世之学徒多不晓字读五经者是徐邈而非许慎习赋诵者信禇诠而忽吕忱明史记者专皮邹而废篆籀学汉书者悦应苏而畧苍雅不知书音是其枝叶小学乃其宗系至见服虔张揖音义则贵之得通俗广雅而不屑一手之中向背如此况异代各人乎【`勉学篇`】自古文人多陷轻薄屈原露才扬已显暴君过宋玉体貎容冶见遇俳优东方曼倩滑稽不雅司马长卿窃赀无操王褒过章童约扬雄德败美新李陵降辱夷虏刘歆反复莽世傅毅党附权门班固盗窃父史赵元叔抗竦过度冯敬通浮华摈压马季长佞媚获诮蔡伯喈同恶受诛吴质诋诃乡里曹植悖慢犯法杜笃乞假无厌路粹隘狭已甚陈琳实号麄踈繁钦性无检格刘桢屈强输作王粲率躁见嫌孔融祢衡诞傲致殒杨修丁廙扇动取毙阮籍无礼败俗嵇康凌物凶终传玄忿斗免官孙楚矜夸凌上陆机犯顺履险潘岳干没耴危颜延年负气摧黜谢灵运空踈乱纪王元长凶贼自贻谢玄晖悔慢见及凡此诸人皆其翘秀者不能悉纪大较如此至于帝王亦未或免自昔天子而有才华者唯汉武魏太祖文帝明帝宋孝武帝皆负世议非懿德之君也自子游子夏荀况孟轲枚乗贾谊苏武张衡左思之俦有盛名而免过患者时复闻之但其损败居多耳每尝思之原其所积文章之体摽举兴会发引性灵使人矜伐故忽于持操果于进取今世文士此患弥切一字惬当一句清巧神厉九霄志凌千载自吟自赏不觉更有傍人加以砂砾所伤惨于矛戟讽刺之祸速乎风尘深冝防虑以保元吉　有一士族好为可笑诗赋誂撆邢魏诸公众其嘲弄虚相讃说便击牛酾酒招延声誉其妻明鉴妇人也泣而諌之此人叹曰才华不为妻子所容何况行路至死不觉自见之谓明此诚难也　刘逖云君軰辞藻譬若荣华须臾之翫非宏才也岂比吾徒十丈松树常有风霜不可凋悴矣刘应之曰既有寒木又发春华何如也辛笑曰可矣凡为文章犹人乘骐骥虽有逸气当以衔勒制之勿使流乱轨躅放意填坑岸也文章当以理致为心肾气调为筋骨事义为皮肤华丽为冠冕今世相承趋末弃本率多浮艶辞与理竞辞胜而理伏事与才争事繁而才损放逸者流宕而忘归穿凿者补缀而不足时俗如此安能独违但务去泰去甚耳必有盛才重誉改革体裁者实吾所希古人之文宏材逸气体度风格去今实逺但缉缀踈朴未为宻致耳今世音律谐靡章句偶对讳避精详贤于徃昔多矣宜以古之制裁为本今之词调为末并须两存不可偏弃也　吾家世文章甚为典正不从流俗梁孝元在藩邸时撰西府新文史记无一篇见录者亦以不偶于世无郑卫之音故也　沈隠侯曰文章当从三易易见事一也易识字二也易读诵三也邢子才常曰沈侯文章用事不使人觉若胸臆语也深以此服之祖孝征亦尝谓吾曰沈诗云崖倾获石髓此岂似用事耶邢子才魏收俱有重名时俗凖的以为师匠邢赏服沈约而轻任昉魏爱慕任昉而毁沈约每于谈燕辞色以之邺下纷纭各有朋党祖孝征尝谓吾曰任沈之是非乃邢魏之优劣也江南文制欲人弹射知有病累随即改之陈王得之于丁廙也山东风俗不通击难吾初入邺遂尝以此忤人至今为悔愿汝曹必无轻议也【`文章`】晋朝南渡优惜士族故江南冠带有才干者擢为令仆以下尚书郎中书舍人已上典掌机要其余文义之士多迂诞浮华不渉世务纎微过失又惜行捶楚所以处于清名益护其短也至于台阁令史主书监帅诸王籖省并晓习吏用济办时须纵有小人之态皆可鞭杖肃督故多见委使葢用其长也人每不自量举世怨梁武帝父子爱小人而疏士大夫此亦眼不能见其睫耳　梁世士大夫皆尚褒衣博带大冠髙履出则车舆入则扶侍郊郭之内无乘马者周弘正为宣城王所爱给一果下马常服御之举朝以为放达至乃尚书郎乗马则糺劾之及侯景之乱肤脆骨柔不堪行歩体羸气弱不耐寒暑坐死仓猝者徃徃而然　江南朝士因晋中兴南渡江卒为羁旅至今八九世未有力田悉资俸禄而食耳假令有者皆信童仆为之未尝目观起一墢土耘一株苖不知几月当下几月当收安识世间余务乎故治官则不了营家则不办皆优闲之过也【`渉务`】上书陈事起自战国逮于两汉风流弥广原其体度攻人主之长短諌诤之徒也讦羣臣之得失讼诉之类也陈国家之利害对策之伍也带私情之予夺逰说之俦也摠此四涂贾诚以求位鬻言以干禄或无丝毫之益而有不赀之困　齐之季世多以财货托附外家諠动女谒拜守宰者印组光华车骑辉赫荣兼九族取贵一时而为执政所患随而伺察既以得利必以利治微染风尘便乖肃正坑穽殊深疮痏未复纵得免死莫不破家然后噬脐亦复何及吾自南及北未尝一言与时人论身分也不能通达亦无尤焉　王子晋云佐饔得尝佐斗得伤此言为善则预为恶则去不欲党人非义之事也凡损于物皆无与焉然而穷鸟入怀仁人所悯况死士归我当弃之乎伍员之托渔舟季布之入广桞孔融之藏张俭孙髙之匿赵岐前代之所贵而吾之所行也以此得辠甘心瞑目至如郭解之代人报雠灌夫之横怒求地游侠之徒非君子之所为也如有逆乱之行得辠于君亲者又不足恤焉亲友之廹危难也家财已力当无所吝若横生图计无理请谒非吾教也墨翟之徒世谓热腹杨朱之侣世谓冷肠肠不可冷腹不可热当以仁义为节文尔【`省事`】吾近为黄门郎已可收退当时羁旅惧罹谤讟思为此计仅未暇尔自丧乱已来见因托风云徼幸冨贵旦执机权夜损坑谷朔欢卓郑晦泣颜原者非十人五人也慎之哉慎之哉夫生不可不惜不可茍惜渉险畏之途干祸难之事贪欲以伤生谗慝而致死此君子之所惜哉行诚孝而见贼履仁义而得罪丧身以全家泯躯而济国君子不咎也自乱离已来吾见名臣贤士临难求生终为不救徒取穷辱令人愤懑侯景之乱王公将相多被戮辱妃王姬妾畧无全者唯吴郡太守止足张嵊建义不捷为贼所害辞色不挠及鄱阳王世子谢夫人登屋诟怒见射而毙夫人谢遵女也何贤智操行若此之难婢妾引决若此之易悲夫【`飬生`】山中人不信有鱼大如木海上人不信有木大如鱼汉武不信弦胶魏文不信火布胡人见锦不信有虫食树吐丝所成昔在江南不信有千人毡帐及来河北不信有二万斛船皆实验也夫有子孙自是天地间一苍生耳何预身事而乃爱护遗其基址况于已之神爽顿欲弃之哉【`归心`】汉书王莾赞云紫色蛙声余分閠位葢谓非玄黄之色不中律吕之音也近有学士名问甚髙遂云王莾非直鸢髆虎视复紫色蛙声亦为误矣【`书证`】  

家训【`唐柳玭`】  

夫门第髙者一事坠先训则异他人虽生可以茍爵位死不可见祖先地下门髙则自骄族盛则人窥嫉实艺懿行人未必信纎瑕微累十手争指矣所以修已不得不至为学不得不坚士君子生于世已无能而望他人爱犹农夫卤莾种之而怨天泽不润虽欲弗馁可乎予闻先公仆射言立已以孝悌为基恭黙为本畏怯为务勤俭为法肥家以忍顺保交以简恭广记如不及求名如傥来莅官则洁已省事而后可以言守法守法而后可以言养人直不近祸廉不沽名忧与祸不偕洁与富不并董生有云吊者在门贺者在闾言忧则恐惧恐惧则福至又曰贺者在门吊者在闾言受福则骄奢骄奢则祸至故世族逺长与命位豊约不假问蓍龟星数在处心行事而已夫名门右族莫不由祖考忠孝勤俭以成立之亦莫不由子孙顽率奢傲以覆坠之成立之难如升天覆坠之易如燎毛余家本以学识礼法称于士林夫行道之人德行文学为根株正直刚毅为柯叶有根无叶或可俟时有叶无根膏雨所不能活也至于孝慈友弟忠信笃敬乃食之酰酱可一日无哉  

训俭示康【`宋司马光`】  

吾本寒家世以清白相承吾性不喜华靡自为婴儿长者加以金银华美之服輙羞弃去之二十忝科名闻喜宴独不戴花同年曰君赐不可违也乃簮一花平生衣取蔽寒食取充腹亦不敢服垢弊以矫俗干名但顺吾性而已众人皆以奢靡为荣吾心独以俭素为美人皆嗤吾固陋吾不以为病应之曰孔子称与其不孙也宁固又曰以约失之者鲜矣又曰士志于道而耻恶衣恶食者未足与议也古人以俭为美德今人乃以俭相诟病嘻异哉近岁风俗尤为侈靡走卒类士服农夫蹑丝履吾记天圣中先公为羣牧判官客至未尝不置酒或三行五行多不过七行酒酤于市果止于棃栗枣柿之类肴止于脯醢菜羹器用甆漆当时士大夫家皆然人不相非也会数而礼勤物薄而情厚近日士大夫家酒非内法果肴非逺方珍异食非多品器皿非满案不敢会宾友常数月营聚然后敢发书茍或不然人争非之以为鄙吝故不随俗靡者葢鲜矣嗟乎风俗頺弊如是居位者虽不能禁忍助之乎又闻昔李文靖公为相治居第于封丘门内厅事前仅容旋马或言其太隘公笑曰居第当传子孙此为宰相厅事诚隘为太祝奉礼厅事已寛矣参政鲁公为諌官真宗遣使急召之得于酒家既入问其所来以实对上曰卿为清望官奈何饮于酒肆对曰臣家贫客至无器皿肴果故就酒家觞之上以无隠益重之张文节为相自奉养如为河阳掌书记时所亲或规之曰公今受俸不少而自奉若此公虽自信清约外人颇有公孙布被之讥公冝少从众公叹曰吾今日之俸虽举家锦衣玉食何患不能顾众人之常情由俭入奢易由奢入俭难吾今日之俸岂能常存一旦异于今日家人习奢已乆不能顿俭必致失所岂若吾居位去位身存身亡常如一日乎鸣呼大贤之深谋逺虑岂庸人所及哉御孙曰俭德之共也侈恶之大也其同也言有德者皆由俭来也夫俭则寡欲君子寡欲则不役于物可以直道而行小人寡欲则能谨身节用逺罪丰家故曰俭德之共也侈则多欲君子多欲则贪慕冨贵枉道速祸小人多欲则多求妄用败家丧身是以居官必贿居乡必盗故曰侈恶之大也昔正考父饘粥以糊口孟僖子知其后必有达人季文子相三君妾不衣帛马不食粟君子以为忠管仲镂簋朱纮山粢藻棁孔子鄙其小器公叔文子享卫灵公史鳅知其及祸及成果以富得罪出亡何曽日食万钱至孙以骄溢倾家石崇以奢靡夸人卒以此死东市近世冦莱公豪侈冠一时然以功业大人莫之非子孙习其家风今多穷困其余以俭立名以侈自败者多矣不可徧数聊举数人以训汝汝非徒身当服行当以训汝子孙使知前軰之风俗云  

## 文章辨体彚选卷四百七十三

（明）贺复征 编  

○诫一【`韵文`】  

吴讷曰按韵书诫者警勅之辞文章縁起曰汉杜笃作女诫辞已弗传文选亦无其体今取汉晋以后诸作录之于编庶读者得所警发焉传戒者防患之谓以之名文所以禁人之失也  

帝尧戒  

战战栗栗日谨一日人莫踬于山而踬于垤  

诫子【`汉东方朔`】  

明者处世莫尚于中优哉游哉于道相从首阳为拙柳下为工饱食安歩以仕代农依隠玩世诡时不逢是故才尽者身危好名者得华有羣者累生孤贵者失和遗余者不匮自尽者无多圣人之道一龙一蛇形见神藏与物变化随时之冝无有常家  

女戒【`晋张载`】  

妇道之常顺惟厥正是曰天明是其帝命嘉尔婉娩克安尔貎徃之尔家克施克勤尔顺惟何无违夫子无然皋皋无然訿訿彼是而违尔焉作非彼旧而革尔焉作仪惟非惟仪女生则戒王姬肃雍酒食是议贻尔五物以铭尔心钖尔佩巾墨予诲言铜尔提匜谨尔寳荐玉尔奁具素尔藻绚枕尔文竹席尔吴筦念尔书训思尔退安彼实有室尔勿从室逊尔提提尔生引逸  

持衡戒【`唐姚元崇`】  

持衡者天下平也君子执之以平其心夫衡在天所以齐七政在人所以均万物称物平施为政以则毫厘不差轻重必得是执衡持平之义也  

圣人为衡四方取则志守公正体兼平直用于天官铨综斯德用于里闬纷竞以息故南北以对左右以持称物低昻不差毫厘使锱铢不惑轻重无疑智不能矫愚不能欺存信去诈以公灭私王道无偏君子无党法者天下公器官者庶人师长其身率正不令而行在下无怨唯上之平故曰上之所为下必从矣上之所教人亦效矣心茍至公人将大同心能执一政乃无失嗟尔多士钦哉勉■〈施，冉代也〉庶此观称同夫佩弦  

弹琴戒【`姚元崇`】  

琴者乐之和也君子抚之以和人心夫其调五音谐六律则移风易俗感舞禽兽而况扵人乎故身不下堂不言而理者葢鸣琴故也  

乐导至化声感人情故易俗以雅乐和人以正声乐有琴瑟音有商征琴音能调天下以治异而相应以和为羙和而不同如彼君子故善为臣者若弹琴宫君商臣则治国之道大急小缓岂安人之心不调者改张踰于立法声悲者调下感于知音昔武城单父以弦歌乐职邹忌雍门以辩对匡国美此调抚而人是则昭告后来无怠于德  

敌戒【`柳宗元`】  

皆知敌之仇而不知为益之尤皆知敌之害而不知为利之大秦有六国兢兢以强六国既除訑訑乃亡晋败楚鄢范文为患厉之不图举国造怨孟孙恶臧孟死臧恤药石去矣吾亡无日智能知之犹卒以危矧今之人曽不是思敌存而惧敌去而舞废备自盈祗益为愈敌存灭祸敌去召过有能知此道大名播惩病克寿矜壮死暴纵欲不戒匪愚伊耄我作戒诗思者无咎  

口兵戒【`刘禹锡`】  

余读蒙庄书曰兵莫惨于志莫邪为下缺然知志士之伤夫生也他日读逺祖中垒校尉书曰口者兵也衋然知言之为兵又惨乎志因愽考前载极其两端夫志兵之薄人激烈抗愤不过无从容于世耳口兵之起其形渥焉繇是知吾祖之言为急作戒以书于盘盂  

五两之伤药之可平一言成痾智不能明人或罹兵道涂奔救投方効技思恐其后人或罹譛比肩狐疑借有纷觧毁辄随之故曰舌端之孽惨乎楚铁夷灶诚谋执戈以驱掩人诚智折笄以詈贤者诲子信其有旨发言之难徃古犹尔辩为诈谋黙为德基玉椟不启焉能瑕疵犨麋深居孰谓可嗤我诫于口惟心之门无为我兵当为我藩以慎为键以忍为阍可以多食勿以多言  

## 文章辨体彚选卷四百七十四

（明）贺复征 编  

○诫二【`散体`】  

女诫【`汉班昭`】  

鄙人愚暗受性不敏蒙先君之余宠赖母师之典训年十有四执箕帚于曹氏于今四十余载矣战战兢兢常惧诎辱以增父母之羞以益中外之累夙夜劬心勤不告劳而今而后乃知免耳吾性疏顽教导无素恒恐子榖负辱清朝圣恩横加猥赐金紫实非鄙人庶几所望也男能自谋矣吾不复以为忧也但伤诸女方当适人而不渐训诲不闻妇礼惧失容它门取耻宗族吾今疾在沈滞性命无常念汝曹如此每用惆怅间作女诫七篇愿诸女各冩一通庶有补益禆助汝身去矣其朂勉之卑弱第一古者生女三日卧之床下弄之瓦砖而斋吿焉卧之床下明其卑弱主下人也弄之瓦砖明其习劳主执勤也斋告先君明当主继祭祀也三者盖女人之常道礼法之典教矣谦譲恭敬先人后已有善莫名有恶莫辞忍辱含垢常若畏惧是谓卑弱下人也晩寝早作勿惮夙夜执务私事不辞剧易所作必成手迹整理是谓执勤也正色端操以事夫主清静自守无好戏笑洁齐酒食以供祖宗是谓继祭祀也三者茍偹而患名称之不闻黜辱之在身未之见也三者茍失之何名称之可闻黜辱之可逺哉夫妇第二夫妇之道参配阴阳通逹神明信天地之弘义人伦之大节也是以礼贵男女之际诗着关雎之义由斯言之不可不重也夫不贤则无以御妇妇不贤则无以事夫夫不御妇则威仪废缺妇不事夫则义理堕阙方斯二者其用一也察今之君子徒知妻妇之不可不御威仪之不可不整故训其男检以书传殊不知夫主之不可不事义礼之不可不存也但教男而不教女不亦蔽于彼此之数乎礼八岁始教之书十五而至于学矣独不可依此以为则哉敬慎第三阴阳殊性男女异行阳以刚为德阴以柔为用男以强为贵女以弱为美故鄙谚有云生男如狼犹恐其尫生女如鼠犹恐其虎然则修身莫若敬避强莫若顺故曰敬顺之道妇之大礼也夫敬非它持乆之谓也夫顺非他寛裕之谓也持乆者知止足也寛裕者尚恭下也夫妇之好终身不离房室周旋遂生媟黩媟黩既生语言过矣语言既过纵恣必作纵恣既作则侮夫之心生矣此繇于不知止足者也夫事有曲直言有是非直者不能不争曲者不能不讼讼争既施则有忿怒之事矣此繇于不尚恭下者也侮夫不节谴呵从之忿怒不止楚挞从之夫为夫妇者义以和亲恩以好合楚挞既行何义之存谴呵既宣何恩之有恩义俱废夫妇离矣妇行第四女有四行一曰妇德二曰妇言三曰妇容四曰妇功夫云妇德不必才明絶异也妇言不必辩口利辞也妇容不必颜色美丽也妇功不必工巧过人也清闲贞静守节整齐行已有耻动静有法是谓妇德择辞而说不道恶语时然后言不厌于人是谓妇言盥浣尘秽服饰鲜洁沐浴以时身不垢辱是谓妇容专心纺绩不好戏笑洁齐酒食以供宾客是谓妇功此四者女人之大德而不可乏之者也然为之甚易唯在存心耳古人有言仁逺乎哉我欲仁而仁斯至矣此之谓也专心第五礼夫有再娶之义妇无二适之文故曰夫者天也天固不可逃夫固不可离也行违神祗天则罚之礼义有愆夫则薄之故女宪曰得意一人是谓永毕失意一人是谓永讫由斯言之夫不可不求其心然所求者亦非谓佞媚茍亲也固莫若专心正色礼义居洁耳无淫听目无邪视出无冶容入无废饰无聚会羣軰无看视门户此则谓专心正色矣若夫动静轻脱视听陜输入则乱法坏形出则窈窕作态说所不当道观所不当视此谓不能专心正色矣曲从第六夫得意一人是谓永毕失意一人是谓永讫欲人定志专心之言也舅姑之心岂当可失哉物有以恩自离者亦有以义自破者也夫虽云爱舅姑云非此所谓以义自破者也然则舅姑之心柰何固莫尚于曲从矣姑云不尔而是固宜从令姑云尔而非犹冝顺命勿得违戾是非争分曲直此则所谓曲从矣故女宪曰妇如影响焉不可赏和叔妹第七妇人之得意于夫主由舅姑之爱已也舅姑之爱已由叔妹之誉已也由此言之我臧否誉毁一繇叔妹叔妹之心复不可失也皆莫知叔妹之不可失而不能和之以求亲其蔽也哉自非圣人鲜能无过故颜子贵于能改仲尼嘉其不贰而况妇人者也虽以贤女之行聪哲之性其能备乎是故室人和则谤掩外内离则恶扬此必然之势也易曰二人同心其利断金同心之言其臭如兰此之谓也夫嫂妹者体敌而尊恩疏而义亲若淑媛谦顺之人则能依义以笃好崇恩以结援使徽美显章而瑕过隠塞舅姑矜善而夫主嘉美声誉曜于邑邻休光延于父母若夫蠢愚之人于嫂则托名以自髙于妹则因宠以骄盈骄盈既施何和之有恩义既乖何誉之臻是以美隠而过宣姑忿而夫愠毁訾布于中外耻辱集于厥身进増父母之羞退益君子之累斯乃荣辱之本而显否之基也可不慎哉然则求叔妹之心固莫尚于谦顺矣谦则德之柄顺则妇之行凡斯二者足以和矣诗云在彼无恶在此无射其斯之谓也  

戒子【`晋嵇康`】  

人无志非人也但君子用心所欲凖行自当量其善者必拟议而后动若志之所之则口与心誓守死无二耻躬不逮期于必济若心疲体解或牵于外物或累于内欲不堪近患不忍小情则议于去就议于去就则二心交争二心交争则向所见役之情胜矣或有中道而废或有不成一篑而败之以之守则不固以之攻则怯弱与之誓则多违与之谋则善泄临乐则肆情处逸则极意故虽繁华熠耀无结秀之勲终年之勤无一旦之功斯君子所以叹息也若夫申胥之长吟夷齐之全洁展季之执信苏武之守节可谓固矣故以无心守之安而体之若自然也乃是守志之盛者可耳所居长吏但冝敬之而已矣不当极亲宻不冝数徃徃当有时其众人又不当宿留所以然者长吏喜问外事或时发举则怨或者谓人所说无以自免也若行寡言慎偹自守则怨责之路觧矣其立身当清逺若有烦辱欲人之尽命托人之请求当谦辞逊谢某素不预此軰事当相亮耳若有怨急心所不忍可外违拒宻为济之所以然者上逺冝适之几中絶常人流軰之求下全束修无玷之称此又秉志之一隅也凡行事先自审其可不差于宜宜行此事而人欲易之当说冝易之理若使彼语殊佳者勿羞折遂非也若其理不足而更以情求来守人虽复云云当坚执所守此又秉志之一隅也不须行小小束修之意气若见穷乏而有可以赈济者便见义而作若人从我欲有所求先自思省若有所损废多于今日所济之义少则当权其轻重而拒之虽复守辱不已犹当絶之然大率人之告求皆彼无我有故来求我此为与之多也自不如此而为轻竭不忍面言强副小情未为有志也夫言语君子之机机动物应则是非之形着矣故不可不慎若于意不善了而本意欲言则当惧有不了之失且权忍之后视向不言此事无他不可则向言或有不可然则能不言全得其可矣且俗人传吉迟传凶疾又好议人之过阙此常人之议也坐言所言自非髙议但是动静消息小小异同但当髙视不足和答也非义不足静详敬道岂非寡悔之谓人有相与变争未知得失所在慎勿预也且黙以观之其非行自可见或有小是不足是小非不足非至竟可不言以待之就有人问者犹当辞以不觧近议论亦然若会酒坐见人争语其形势似欲转盛便当亟舍去之此将鬬之兆也坐视必见曲直党不能不有言有言必是在一人其不是者方自谓为直则谓曲我者有私于彼便怨恶之情生矣我便获悖辱之言正坐视之大见是非而争不了则仁而无武于义无可当逺之也然大都争讼者小人耳正复有是非共济汗漫难胜可足称哉就不得逺取醉为佳若意中偶有所讳而彼必欲知者若守大不已或刼以鄙情不可惮此小軰而为所挽引以尽其言今正坚语不知不识方为有志耳自非知旧邻比庶几已下欲请呼者当辞以他故勿徃也外荣华则少欲自非至急终无求欲上美也不须作小小卑恭当大谦裕不须作小小廉耻当全大让若临朝让官临义让生若孔文举求代兄死此忠臣烈士之节凡人自有公私慎勿强知人知彼知我知之则有忌于我今知而不言则便是不知矣若见窃语私议便舍起勿使忌人也或时逼廹强与我共说若其言邪险则当正色以道义正之何者君子不容伪薄之言故也一旦事败便言某甲昔知我事以宜备之深也凡人私语无所不有冝预以为意见之而走者何哉或偶知其私事与同则可不同则彼恐事泄思害人以灭迹也非意所钦者而来戏调嗤笑人之阙者但莫应从小共转至于不共而勿太用矜趋以不言答之势不得久行自止也自非所监临相与无他宜适有壶榼之意束修之好此人道所通不湏逆也过此以徃自非通穆匹帛之馈车服之赠当深絶之何者常人皆薄义而重利今以自竭者必有为而作鬻货徼欢施而求报其俗人之所甘愿而君子之所大恶也酒以合欢若醉而又愦不须离搂强劝人酒不饮自已若人来劝已輙当为持之勿诮勿逆也见醉薫薫便止慎不当至困醉又不能自裁也  

守戒【`唐韩愈`】  

诗曰大邦维翰书曰以蕃王室诸侯之于天子不惟守土地奉职贡而已固将有以翰蕃之也今人有宅于山者知猛兽之为害则必高其柴援而外施陷阱以待之宅于都者知穿窬之为盗则必峻其垣墙而内固扄鐍以防之此野人鄙夫之所及非有过人之智而后能也今之通都大邑介于屈强之间而不知为之备噫亦惑矣野人鄙夫能之而王公大人反不能焉岂材力为有不足欤葢以谓不足为而不为耳天下之祸莫大于不足为材力不足者次之不足为者敌至而不知材力不足者先事而思则其于祸也有间矣彼之屈强者带甲荷戈不知其多少其绵地则千里而与我壤地相错无有丘陵江河洞庭孟门之关其间又自知其不得与天下齿朝夕举踵引颈冀天下之有事以乗吾之便此其暴于猛兽穿窬也甚矣呜呼胡知而不为之备乎哉贲育之不戒童子之不抗鲁鸡之不期蜀鸡之不支今夫鹿之于豹非不巍然大矣然而卒为之禽者爪牙之材不同猛怯之资殊也曰然则如之何而备之曰在得人  

桞州三戒【`柳宗元`】  

吾恒恶世之人不知推已之本而乗物以逞或依势以干非其类出技以怒强窃时以肆暴然卒迨于祸有客谈麋驴鼠三物似其事作三戒  

临江之麋  

临江之人畋得麋麑畜之入门羣犬垂涎扬尾皆来其人怒怛之自是日抱就犬习示之使勿动稍使与之戏积乆犬皆如人意麑稍大忘已之麋也以为犬良我友抵触偃仆益狎犬畏主人与之俯仰甚善然时啖其舌三年麋出门外见外犬在道甚众走欲与为戏外犬见而喜且怒共杀食之狼藉道上麋至死不悟  

黔之驴  

黔无驴有好事者船载以入至则无可用放之山下虎见之尨然大物也以为神蔽林间窥之稍出近之慭慭然莫相知他日驴一鸣虎大骇逺遁以为且噬已也甚恐然徃来视之觉无异能者益习其声又近出前后终不敢搏稍近益狎荡倚冲冒驴不胜怒蹄之虎因喜计之曰技止此耳因跳踉大断其喉尽其肉乃去噫形之尨也类有德声之宏也类有能向不出其技虎虽猛疑畏卒不敢取今若是焉悲夫  

永某氏之鼠  

永有某氏者畏日拘忌异甚以为已生岁直子鼠子神也因爱鼠不畜猫犬禁僮勿击鼠仓廪庖厨悉以恣鼠不问由是鼠相告皆来某氏饱食而无祸某氏室无完器椸无完衣饮食大率鼠之余也昼累累与人兼行夜则窃啮斗暴其声万状不可以寝终不厌数岁某氏徙居他州后人来居鼠为态如故其人曰是阴类恶物也盗暴尤甚且何以至是乎哉假五六猫阖门撤瓦灌穴购童罗捕之杀鼠如丘弃之隠处臰【`即臭字`】数月乃已呜呼彼以其饱食无祸为可恒也哉  

犹子蔚适越戒【`刘禹锡`】  

犹子蔚晨跪于席端曰臣幼承叔父训始句萌至于扶踈前日不自意有司以名污贤能书又不自意被丞相府召为从事重兢累媿愳贻叔父羞今当行乞辞以为戒予曰若知彛器乎始乎斵轮因入规矩刳中亷外枵然而有容者理腻质坚然后加宻石焉风戾日晞不副不聱然后青黄之鸟兽之饰乎瑶金贵在清庙其用也幕以养洁其藏也椟以养光茍措非其所一有毫髪之伤儡然与破甑为伍矣汝之始成人犹器之作朴是冝力学为砻斵亲贤为青黄睦僚友为瑶金忠所奉为清庙尽敬以为幕慎微以为椟去怠以护伤在勤而行之耳设有人思披重霄而挹颢气病无阶而升有力者掲层梯而倚太山然而一举足而一髙非独掲梯者所能也凡大位未尝旷故世多贵人唯天爵并者乃可伟耳夫伟人之一顾踰乎华章而一非亦惨乎黥刖行矣慎诸吾见垂天之云在尔肩腋间矣昔吾友桞仪曹尝谓吾文隽而膏味亡穷而炙愈出也迟汝到丞相府居一二日裒吾文入谒以取质焉丞相吾友也汝事所从如事诸父借有不如意推起敬之心以奉焉无忽  

治戒【`宋宋祁`】  

吾殁称家之有亡以治丧敛用濯浣之衣鹤氅裘纱帽线履三日棺三月葬谨无为流俗阴阳拘忌也棺用杂木漆其四会三涂即止使数十年足以腊吾骸朽衣巾而已吾之焄然蒿然皦皦有识者还于造物放之太虚其腐败者合于黄垆下付无穷吾尚何患掘塜深三丈小为冢室劣取容棺及明器左置明水二盎酒二缸右置米曲二奁朝服一称私服一称鞾履自副左刻吾志右刻吾铭即掩圹惟简俭无以金铜杂物置塜中吾学不名家文章仅及中人不足垂后为吏在良二千石下犹可容数人无功于国无惠于人不可以请谥于有司不可受赠典又不宜求巨公作志及碑冢上植五株柏坟髙三尺石翁仲它兽不得用葢自标置者非千载永安计尔母作道佛二家斋谯此吾生平所志若等不可违命作之违命作之是死吾也是以吾为遂无知也葬之日以绘布纒棺四翣引母作方相俑人陈列衣服器用累吾之俭吾平生语言无过人者谨无妄编缀作集使后世嗤诋吾也吾侍上讲劝凡十七年上颇记吾面目姓名然身后不得丐恩泽为无厌事若等兄弟十四人惟二孺儿未仕此以诿莒公莒公在若等为不孤矣若等兄弟虽有异母者古人谓四海之内皆为兄弟况兄弟之不懐求合它人人渠肯信哉纵阳合之彼应笑且憎也若等视吾事莒公云何莒公友吾云何可以为法矣人不可以无学至于奏议笺记随宜为之天分自有所禀不可强也要得数百卷书在胸中则不为人所轻诮矣  

言戒【`司马光`】  

迂夫曰言不可不重也子不见钟鼔乎夫钟鼓叩之然后鸣铿訇镗鞳人不以为异也若不叩自鸣人孰不谓之妖耶可以言而不言犹叩之而不鸣也亦为废钟鼔矣  

乌戒【`晁补之`】  

乌于禽甚黠伺人音色小异輙去不留非弹射所能得也关中民狃乌黠以为物无不以其黠见得则之野设饼食楮钱哭冢间若祭者然哭竟裂钱弃饼而去乌则争下啄啄且尽哭者已立他冢裂钱弃饼如初乌虽黠不疑其诱也益鸣搏争食至三四皆飞从之稍狎廹于网罗举而获焉今夫世之人自谓智足以周身而不知祸藏于所伏者几何其不见卖于哭者哉亦或不知周身之术而以愚触死则其为智曽不若是乌之能灵于弹射也韩非作说难卒以说难死于秦天下哀其以智死楚人不知沐猴而谓人沐猴天下哀其以愚死是两人者其为智愚则异而其于取死则同矣寗武子邦有道则智邦无道则愚智愚观时而动祸其可及哉  

三不能戒【`王十朋`】  

不善文者宜秘不善书者宜楷不善言者冝省予不善文而不能秘不善书而不能楷不善言而不能省此其所以获诮之多者与今焉知过而能通戒之矣然有时乎不能秘不能楷不能省者文能秘于窓几著述之私而不能秘于场屋进耴之公书能楷于优游学习之时而不能楷于囱囱应答之顷言能省于心平无事之日而不能省于气形肝鬲之际乌能使文无媿于不秘书无媿于不楷言无媿于不省  

## 文章辨体彚选卷四百七十五

（明）贺复征 编  

○规一  

复征曰规者为圆之器以之名文所以成人之德也书曰官师相规义葢始此后世学校则每用之　徐师曽曰今人以箴规并称而文章顾分为二体者何也箴者箴上之阙而规者臣下之互相规諌者也其用以自箴者乃箴之滥觞耳然规之为名虽见于书而规之为文则汉以前絶无作者至唐元结始作五规岂其縁书之名而创为此体欤  

出规【`唐元结　本卷俱元结作`】  

元子门人叔将出逰三年及还元子问之曰尔去我久矣何以异乎诺曰叔将始自山中至长安见权贵之盛心愤然切悔比年于空山穷谷与夫子甘饥寒爱水木而已不数月至王公大夫卿相近臣之门无不至者及一年有向与欢宴过之可吊有始贺拜候已闻就诛岂不裂封疆土未识岂无印绶懐之未暖其客得禄位者随死得金玉者皆拏参逰宴者或刑或免叔将之身如犬逃者五六似鼠藏者八九当其时环望天地如置在杯斗之中元子闻之叹曰叔将汝何思而为乎汝若思为社稷之臣则非正直不进非忠谠不言虽手足斧钺口能出声犹极忠言与气偕絶汝若思为禄位之臣犹当避赫赫之路晦显显之机如下廐粟马齿食而已汝忽然望权势而徃自致身于刑祸之方得筋骨载肉而归幸也大矣二三子以叔将为戒乎  

处规  

州舒吾问元子曰吾闻子多矣意将何为对曰云山幸不求吾是林泉又不责吾非熈然能自全顺时而老可矣复安为哉舒吾曰元子其过误乎其太矫也吾厌世人饰言以由道藏智以全朴退身以显行设机以树名吾子由之使我何信元子俛而谢之滕许大夫友元子闻不应舒吾之说乃曰嗟嗟元子少辞者邪何不曰使吾得所处但如山林不见吾是非吾将娭而徃也以子为饰言藏智退身设机何不曰如此岂不多于盗权窃位蒙污万物富贵始及而刑祸廹促之者乎元子谢不及季川问曰先生终不复二论先生有意乎于戏季川吾有言则自是言达则人非吾安能使吾身之有是而令他人之有非至于闻闻也哉  

戏规  

元子友倚于云丘之颠戏牧儿曰尔为牧歌当不责尔暴牧儿歌去乃暴他田田主鞭之啼而寃元子啼不止召其父而止之元子友真卿闻之书过于元子曰嗟嗟次山茍戏小儿俾陷鞭焉而蒙寃之彼牧儿望次山犹台隶不敢干其主及茍戏乃或与次山犹仇雠斯岂慎德也欤吾闻君子不茍戏无似非如何惑一儿使不知所以蒙过此非茍戏似非之非者耶恶不必易此元子报真卿曰于戏吾独立于空山之上戏歌牧儿得过几不可免彼行于世上有爱憎相忌是非相反名利相夺祸福相从至于有蒙戮辱者焉得不因茍戏似非世儿惑之以及者乎真卿吾当以戏为规  

心规  

元子病逰世归于商余山中以酒自肆有醉歌里夫公闻之■〈酉多〉元子之酒请歌之歌曰元子乐矣俾和者曰何乐亦然何乐亦然我曰我云我山我林我泉又曰元子乐矣俾和者曰何乐然尔何乐然尔我曰我鼻我目我口我耳歌已矣夫公曰自乐山林可也自乐耳目何哉人谁无此元子引酒觞夫公曰劝君此杯酒缓饮之听我说子行于世间目不随人视耳不随人听口不随人语鼻不随人气其甚也则须封包裹塞不尔有灭身亡家之祸伤污毁辱之患生焉虽王公大人亦不能自主口鼻耳目夫公何思之不熟耶  

时规  

干元已亥漫叟待诏在长安时中行公掌制在中书中书有醇酒时得一醉醉中叟诞曰愿穷天下鸟兽虫鱼以充杀者之心愿穷天下醇酎美色以充欲者之心中行公闻之叹曰子何思不尽耶何不曰愿得如九州岛之地者亿万分封君臣父子兄弟之争国者使人民免贼虐残酷者乎何不曰愿得布帛钱货珍寳之物溢于王者府藏满将相权势之家使人民免饥寒劳苦者乎叟闻公言退而记之授于学者用为时规  

恶圆  

元子家有乳母为圆转之器以悦婴儿婴儿喜之母使为之聚孩孺助婴儿之乐友人公植者闻有戏儿之器请见之及见之趣焚之责元子曰吾闻古之恶圆之士歌曰宁方为皁不圆为卿宁方为污辱不圆为显荣其甚者则终身不仰视曰吾恶天圆或有喻之以天大无穷人不能极逺视四垂因谓之圆天不圆也对曰天纵不圆为人称之我亦恶焉次山柰何任造圆转之器恣令悦媚婴儿少喜之长必好之教儿学圆且陷不义躬自戏圆又失方正嗟嗟次山入门爱婴儿之乐圆出门当爱小人之趍圆吾安知次山异日不言圆行圆动圆静圆以终身乎吾岂次山之友也元子召季川谓曰吾自婴儿戏圆公植尚辱我言絶况乎吾与汝圆以应物圆以趍时非圆不预非圆不为公植其操矛戟刑我乎  

恶曲  

元子时与邻里会曲全当时之欢以顺长老之意归泉上叔盈问曰向夫子曲全其欢道然也茍为尔乎元子曰叔盈视吾曲其心以狥财利曲其行以希名位当过吾吾茍全一欢于邻里无恶然可也东邑有全直之士闻元子对叔盈恐曰吾闻元次山约其门人曰无恶我之小曲真惽鄙恶辞也吾軰全直三十年未尝曲气以转声曲辞以逹意曲歩以便徃曲视以回目犹患于古人古人有恶曲者不曲臂以取物不曲膝以便坐见天下有曲于君曲于民曲于鬼神者徃刼而死之今元次山茍曲言貎强全一欢以为不丧其直慁哉若能茍曲于邻里强全一欢岂不能茍曲于乡县以全言行茍能曲于乡县岂不能茍曲于邦国以彰名誉茍能曲于邦国岂不能茍曲于天下以扬德义若言行名誉德义皆显岂有钟鼎不入门权位不在已乎呜呼曲为之小为大之渐曲为之也有何不可奸邪凶恶其■〈囗外繇内〉乎元子闻之颂曰吾以颜貌曲全一欢全直君子之恶我如此犹有过于此者何以自免  

## 文章辨体彚选卷四百七十六

（明）贺复征 编  

○仪一  

宗仪九首【`明方孝孺`】  

君子之道本于身行诸家而推于天下则家者身之符天下之本也治之可无法乎德修于身施以成化虽无法或可也而古之正家者常不敢后法葢善有余而法不足法有余而守之人不足家与国通患之况俱无焉者乎余德不能化民而窃有志于正家之道作宗仪九篇以告宗人庶几贤者因言以趍善不贤者畏义而逺罪他日于大者有行焉或者其始于此  

尊祖  

人之异于物者以其知本也其所以知本者以其礼义之性根于天偹于心粹然出于万物故物莫得而类之今夫形禅而气续者人与物之所同也渇而饮馁而噉劳而瘁逸而嬉者人与物不相逺也卒之人贵而物贱者何哉人能知尊其身之所自出而物不能也故生而敬事之为之甘脆丰柔之味以养其口为之华软温羙之服以养其体为之采色以养其目为之馨香以养其鼻顺其所欲以养其心犹以为未至也于是饬身惇行以养其德令闻嘉誉以养其名著其德美于天下后世使之没而不忘乆而弥章君子之为人子孙非以养生为贵而以奉终为贵非以奉终为难而以思孝广爱为难藏于墓祀于庙自天子达于士隆卑广狭不同而其致一也故天子七诸侯五大夫三士二官师一庶人寝乎荐自外为之制者由乎人孝敬之情出于天由乎人者不可踰也本乎天者夫宁有强之者哉天之命也人虽至昏弱也甚无知也过先祖之墓未有不动心者时焉而祀其先语及其遗事未有不叹泣者形气之感有所受之也非偶然也故宗庙之制祭祀之礼君子以此崇本反始致诚敬于其先廛井之氓田则祭田祖不以岁之丰歉而变不忘其始也况于身之所自出者乎知有其身而不知身之所自出是谓禽犊之民知奉其身而不恤吾身之所同出是谓痿痹之民是二者虽色貌为人而其身物化也乆矣故人而不知本谓之悖不睦族谓之戾悖与戾恶名也世之立而谈者天之所授与尧舜孔子不异由颜焉而颜由孟焉而孟不此之务而为恶名之求尚为爱其身也乎吾惧夫吾族之人为痿痹禽犊之归而不自知也为尊祖之法曰立祠祀始迁祖月吉必谒拜岁以立春祀族人各以祖袝食而各以物来祭祭毕相率以齿会拜而宴齿之最尊而有德者向南坐而训族人曰凡为吾祖之孙者敬父兄慈子弟和邻里时祭祀力树艺无胥欺也无胥讼也无犯国法也无虐细民也无博奕也无斗争也无学歌舞以荡俗也无相攘窃奸侵以贼身也无鬻子也无大故勿黜妻也勿为奴隶以辱先也有一于此者生不齿乎族死不入于祠皆应曰诺然后族人之文者以谱至登下一岁之生卒而书举族人之臧否其有婚姻相赒患难相恤善则劝恶则戒临财能让养亲事长能孝而悌亲姻乡里能睦而顺此其行之足书举书之累有足书者死则为之立传于谱其有犯于前所训者亦书之能改则削之乆而愈甚则不削而书其名族人见必揖虽贵贱贫冨不敌皆以其属称喜必庆戚必吊死以其属服无服者为之是日不肉而羣哭之羣祭之羣塟之  

重谱  

尊祖之次莫过于重谱由百世之下而知百世之上居闾巷之间而尽同宇之内察统系之异同辨传承之乆近叙戚疏定尊卑收涣散敦亲睦非有谱焉以列之不可也故君子重之不修谱者谓之不孝然谱之为孝难言也有征而不书则为弃其祖无征而书之则为诬其祖有耻其先之贱旁援显人而尊之者有耻其先之恶而私附于闻人之族者彼皆以为智矣而诚愚也夫祖岂可择哉兢兢然尊其所知阙其所不知详其所可征不强述其所难考则庶乎近之矣而世之知乎此者常鲜趍乎伪者常多淳安之汪氏繇其身縁而上之至于鲁公之族七十余世皆有讳字卒塟若目见而耳受之者其心以为至博也而博不能胜其伪也越之杨氏亲隋帝之裔而耻名之污遂避而不言吴宁之杜氏越千余岁而宗汉之延年晋之富阳侯是皆知本者之所深恶而为之者以为工也顾不惑哉天下有贵人无贵族有贤人无贤族有士者之子孙不能修身笃行而屈为童隶而公卿将相常发于陇畆圣贤之世不能传其遗业则夷乎恒人而缙绅大儒多兴于贱宗天之生人也果孰贵而孰贱乎四海之广百氏之众其初不过出于数十姓也数十姓之初不过出于数人也数人之先一人也故今天下之受氏者多尧舜三王之后而皆始于黄帝譬之巨木焉有盛而蕃有萎而悴其理固有然者人见其常有显人也则谓之着族见其无有逹者也则从而贱之贵贱岂有恒哉在人焉耳茍能法古之人行古之道闻于天下传于后世则犹古人也虽其族世未着不患其不着也孔子子思以为祖而操庸嵬之行则其庸嵬自若也祖不能贵之也故吾方氏出帝榆罔而谱不敢列之显于昔者众矣而不敢附之疑者阙之以传疑不可详者略之以着实而惟以笃学修身望乎族之人呜呼冨贵利达外至者也求之不可必得得之不可必守守之不能必传也仁义忠信之道备乎心不求而足得之者可以行行之可以着施之盈天下而敛于身不见其隘传之被万世而非威武势力之所能移善尊祖者思是道也行是道也天下不惟尊其身将归德于祖而祖益尊祖益尊而谱益传斯其为孝大矣何必趯趯然为伪而欺且诬哉  

睦族  

井田废而天下无善俗宗法废而天下无世家圣人之立法所以收万民之心而使之萃于一者治道之极治功之盛不可忽也故一之所在智者无所措其谋辨者无所措其说勇者无所用其力如裘之领如网之纲如发之握如輹之毂如马之有辔如牛之有纼操之则敛纵之则放招之则集撝之则退屈信作止惟上之所令而民不能参以私先王之民非甚异于后世也其好义而易使从化而畏法宁死于饥寒而不忍为乱者岂碪斧鈇钺所能禁哉教之以其所固有故其向善也安令之以其所易知故其趋化也亟当是之时同闾接亩之人犹相亲睦信顺而小大宗法行乎宗族之间为百世之宗者百世宗之为五世之宗者五世宗之宗其身则守其训有所猷为皆受命于宗子而悍戾争斗之风无自而起茍非大奸魁诈不可教令则安有不善者乎故三代之俗非固羙也为治之具既羙而习使之然也后世愿治之主王佐之臣迭兴于世而卒不足几乎古岂民性之不可化邪其具之废已乆世主便因循而惮改作材士昧逺略而务近功区区补弊苴漏而未及乎政教之全也民心益离而俗愈散奚独民之罪君子预有责焉吾尝病之而未之能行则思以化吾之族人而族不可徒化也则为谱以明本之一为始迁祖之祠以维系族人之心今夫散处于庐为十为百而各顾其私者是人之情也纵其溺于情而不示之以知本则将至于纷争而不可制今使月一会于祠而告之以谱之意俾知十百之本出于一人之身人身之疾在乎一肢也而心为之烦貌为之悴口为之呻手为之抚思夫一身之化为十百也何忍自相戕刺而不顾乎何忍见其颠连危苦而不救乎何为不合乎一而相视如涂之人乎故为睦族之法祠祭之余复置田多者数百亩寡者百余亩储其入俾族之长与族之亷者掌之岁量视族人所乏而补助之其赢则以为棺椁衣衾以济不能塟者产子者娶嫁者丧者疾病者皆以私财相赠遗立典礼一人以有文者为之俾相族人吉凶之礼立典事一人以敦睦而才者为之以相族人之凡役世择子姓一人为医以治举族之疾其药物于补助之赢取之有余财者时增益之族之富而贤者立学以为教其师耴其行而文其教以孝弟忠信敦睦为要自族长以下主财而私典事而惰相礼而野不能睦族没则吿于祖而贬其主不祠富而不以教者不祠师之有道别祠之不能师者则否  

广睦  

人之亲踈有恒理而无恒情自同祖推而至于无服又至于同姓爱敬之道厚薄之施固出于天而不可易然有亲而若踈者有踈而若亲者常情变于所习也阅岁时而不相见则同姓如路人比庐含同劳逸酒食之会不絶则交游之人如昆弟使同姓如路人他人如昆弟斯岂人之至情哉物有以移之君子未必然而常情所不能免也圣人之治人以常人之情为中制俾厚者加厚而薄者不至于离恐其以不接而踈踈而不相恤也故为之祭酺之法合之以燕乐饮食以洽其欢忻慈爱之情恐其狗于利而不知道也肃之以乡射读法使之祗敬戒惧而不至于怠肆祭而酺所以为乐也读法所以为礼也约民于礼乐而亲者愈亲踈者相睦此先王所以为盛也哉举而行诸天下今未见其不可也然非士之职也故欲自族而行之乡而为之制其制曰宗族岁为燕乐之会四其时则二月也五月也八月也十有一月也其物则时祀之余也其品则豕与羊各一酒醴羞菓惟所有而不必侈也酒以七行九行为节也位以以尊卑长幼为序也苟尊矣虽稚子犹位乎上也茍长矣虽贫且贱以齿也其言为孝弟忠信而勿亵也勿哗也勿慢也饮虽醉而勿违礼也立子弟二人为执礼以佐酒酒至揖请饮既饮揖请酬既酬揖请殽羞二人歌诗其诗则蓼莪裳棣葛藟东门唐之杕杜谷风雅之黄鸟之类贵其能感人而敦伦理也其数则如酒也立二人讲说嘉言古之人及乎教者皆在所取也将歌也将说也执礼揖曰请肃以听皆拱而坐坐则肱相比行则武相衔举爵饮酬食羞皆后长者毕则旅揖辞而退少者送长者于家然后返岁为礼仪之会三冬至也岁之初吉也夏至也冬至阳之始生也君子之道自此始亨矣冝有庆也是日昧爽举族自胜冠以上咸盛服造祠下相揖趋及门祝启门以次入序立以时羞献奠酒皆再拜班趋出族之长坐别堂次长者率羣昆弟子姓捧觞称寿毕皆拜遂以次饮酒相拜如礼典礼以谱至北向坐读之长者命众坐众坐听善恶之在书者咸读无隠设席于南楹之东北向署其上曰旌善之位善之多者长者命之酒俾少者咸拜之典礼翼以就位署南楹之西曰思过之所恶之累书而不改者俾立其下于是长者以谱所列传绪盛衰絶续之故明言之而告以常训曰为善如嗜饮酒去恶如去毒螫慎思哉勿坠尔先祖之祀众拱而听皆俯首就班再拜出少者授长者杖以序行乃还于家夏至阴之始生也君子所宜慎也是日素服谒祠如冬至礼不饮酒不相拜读谱之仪亦如之岁之初吉庆拜如冬至礼不读谱乡党之制岁为燕乐之会一其时以秋其物以祭社之余其坐以齿以德以爵其礼主于让其仪如宗族之会歌诗说嘉言亦如之其诗以伐木鱼丽南有嘉鱼菁菁者莪宾之初筵择乡人子弟羣歌之其诵嘉言也耆老之贤者举以教在坐者皆起应曰祗奉长者之训凡族人乡人不与于会者八悖伦纪者鬬争者相讼者使酒而酗者博奕者过累书而不改者虐乡里者言伪而行违者皆君子之所弃也不善者弃而后知所戒然后善者尊而益劝劝戒立而俗宁有不羙者乎  

奉终  

爱敬以养生哀戚以送死墓焉而塟位焉而祭皆本于礼而不敢忽者先王教民之通法也丧而用浮屠之术塟而信塟师之说资冥报于不可致诘之间征休咎于无情难验之川阜上以为亲谋下以为身利者此古之所未闻也后世闇夫野人多趋信而甘心焉亲没于床不于礼而于浮屠不哭泣擗踊而于钟磬铙钹非是之务则人交笑以为简时可塟矣泥于山川之利否而不即塟或至于终身或身死而委槥于子孙甚者子孙恐塟之祸其身举而弃诸水火塟亲以礼者世反非之为愚呜呼是何其不察而至于此极乎彼浮屠之所谓轮回者果可信邪天之生人物者二气五行也其运也无穷其续也无端先者过而后者来未尝相资以为用者二气五行之常也自草木而观之发荣于春盛壮奋长蔚乎而不可遏及乎戒之以凛风中之以霜露昔之沃泽茂羙一旦飘而为浮埃化而为污泥荡灭殚尽无迹可窥矣其发生于明年者气之始至者为之也岂复资既殒之余荣乎惟人也亦然得气而生气既尽而死死则不复有知矣茍有焚炙刲割佚乐适意身且不有而何以受之形尽气尽而魂升魄降无所不尽安能入人胸腹重生于世而谓之轮回也哉天地至神之气以其流行不穷故乆而常新变而不同使必资已死之人为将生之本则造化之道息矣乌足为天地倘或有之人固不知之也浮屠亦人耳何自而独知之彼以其茫昧不可揣索故妄言以诬世夫岂可信而事其教乎孔子谓祭之以礼为孝则事异端之妄弃圣典而不信者其为非礼也大矣不孝孰加焉而闇者顾安之而不以为非胡可哉塟师之动人以祸福而其说尤怪人之昌隆盛炽者其先必有厚德之遗贱贫夭絶者必有余恶之着山川何与焉诞者则不然闻有贵冨之人于此则归福于其茔塜曰此某形也此某征也于塟之法冝尔也闻有贫贱之人于此则曰此塟之罪也此于法冝至于斯也信斯言也则人之多财而力足者皆相率而为不善及乎死也求善地以塟其身则可免子孙于祸夫孰肯为善乎由大者而论之系乎盛衰者莫大乎国都殽亟河渭无异也秦帝之亡汉帝之昌隋据之而促唐据之而长果在于善地乎帝王之尊家天下而役海内使地善而可兴竭智以营陵庙奚求而不致而亡国败主相属则果不在乎此也审矣古之卜宅兆云者以神道定民志耳非视冈阜之向背逆顺臆度目断如世之塟师之为也塟师祖晋郭璞书其书茍可信璞用之以塟其祖考冝有竒验不诬而璞卒死于簒贼其身不能福而谓能福乎人其可信否邪世之人多信之不知自陷于不孝而莫之赎也呜呼先王之礼一失而流于野再壊而溺于佛暨其大壊而不可为忽乎入于禽兽而不之觉也宁不哀哉天下之人其共惑于浮屠由是而往吾不能知其所至矣其心淫浸胶固非空言所能革也吾独以告吾族人亲丧必以三年三年之制必循礼勿以浮屠从事违者生罚之死不祀于先祠塟卜吉凶而勿泥塟师之说期必以三月三月不能至五月五月不能至七月过一岁者如违丧礼之罚必刻圹志墓铭力不足者刻其名俾后有考作方氏丧塟仪  

务学  

学者君子之先务也不知为人之道不可以为人不知为下之道不可以事上不知居上之道不可以为政欲达是三者舍学而何以哉故学将以学为人也将以学事人也将以学治人也将以矫偏邪而复于正也人之资不能无失犹鉴之或昏弓之或枉丝之或紊茍非循而理之檠而直之莹而拭之虽至羙不适于用乌可不学乎夫学非为华宠名誉爵禄也复其性尽人之道焉耳彼蠕而动翾而鸣者不知其生之故与其为生之道是以物而不神冥而不灵人之为学所以自异于物也匪特异于物欲异于众人也匪特异于众人上将合乎天地拔乎庶类之上而为后世之则也其说存于易诗书春秋三礼其理具乎心其事始乎穷理终乎知天其业始于修已终于治人其功用至于均节运化涵育万物大得之而圣深造之而贤勉修之而为君子圣贤君子非天坠而地出人为之也举夫人之身皆可为圣贤而乃不能异于物曷过哉不知务学之方也今世俗之儒申申而行由由而言腾口颊播简牍以夸乎人知非不博言非不华矣而于古之学未也何哉为其泛而无本也漫而无统也可喜而无用也君子之学积诸身行于家推之国而及于天下举而措之秩如也奚待词说乎以词说为学上以是取士下以是自期此士所以莫逮乎古也呜呼无善教而天下无善士无善士而天下无善俗世俗之陋其患岂微也哉余不欲学者之类之也方氏之学以行为本以穷理诚身为要以礼乐政教为用因人以为教而不强人所不能师古以为制而不违时所不可此其大较也其小学曰七岁而学训之孝弟以端其本训之歌謡讽谕之切乎理者以发其知羣居而训之和赐之以物而导之让慎施扑楚以养其耻敏者守之以重黙木者开之以英慧柔者作之强者抑之扶之植之摧之激之而童子之质成矣其大学曰立四教皆本于行行不修者不与一曰道术二曰政事三曰治经四曰文艺一道术视其人质之端方纯明知微近道者与言考其言行以稽其所进试其问难以审所造政事文艺其材之所能者无不学也二政事视其通明才智者使学焉治民之政八制产平赋兴教听讼御灾恤孤御吏禁暴悉民情知法意为政事本试以言授以事而观其所堪三治经精察烛理笃信不惑而长讲说者为之四文艺博文多识通乎制度名物立言陈辞可以为世教者其极也试之之日皆以终月皆欲其称其教之名也教之存乎师化之迟速存乎人得其人推而用之不难于天下夫岂一家之学也哉  

谨行  

士之为学莫先于慎行行之于人犹室之有栋柱也帛之有丝缕也木之有本也马之有足也鸟之有翼也圣得是而后为圣贤得是而后为贤君子修是而为善小人失是而陷于杨墨禽兽之归夫焉可忽哉积之如升髙之难而或败于谈笑为之于阃阈之内而或播于四海九州岛才极乎羙艺极乎精政事治功极乎可称而行一有不掩焉则人视之如污秽不洁避之如虎狼贱之如犬豕并其身之所有与其畴昔竭力专志之所为者而弃之矣可不慎乎夫口之便于甘肥体之便于华羙耳目之躭于所思心志之趋于所乐家欲冨而身欲尊者人之同情圣贤之所不能无也然而学道之士禁制克节惟恐是念之萌于中蒯衣藿食黜好寡欲终身而不敢怠者诚知轻重之分也人之身不越乎百年善爱其身者能使百年为千载不善爱其身者忽焉如蚊蚋之处乎盎缶之间夫蚊蚋之生亦自以为适矣而起灭生死不踰乎旬月当其快意于所欲以盎缶为天地而不知其所处之微昧陋之民亦若是矣迷溺于身色势利以身为之役而不以为劳其心以为至乐也而不知其可悲也甚适也而不知其为污辱也均之为身也圣贤之尊荣若彼而众人之污辱若此曷为而然哉慎行与否致之耳难成易毁者行也难立易倾者名也得之不能乆于身乐未既而忧继之者人之欲也以冨贵利达易污辱之名犹食乌喙而易死也况倐忽接于耳目者之不足恃乎故人有杀身而狥君亲者非不爱身也爱其身甚而欲纳之于礼义其为虑甚逺矣宁死而不肯以非义食知义之重于死也宁无后而不敢以非礼娶知失礼之重于无后也侥幸茍冐于一时而蒙垢被污于万世小则闾里识之以为訾大则册书着之天下笑之闻其名则唾哕不欲入于耳计其所得曾不若秋毫而贱辱其身使孝子羞以为父正士羞以为友遗裔逺胤羞以为祖不亦惑哉且人不患不冨贵而患不能慎行无行而冨贵无益其为小人守道而贫贱无损其为君子吾家自始迁祖至于余身十五世矣以言乎赀产则不踰乎中家以言乎爵禄则未有位乎朝者然而不愧于人见推于世者以先人世有积德蓄学操行异乎恒人焉耳逺者余不足知之若曽大父西州府君之纯厚悫大先君太守贞惠公之亷介方正视古之贤者岂有间哉吾族之人暨将来而未至者乌可不效也人莫不欲为名人之子孙而不知其尤难于众人葢德大则难继行髙则难称有善过于人人未之取也曰其祖之贤不但如斯而已有恶未着人已责之以为不肖曰若之祖何人也而为此哉故生于微宗庸族者过易隠而善易着以其特出掩于其先人皆异之故不求其备也生于世家者过易闻而善难昭以其先多显人而不可企也呜呼方氏之嗣人奈何而不慎乎君臣父子兄弟夫妇朋友五者天伦也斁天伦者天之所诛天之所诛人之所弃生不齿死不服塟不送主不入祠谱不书其名行和于家称于乡德可为师者终则无服者为服缌麻有服者如礼祭虽已逺犹及虽无主祭者犹祭如是而不能为君子则非方氏之子孙也告于祠而更其姓不列于谱  

修德  

能为众人所不能行之事者其子孙必享众人所不能致之福人之为善非为子孙计也然天道之于善人以及其身为未足常推余泽以福其后人则亦曷尝不为子孙计哉第众人之计速而易致而君子之泽逺而难酬故趋乎善者常少溺于利者常多众人每笑为善之士为迂缓无术而不知天道之所佑固在此而不在彼也天下无千载全盛之国无百年全盛之家天岂不欲有国家者乆而不坠哉或一再传而失之或未终其身而不振得之于劳勚艰难之余而败之于谈笑燕安之顷非其智力所不能德不足而子孙无所藉以自立也人之生于德善之家犹木之生沃土蚤发而易长华茂而后凋硗田瘠陇虽有萌蘖之滋拳曲拥肿终不足观则所藉使之然耳今之人莫不欲子孙之蕃贤才之伙传绪乆而不衰而莫能为善此犹不艺而欲获也不猎而欲衣狐貉也孰从而致乎故冨贵而不备德是以爵禄货财祸其身也富贵其子孙而不力为善是置子孙于贱辱之穽争夺之区而不顾也使贵而可传则古之显人与齐魏秦楚之君至今不失祀矣使富而可传则赵孟三桓之裔有余积而无忧矣然而皆莫之存何哉德泽既竭而后人莫能继也先人有千乗之势万室之邑不足恃也金帛菽粟虽盈溢廪廥不足恃也惟有余德焉为可恃而恃之者身必危可恃以存者其惟德修于身而不懈者乎德有及乎数百年者有及乎百岁者有及乎当世者有及乎一乡行乎一家者子孙之食其报也恒视所及为广狭道术材略髙世而拔类或见于事功佐明主除暴乱立法制或着于书以陈仁义政教正人心于将亡遏邪说于欲盛此德于数百年者也不能如彼之盛而其所为可以扶衰拯溺为百年所依怙者百年之所德也又不能然而济当时之难者当时之所德也下此而尽力于一乡行法于一家乡与家赖之亦可以及其子孙俾不遽至于祸败况其所及愈大则所利愈逺乎闾巷之士欲泽天下后世固非其职然因其身之所居以为其分之所当为奚为而不可也故事亲而孝事长而弟族焉而睦姻焉而义慈恭惠和不死不忮以此守身而无愧者其德可以泽其子推而行于乡矜寒恤饥周人之所不及而为人之所难为其胤嗣有不兴者乎有位而立功学道而立言皆人所可致者孰谓吾族之人而不能为善人乎孰谓为善而果不可恃乎  

体仁  

天之生人岂不欲使之各得其所哉然而势有所不能故托诸人以任之俾有余补不足智愚之相悬贫冨之相殊此出于气运之相激而成者天非欲其如此不齐也而卒不能免焉是气行乎天地之间而万物资之以生犹江河之流浑涵奫沦其所冲激不同而所著之状亦异大或如蛟龙小或如珠玑或声闻数千里而或汨然而止水非有意为巨细于其间也而万变错出而不可御人何以异于斯乎智可以综核海内而闇者无以谋其躬财或可以及百世而馁者无一啜之粟天非不欲人人皆智且冨也而不能者势不可也势之所在天不能为而人可以为之故立君师以治使得于天厚者不自专其用薄者亦有所仰以容其身然后天地之用得圣人之用行而政教之说起故圣贤非为已设也所以为愚不肖之资货财非富匹夫也固将俾分其余以补人之匮乏三代之盛是法行于朝廷逹于州里成于风俗而入于人心是以天下无怨嗟之民乆矣其亡而莫之复也世之志义之士犹有推其所有余行其所可为者其亦先王之所取者乎然非知本者不知其意之羙也人之挟所长以虐同类由不知本故耳使知斯人之生皆本于天视人之颠隮陷溺与已无以异则民焉有失所之患哉余病乎未能而欲试诸乡闾以为政本数百家之乡其人必有才智赀产殊絶于众者虽废兴迭出而未尝无每乡推其尤者为之表使为二廪三学廪之法豊岁夏秋自百亩之家以上皆入稻麦于廪称其家业多寡寡不下十升多不过十斛使乡之表籍其数而众阅守之度其几歳可得千斛以备凶荒扎瘥及死丧之不能自存者其入也先富而出也先贫出也视口而入也视产产多者皆庚加息十一不能庚则否廪之左立祠以祠入粟多而及人博者祠之左右序掲二版左曰嘉善书其人之绩版以朱书以青右曰愧顽版不饰书以白书吝而私者为表而不均者渔其利而不恤民者岁再集众谒祠而读之以为戒学之法各立师一人以有德而服人者为之立司教二人司过二人司礼三人乡人月吉盛衣冠相率谒学暇则逰于学问乎师有违过者于师乎治悖教不良者师与其罚其教法如族学之仪  

崔氏家塾仪【`崔铣`】  

嘉靖已丑冬子汲承予志改台居之对旧房为家塾其屋不满三楹其宇髙不及丈前为燕所中为堂后为祠又后为楼缺费不能一成至壬辰春而茍完予述祠之谋训之法刻石垂后  

祀谋【`崔铣`】  

夫学之有祠何也致严也修敬也企武也子汲问先圣之主当何书夫王祀之尊乆矣施诸公宫有朝典焉大夫之私塾匹夫之子弟而祀王毋乃僣乎冝书先圣孔子尊其道焉尔若夫颜氏之四配濓溪而下之五儒其善范乎后其书颁诸科举可忍而不俾侑乎汲问他无可班者与夫司马公言顾行立功以德尹和靖学为已述程弗淆许鲁斋肇修纪尚行克立又皆豫产也其祀诸后之儒述作富焉言称赫焉匪特三子而已然夫子病周之文从先进曰野可矣是故不溺旧不衒博而竒不浚心不畧外曰学之夷不尚玄不媚听不奓论而粃曰词之典不树党不耀名不袭功而揽羙曰信之周  

训畧【`崔铣`】  

夫小子之学其行爱亲敬长事师其役洒扫应对其蓺习礼诵书学字歌诗今之教有作对因习知天地四方艹木鸟兽器用之名其余具于吕泾野小学释及通梓对类尔为师者晨兴端坐击鼓升堂诸小子拜已问其日行所教上项何善有疑碍难推者为觧析其漫无述者可知其怠诘而进之已授书不过一百五十字已讲书各就乃能已习字学颜鲁公帖既法其字画严劲因养其志意端直已习对核名究义已诵书至酉乃散教以归家见亲暨长省候之仪日中令羣立歌诗一人倡之众乃和之诗用孝顺三十章及邵子子养亲六章渐进之二南及鹿鸣之五三日一习礼礼用本塾释奠仪本家节祭先祠仪及吕氏乡仪渐进之冠士相见礼射御礼畧夫小子喜呼呶而少舒徐乐跳逹而少雍逊歌诗亦可以泄其呼呶而趍之祥定习礼亦可以竭其跳逹而反之周谨也  

乡射仪直节【`何景明`】  

古者饮毕而射射之司马燕之司正也此礼乆不行而其文具仪礼然仪礼古文难读虽昌黎韩子且苦之今即与诸生言或弗觧故复刻此使就此习之而后求之仪礼则其文辞绪理可寻也  

序器  

夫器一弗备则无以即事惟乐放失乆矣其器莫之有能备也今但以笙比人声而以鼓磬节之  

序事  

夫事以明贤故遴而后莅故宾主必孚司马以下必能其事虽役必当其才德焉  

乐谱  

夫射之节于乐也天子以驺虞诸侯以狸首大夫以采苹士以采蘩采苹采蘩示敬也敬则可以修诸其身而施于天下矣  

射仪  

古射仪予视学汉中至金州集汉阴平利紫阳四学师生将行射焉问其礼不知也乃使学官艹具其仪予稍稍为说其文辞义意略去恢复辑其节理实近可行者为之先属范推官绅肄于东城之圃而予与吕宪使克中往观焉宪使曰予在汉中葢修其器矣未究其礼也谓绅曰其悉布兹何景明曰语曰礼失而求之野古礼亡不可见者何可胜道哉然乡射之礼学校尚或习之予由鄠郿抵鳯汉考之于学既已无闻而有司并其器亡之往往督使旋修举行之斑白之老有相与环堵骇视者矣嗟夫古人揖坐旋辟之容与夫修于其乡而一旦不可缺者至使人以为旷世闻见之事风俗于古岂不邈哉  

射义  

夫爵齿德三者通乎天下者也乡饮尚齿也饮毕而射察其德也夫然后可以爵之于朝是故古者以射择士三射之节其于命辞见乎始射而命曰母射获母猎获知始射而获也再射而命曰不贯不释知再射而释也三射而命曰不鼓不释知三射而鼓也  

始射获而不释试也惧弗审也再射而释则审矣三射而鼓而礼乐备矣  

始射不及宾者不敢役宾也不饮者不释则不饮也耦射先宾不敢齿宾于耦也众宾不耦宾在宾位则不敢踰大宾也故非主则不敢与宾耦  

胜者张弓不胜者弛弓胜者立不胜者饮夫何言哉贤不肖喻矣  

夫物惟时事惟冝先后不踰详畧有渐其惟射乎是故髙而无用羙而无当欲速而求成圣人勿为也  

弓矢敌器也圣人以揖让用之天下复有可争者乎夫射也者禁肆制躁履序蹈和一众心贯万事者也以此于天下也故治理而生遂  

子曰君子无所争必也射乎揖让而升下而饮其争也君子是故君子之于射也弗争则其求诸已也弗力  

夫君子仁人之用心也亦观诸射之道焉已矣子曰射有似乎君子失诸正鹄反求诸其身孟子曰仁者如射射者正已而后发发而不中不怨胜已者反求诸其身而已矣  

陶庵仪【`归子慕`】  

陶庵之仪惟简惟朴舒而不纵检而不迫近于人情逺乎流俗文不为新客而赢敬不因乆交而缩酒不厌清味不厌薄可继可乆或蔬或肉谈清而不谈俗歌诗而不歌曲投壶而不六博弹丝而不吹竹宾去不强留客来不用速燕笑而不废忠告羣居而不妨诵读朋友攸摄雍雍肃肃宾主皆忘熈熈穆穆此陶庵之所为自适也而彼与我之所共淑  

## 文章辨体彚选卷四百七十七

（明）贺复征 编  

○偈一  

胜相院经藏记偈【`宋苏轼`】  

元丰三年歳在庚申有大比丘惟简号曰宝月修行如幻三摩钵提在蜀成都大圣慈寺故中和院赐名胜相以无量宝黄金丹砂琉璃珍珠■〈施，冉代也〉檀众香庄严佛语及菩萨语作大宝藏涌起于海有大天龙背负而出及诸小龙紏结环绕诸化菩萨及护法神镇守其门天魔鬼神各执其物以御不祥是诸众宝及诸佛子光色声香自相磨激璀璨芳郁玲珑宛转生出诸相变化无穷不假言语自然显见苦空无我无量妙义凡见闻者随其根性各有所得如众饥人入于太仓虽未得食已有饱意又如病人逰于药市闻众药香病自衰减更能取米作无碍饭恣食取饱自然不饥又能取药以疗众病众病有尽而药无穷须臾之间无病可疗以是因縁度无量众时见闻者皆争舍施富者出财牡者出力巧者出技皆舍所爱及诸结习而作佛事求脱烦恼浊恶苦海有一居士其先蜀人与是此丘有大因縁去国流浪在江淮间闻是比丘作是佛事即欲随众舍所爱习周视其身及其室庐求可舍者了无一物如焦榖芽如石女儿乃至无有毫髪可舍私自念言我今惟有无始已来结习口业妄言绮语论说古今是非成败以是业故所出言语犹如钟磬黼黻文章悦可耳目如人善博日胜日负自云是巧不知是业今舍此业作宝藏偈愿我今世作是偈已尽未来世永断诸业客尘妄想及诸理障一切世间无取无舍无憎无爱无可无不可时此居士稽首西望而说偈言  

我游众宝山见山不见宝岩谷及草木虎豹诸龙蛇虽知宝所在欲取不可得复有求宝者自言已得宝见宝不见山亦未得宝故譬如梦中人未尝知是梦既知是梦巳所梦即变灭见我不见梦因以我为觉不知真觉者觉梦两无有我观大寳藏如以蜜说甜众生未喻故复以甜说蜜甜蜜更相说千刦无穷尽自蜜及甘蔗查棃与橘柚说甜而得酸以及醎辛苦忽然反自味舌根有甜相我尔黙自知不烦更相说我今说此偈于道亦云逺如眼根自见是眼非我有当有无耳人听此非舌言于一弹指顷洗我千刦罪  

广州东莞县资福禅寺罗汉阁记偈【`苏轼`】  

众生以爱故入生死由于爱境有逆有顺而生喜怒造种种业展转六趣至千万刦本所从来唯有一爱更无余病佛大医王对病为药唯有一舍更无余药常以此药而治此病如水救火应手当灭云何众生不灭此病是导师过非众生咎何以故众生所爱无过身体父母有疾割肉刺血初无难色若复邻人从其求乞一爪一髪终不可得有二导师其一清净不入诸相能知众生生死之本能使众生了然见知不生不灭出轮回处是处安乐堪永依怙无异父母支体可舍而况财物其一导师以有为心行有为法纵不求利即自求名譬如邻人求乞爪髪终不可得而况肌肉以此观之爱吝不舍是导师过设如有人无过取米投坑穽中见者皆恨若以此米施诸鸟雀见者皆喜鸟雀无知受我此施无异坑穽而人自然有喜有愠如使导师有心有为则此施者与弃无异以此观之爱吝不舍非众生咎四方之民皆以勤苦而得衣食所得毫末其苦无量独此南越岭海之民贸迁重宝坐获富乐得之也易享之也愧是故其人以愧故舍海道幽险死生之间曾不容发而况飘堕罗刹鬼国呼号神天佛菩萨僧以脱须臾当此之时身非已有而况财物实同粪土是故其人以惧故舍愧惧二法助发善心是故越人轻施乐舍甲于四方东莞古邑资福禅寺有老比丘祖堂其名未尝戒也而律自严未尝求也而人自施人之施堂如物在衡损益铢黍了然觉知堂之受施如水涵影虽千万过无一留者堂以是故创作五百大阿罗汉严净宝阁涌地千柱浮空三成壮丽之极实冠南越东坡居士见闻随喜而说偈言  

五百大士栖此城南珠大贝皆东倾众心回春柏再荣铁林东来阁乃成宝骨未到先通灵赤蛇白璧珠夜明三卜袭吉谁敢争层檐飞空俯日星海波不揺■〈风贝〉无声天风徐来韵流铃一洗瘴雾氷雪清人无南北寿且宁  

送寿圣聪长老偈【`苏轼`】  

佛说作止任灭是谓四病如我所说亦是诸佛四妙法门我今亦作亦止亦任亦灭灭则无作作则无止止则无任任则无灭是四法门更相扫除火出木尽灰飞烟灭如佛所说不作不止不任不灭是则灭病否即任病如我所说亦作亦止亦任亦灭是则作病否即止病我与佛说既同是法亦同是病昔维摩诘黙然无语以对文殊而舍利佛亦复黙然以对天女此二人者有何差别我以是知茍非其人道不虚行时长老聪师自筠来黄复归于筠东坡居士为说偈言  

珍重寿圣师听我送行偈愿闵诸有情不断一切法人言眼睛上一物不可住我谓如虚空何物住不得我亦非然我而不然彼义然则两皆然否则无然者  

朱寿昌梁武懴赞偈【`苏轼`】  

我观世间诸得道者多因苦恼苦恼之极无所告诉则呼父母父母不闻仰而呼天天不能救则当归命于佛世尊佛以大悲方便开示令知诸苦以爱为本得爱则喜犯爱则怒失爱则悲伤爱则惧而此爱根何所从生展转观察爱尽苦灭得安乐处诸佛亦言爱别离苦父母离别其苦无量于别离中生离最苦有大长者曰朱寿昌生及七岁而母舍去长大懐思涕泣追求刺血写经礼佛懴悔四十余年乃见其母念报佛恩欲度众苦观诸教门切近周至莫如梁武所说懴悔文既繁重旨亦渊秘一切众生有不能了乃以韵语谐诸音律使一切人歌咏赞叹获福无量时有居士蜀人苏轼见闻随喜而说偈曰  

长者失母常自念言母本生我我生母去有我无母不如无我誓以此身出生入死母若不见我亦随尽在众人中犹如狂人终日皇皇四十余年乃见其母我初不记母之长短大小肥瘠云何一见便知是母母子天性自然冥契如磁石针不谋而合我未见母不求何获既见母已即无所求诸佛子等歌咏懴文既懴罪已当求佛道如我所说作求母观  

地狱变相偈【`苏轼`】  

我闻吴道子初作鄷都变都人愳罪业两月罢屠宰此畵无实相笔墨假合成譬如说食饱何从生怖汗乃知法界性一切惟心造若人了此言地狱自破碎  

观藏真畵布袋和尚像偈【`苏轼`】  

拄杖指天布袋着地掉却数珠好一觉睡  

木峰偈【`苏轼`】  

元丰七年臈月朔日东坡居士过临淮谒普照王塔遇襄师房观所藏佛骨舍利舍木山一峰供养乃说偈言  

枵然无根生意永断刼火洞然为君作炭  

为僧明祥寿觉师偈【`明徐祯卿`】  

我闻诸佛如是法旨一切佛一切众生以何因縁故得是大别为此众生不达本来妄见生灭堕诸贪痴恋恶浊世耽生恚死延愿百年乃至无尽不悟此身本无从徃亦无从来本自不生亦自不灭譬如寒水忽凝为冰当其成冰水性如是及于销灭亦复如是法无相待义大觉无真若见有真当征闪电于晦冥中横掣电光若真有电有即当形若云非电光从何生一切色相咸复如是世人不逹妄生贪慕即无量无邉罪所以女师超离世尘得般若智禅定山林本觉圆明无起灭念如火归木石求明则无言暗亦失是谓常住十方世界法身不壊是真实义何假文字虚巧颂讃如来藏中本无斯义吾今为女宣说此偈广女师功德众不可思议偈曰  

妙湛法为尊由不堕于二本性自真无何者受生灭开士合内照生灭了无着是名无上觉实获本妙因长生七宝车亿世持法身  

了庵记偈【`祝允明`】  

有一苾蒭其名曰义住苏州城卧龙街上报恩贤首大阿兰若于大阿兰若中造一小舍号舍曰了于身称唤亦复如是来请卧龙街中菩萨弟子明为说其义我闻世人谓诸心事究竟完结谓之曰了如苾蒭旨谓之曰了我未知识譬之如舍于舍一间谓之曰了一间无逆如一间外为当曰了当曰不了谓当曰了则舍有二谓曰不了舍身乃连譬之如舍于舍一间于间一柱谓之曰了一柱无逆如一柱外还有一柱还有十柱百柱千柱还有一梁还有十梁百梁千梁乃至又还有椽有栱有墙有瓦有门有阶为当件件谓之曰了为当緫件谓之曰了于件谓了则未完舍于緫谓了非件件了如是苾蒭不谓一舍乃谓一身如谓一身血肉曰了四大见存如谓一身心性曰了心性未泯如日已没谓曰日了如谓已了明日还日如谓不了日在何处于一夜间为当曰了当曰不了于此境界于此时候为当何称为当有称当无有称我问苾蒭苾蒭无答所以我于称唤云未知识云何为说我闻菩萨究竟完结在一大无苾蒭如是当大明心当大见性当大发力如是乃知菩萨究竟完结在无所了亦无不了亦无无了与无不了转转皈无乃是了义苾蒭闻我所说欢喜觧悟乃为约宣此义而说偈曰  

我观苾蒭身非无非非无身外复有舍舍外复有称如是以为了如称木云灰苾蒭如了此无称亦无舍无身无我语而究竟完结  

## 文章辨体彚选卷四百七十八

（明）贺复征 编  

○本纪一  

复征曰按说文纪丝别也总之为纲周之为纪又广韵事也经纪也葢经纪其事着之编简也今帝纪如秦始皇之严核项羽之综括高帝之淹贯而作史之法尽矣  

秦始皇本纪【`汉司马迁`】  

秦始皇帝者秦庄襄王子也庄襄王为秦质子于赵见吕不韦姬恱而取之生始皇以秦昭王四十八年正月生于邯郸及生名为政姓赵氏年十三岁庄襄王死政代立为秦王当是之时秦地已并巴蜀汉中越宛有郢置南郡矣北收上郡以东有河东太原上党郡东至荥阳灭二周置三川郡吕不韦为相封十万户号曰文信侯招致宾客游士欲以并天下李斯为舍人蒙骜王齮麃公等为将军王年少初即位委国事大臣晋阳反  

元年将军蒙骜击定之  

二年麃公将卒攻卷斩首三万  

三年蒙骜攻韩取十三城王齮死十月将军蒙骜攻魏氏畼有诡岁大饥  

四年拔畼有诡三月军罢秦质子归自赵赵太子出归国十月庚寅蝗虫从东方来蔽天天下疫百姓内粟千石拜爵一级  

五年将军骜攻魏定酸枣燕虚长平雍丘山阳城皆拔之取二十城初置东郡冬雷  

六年韩魏赵卫楚共击秦取寿陵秦出兵五国兵罢拔卫廹东郡其君角率其支属徙居野王阻其山以保魏之河内  

七年彗星先出东方见北方五月见西方将军骜死以攻龙孤庆都还兵攻汲彗星复见西方十六日夏太后死  

八年王弟长安君成蟜将军击赵反死屯留军吏皆斩死迁其民于临洮将军壁死卒屯留蒲鶮反戮其尸河鱼大上轻车重马东就食嫪毐封为长信侯予之山阳地令毐居之宫室车马衣服苑囿驰猎恣毒事无大小皆决于毐又以河西太原郡更为毐国  

九年彗星见或竟天攻魏垣蒲阳四月上宿雍已酉王冠带剑长信侯毐作乱而觉矫王御玺及太后玺以发县卒及卫卒官骑戎翟君公舍人将欲攻蕲年宫为乱王知之令相国昌平君昌文君发卒攻毒战咸阳斩首数百皆拜爵及宦者皆在战中亦拜爵一级毐等败走即令国中有生得毐赐钱百万杀之五十万尽得毒等卫尉竭内史肆佐弋竭中大夫令齐等二十人皆枭首车裂以徇灭其宗及其舍人轻者为鬼薪及夺爵迁蜀四千余家家房陵四月寒冻有死者杨端和攻衍氏彗星见西方又见北方从斗以南八十日  

十年相国吕不韦坐嫪毐免桓齮为将军齐赵来置酒齐人茅焦说秦王曰秦方以天下为事而大王有迁母太后之名恐诸侯闻之由此倍秦也秦王乃迎太后于雍而入咸阳复居甘泉宫大索逐客李斯上书说乃止逐客令李斯因说秦王请先取韩以恐他国于是使斯下韩韩王患之与韩非谋弱秦大梁人尉缭来说秦王曰以秦之强诸侯譬如郡县之君臣但恐诸侯合从翕而出不意此乃智伯夫差愍王之所以亡也愿大王毋爱财物赂其豪臣以乱其谋不过亡三十万金则诸侯可尽秦王从其计见尉缭亢礼衣服食饮与缭同缭曰秦王为人蜂凖长目摰鸟膺豺声少恩而虎狼心居约易出人下得志亦轻食人我布衣然见我常身自下我诚使秦王得志于天下天下皆为虏矣不可与久游乃亡去秦王觉固止以为秦国尉卒用其计策而李斯用事  

十一年王翦桓齮杨端和攻邺取九城王翦攻阏与橑杨皆并为一军翦将十八日军归斗食以下什推二人从军取邺安阳桓齮将  

十二年文信侯不韦死窃葬其舍人临者晋人也逐出之秦人六百石以上夺爵迁五百石以下不临迁勿夺爵自今以来操国事不道如毐嫪不韦者籍其门视此秋复嫪毐舍人迁蜀者当是之时天下大旱六月至八月乃雨  

十三年桓齮攻赵平阳杀赵将扈辄斩首十万王之河南正月彗星见东方十月桓齮攻赵  

十四年攻赵军于平阳取宜安破之杀其将军桓齮定平阳武城韩非使秦秦用李斯谋留非非死云阳韩王请为臣  

十五年大兴兵一军至邺一军至太原取狼孟地动  

十六年九月发卒受地韩南阳假守腾初令男子书年魏献地于秦秦置丽邑  

十七年内史腾攻韩得韩王安尽纳其地以其地为郡命曰颍川地动华阳太后卒民大饥  

十八年大兴兵攻赵王翦将上地下井陉端和将河内羗瘣伐赵端和围邯郸城  

十九年王翦羗瘣尽定取赵地东阳得赵王引兵欲攻燕屯中山秦王之邯郸诸尝与王生赵时母家有仇怨皆坑之秦王还从太原上郡归始皇帝母太后崩赵公子嘉率其宗数百人之代自立为代王东与燕合兵军上谷大饥  

二十年燕太子丹患秦兵至国恐使荆轲刺秦王秦王觉之体解轲以狥而使王翦辛胜攻燕燕代发兵击秦军秦军破燕易水之西  

二十一年王贲攻蓟乃益发卒诣王翦军遂破燕太子军取燕蓟城得太子丹之首燕王东收辽东而王之王翦谢病老归新郑反昌平君徙于郢大雨雪深二尺五寸  

二十二年王贲攻魏引河沟灌大梁大梁城壊其王请降尽取其地  

二十三年秦王复召王翦强起之使将击荆取陈以南至平舆虏荆王秦王游至郢陈荆将项燕立昌平君为荆王反秦于淮南  

二十四年王翦蒙武攻荆破荆军昌平君死项燕遂自杀  

二十五年大兴兵使王贲将攻燕辽东得燕王喜还攻代虏代王嘉王翦遂定荆江南地降越君置会稽郡五月天下大酺  

二十六年齐王建与其相后胜发兵守其西界不通秦秦使将军王贲从燕南攻齐得齐王建秦初并天下令丞相御史曰异日韩王纳地效玺请为藩臣已而倍约与赵魏合从畔秦故兴兵诛之虏其王寡人以为善庶几息兵革赵王使其相李牧来约盟故归其质子已而倍盟反我太原故兴兵诛之得其王赵公子嘉乃自立为代王故举兵击灭之魏王始约服入秦已而与韩赵谋袭秦秦兵吏诛遂破之荆王献青阳以西已而畔约击我南郡故发兵诛得其王遂定其荆地燕王昏乱其太子丹乃阴令荆轲为贼兵吏诛灭其国齐王用后胜计絶秦使欲为乱兵吏诛虏其王平齐地寡人以眇眇之身兴兵诛暴乱頼宗庙之灵六王咸伏其辜天下大定今名号不更无以称成功传后世其议帝号丞相绾御史大夫刼廷尉斯等皆曰昔者五帝地方千里其外侯服夷服诸侯或朝或否天子不能制今陛下兴义兵诛残贼平定天下海内为郡县法令由一统自上古以来未尝有五帝所不及臣等谨与愽士议曰古有天皇有地皇有泰皇泰皇最贵臣等昩死上尊号王为泰皇命为制令为诏天子自称曰朕王曰去泰着皇采上古帝位号号曰皇帝他如议制曰可追尊庄襄王为太上皇制曰朕闻太古有号毋谥中古有号死而以行为谥如此则子议父臣议君也甚无谓朕勿取焉自今已来除谥法朕为始皇帝后世以计数二世三世至于万世传之无穷始皇推终始五徳之传以为周得火徳秦代周徳从所不胜方今水徳之始改年始朝贺皆自十月朔衣服旄旌节旗皆上黒数以六为纪符法冠皆六寸而舆六尺六尺为歩乗六马更名河曰徳水以为水徳之始刚毅戾深事皆决于法刻削毋仁恩和义然后合五徳之数于是急法久者不赦丞相绾等言诸侯初破燕齐荆地逺不为置王毋以填之请立诸子唯上幸许始皇下其议于羣臣羣臣皆以为便廷尉李斯议曰周文武所封子弟同姓甚众然后属疏逺相攻击如仇雠诸侯更相诛伐周天子弗能禁止今海内頼陛下神灵一统皆为郡县诸子功臣以公赋税重赏赐之甚足易制天下无异意则安寜之术也置诸侯不便始皇曰天下共苦战斗不休以有侯王頼宗庙天下初定又复立国是树兵也而求其寜息岂不难哉廷尉议是分天下以为三十六郡郡置守尉监更名民曰黔首大酺收天下兵聚之咸阳销以为钟鐻金人十二重各千石置宫廷中一法度衡石丈尺车同轨书同文字地东至海暨朝鲜西至临洮羗中南至北向户北据河为塞并阴山至辽东徙天下豪富于咸阳十二万户诸庙及章台上林皆在渭南秦每破诸侯写放其宫室作之咸阳北阪上南临渭自雍门以东至泾渭殿屋复道周阁相属所得诸侯羙人钟鼔以充入之  

二十七年始皇廵陇西北地出鸡头山过回中焉作信宫渭南已更命信宫为极庙象天极自极庙道通郦山作甘泉前殿筑甬道自咸阳属之是岁赐爵一级治驰道  

二十八年始皇东行郡县上邹峄山立石与鲁诸儒生议刻石颂秦徳议封禅望祭山川之事乃遂上泰山立石封祠祀下风雨暴至休于树下因封其树为五大夫禅梁父刻所立石其辞曰皇帝临位作制明法臣下修饬二十有六年初并天下罔不宾服亲廵逺方黎民登兹泰山周览东极从臣思迹本原事业祗诵功徳治道运行诸产得宜皆有法式大义休明垂于后世顺承勿革皇帝躬圣既平天下不懈于治夙兴夜寐建设长利専隆敎诲训经宣达逺近毕理咸承圣志贵贱分明男女礼顺慎遵职事昭隔内外靡不清净施于后嗣化及无穷遵奉遗诏永承重戒于是乃并渤海以东过黄腄穷成山登之罘立石颂秦徳焉而去南登琅邪大乐之留三月乃徙黔首三万户琅邪台下复十二岁作琅邪台立石刻颂秦徳明徳意曰维二十六年皇帝作始端平法度万物之纪以明人事合同父子圣智仁义显白道理东抚东土以省卒士事已大毕乃临于海皇帝之功勤劳本事上农除末黔首是富普天之下搏心揖志器械一量同书文字日月所照舟舆所载皆终其命莫不得意应时动事是维皇帝匡饬异俗陵水经地忧恤黔首朝夕不懈除疑定法咸知所辟方伯分职诸治经易举错必当莫不如画皇帝之明临察四方尊卑贵贱不踰次行奸邪不容皆务贞良细大尽力莫敢怠荒逺迩辟隠専务肃庄端直敦忠事业有常皇帝之徳存定四极诛乱除害兴利致福节事以时诸产繁殖黔首安寜不用兵革六亲相保终无冦贼驩欣奉敎尽知法式六合之内皇帝之土西渉流沙南尽北户东有东海北过大夏人迹所至无不臣者功葢五帝泽及牛马莫不受徳各安其宇维秦王兼有天下立名为皇帝乃抚东土至于琅邪列侯武城侯王离列侯通武侯王贲伦侯建成侯赵亥伦侯昌武侯成伦侯武信侯冯毋择丞相隗状丞相王绾卿李斯卿王戊五大夫赵婴五大夫杨樛从与议于海上曰古之帝者地不过千里诸侯各守其封域或朝或否相侵暴乱残伐不止犹刻金石以自为纪古之五帝三王知敎不同法度不明假威鬼神以欺逺方实不称名故不久长其身未殁诸侯倍叛法令不行今皇帝并一海内以为郡县天下和平昭明宗庙体道行徳尊号大成羣臣相与诵皇帝功徳刻于金石以为表经既已齐人徐市等上书言海中有三神山名曰蓬莱方丈瀛洲仙人居之请得斋戒与童男女求之于是遣徐市发童男女数千人入海求仙人始皇还过彭城斋戒祷祠欲出周鼎泗水使千人没水求之弗得乃西南渡淮水之衡山南郡浮江至湘山祠逢大风几不得渡上问博士曰湘君何神博士对曰闻之尧女舜之妻而塟此于是始皇大怒使刑徒三千人皆伐湘山树赭其山上自南郡由武闗归  

二十九年始皇东游至阳武愽狼沙中为盗所惊求弗得乃令天下大索十日登之罘刻石其辞曰维二十九年时在中春阳和方起皇帝东游廵登之罘临照于海从臣嘉观原念休烈追诵本始大圣作治建定法度显著纲纪外教诸侯光施文惠明以义理六国回辟贪戾无厌虐杀不已皇帝哀众遂发讨师奋扬武徳义诛信行威燀旁达莫不宾服烹灭强暴振救黔首周定四极普施明法经纬天下永为仪则大矣哉宇县之中承顺圣意羣臣诵功请刻于石表垂于例程其东观曰维二十九年皇帝春游览省逺方逮于海隅遂登之罘昭临朝阳观望广丽从臣咸念原道至明圣法初兴清理疆内外除暴强武威旁畅振动四极禽灭六王阐并天下菑害絶息永偃戎兵皇帝明徳经理宇内视听不怠作立大义昭设偹器咸有章旗职臣遵分各知所行事无嫌疑黔首改化逺迩同度临古絶尤常职既定后嗣循业长承圣治羣臣嘉徳祗诵圣烈请刻之罘旋遂之琅邪道上党入  

三十年无事  

三十一年十二月更名腊曰嘉平赐黔首里六石米二羊始皇为微行咸阳与武士四人俱夜出逢盗兰池见窘武士击杀盗闗中大索二十日米石千六百  

三十二年始皇之碣石使燕人卢生求羡门高誓刻碣石门壊城郭决通堤防其辞曰遂兴师旅诛戮无道为逆灭息武殄暴逆文复无罪庶心咸服惠论功劳赏及牛马恩肥土域皇帝奋威徳并诸侯初一泰平堕壊城郭决通川防夷去险阻地势既定黎庶无繇天下咸抚男乐其畴女修其业事各有序惠被诸产久并来田莫不安所羣臣诵烈请刻此石垂着仪矩因使韩终侯公石生求仙人不死之药始皇廵北边从上郡入燕人卢生使入海还以鬼神事因奏录图书曰亡秦者胡也始皇乃使将军蒙恬发兵三十万人北击胡略取河南地三十三年发诸尝逋亡人赘壻贾人畧取陆梁地为桂林象郡南海以适遣戍西北斥逐匈奴自榆中并河以东属之阴山以为三十四县城河上为塞又使蒙恬渡河取高阙陶山北假中筑亭障以逐戎人徙谪实之初县禁不得祠明星出西方  

三十四年适治狱吏不直者筑长城及南越地始皇置酒咸阳宫愽士七十人前为寿仆射周青臣进颂曰它时秦地不过千里頼陛下神灵明圣平定海内放逐蛮夷日月所照莫不宾服以诸侯为郡县人人自安乐无战争之患传之万世自上古不及陛下威徳始皇恱愽士齐人淳于越进曰臣闻殷周之王千余岁封子弟功臣自为枝辅今陛下有海内而子弟为匹夫卒有田常六卿之臣无辅弼何以相救哉事不师古而能长久者非所闻也今青臣又面谀以重陛下之过非忠臣始皇下其议丞相李斯曰五帝不相复三代不相袭各以治非其相反时变异也今陛下创大业建万世之功固非愚儒所知且越言乃三代之事何足法也异时诸侯并争厚招游学今天下已定法令出一百姓当家则力农工士则学习法令辟禁今诸生不师今而学古以非当世惑乱黔首丞相臣斯昩死言古者天下散乱莫之能一是以诸侯并作语皆道古以害今饰虚言以乱实人善其所私学以非上之所建立今皇帝并有天下别黒白而定一尊私学而相与非法敎人闻令下则各以其学议之入则心非出则巷议夸主以为名异取以为高率羣下以造谤如此弗禁则主势降乎上党与成乎下禁之便臣请史官非秦纪皆烧之非愽士官所职天下敢有藏诗书百家语者悉诣守尉杂烧之有敢偶语诗书弃市以古非今者族吏见知不举者与同罪令下三十日不烧黥为城旦所不去者医药卜筮种树之书若欲有学法令以吏为师制曰可  

三十五年除道道九原抵云阳堑山堙谷直通之于是始皇以为咸阳人多先王之宫庭小吾闻周文王都丰武王都镐丰镐之间帝王之都也乃营作朝宫渭南上林苑中先作前殿阿房东西五百歩南北五十丈上可以坐万人下可以建五丈旗周驰为阁道自殿下直抵南山表南山之颠以为阙为复道自阿房渡渭属之咸阳以象天极阁道絶汉抵营室也阿房宫未成成欲更择令名名之作宫阿房故天下谓之阿房宫隠宫徒刑者七十余万人乃分作阿房宫或作丽山发北山石椁乃写蜀荆地材皆至闗中计宫三百闗外四百余于是立石东海上胊界中以为秦东门因徙三万家丽邑五万家云阳皆复不事十岁卢生说始皇曰臣等求芝竒药仙者常弗遇类物有害之者方中人主时为微行以辟恶鬼恶鬼辟真人至人主所居而人臣知之则害于神真人者入水不濡入火不爇陵云气与天地久长今上治天下未能恬淡愿上所居宫毋令人知然后不死之药殆可得也于是始皇曰吾慕真人自谓真人不称朕乃令咸阳之旁二百里内宫观二百七十复道甬道相连帷帐钟鼔羙人充之各案署不移徙行所幸有言其处者罪死始皇帝幸梁山宫从山上见丞相车骑众弗善也中人或告丞相丞相后损车骑始皇怒曰此中人泄吾语案问莫服当是时诏捕诸时在旁者皆杀之自是后莫知行之所在听事羣臣受决事悉于咸阳宫侯生卢生相与谋曰始皇为人天性刚戾自用起诸侯并天下意得欲从以为自古莫及已専任狱吏狱吏得亲幸愽士虽七十人特偹员弗用丞相诸大臣皆受成事倚办于上上乐以刑杀为威天下畏罪持禄莫敢尽忠上不闻过而日骄下慑伏谩欺以取容秦法不得兼方不验辄死然候星气者至三百人皆良士畏忌讳谀不敢端言其过天下之事无小大皆决于上上至以衡石量书日夜有呈不中呈不得休息贪于权势至如此未可为求仙药于是乃亡去始皇闻亡乃大怒曰吾前收天下书不中用者尽去之悉召文学方术士甚众欲以兴太平方士欲练以求竒药今闻韩众去不报徐市等费以巨万计终不得药徒奸利相告日闻卢生等吾尊赐之甚厚今乃诽谤我以重吾不徳也诸生在咸阳者吾使人廉问或为訞言以乱黔首于是使御史悉案问诸生诸生传相告引乃自除犯禁者四百六十余人皆坑之咸阳使天下知之以惩后益发谪徙边始皇长子扶苏諌曰天下初定逺方黔首未集诸生皆诵法孔子今上皆重法绳之臣恐天下不安唯上察之始皇怒使扶苏北监蒙恬于上郡  

三十六年荧惑守心有坠星下东郡至地为石黔首或刻其石曰始皇帝死而地分始皇闻之遣御史逐问莫服尽取石旁居人诛之因燔销其石始皇不乐使愽士为仙真人诗及行所游天下传令乐人謌弦之秋使者从闗东夜过华阴平舒道有人持璧遮使者曰为吾遗滈池君因言曰今年祖龙死使者问其故因忽不见置其璧去使者奉璧具以闻始皇黙然良久曰山鬼固不过知一岁事也退言曰祖龙者人之先也使御府视璧乃二十八年行渡江所沈璧也于是始皇卜之卦得逰徙吉迁北河榆中三万家拜爵一级  

三十七年十月癸丑始皇出游左丞相斯从右丞相去疾守少子胡亥爱慕请从上许之十一月行至云梦望祀虞舜于九疑山浮江下观籍柯渡海渚过丹阳至钱唐临浙江水波恶乃西百二十里从狭中渡上会稽祭大禹望于南海而立石刻颂秦徳其文曰皇帝休烈平一宇内徳惠修长三十有七年亲廵天下周览逺方遂登会稽宣省习俗黔首斋庄羣臣诵功本原事迹追首高明秦圣临国始定刑名显陈旧章初平法式审别职任以立恒常六王専倍贪戾慠猛率众自强暴虐恣行负力而骄数动甲兵阴通间使以事合从行为辟方内饰诈谋外来侵边遂起祸殃义威诛之殄息暴悖乱贼灭亡圣徳广宻六合之中被泽无疆皇帝并宇兼听万事逺近毕清运理羣物考验事实各载其名贵贱并通善否陈前靡有隠情饰省宣义有子而嫁倍死不贞防隔内外禁止淫泆男女絜诚夫为寄豭杀之无罪男秉义程妻为逃嫁子不得母咸化廉清大治濯俗天下承风蒙被休经皆遵度轨和安敦勉莫不顺令黔首修洁人乐同则嘉保太平后敬奉法常治无极舆舟不倾从臣诵烈请刻此石光垂休铭还过吴从江乗渡并海上北至琅邪方士徐市等入海求神药数岁不得费多恐谴乃诈曰蓬莱药可得然常为大鲛鱼所苦故不得至愿请善射与俱见则以连弩射之始皇梦与海神战如人状问占梦愽士曰水神不可见以大鱼鲛龙为候今上祷祠偹谨而有此恶神当除去而善神可致乃令入海者赍捕巨鱼具而自以连弩候大鱼出射之自琅邪北至荣成山弗见至之罘见巨鱼射杀一鱼遂并海西至平原津而病【`秦以名法绳臣下臣下所以御其上者由恐惧生蒙蔽由蒙蔽转入游戏名法之用以游戏终而国从之乃知先王徳礼之所以久也`】始皇恶言死羣臣莫敢言死事上病益甚乃为玺书赐公子扶苏曰与丧会咸阳而塟书已封在中车府令赵高行符玺事所未授使者七月丙寅始皇崩于沙丘平台丞相斯为上崩在外恐诸公子及天下有变乃秘之不发丧棺载辒凉车中故幸宦者参乗所至上食百官奏事如故宦者輙从辒凉车中可其奏事独子胡亥赵高及所幸宦者五六人知上死赵高故尝敎胡亥书及狱律令法事胡亥私幸之高乃与公子胡亥丞相斯阴谋破去始皇所封书赐公子扶苏者而更诈为丞相斯受始皇遗诏沙丘立子胡亥为太子更为书赐公子扶苏蒙恬数以罪其赐死语具在李斯传中行遂从井陉抵九原会暑上辒车臭乃诏从官令车载一石鲍鱼以乱其臭行从直道至咸阳发丧太子胡亥袭位为二世皇帝九月塟始皇郦山始皇初即位穿治郦山及并天下天下徒送诣七十余万人穿三泉下铜而致棺宫观百官竒器珍怪徙藏满之令匠作机弩矢有所穿近者輙射之以水银为百川江河大海机相灌输上具天文下具地理以人鱼膏为烛度不灭者久之二世曰先帝后宫非有子者出焉不宜皆令从死死者甚众葬既已下或言工匠为机藏皆知之藏重即泄大事毕已藏闭中羡下外羡门尽闭工匠藏者无复出者树草木以象山  

二世皇帝元年年二十一赵高为郎中令任用事二世下诏増始皇寝庙牺牲及山川百祀之礼令羣臣议尊始皇庙羣臣皆顿首言曰古者天子七庙诸侯五大夫三虽万世世不轶毁今始皇为极庙四海之内皆献贡职増牺牲礼咸偹毋以加先王庙或在西雍或在咸阳天子仪当独奉酌祠始皇庙自襄公已下轶毁所置凡七庙羣臣以礼进祠以尊始皇庙为帝者祖庙皇帝复自称朕二世与赵高谋曰朕年少初即位黔首未集附先帝廵行郡县以示强威服海内今晏然不廵行即见弱毋以臣畜天下春二世东行郡县李斯从到碣石并海南至会稽而尽刻始皇所立刻石石旁着大臣从者名以章先帝成功盛徳焉皇帝曰金石刻尽始皇帝所为也今袭号而金石刻辞不称始皇帝其于乆逺也如后嗣为之者不称成功盛徳丞相臣斯臣去疾御史大夫臣徳昩死言臣请具刻诏书刻石因明白矣臣昩死请制曰可遂至辽东而还于是二世乃遵用赵高申法令乃阴与赵高谋曰大臣不服官吏尚强及诸公子必与我争为之奈何高曰臣固愿言而未敢也先帝之大臣皆天下累世名贵人也积功劳世以相传久矣今高素小贱陛下幸称举令在上位管中事大臣鞅鞅特以貎从臣其心实不服今上出不因此时案郡县守尉有罪者诛之上以振威天下下以除去上生平所不可者今时不师文而决于武力愿陛下遂从时毋疑即羣臣不及谋明主收举余民贱者贵之贫者富之逺者近之则上下集而国安矣二世曰善乃行诛大臣及诸公子以罪过连逮少近官三郎无得立者而六公子戮死于杜公子将闾昆弟三人囚于内宫议其罪独后二世使使令将闾曰公子不臣罪当死吏致法焉将闾曰阙廷之礼吾未尝敢不从宾赞也廊庙之位吾未尝敢失节也受命应对吾未尝敢失辞也何谓不臣愿闻罪而死使者曰臣不得与谋奉书从事将闾乃仰天大呼天者三曰天乎吾无罪昆弟三人皆流涕拔剑自杀宗室振恐羣臣諌者以为诽谤大吏持禄取容黔首振恐四月二世还至咸阳曰先帝为咸阳朝廷小故营阿房宫为室堂弗就会上崩罢其作者复土郦山郦山事大毕今释阿房宫弗就则是章先帝举事过也复作阿房宫外抚四夷如始皇计尽征其材士五万人为屯卫咸阳令敎射狗马禽兽当食者多度不足下调郡县转输菽粟刍藁皆令自赍粮食咸阳三百里内不得食其糓用法益刻深七月戍卒陈胜等反故荆地为张楚胜自立为楚王居陈遣诸将狥地山东郡县少年苦秦吏皆杀其守尉令丞反以应陈渉相立为侯王合从西乡名为伐秦不可胜数也谒者使东方来以反者闻二世二世怒下吏后使者至上问对曰羣盗郡守尉方逐捕今尽得不足忧上悦武臣自立为赵王魏咎为魏王田儋为齐王沛公起沛项梁举兵会稽郡  

二年冬陈渉所遣周章等将西至戏兵数十万二世大惊与羣臣谋曰奈何少府章邯曰盗已至众强今发近县不及矣郦山徒多请赦之授兵以击之二世乃大赦天下使章邯将击破周章军而走遂杀章曹阳二世益遣长史司马欣董翳佐章邯击盗杀陈胜城父破项梁定陶灭魏咎临济楚地盗名将已死章邯乃北渡河击赵王歇等于巨鹿【`以秦末土崩而犹能诛陈胜项梁魏咎固强兵之余效也然秦随以亡民动盗起胜之而无补于亡况不能胜之乎`】赵高说二世曰先帝临制天下久故羣臣不敢为非进邪说今陛下富于春秋初即位奈何与公卿廷决事事即有误示羣臣短也天子称朕固不闻声于是二世常居禁中与高决诸事其后公卿希得朝见盗贼益多而闗中卒发东击盗者毋已右丞相去疾左丞相斯将军冯刼进諌曰闗东羣盗并起秦发兵诛击所杀亡甚众然犹不止盗多皆以戍漕转作事苦赋税大也请且止阿房宫作者减省四边戍转二世曰吾闻之韩子曰尧舜采椽不刮茅茨不翦饭土塯啜土形虽监门之养不觳于此禹凿龙门通大夏决河亭水放之海身自持筑臿胫毋毛臣虏之劳不烈于此矣凡所为贵有天下者得肆意极欲主重明法下不敢为非以制御海内矣夫虞夏之主贵为天子亲处穷苦之实以徇百姓尚何于法朕尊万乗毋其实吾欲造千乗之驾万乗之属充吾号名且先帝起诸侯兼天下天下已定外攘四夷以安边境作宫室以章得意而君观先帝功业有绪今朕即位二年之间羣盗并起君不能禁又欲罢先帝之所为是上毋以报先帝次不为朕尽忠力何以在位下去疾斯刼吏案责他罪去疾刼曰将相不辱自杀斯卒囚就五刑  

三年章邯等将其卒围巨鹿楚上将军项羽将楚卒往救巨鹿冬赵高为丞相竟案李斯杀之夏章邯等战数却二世使人让邯邯恐使长史欣请事赵高弗见又弗信欣恐亡去高使人捕追不及欣见邯曰赵高用事于中将军有功亦诛无功亦诛项羽急击秦军虏王离邯等遂以兵降诸侯八月已亥赵高欲为乱恐羣臣不听乃先设验持鹿献于二世曰马也二世笑曰丞相误邪谓鹿为马问左右左右或黙或言马以阿顺赵高或言鹿者高因阴中诸言鹿者以法后羣臣皆畏高高前数言闗东盗毋能为也及项羽虏秦将王离等巨鹿下而前章邯等军数却上书请益助燕赵齐楚韩魏皆立为王自闗以东大氐尽畔秦吏应诸侯诸侯咸率其众西乡沛公将数万人已屠武闗使人私于高高恐二世怒诛及其身乃谢病不朝见二世梦白虎啮其左骖马杀之心不乐怪问占梦卜曰泾水为祟二世乃斋于望夷宫欲祠泾沈四白马使使责让高以盗贼事高惧乃阴与其壻咸阳令阎乐其弟赵成谋曰上不听諌今事急欲归祸于吾宗吾欲易置上更立公子婴子婴仁俭百姓皆载其言使郎中令为内应诈为有大贼令乐召吏发卒追刼乐母置高舍遣乐将吏卒千余人至望夷宫殿门縳卫令仆射曰贼入此何不止卫令曰周卢设卒甚谨安得贼敢入宫乐遂斩卫令直将吏入行射郎宦者大惊或走或格格者輙死死者数十人郎中令与乐俱入射上幄坐帏二世怒召左右左右皆惶扰不斗旁有宦者一人侍不敢去二世入内谓曰公何不蚤告我乃至于此宦者曰臣不敢言故得全使臣蚤言皆已诛安得至今阎乐前即二世数曰足下骄恣诛杀无道天下共畔足下足下其自为计二世曰丞相可得见否乐曰不可二世曰吾愿得一郡为王弗许又曰愿为万户侯弗许曰愿与妻子为黔首比诸公子阎乐曰臣受命于丞相为天下诛足下足下虽多言臣不敢报麾其兵进二世自杀阎乐归报赵高赵高乃悉召诸大臣公子告以诛二世之状曰秦故王国始皇君天下故称帝今六国复自立秦地益小乃以空名为帝不可宜为王如故便立二世之兄子公子婴为秦王以黔首塟二世杜南宜春苑中令子婴斋当庙见受玉玺斋五日子婴与其子二人谋曰丞相髙杀二世望夷宫恐羣臣诛之乃详以义立我我闻赵高乃与楚约灭秦宗室而王闗中今使我斋见庙此欲因庙中杀我我称病不行丞相必自来来则杀之高使人请子婴数辈子婴不行高果自往曰宗庙重事王奈何不行子婴遂刺杀高于斋宫三族高家以狥咸阳子婴为秦王四十六日楚将沛公破秦军入武闗遂至覇上使人约降子婴子婴即系颈以组白马素车奉天子玺符降轵道旁沛公遂入咸阳封宫室府库还军覇上居月余诸侯兵至项籍为从长杀子婴及诸公子宗族遂屠咸阳烧其宫室虏其子女收其珍寳货财诸侯共分之灭秦之后各分其地为三名曰雍王塞王翟王号曰三秦项羽为西楚覇王主命分天下王诸侯秦竟灭矣后五年天下定于汉  

## 文章辨体彚选卷四百七十九

（明）贺复征 编  

○本纪二  

项羽本纪【`汉司马迁`】  

项籍者下相人也字羽初起时年二十四其季父项梁梁父即楚将项燕为秦将王翦所戮者也项氏世世为楚将封于项故姓项氏项籍少时学书不成去学剑又不成项梁怒之籍曰书足以记名姓而已剑一人敌不足学学万人敌于是项梁乃敎籍兵法籍大喜畧知其意又不肯竟学项梁尝有栎阳逮捕乃请蕲狱掾曺咎书抵栎阳狱掾司马欣以故事得已项梁杀人与籍避仇于吴中吴中贤士大夫皆出项梁下每吴中有大繇役及丧项梁常为主办阴以兵法部勒宾客及子弟以是知其能秦始皇帝逰会稽渡浙江梁与籍俱观籍曰彼可取而代也梁掩其口曰毋妄言族矣梁以此竒籍籍长八尺余力能扛鼎才气过人虽吴中子弟皆已惮籍矣秦二世元年七月陈渉等起大泽中其九月会稽守通谓梁曰江西皆反此亦天亡秦之时也吾闻先即制人后则为人所制吾欲发兵使公及桓楚将是时桓楚亡在泽中梁曰桓楚亡人莫知其处独籍知之耳梁乃出诫籍持剑居外待梁复入与守坐曰请召籍使受命召桓楚守曰诺梁召籍入须臾梁眴籍曰可行矣于是籍遂拔剑斩守头项梁持守头佩其印绶门下大惊扰乱籍所击杀数十百人一府中皆慑伏莫敢起梁乃召故所知豪吏谕以所为起大事遂举吴中兵使人收下县得精兵八千人梁部署吴中豪杰为校尉候司马有一人不得用自言于梁梁曰前时某丧使公主某事不能办以此不任用公众乃皆伏于是梁为会稽守籍为禆将狥下县广陵人召平于是为陈王狥广陵未能下闻陈王败走秦兵又且至乃渡江矫陈王命拜梁为楚王上柱国曰江东已定急引兵西击秦项梁乃以八千人渡江而西闻陈婴已下东阳使使与连和俱西陈婴者故东阳令史居县中素信谨称为长者东阳少年杀其令相聚数千人欲置长无适用乃请陈婴婴谢不能遂强立婴为长县中从者得二万人少年欲立婴便为王异军苍头特起陈婴母谓婴曰自我为汝家妇未闻汝先古之有贵者今暴得大名不祥不如有所属事成犹得封侯事败易以亡非世所指名也婴乃不敢为王谓其军吏曰项氏世世将家有名于楚今欲举大事将非其人不可我倚名族亡秦必矣于是众从其言以兵属项梁项梁渡淮黥布蒲将军亦以兵属焉凡六七万人军下邳当是时秦嘉已立景驹为楚王军彭城东欲距项梁项梁谓军吏曰陈王先首事战不利未闻所在今秦嘉倍陈王而立景驹逆无道乃进兵击秦嘉秦嘉军败走追之至胡陵嘉还战一日嘉死军降景驹走死梁地项梁已并秦嘉军军胡陵将引军而西章邯军至栗项梁使别将朱鸡石余樊君与战余樊君死朱鸡石军败亡走胡陵项梁乃引兵入薛诛鸡石项梁前使项羽别攻襄城襄城坚守不下已拔皆坑之还报项梁项梁闻陈王定死召诸别将会薛计事此时沛公亦起沛往焉居鄛人范増年七十素居家好竒计往说项梁曰陈胜败固当夫秦灭六国楚最无罪自懐王入秦不返楚人怜之至今故楚南公曰楚虽三户亡秦必楚也今陈胜首事不立楚后而自立其势不长今君起江东楚蠭起之将皆争附君者以君世世楚将为能复立楚之后也于是项梁然其言乃求楚懐王孙心民间为人牧羊立以为楚懐王从民所望也陈婴为楚上柱国封五县与懐王都盱台项梁自号为武信君居数月引兵攻亢父与齐田荣司马龙且军救东阿大破秦军于东阿田荣即引兵归逐其王假假亡走楚假相田角亡走赵角弟田间故齐将居赵不敢归田荣立田儋子市为齐王项梁已破东阿下军遂追秦军数使使趣齐兵欲与俱西田荣曰楚杀田假赵杀田角田间乃发兵项梁曰田假为与国之王穷来从我不忍杀之赵亦不杀田角田间以市于齐齐遂不肯发兵助楚项梁使沛公及项羽别攻城阳屠之西破秦军濮阳东秦兵收入濮阳沛公项羽乃攻定陶定陶未下去西畧地至雝丘大破秦军斩李由还攻外黄外黄未下项梁起东阿西北至定陶再破秦军项羽等又斩李由益轻秦有骄色宋义乃諌项梁曰战胜而将骄卒惰者败今卒少惰矣秦兵日益臣为君畏之项梁弗听乃使宋义使于齐道遇齐使者高陵君显曰公将见武信君乎曰然曰臣论武信君军必败公徐行即免死疾行则及祸秦果悉起兵益章邯击楚军大破之定陶项梁死沛公项羽去外黄攻陈留陈留坚守不能下沛公项羽相与谋曰今项梁军破士卒恐乃与吕臣军俱引兵而东吕臣军彭城东项羽军彭城西沛公军砀章邯已破项梁军则以为楚地兵不足忧乃渡河击赵大破之当此时赵歇为王陈余为将张耳为相皆走入巨鹿城章邯令王离渉间围巨鹿章邯军其南筑甬道而输之粟陈余为将将卒数万人而军巨鹿之北此所谓河北之军也楚兵已破于定陶懐王恐从盱台之彭城并项羽吕臣军自将之以吕臣为司徒以其父吕青为令尹以沛公为砀郡长封为武安侯将砀郡兵初宋义所遇齐使者高陵君显在楚军见楚王曰宋义论武信君之军必败居数日军果败兵未战而先见败征此可谓知兵矣王召宋义与计事而大说之因置以为上将军项羽为鲁公为次将范増为末将救赵诸别将皆属宋义号为卿子冠军行至安阳留四十六日不进项羽曰吾闻秦军围赵王巨鹿疾引兵渡河楚击其外赵应其内破秦军必矣宋义曰不然夫搏牛之蝱不可以破虮虱今秦攻赵战胜则兵罢我承其敝不胜则我引兵鼓行而西必举秦矣故不如先鬬秦赵夫被坚执鋭义不如公坐而运策公不如义因下令军中曰猛如虎狠如羊贪如狼强不可使者皆斩之乃遣其子宋襄相齐身送之至无盐饮酒高会天寒大雨士卒冻饥项羽曰将僇力而攻秦久留不行今岁饥民贫士卒食芋菽军无见粮乃饮酒高会不引兵渡河因赵食与赵并力攻秦乃曰承其敝夫以秦之强攻新造之赵其势必举赵赵举而秦强何敝之承且国兵新破王坐不安席埽境内而専属于将军国家安危在此一举今不恤士卒而狥其私非社稷之臣项羽晨朝上将军宋义即其帐中斩宋义头出令军中曰宋义与齐谋反楚楚王阴令羽诛之当是时诸将皆慑服莫敢枝梧皆曰首立楚者将军家也今将军诛乱乃相与共立羽为假上将军使人追宋义子及之齐杀之使桓楚报命于懐王懐王因使项羽为上将军当阳君蒲将军皆属项羽项羽已杀卿子冠军威震楚国名闻诸侯乃遣当阳君蒲将军将卒二万渡河救巨鹿战少利陈余复请兵项羽乃悉引兵渡河皆沉船破釡甑烧庐舍持三日粮以示士卒必死无一还心于是至则围王离与秦军遇九战絶其甬道大破之杀苏角虏王离渉间不降楚自烧杀当是时楚兵冠诸侯诸侯军救巨鹿下者十余壁莫敢纵兵及楚击秦诸将皆从壁上观楚战士无不一以当十楚兵呼声动天诸侯军无不人人惴恐于是已破秦军项羽召见诸侯将入辕门无不膝行而前莫敢仰视项羽由是始为诸侯上将军诸侯皆属焉章邯军棘原项羽军漳南相持未战秦军数却二世使人让章邯章邯恐使长史欣请事至咸阳留司马门三日赵高不见有不信之心长史欣恐还走其军不敢出故道赵高果使人追之不及欣至军报曰赵高用事于中下无可为者今战能胜高必嫉妬吾功战不能胜不免于死愿将军熟计之陈余亦遗章邯书曰白起为秦将南征鄢郢北坑马服攻城畧地不可胜计而竟赐死蒙恬为秦将北逐戎人开榆中地数千里竟斩阳周何者功多秦不能尽封因以法诛之今将军为秦将三岁矣所亡失以十万数而诸侯并起滋益多彼赵高素谀日久今事急亦恐二世诛之故欲以法诛将军以塞责使人更代将军以脱其祸夫将军居外久多内郄有功亦诛无功亦诛且天之亡秦无愚智皆知之今将军内不能直諌外为亡国将孤特独立而欲常存岂不哀哉将军何不还兵与诸侯为从约共攻秦分王其地南面称孤此孰与身伏鈇质妻子为僇乎章邯狐疑阴使侯始成使项羽欲约约未成项羽使蒲将军日夜引兵渡三户军漳南与秦战再破之项羽悉引兵击秦军污水上大破之章邯使人见项羽欲约项羽召军吏谋曰粮少欲听其约军吏皆曰善项羽乃与期洹水南殷墟上已盟章邯见项羽而流涕为言赵高项羽乃立章邯为雍王置楚军中使长史欣为上将军将秦军为前行到新安诸侯吏卒异时故繇使屯戍过秦中秦中吏卒遇之多无状及秦军降诸侯诸侯吏卒乗胜多奴虏使之轻折辱秦吏卒秦吏卒多窃言曰章将军等诈吾属降诸侯今能入闗破秦大善即不能诸侯虏吾属而东秦必尽诛吾父母妻子诸将微闻其计以告项羽项羽乃召黥布蒲将军计曰秦吏卒尚众其心不服至闗中不听事必危不如击杀之而独与章邯长史欣都尉翳入秦于是楚军夜击坑秦卒二十余万人新安城南行畧定秦地函谷闗有兵守闗不得入又闻沛公已破咸阳项羽大怒使当阳君等击闗项羽遂入至于戏西沛公军覇上未得与项羽相见沛公左司马曹无伤使人言于项羽曰沛公欲王闗中使子婴为相珍寳尽有之项羽大怒曰旦日飨士卒为击破沛公军当是时项羽兵四十万在新丰鸿门沛公兵十万在覇上范増说项羽曰沛公居山东时贪于财货好羙姬今入闗财物无所取妇女无所幸此其志不在小吾令人望其气皆为龙虎成五采此天子气也急击勿失楚左尹项伯者项羽季父也素善留侯张良张良是时从沛公项伯乃夜驰之沛公军私见张良具告以事欲呼张良与俱去曰毋从俱死也张良曰臣为韩王送沛公沛公今事有急亡去不义不可不语良乃入具告沛公【`臣为韩王送沛公良此时非沛公臣也尚不忍负之其于韩何如哉留侯此一念与诸将相本领不同然留侯自言项伯杀人臣活之项伯之与留侯犹如姬之于信陵项伯初意止要留侯同去留侯不去而入告沛公项伯欲救留侯自不得不并救沛公留侯葢以杀沛公一事委之项伯此项伯反为留侯用而不得去者也`】沛公大惊曰为之奈何张良曰谁为大王为此计者曰鲰生说我曰距闗毋内诸侯秦地可尽王也故听之良曰料大王士卒足以当项王乎沛公黙然曰固不如也且为之奈何张良曰请往谓项伯言沛公不敢背项王也沛公曰君安与项伯有故张良曰秦时与臣游项伯杀人臣活之今事有急故幸来告良沛公曰孰与君少长良曰长于臣沛公曰君为我呼入吾得兄事之张良出要项伯项伯即入见沛公沛公奉巵酒为寿约为婚姻曰吾入闗秋毫不敢有所近籍吏民封府库而待将军所以遣将守闗者偹它盗之出入与非常也日夜望将军至岂敢反乎愿伯具言臣之不敢倍徳也项伯许诺谓沛公曰旦日不可不蚤自来谢项王沛公曰诺于是项伯复夜去至军中具以沛公言报项王因言曰沛公不先破闗中公岂敢入乎今人有大功而击之不义也不如因善遇之项王许诺沛公旦日从百余骑来见项王至鸿门谢曰臣与将军戮力而攻秦将军战河北臣战河南然不自意能先入闗破秦得复见将军于此【`谢羽辞气只合如此却妙在入闗秋毫无所犯等语先向项伯讲明传意项王后又留与樊哙代为说透此处全然不露葢谢羽只在平其气耳不必与论事理`】今者有小人之言令将军与臣有却项王曰此沛公左司马曹无伤言之不然籍何以至此项王即日因留沛公与饮项王项伯东向坐亚父南向坐亚父者范増也沛公北向坐张良西向侍范増数目项王举所佩玉玦以示之者三项王黙然不应范増起出召项庄谓曰君王为人不忍若入前为寿寿毕请以剑舞因击沛公于坐杀之不者若属皆且为所虏庄则入为寿寿毕曰君王与沛公饮军中无以为乐请以剑舞项王曰诺项庄拔剑起舞项伯亦拔剑起舞常以身翼蔽沛公庄不得击于是张良至军门见樊哙樊哙曰今日之事何如良曰甚急今者项庄拔剑舞其意常在沛公也哙曰此廹矣臣请入与之同命哙即带剑拥盾入军门交戟之卫士欲止不内樊哙侧其盾以撞卫士仆地哙遂入披帷西向立瞋目视项王头发上指目眦尽裂项王按剑而跽曰客何为者张良曰沛公之参乗樊哙者也项王曰壮士赐之巵酒则与斗巵酒哙拜谢起立而饮之项王曰赐之彘肩则与一生彘肩樊哙覆其盾于地加彘肩上拔剑切而啖之项王曰壮士能复饮乎樊哙曰臣死且不避巵酒安足辞夫秦王有虎狼之心杀人如不能举刑人如恐不胜天下皆叛之懐王与诸将约曰先破秦入咸阳者王之今沛公先破秦入咸阳毫毛不敢有所近封闭宫室还军覇上以待大王来故遣将守闗者偹它盗出入与非常也劳苦而功高如此未有封侯之赏封侯之赏【`四字是盟主事哙折项王虽理直气强然出此四字明以盟主推项王项王意满而心解矣立言之妙如此`】而听细说欲诛有功之人此亡秦之续耳窃为大王不取也项王未有以应曰坐樊哙从良坐坐须臾沛公起如厕因招樊哙出沛公已出项王使都尉陈平召沛公沛公曰今者出未辞也为之奈何樊哙曰大行不顾细谨大礼不辞小让如今人方为刀爼我为鱼肉何辞为于是遂去乃令张良留谢良问曰大王来何操曰我持白璧一双欲献项王玉斗一双欲与亚父会其怒不敢献公为我献之张良曰谨诺当是时项王军在鸿门下沛公军在覇上相去四十里沛公则置车骑脱身独骑与樊哙夏侯婴靳强纪信等四人持剑盾歩走从郦山下道芷阳间行沛公谓张良曰从此道至吾军不过二十里耳度我至军中公乃入沛公已去间至军中张良入谢曰沛公不胜桮杓不能辞谨使臣良奉白璧一双再拜献大王足下玉斗一双再拜奉大将军足下项王曰沛公安在良曰闻大王有意督过之脱身独去已至军矣【`谢羽鸿门是何等危事部署详妥乃能履危而安其间机縁所凑有少一人不得省一歩不得者节次所置有多一语不得错一着不得者此是古今应变解纷一大闗目太史公写一榜様示人当细看之益人智慧`】项王则受璧置之坐上亚父受玉斗置之地拔剑撞而破之曰唉竖子不足与谋夺项王天下者必沛公也吾属今为之虏矣沛公至军立诛杀曹无伤居数日项羽引兵西屠咸阳杀秦降王子婴烧秦宫室火三月不灭收其货寳妇女而东【`帝王有帝王之分羣雄有羣雄之分项梁之分止于破秦濮阳项羽之分止于西入闗梁濮阳以后羽入闗以后着着皆错分止于此而不能过也使其过之梁可为羽而羽可为沛公矣`】人或说项羽曰闗中阻山河四塞地肥饶可都以霸项王见秦宫室皆已烧残破又心懐思欲东归曰富贵不归故乡如衣绣夜行谁知之者说者曰人言楚人沐猴而冠耳果然项王闻之烹说者项王使人致命懐王懐王曰如约乃尊懐王为义帝项王欲自王先王诸将相谓曰天下初发难时假立诸侯后以伐秦然身披坚执鋭首事暴露于野三年灭秦定天下者皆将相诸君与籍之力也义帝虽无功故当分其地而王之诸将皆曰善乃分天下立诸将为侯王项王范増疑沛公之有天下业已讲解又恶负约恐诸侯叛之乃阴谋曰巴蜀道险秦之迁人皆居蜀乃曰巴蜀亦闗中地也故立沛公为汉王王巴蜀汉中都南郑而三分闗中王秦降将以距塞汉王项王乃立章邯为雍王王咸阳以西都废丘长史欣者故为栎阳狱掾尝有徳于项梁都尉董翳者本劝章邯降楚故立司马欣为塞王王咸阳以东至河都栎阳立董翳为翟王王上郡都高奴徙魏王豹为西魏王王河东都平阳瑕丘申阳者张耳嬖臣也先下河南郡迎楚河上故立申阳为河南王都雒阳韩王成因故都都阳翟赵将司马卬定河内数有功故立卬为殷王王河内都朝歌徙赵王歇为代王赵相张耳素贤又从入闗故立耳为常山王王赵地都襄国当阳君黥布为楚将常冠军故立布为九江王都六鄱君吴芮率百越佐诸侯又从入闗故立芮为衡山王都邾义帝柱国共敖将兵击南郡功多因立敖为临江王都江陵徙燕王韩广为辽东王燕将臧荼从楚救赵因从入闗故立荼为燕王都蓟徙齐王田市为胶东王齐将田都从共救赵因从入闗故立都为齐王都临菑故秦所灭齐王建孙田安项羽方渡河救赵田安下济北数城引其兵降项羽故立安为济北王都愽阳田荣者数负项梁又不肯将兵从楚击秦以故不封成安君陈余弃将印去不从入闗然素闻其贤有功于赵闻其在南皮故因环封三县番君将梅鋗功多故封十万户侯项王自立为西楚覇王王九郡都彭城汉之元年四月诸侯罢戏下各就国项王出之国使人徙义帝曰古之帝者地方千里必居上游乃使使徙义帝长沙郴县趣义帝行其羣臣稍稍背叛之乃阴令衡山临江王击杀之江中【`三代以后取天下自不免有暗昩处如羽之阴遣人撃杀义帝暗昩得拙而浅`】韩王成无军功项王不使之国与俱至彭城废以为侯已又杀之臧荼之国因逐韩广之辽东广弗听荼击杀广无终并王其地田荣闻项羽徙齐王市胶东而立齐将田都为齐王乃大怒不肯遣齐王之胶东因以齐反迎击田都田都走楚齐王市畏项王乃亡之胶东就国田荣怒追击杀之即墨荣因自立为齐王而西击杀济北王田安并王三齐荣与彭越将军印令反梁地陈余阴使张同夏说说齐王田荣曰项羽为天下宰不平今尽王故王于丑地而王其羣臣诸将善地逐其故主赵王乃北居代余以为不可闻大王起兵且不听不义愿大王资余兵请以击常山以复赵王请以国为扞蔽齐王许之因遣兵之赵陈余悉发三县兵与齐并力击常山大破之张耳走归汉陈余迎故赵王歇于代反之赵赵王因立陈余为代王是时汉还定三秦项羽闻汉王皆已并闗中且东齐赵叛之大怒乃以故吴令郑昌为韩王以距汉令萧公角等击彭越彭越败萧公角等汉使张良狥韩乃遗项王书曰汉王失职欲得闗中如约即止不敢东又以齐梁反书遗项王曰齐欲与赵并灭楚楚以此故无西意而北击齐征兵九江王布布称疾不往使将将数千人行项王由此怨布也汉之二年冬项羽遂北至城阳田荣亦将兵会战田荣不胜走至平原平原民杀之遂北烧夷齐城郭室屋皆坑田荣降卒系虏其老弱妇女狥齐至北海多所残灭齐人相聚而叛之于是田荣弟田横收齐亡卒得数万人反城阳项王因留连战未能下春汉王部五诸侯兵凡五十六万人东伐楚项王闻之即令诸将击齐而自以精兵三万人南从鲁出胡陵四月汉皆已入彭城收其货寳羙人日置酒高会项王乃西从萧晨击汉军而东至彭城日中大破汉军汉军皆走相随入糓泗水杀汉卒十余万人汉卒皆南走山楚又追击至灵壁东睢水上汉军却为楚所挤多杀汉卒十余万人皆入睢水睢水为之不流围汉王三匝于是大风从西北而起折木发屋扬沙石窈冥书晦逢迎楚军楚军大乱壊散而汉王乃得与数十骑遁去欲过沛收家室而西楚亦使人追之沛取汉王家家皆亡不与汉王相见汉王道逢得孝惠鲁元乃载行楚骑追汉王汉王急推堕孝惠鲁元车下滕公常下收载之如是者三曰虽急不可以驱奈何弃之于是遂得脱求太公吕后不相遇审食其从太公吕后间行求汉王反遇楚军楚军遂与归报项王项王常置军中是时吕后兄周吕侯为汉将兵居下邑汉王间往从之稍稍收其士卒至荥阳诸败军皆会萧何亦发闗中老弱未傅悉诣荥阳复大振楚起于彭城常乗胜逐北与汉战荥阳南京索间汉败楚楚以故不能过荥阳而西项王之救彭城追汉王至荥阳田横亦得收齐立田荣子广为齐王汉王之败彭城诸侯皆复与楚而背汉汉军荥阳筑甬道属之河以取敖仓粟汉之三年项王数侵夺汉甬道汉王食乏恐请和割荥阳以西为汉项王欲听之歴阳侯范増曰漠易与耳今释弗取后必悔之项王乃与范増急围荥阳汉王患之乃用陈平计间项王项王使者来为太牢具举欲进之见使者佯惊愕曰吾以为亚父使者乃反项王使者更持去以恶食食项王使者使者归报项王项王乃疑范増与汉有私稍夺之权范増大怒曰天下事大定矣君王自为之愿赐骸骨归卒伍项王许之行未至彭城疽发背而死汉将纪信说汉王曰事已急矣请为王诳楚为王王可以间出于是汉王夜出女子荥阳东门被甲二千人楚兵四面击之纪信乗黄屋车傅左纛曰城中食尽汉王降楚军皆呼万岁汉王亦与数十骑从城西门出走成皋项王见纪信问汉王安在信曰汉王已出矣项王烧杀纪信汉王使御史大夫周苛枞公魏豹守荥阳周苛枞公谋曰反国之王难与守城乃共杀魏豹楚下荥阳城生得周苛项王谓周苛曰为我将我以公为上将军封三万户周苛骂曰若不趣降汉汉今虏若若非汉敌也项王怒烹周苛并杀枞公汉王之出荥阳南走宛叶得九江王布行收兵复入保成皋汉之四年项王进兵围成皋汉王逃独与滕公出成皋北门渡河走修武从张耳韩信军诸将稍稍得出成皋从汉王楚遂拔成皋欲西汉使兵距之巩令其不得西是时彭越渡河击楚东阿杀楚将军薛公项王乃自东击彭越汉王得淮阴侯兵欲渡河南郑忠说汉王乃止壁河内使刘贾将兵佐彭越烧楚积聚项王东击破之走彭越汉王则引兵渡河复取成皋军广武就敖仓食项王已定东海来西与汉俱临广武而军相守数月当此时彭越数反梁地絶楚粮食项王患之为高爼置太公其上告汉王曰今不急下吾烹太公汉王曰吾与项羽俱北面受命懐王曰约为兄弟吾翁即若翁必欲烹而翁则幸分我一杯羮项王怒欲杀之项伯曰天下事未可知且为天下者不顾家虽杀之无益秪益祸耳项王从之楚汉久相持未决丁壮苦军旅老弱罢转漕项王谓汉王曰天下匈匈数岁者徒以吾两人耳愿与汉王挑战决雄雌毋徒苦天下之民父子为也汉王笑谢曰吾寜鬬智不能鬬力项王令壮士出挑战汉有善骑射者楼烦楚挑战三合楼烦輙射杀之项王大怒乃自披甲持戟挑战楼烦欲射之项王瞋目叱之楼烦目不敢视手不敢发遂走还入壁不敢复出汉王使人间问之乃项王也汉王大惊于是项王乃即汉王相与临广武间而语汉王数之项王怒欲一战汉王不听项王伏弩射中汉王汉王伤走入成皋项王闻淮阴侯已举河北破齐赵且欲击楚乃使龙且往击之淮阴侯与战骑将灌婴击之大破楚军杀龙且韩信因自立为齐王项王闻龙且军破则恐使盱台人武渉往说淮阴侯淮阴侯弗听是时彭越复反下梁地絶楚粮项王乃谓海春侯大司马曹咎等曰谨守成皋则汉欲挑战慎勿与战毋令得东而已我十五日必诛彭越定梁地复从将军乃东行击陈留外黄外黄不下数日已降项王怒悉令男子年十五已上诣城东欲坑之外黄令舍人儿年十三往说项王曰彭越强刼外黄外黄恐故且降待大王大王至又皆坑之百姓岂有归心从此以东梁地十余城皆恐莫肯下矣项王然其言乃赦外黄当坑者东至睢阳闻之皆争下项王汉果数挑楚军战楚军不出使人辱之五六日大司马怒渡兵汜水士卒半渡汉击之大破楚军尽得楚国货赂大司马咎长史翳塞王欣皆自刭汜水上大司马咎者故蕲狱掾长史欣亦故栎阳狱吏两人尝有徳于项梁是以项王信任之当是时项王在睢阳闻海春侯军败则引兵还汉军方围锺离昩于荥阳东项王至汉军畏楚尽走险阻是时汉兵盛食多项王兵罢食絶汉遣陆贾说项王请太公项王弗听汉王复使侯公往说项王项王乃与汉约中分天下割鸿沟以西者为汉鸿沟而东者为楚项王许之即归汉王父母妻子军皆呼万岁汉王乃封侯公为平国君匿弗肯复见曰此天下辩士所居倾国故号为平国君项王已约乃引兵解而东归汉欲西归张良陈平说曰汉有天下大半而诸侯皆附之楚兵罢食尽此天亡楚之时也不如因其机而遂取之今释弗击此所谓养虎自遗患也汉王听之汉五年汉王乃追项王至阳夏南止军与淮阴侯韩信建成侯彭越期会而击楚军至固陵而信越之兵不会楚击汉军大破之汉王复入壁深堑而自守谓张子房曰诸侯不从约为之奈何对曰楚兵且破信越未有分地其不至固宜君王能与共分天下今可立致也即不能事未可知也君王能自陈以东傅海尽与韩信睢阳以北至糓城以与彭越使各自为战则楚易败也汉王曰善于是乃发使者告韩信彭越曰并力击楚楚破自陈以东傅海与齐王睢阳以北至糓城与彭相国使者至韩信彭越皆报曰请今进兵韩信乃从齐往刘贾军从寿春并行屠城父至垓下大司马周殷叛楚以舒屠六举九江兵随刘贾彭越皆会垓下诣项王项王军壁垓下兵少食尽汉军及诸侯兵围之数重夜闻汉军四面皆楚歌项王乃大惊曰汉皆已得楚乎是何楚人之多也项王则夜起饮帐中有羙人名虞常幸从骏马名骓常骑之于是项王乃悲歌慷慨自为诗曰力拔山兮气葢世时不利兮骓不逝骓不逝兮可奈何虞兮虞兮奈若何歌数阕羙人和之项王泣数行下左右皆泣莫能仰视于是项王乃上马骑麾下壮士骑从者八百余人直夜溃围南出驰走平明汉军乃觉之令骑将灌婴以五千骑追之项王渡淮骑能属者百余人耳项王至阴陵迷失道问一田父田父绐曰左左乃陷大泽中以故汉追及之项王乃复引兵而东至东城乃有二十八骑汉骑追者数千人项王自度不得脱谓其骑曰吾起兵至今八岁矣身七十余战所当者破所击者服未尝败北遂霸有天下然今卒困于此此天之亡我非战之罪也今日固决死愿为诸君决战必三胜之为诸君溃围斩将刈旗令诸君知天亡我非战之罪也乃分其骑以为四队四向汉军围之数重项王谓其骑曰吾为公取彼一将令四面骑驰下期山东为三处于是项王大呼驰下汉军皆披靡遂斩汉一将是时赤泉侯为骑将追项王项王瞋目而叱之赤泉侯人马俱惊辟易数里与其骑会为三处汉军不知项王所在乃分军为三复围之项王乃驰复斩汉一都尉杀数十百人复聚其骑亡其两骑耳乃谓其骑曰何如骑皆伏曰如大王言于是项王乃欲东渡乌江乌江亭长檥船待谓项王曰江东虽小地方千里众数十万人亦足王也愿大王急渡今独臣有船汉军至无以渡项王笑曰天之亡我我何渡为且籍与江东子弟八千人渡江而西今无一人还纵江东父兄怜而王我我何面目见之纵彼不言籍独不愧于心乎乃谓亭长曰吾知公长者吾骑此马五岁所当无敌常一日行千里不忍杀之以赐公乃令骑皆下马歩行持短兵接战独籍所杀汉军数百人项王身亦被十余创顾见汉军司马吕马童曰若非吾故人乎马童面之指王翳曰此项王也项王乃曰吾闻汉购我头千金邑万户吾为若徳乃自刎而死王翳取其头余骑相蹂践争项王相杀者数十人最其后郎中骑杨喜骑司马吕马童郎中吕胜杨武各得其一体五人共会其体皆是分其地为五封吕马童为中水侯封王翳为杜衍侯封杨喜为赤泉侯封杨武为吴防侯封吕胜为湼阳侯项王已死楚地皆降汉独鲁不下汉乃引天下兵欲屠之为其守礼义为主死节乃持项王头视鲁鲁父兄乃降始楚懐王初封项籍为鲁公及其死鲁最后下故以鲁公礼塟项王糓城汉王为发哀泣之而去诸项氏枝属汉王皆不诛乃封项伯为射阳侯桃侯平皋侯玄武侯皆项氏赐姓刘氏  

## 文章辨体彚选卷四百八十

（明）贺复征 编  

○本纪三  

汉高祖本纪【`汉司马迁`】  

高祖沛丰邑中阳里人姓刘氏字季父曰太公母曰刘媪其先刘媪尝息大泽之陂梦与神遇是时雷电晦冥太公往视则见蛟龙于其上已而有身遂产高祖高祖为人隆凖而龙颜羙须髯左股有七十二黒子仁而爱人喜施意豁如也常有大度不事家人生产作业及壮试为吏为泗水亭长廷中吏无所不狎侮好酒及色常从王媪武负贳酒醉卧武负王媪见其上常有龙怪之高祖每酤留饮酒雠数倍及见怪岁竟此两家常折劵弃责高祖常繇咸阳纵观观秦皇帝喟然太息曰嗟乎大丈夫当如此也单父人吕公善沛令避仇从之客因家沛焉沛中豪杰吏闻令有重客皆往贺萧何为主吏主进令诸大夫曰进不满千钱坐之堂下高祖为亭长素易诸吏乃绐为谒曰贺钱万实不持一钱谒入吕公大惊起迎之门吕公者好相人见高祖状貌因重敬之引入坐萧何曰刘季固多大言少成事高祖因狎侮诸客遂坐上坐无所诎酒阑吕公因目固留高祖高祖竟酒后吕公曰臣少好相人相人多矣无如季相愿季自爱臣有息女愿为季箕帚妾酒罢吕媪怒吕公曰公始常欲竒此女与贵人沛令善公求之不与何自妄许与刘季吕公曰此非儿女子所知也卒与刘季吕公女乃吕后也生孝惠鲁元公主高祖为亭长时常告归之田吕后与两子居田中耨有一老父过请饮吕后因餔之老父相吕后曰夫人天下贵人令相两子见孝惠曰夫人所以贵者乃此男也相鲁元亦皆贵老父已去高祖适从旁舍来吕后具言客有过相我子母皆大贵高祖问曰未逺乃追及问老父老父曰郷者夫人婴儿皆似君君相贵不可言高祖乃谢曰诚如父言不敢忘徳及高祖贵遂不知老父处高祖为亭长乃以竹皮为冠令求盗之薛治之时时冠之及贵常冠所谓刘氏冠乃是也高祖以亭长为县送徒郦山徒多道亡自度比至皆亡之到丰西泽中止饮夜乃解纵所送徒曰公等皆去吾亦从此逝矣徒中壮士愿从者十余人高祖被酒夜径泽中令一人行前行前者还报曰前有大蛇当径愿还高祖醉曰壮士行何畏乃前拔剑击斩蛇蛇遂分为两径开行数里醉因卧后人来至蛇所有一老妪夜哭人问何哭妪曰人杀吾子故哭之人曰妪子何为见杀妪曰吾子白帝子也化为蛇当道今为赤帝子斩之故哭人乃以妪为不诚欲笞之妪因忽不见后人至高祖觉后人告高祖高祖乃心独喜自负诸从者日益畏之秦始皇帝常曰东南有天子气于是因东游以厌之高祖即自疑亡匿隠于芒砀山泽岩石之间吕后与人俱求常得之高祖怪问之吕后曰季所居上常有云气故从往常得季高祖心喜沛中子弟或闻之多欲附者矣秦二世元年秋陈胜等起蕲至陈而王号为张楚诸郡县皆多杀其长吏以应陈渉沛令恐欲以沛应渉掾主吏萧何曹参乃曰君为秦吏今欲背之率沛子弟恐不听愿君召诸亡在外者可得数百人因刼众众不敢不听乃令樊哙召刘季刘季之众已数十百人矣于是樊哙从刘季来沛令后悔恐其有变乃闭城城守欲诛萧曹萧曹恐踰城保刘季刘季乃书帛射城上谓沛父老曰天下苦秦乆矣今父老虽为沛令守诸侯并起今屠沛沛今共诛令择子弟可立者立之以应诸侯则家室完不然父子俱屠无为也父老乃率子弟共杀沛令开城门迎刘季欲以为沛令刘季曰天下方扰诸侯并起今置将不善一败涂地吾非敢自爱恐能薄不能完父兄子弟此大事愿更相推择可者萧曹等皆文吏自爱恐事不就后秦种族其家尽让刘季诸父老皆曰平生所闻刘季诸珍怪当贵且卜筮之莫如刘季最吉于是刘季数让众莫敢为乃立季为沛公祠黄帝祭蚩尤于沛庭而衅鼓旗帜皆赤由所杀蛇白帝子杀者赤帝子故上赤于是少年豪吏如萧曹樊哙等皆为收沛子弟二三千人攻胡陵方与还守丰秦二世二年陈渉之将周章军西至戏而还燕赵齐魏皆自立为王项氏起吴秦泗川监平将兵围丰二日出与战破之命雍齿守丰引兵之薛泗川守壮败于薛走至戚沛公左司马得泗川守壮杀之沛公还军亢父至方与周市来攻方与未战陈王使魏人周市畧地周市使人谓雍齿曰丰故梁徙也今魏地已定者数十城齿今下魏魏以齿为侯守丰不下且屠丰雍齿雅不欲属沛公及魏招之即反为魏守丰沛公引兵攻丰不能取沛公病还之沛沛公怨雍齿与丰子弟叛之闻东阳寗君秦嘉立景驹为假王在留乃往从之欲请兵以攻丰是时秦将章邯从陈别将司马尼将兵北定楚地屠相至砀东阳寗君沛公引兵西与战萧西不利还收兵聚留引兵收砀三日乃取砀因收砀兵得五六千人攻下邑拔之还军丰闻项梁在薛从骑百余往见之项梁益沛公卒五千人五大夫将十人沛公还引兵攻丰从项梁月余项羽已拔襄城还项梁尽召别将居薛闻陈王定死因立楚后懐王孙心为楚王治盱台项梁号武信君居数月北攻亢父救东阿破秦军齐军归楚独追北使沛公项羽别攻城阳屠之军濮阳之东与秦军战破之秦军复振守濮阳环水楚军去而攻定陶定陶未下沛公与项羽西畧地至雍丘之下与秦军战大破之斩李由还攻外黄外黄未下项梁再破秦军有骄色宋义諌不听秦益章邯兵夜衔枚击项梁大破之定陶项梁死沛公与项羽方攻陈留闻项梁死引兵与吕将军俱东吕臣军彭城东项羽军彭城西沛公军砀章邯已破项梁军则以为楚地兵不足忧乃渡河北击赵大破之当是之时赵歇为王秦将王离围之巨鹿城此所谓河北之军也秦二世三年楚懐王见项梁军破恐徙盱台都彭城并吕臣项羽军自将之以沛公为砀郡长封为武安侯将砀郡兵封项羽为长安侯号为鲁公吕臣为司徒其父吕青为令尹赵数请救懐王乃以宋义为上将军项羽为次将范増为末将北救赵令沛公西畧地入闗与诸将约先入定闗中者王之当是时秦兵强常乗胜逐北诸将莫利先入闗独项羽怨秦破项梁军奋愿与沛公西入闗懐王诸老将皆曰项羽为人僄悍猾贼项羽尝攻襄城襄城无遗类皆坑之诸所过无不残灭且楚数进取前陈王项梁皆败不如更遣长者扶义而西告谕秦父兄秦父兄苦其主久矣今诚得长者往毋侵暴宜可下今项羽僄悍今不可遣独沛公素寛大长者可遣卒不许项羽而遣沛公西畧地收陈王项梁散卒乃道砀至成阳与杠里秦军夹壁破魏二军楚军出兵击王离大破之沛公引兵西遇彭越昌邑因与俱攻秦军战不利还至栗遇刚武侯夺其军可四千余人并之与魏将皇欣魏申徒武蒲之军并攻昌邑昌邑未拔西过高阳郦食其谓监门曰诸将过此者多吾视沛公大人长者乃求见说沛公沛公方踞床使两女子洗足郦生不拜长揖曰足下必欲诛无道秦不宜踞见长者于是沛公起摄衣谢之延上坐【`沛公踞洗为郦生者惟有长揖不拜而已郦生长揖不拜为沛公者惟有摄衣起谢延上坐而已此英雄机锋相撩处庸人不知`】食其说沛公袭陈留得秦积粟乃以郦食其为广野君郦商为将将陈留兵与偕攻开封开封未拔西与秦将杨熊战白马又战曲遇东大破之杨熊走之荥阳二世使使者斩以狥南攻颕阳屠之因张良遂畧韩地轘辕当是时赵别将司马卬方欲渡河入闗沛公乃北攻平阴絶河津南战雒阳东军不利还至阳城收军中马骑与南阳守齮战犨东破之畧南阳郡南阳守齮走保城守宛沛公引兵过而西张良谏曰沛公虽欲急入闗秦兵尚众距险今不下宛宛从后击强秦在前此危道也于是沛公乃夜引兵从他道还更旗帜黎明围宛城三匝南阳守欲自刭其舍人陈恢曰死未晩也乃踰城见沛公曰臣闻足下约先入咸阳者王之今足下留守宛宛大郡之都也连城数十人民众积蓄多吏人自以为降必死故皆坚守乗城今足下尽日止攻士死伤者必多引兵去宛宛必随足下后足下前则失咸阳之约后又有强宛之患为足下计莫若约降封其守因使止守引其甲卒与之西诸城未下者闻声争开门而待足下通行无所累沛公曰善乃以宛守为殷侯封陈恢千户引兵西无不下者至丹水高武侯鳃襄侯王陵降西陵还攻胡阳遇番君别将梅鋗与皆降析郦遣魏人寗昌使秦使者未来是时章邯已以军降项羽于赵矣初项羽与宋义北救赵及项羽杀宋义代为上将军诸将黥布皆属破秦将王离军降章邯诸侯皆附及赵高已杀二世使人来欲约分王闗中沛公以为诈乃用张良计使郦生陆贾往说秦将啖以利因袭攻武闗破之又与秦军战于蓝田南益张疑兵旗帜诸所过毋得掠卤秦人憙秦军解因大破之又战其北大破之乗胜遂破之  

汉元年十月沛公兵遂先诸侯至霸上秦王子婴素车白马系颈以组封皇帝玺符节降轵道旁诸将或言诛秦王沛公曰始懐王遣我固以能寛容且人已服降又杀之不祥乃以秦王属吏遂西入咸阳欲止宫休舍樊哙张良諌乃封秦重寳财物府库还军覇上召诸县父老豪杰曰父老苦秦苛法久矣诽谤者族偶语者弃市吾与诸侯约先入闗者王之吾当王闗中与父老约法三章耳杀人者死伤人及盗抵罪余悉除去秦法诸吏人皆案堵如故凡吾所以来为父老除害非有所侵暴无恐且吾所以还军霸上待诸侯至而定约束耳乃使人与秦吏行县乡邑告谕之秦人大喜争持牛羊酒食献飨军士沛公又让不受曰仓粟多非乏不欲费人人又益喜唯恐沛公不为秦王或说沛公曰秦富十倍天下地形疆今闻章邯降项羽项羽乃号为雍王王闗中今则来沛公恐不得有此可急使兵守函谷闗无内诸侯军稍征闗中兵以自益距之沛公然其计从之十一月中项羽果率诸侯兵西欲入闗闗门闭闻沛公已定闗中大怒使黥布等攻破凾谷闗十二月中遂至戏沛公左司马曹无伤闻项王怒欲攻沛公使人言项羽曰沛公欲王闗中令子婴为相珍寳尽有之欲以求封亚父劝项羽击沛公方飨士旦日合战是时项羽兵四十万号百万沛公兵十万号二十万力不敌会项伯欲活张良夜往见良因以文谕项羽项羽乃止沛公从百余骑驱之鸿门见谢项羽项羽曰此沛公左司马曹无伤言之不然籍何以至此沛公以樊哙张良故得解归归立诛曹无伤项羽遂西屠烧咸阳秦宫室所过无不残破秦人大失望然恐不敢不服耳项羽使人还报懐王懐王曰如约项羽怨懐王不肯令与沛公俱西入闗而北救赵后天下约乃曰懐王者吾家项梁所立耳非有功伐何以得主约本定天下诸将及籍也乃佯尊懐王为义帝实不用其命正月项羽自立为西楚覇王王梁楚地九郡都彭城负约更立沛公为汉王王巴蜀汉中都南郑三分闗中立秦三将章邯为雍王都废丘司马欣为塞王都栎阳董翳为翟王都高奴楚将瑕丘申阳为河南王都洛阳赵将司马卬为殷王都朝歌赵王歇徙王代赵相张耳为常山王都襄国当阳君黥布为九江王都六懐王柱国共敖为临江王都江陵番君吴芮为衡山王都邾燕将臧荼为燕王都蓟故燕王韩广徙王辽东广不听臧荼攻杀之无终封成安君陈余河间三县居南皮封梅鋗十万户四月兵罢戏下诸侯各就国汉王之国项王使卒三万人从楚与诸侯之慕从者数万人从杜南入蚀中去輙烧絶栈道以偹诸侯盗兵袭之亦示项羽无东意至南郑诸将及士卒多道亡归士卒皆歌思东归韩信说汉王曰项羽王诸将之有功者而王独居南郑是迁也军吏士卒皆山东之人也日夜跂而望归及其锋而用之可以有大功天下已定人皆自寜不可复用不如决策东乡争权天下项羽出闗使人徙义帝曰古之帝者地方千里必居上游乃使使徙义帝长沙郴县趣义帝行羣臣稍倍叛之乃阴令衡山王临江王击之杀义帝江南项羽怨田荣立齐将田都为齐王田荣怒因自立为齐王杀田都而反楚予彭越将军印令反梁地楚令萧公角击彭越彭越大破之陈余怨项羽之弗王已也令夏说说田荣请兵击张耳齐予陈余兵击破常山王张耳张耳亡归汉迎赵王歇于代复立为赵王赵王因立陈余为代王项羽大怒北击齐八月汉王用韩信之计从故道还袭雍王章邯邯迎击汉陈仓雍兵败还走止战好畤又复败走废丘汉王遂定雍地东至咸阳引兵围雍王废丘而遣诸将畧定陇西北地上郡令将军薛欧王吸出武闗因王陵兵南阳以迎太公吕后于沛楚闻之发兵距之阳夏不得前令故吴令郑昌为韩王距汉兵  

二年汉王东畧地塞王欣翟王翳河南王申阳皆降韩王昌不听使韩信击破之于是置陇西北地上郡渭南河上中地郡闗外置河南郡更立韩太尉信为韩王诸将以万人若以一郡降者封万户缮治河上塞诸故秦苑囿园池皆令人得田之正月虏雍王弟章平大赦罪人汉王之出闗至陜抚闗外父老还张耳来见汉王厚遇之二月令除秦社稷更立汉社稷三月汉王从临晋渡魏王豹将兵从下河内虏殷王置河内郡南渡平阴津至雒阳新城三老董公遮说汉王以义帝死故汉王闻之袒而大哭遂为义帝发丧临三日发使者告诸侯曰天下共立义帝北面事之今项羽放杀义帝于江南大逆无道寡人亲为发丧诸侯皆缟素悉发闗内兵收三河士南浮江汉以下愿从诸侯王击楚之杀义帝者是时项王北击齐田荣与战城阳田荣败走平原平原民杀之齐皆降楚楚因焚烧其城郭系虏其子女齐人叛之田荣弟横立荣子广为齐王齐王反楚城阳项羽虽闻汉东既已连齐兵欲遂破之而击汉汉王以故得刼五诸侯兵遂入彭城项羽闻之乃引兵去齐从鲁出胡陵至萧与汉大战彭城灵壁东睢水上大破汉军多杀士卒睢水为之不流乃取汉王父母妻子于沛置之军中以为质当是时诸侯见楚强汉败还皆去汉复为楚塞王欣亡入楚吕后兄周吕侯为汉将兵居下邑汉王从之稍收士卒军砀汉王乃西过梁地至虞使谒者随何之九江王布所曰公能令布举兵叛楚项羽必留击之得留数月吾取天下必矣随何往说九江王布布果背楚楚使龙且往击之汉王之败彭城而西行使人求家室家室亦亡不相得败后乃独得孝惠六月立为太子大赦罪人令太子守栎阳诸侯子在闗中者皆集栎阳为卫引水灌废丘废丘降章邯自杀更名废丘为槐里于是令祠官祀天地四方上帝山川以时祀之兴闗内卒乗塞是时九江王布与龙且战不胜与随何间行归汉汉王稍收士卒与诸将及闗中卒益出是以兵大振荥阳破楚京索间  

三年魏王豹谒归视亲疾至即絶河津反为楚汉王使郦生说豹豹不听汉王遣将军韩信撃大破之虏豹遂定魏地置三郡曰河东太原上党汉王乃令张耳与韩信遂东下井陉击赵斩陈余赵王歇其明年立张耳为赵王汉王军荥阳南筑甬道属之河以取敖仓与项羽相距岁余项羽数侵夺汉甬道汉军乏食遂围汉王汉王请和割荥阳以西者为汉项王不听汉王患之乃用陈平之计予陈平金四万斤以间疏楚君臣于是项羽乃疑亚父亚父是时劝项羽遂下荥阳及其见疑乃怒辞老愿赐骸骨归卒伍未至彭城而死汉军絶食乃夜出女子东门二千余人被甲楚因四面击之将军纪信乃乗王驾诈为汉王诳楚楚皆呼万岁之城东观以故汉王得与数十骑出西门遁令御史大夫周苛魏豹枞公守荥阳诸将卒不能从者尽在城中周苛枞公相谓曰反国之王难与守城因杀魏豹汉王之出荥阳入闗收兵欲复东袁生说汉王曰汉与楚相距荥阳数岁汉常困愿君王出武闗项羽必引兵南走王深壁令荥阳成皋间且得休使韩信等辑河北赵地连燕齐君王乃复走荥阳未晩也如此则楚所偹者多力分汉得休复与之战破楚必矣【`袁生此策亦汉得天下要着楚虽胜汉力疲而神乱矣所偹者多一语尤居要可悟兵家分合劳逸之故`】汉王从其计出军宛叶间与黥布行收兵项羽闻汉王在宛果引兵南汉王坚壁不与战是时彭越渡睢水与项声薛公战下邳彭越大破楚军项羽乃引兵东击彭越汉王亦引兵北军成皋项羽已破走彭越闻汉王复军成皋乃复引兵西拔荥阳诛周苛枞公而虏韩王信遂围成皋汉王跳独与滕公共车出成皋玉门北渡河驰宿修武自称使者晨驰入张耳韩信壁而夺之军乃使张耳北益收兵赵地使韩信东击齐汉王得韩信军则复振引兵临河南飨军小修武南欲复战郎中郑忠乃说止汉王使高垒深堑勿与战汉王听其计使卢绾刘贾将卒二万人骑数百渡白马津入楚地与彭越复击破楚军燕郭西遂复下梁地十余城淮阴已受命东未渡平原汉王使郦生往说齐王田广广叛楚与汉和共撃项羽韩信用蒯通计遂袭破齐齐王烹郦生东走高宻项羽闻韩信已举河北兵破齐赵且欲击楚则使龙且周阑往击之韩信与战骑将灌婴击大破楚军杀龙且齐王广奔彭越当此之时彭越将兵居梁地往来苦楚兵絶其粮食  

四年项羽乃谓海春侯大司马曹咎曰谨守成皋若汉挑战慎勿与战无令得东而已我十五日必定梁地复从将军乃行击陈留外黄睢阳下之汉果数挑楚军楚军不出使人辱之五六日大司马怒渡兵汜水士卒半渡汉击之大破楚军尽得楚国金玉货赂大司马咎长史欣皆自刭汜水上项羽至睢阳闻海春侯破乃引兵还汉军方围锺离昩于荥阳东项羽至尽走险阻韩信已破齐使人言曰齐边楚权轻不为假王恐不能安齐汉王欲攻之留侯曰不如因而立之使自为守乃遣张良操印绶立韩信为齐王项羽闻龙且军破则恐使盱台人武渉往说韩信韩信不听楚汉久相持未决丁壮苦军旅老弱罢转饟汉王项羽相与临广武之间而语项羽欲与汉王独身挑战汉王数项羽曰始与项羽俱受命懐王曰先入定闗中者王之项羽负约王我于蜀汉罪一项羽矫杀卿子冠军而自尊罪二项羽已救赵当还报而擅刼诸侯兵入闗罪三懐王约入秦无暴掠项羽烧秦宫室掘始皇帝冢私收其财物罪四又强杀秦降王子婴罪五诈坑秦子弟新安二十万王其将罪六项羽皆王诸将善地而徙逐故主令臣下争叛逆罪七项羽出逐义帝彭城自都之夺韩王地并王梁楚多自予罪八项羽使人阴弑义帝江南罪九夫为人臣而弑其主杀已降为政不平主约不信天下所不容大逆无道罪十也吾以义兵从诸侯诛残贼使刑余罪人击杀项羽何苦乃与公挑战项羽大怒伏弩射中汉王汉王伤胷乃扪足曰虏中吾指汉王病创卧张良强请汉王起行劳军以安士卒毋令楚乗胜于汉汉王出行军病甚因驰入成皋病愈西入闗至栎阳存问父老置酒枭故塞王欣头栎阳市留四日复如军军广武闗中兵益出当此时彭越将兵居梁地往来苦楚兵絶其粮食田横往从之项羽数击彭越等齐王信又进击楚项羽恐乃与汉王约中分天下割鸿沟而西者为汉鸿沟而东者为楚项王归汉王父母妻子军中皆呼万岁乃归而别去项羽解而东归汉王欲引而西归用留侯陈平计乃进兵追项羽至阳夏南止军与齐王信建成侯彭越期会而击楚军至固陵不会楚击汉军大破之汉王复入壁深堑而守之用张良计于是韩信彭越皆往及刘贾入楚地围寿春汉王败固陵乃使使者召大司马周殷举九江兵而迎之武王行屠城父随何刘贾齐梁诸侯皆大会垓下立武王布为淮南王  

五年高祖与诸侯兵共击楚军与项羽决胜垓下淮阴侯将三十万自当之孔将军居左费将军居右皇帝在后绛侯柴将军在皇帝后项羽之卒可十万淮阴先合不利却孔将军费将军纵楚兵不利淮阴侯复乗之大败垓下项羽卒闻汉军楚歌以为汉尽得楚地项羽乃败而走是以兵大败使骑将灌婴追杀项羽东城斩首八万遂畧定楚地鲁为楚坚守不下汉王引诸侯兵北示鲁父老项羽头鲁乃降遂以鲁公号塟项羽糓城还至定陶驰入齐王壁夺其军正月诸侯及将相相与共请尊汉王为皇帝汉王曰吾闻帝贤者有也空言虚语非所守也吾不敢当帝位【`此何时而犹不敢当帝位然立汉社稷立太子则汉二年事也其意向局面久定矣葢所可自许者有天下之才故未为天子之前自视常若有余所不敢自信者有天下之心故既为天子之后自视反若不足`】羣臣皆曰大王起微细诛暴逆平定四海有功者辄裂地而封为王侯大王不尊号皆疑不信臣等以死守之汉王三让不得已曰诸君必以为便便国家甲午乃即皇帝位汜水之阳皇帝曰义帝无后齐王韩信习楚风俗徙为楚王都下邳立建成侯彭越为梁王都定陶故韩王信为韩王都阳翟徙衡山王吴芮为长沙王都临湘番君之将梅鋗有功从入武闗故徳番君淮南王布燕王臧荼赵王敖皆如故天下大定高祖都雒阳诸侯皆臣属故临江王驩为项羽叛汉令卢绾刘贾围之不下数月而降杀之雒阳五月兵皆罢归家诸侯子在闗中者复之十二岁其归者复之六岁食之一岁高祖置酒雒阳南宫高祖曰列侯诸将无敢隠朕皆言其情吾所以有天下者何项氏之所以失天下者何高起王陵对曰陛下慢而侮人项羽仁而爱人然陛下使人攻城畧地所降下者因以予之与天下同利也项羽妬贤嫉能有功者害之贤者疑之战胜而不予人功得地而不予人利此所以失天下也高祖曰公知其一未知其二夫运筹策帷幄之中决胜于千里之外吾不如子房镇国家抚百姓给馈饟不絶粮道吾不如萧何连百万之军战必胜攻必取吾不如韩信此三者皆人杰也吾能用之此吾所以取天下也项羽有一范増而不能用此其所以为我擒也高祖欲长都雒阳齐人刘敬说及留侯劝上入都闗中高祖是日驾入都闗中六月大赦天下十月燕王臧荼反攻下代地高祖自将击之得燕王臧荼即立太尉卢绾为燕王使丞相哙将兵攻代其秋利几反高祖自将兵击之利几走利几者项氏之将项氏败利几为陈公不随项羽亡降高祖高祖侯之颍川高祖至雒阳举通侯籍召之而利几恐故反【`取天下者在得其大势不在战守之胜败得失也如奕者然妙处不过数着全局在我而小小利钝不计焉项羽杀义帝汉击之虽使楚破汉于睢水可也项王怨黥布汉得使随何说降之虽使楚击破布可也此楚让汉妙着也汉王不得王闗中封于蜀烧所过栈道以齐王田荣反书遗项王项王以此无西忧汉心虽使楚夺汉闗中可也彭越反梁地往来苦楚兵絶其粮食虽使楚击破越可也此汉自得妙着也楚方自贺战胜而不知汉有天下之局已定于此数着矣妙着有数端焉我与敌之所共敌失之而我得之者曰先着我发之于此而敌不得偹之于彼者曰警着敌偹之于此而我引之于彼使不得至此者曰松着我与敌俱不得与傍出而中起之敌所不利即为我所利者曰应着我不求胜而不可败而卒以此取胜者曰穏着取天下之势不越此数端而已`】  

六年高祖五日一朝太公如家人父子礼太公家令说太公曰天无二日土无二王今高祖虽子人主也太公虽父人臣也奈何令人主拜人臣如此则威重不行后高祖朝太公拥篲迎门却行高祖大惊下扶太公太公曰帝人主也奈何以我乱天下法于是高祖乃尊太公为太上皇心善家令言赐金五百斤十二月人有上变事告楚王信谋反上问左右左右争欲击之用陈平计乃伪逰云梦会诸侯于陈楚王信迎即因执之是日大赦天下田肯贺因说高祖曰甚善陛下得韩信又治秦中秦形胜之国带河山之险县隔千里持戟百万秦得百二焉地势便利其以下兵于诸侯譬犹居高屋之上建瓴水也夫齐东有琅邪即墨之饶南有泰山之固西有浊河之限北有勃海之利地方二千里持戟百万县隔千里之外齐得十二焉故此东西秦也非亲子弟莫可使王齐矣高祖曰善赐黄金五百斤后十余日封韩信为淮阴侯分其地为二国高祖曰将军刘贾数有功以为荆王王淮东弟交为楚王王淮西子肥为齐王王七十余城民能齐言者皆属齐乃论功与诸列侯剖符行封徙韩王信太原  

七年匈奴攻韩王信马邑信因与同谋反太原白土曼丘臣王黄立故赵将赵利为王以反高祖自往击之会天寒士卒堕指者什二三遂至平城匃奴围我平城七日而后罢去令樊哙止定代地立兄刘仲为代王二月高祖自平城过赵雒阳至长安长乐宫成丞相已下徙治长安  

八年高祖东击韩王信余反冦于东垣萧丞相营作未央宫立东阙北阙前殿武库太仓高祖还见宫阙壮甚怒谓萧何曰天下匈匈苦战数岁成败未可知是何治宫室过度也萧何曰天下方未定故可因遂就宫室且夫天子以四海为家非壮丽无以重威且无令后世有以加也高祖乃说高祖之东垣过栢人赵相贯高等谋弑高祖高祖心动因不留代王刘仲弃国亡自归雒阳废以为合阳侯  

九年赵相贯高等事发觉夷三族废赵王敖为宣平侯是岁徙贵族楚昭屈景懐齐田氏闗中未央宫成高祖大朝诸侯羣臣置酒未央前殿高祖奉玉巵起为太上皇寿曰始大人常以臣无頼不能治产业不如仲力今某之业所就孰与仲多殿上羣臣皆呼万岁大笑为乐  

十年十月淮南王黥布梁王彭越燕王卢绾荆王刘贾楚王刘交齐王刘肥长沙王吴芮皆来朝长乐宫春夏无事七月太上皇崩栎阳宫楚王梁王皆来送塟赦栎阳囚更命郦邑曰新丰八月赵相国陈豨反代地上曰豨尝为吾使甚有信代地吾所急也故封豨为列侯以相国守代今乃与王黄等刼掠代地代地吏民非有罪也其赦代吏民上自东往击之至邯郸上喜曰豨不南据邯郸而阻漳水吾知其无能为也闻豨将皆故贾人也上曰吾知所以与之乃多以金啖豨将豨将多降者  

十一年高祖在邯郸诛豨等未毕豨将侯敞将万余人游行王黄军曲逆张春渡河击聊城汉使将军郭蒙与齐将击大破之太尉周勃道太原入定代地至马邑马邑不下即攻残之豨将赵利守东垣高祖攻之不下月余卒骂高祖高祖怒城降令出骂者斩之不骂者原之于是乃分赵山北立子恒以为代王都晋阳春淮阴侯韩信谋反闗中夷三族夏梁王彭越谋反废迁蜀复欲反遂夷三族立子恢为梁王子友为淮阳王秋七月淮南王黥布反东并荆王刘贾地北渡淮楚王交走入薛高祖自往击之立子长为淮南王  

十二年十月高祖已击布军会甀布走令别将追之高祖还归过沛留置酒沛宫悉召故人父老子弟纵酒发沛中儿得百二十人敎之歌酒酣高祖击筑自为歌诗曰大风起兮云飞扬威加海内兮归故乡安得猛士兮守四方令儿皆和习之高祖乃起舞忼慨伤懐泣数行下谓沛父兄曰游子悲故乡吾虽都闗中万岁后吾魂魄犹乐思沛且朕自沛公以诛暴逆遂有天下其以沛为朕汤沐邑复其民世世无有所与沛父兄诸母故人日乐饮极驩道旧故为笑乐十余日高祖欲去沛父兄固请留高祖高祖曰吾人众多父兄不能给乃去沛中空县皆之邑西献高祖复留止张饮三日沛父兄皆顿首曰沛幸得复丰未复唯陛下哀怜之高祖曰丰吾所生长极不忘耳吾特为其以雍齿故反我为魏沛父兄固请乃并复丰比沛于是拜沛侯刘濞为吴王汉将别击布军洮水南北皆大破之追得斩布鄱阳樊哙别将兵定代斩陈豨当城十一月高祖自布军至长安十二月高祖曰秦始皇帝楚隠王陈渉魏安厘王齐愍王赵悼襄王皆絶无后予守冢各十家秦皇帝二十家魏公子无忌五家赦代地吏民为陈豨赵利所刼掠者皆赦之陈豨降将言豨反时燕王卢绾使人之豨所与阴谋上使薛阳侯迎绾绾称病辟阳侯归具言绾反有端矣二月使樊哙周勃将兵击燕王绾赦燕吏民与反者立皇子建为燕王高祖击布时为流矢所中行道病病甚吕后迎良医医入见高祖问医医曰病可治于是高祖嫚骂之曰吾以布衣提三尺剑取天下此非天命乎命乃在天虽扁鹊何益遂不使治病赐金五十斤罢之已而吕后问曰陛下百岁后萧相国即死令谁代之上曰曹参可问其次上曰王陵可然陵少戅陈平可以助之陈平智有余然难以独任周勃厚重少文然安刘氏者必勃也可令为太尉吕后复问其次上曰此后亦非而所知也【`首萧何次曹参次王陵陈平一一问过其意全不为汉正观其用人次第分数所以偹吕氏者何如也问至王陵人数已穷而犹问其次尤为狠毒上亦寒心而曰此后亦非而所知也一语狠甚但此时发付只宜如此然上亦知吕氏之老诸吕之庸而平勃诸人办之有余也`】卢绾与数千骑居塞下候伺幸上病愈自入谢四月甲辰高祖崩长乐宫四日不发丧吕后与审食其谋曰诸将与帝为编尸民今北面为臣此常怏怏今乃事少主非尽族是天下不安人或闻之语郦将军郦将军往见审食其曰吾闻帝已崩四日不发丧欲诛诸将诚如此天下危矣陈平灌婴将十万守荥阳樊哙周勃将二十万定燕代此闻帝崩诸将皆诛必连兵还乡以攻闗中大臣内叛诸侯外反亡可翘足而待也审食其入言之乃以丁未发丧大赦天下卢绾闻高祖崩遂亡入匃奴丙寅塟已已立太子至太上皇庙羣臣皆曰高祖起微细拨乱世反之正平定天下为汉太祖功最高上尊号为高皇帝太子袭号为皇帝孝惠帝也令郡国诸侯各立高祖庙以岁时祠及孝惠五年思高祖之悲乐沛以沛宫为高祖原庙高祖所敎歌儿百二十人皆令为吹乐后有缺輙补之高帝八男长庶齐悼惠王肥次孝惠吕后子次戚夫人子赵隠王如意次代王恒已立为孝文帝薄太后子次梁王恢吕太后时徙为赵共王次淮阳王友吕太后时徙为赵幽王次淮南厉王长次燕王建  

## 文章辨体彚选卷四百八十一

（明）贺复征 编  

○本纪四  

吕后本纪【`汉司马迁`】  

吕太后者高祖微时妃也生孝惠帝女鲁元太后及高祖为汉王得定陶戚姬爱幸生赵隠王如意孝惠为人仁弱高祖以为不类我常欲废太子立戚姬子如意如意类我戚姬幸常从上之闗东日夜啼泣欲立其子代太子吕后年长常留守希见上益疏如意立为赵王后几代太子者数矣頼大臣争之及留侯策太子得毋废吕后为人刚毅佐高祖定天下所诛大臣多吕后力吕后兄二人皆为将长兄周吕侯死事封其子吕台为郦侯子产为交侯次兄吕释之为建成侯高祖十二年四月甲辰崩长乐宫太子袭号为帝是时高祖八子长男肥孝惠兄也异母肥为齐王余皆孝惠弟戚姬子如意为赵王薄夫人子恒为代王诸姬子子恢为梁王子友为淮阳王子长为淮南王子建为燕王高祖弟交为楚王兄子濞为吴王非刘氏功臣番君吴芮子臣为长沙王吕后最怨戚夫人及其子赵王乃令永巷囚戚夫人而召赵王使者三反赵相建平侯周昌谓使者曰高帝属臣赵王赵王年少窃闻太后怨戚夫人欲召赵王并诛之臣不敢遣王王且亦病不能奉诏吕后大怒乃使人召赵相赵相征至长安乃使人复召赵王王来未到孝惠帝慈仁知太后怒自迎赵王覇上与入宫自挟与赵王起居饮食太后欲杀之不得间孝惠元年十二月帝晨出射赵王少不能蚤起太后闻其独居使人持酖饮之犂明孝惠还赵王已死于是乃徙淮阳王友为赵王夏诏赐郦侯父追谥为令武侯太后遂断戚夫人手足去眼辉耳饮瘖药使居厕中命曰人彘居数日乃召孝惠帝观人彘孝惠见问乃知其戚夫人乃大哭因病岁余不能起使人请太后曰此非人所为臣为太后子终不能治天下孝惠以此日饮为淫乐不听政故有病也二年楚元王齐悼惠王皆来朝十月孝惠与齐王燕饮太后前孝惠以为齐王兄置上坐如家人之礼太后怒乃令酌两巵酖置前令齐王起为寿齐王起孝惠亦起取巵欲俱为寿太后乃恐自起泛孝惠巵齐王怪之因不敢饮佯醉去问知其酖齐王恐自以为不得脱长安忧齐内史士说王曰太后独有孝惠与鲁元公主今王有七十余城而公主乃食数城王诚以一郡上太后为公主汤沐邑太后必喜王必无忧于是齐王乃上城阳之郡尊公主为王太后吕后喜许之乃置酒齐邸乐饮罢归齐王三年方筑长安城四年就半五年六年城就诸侯来会十月朝贺七年秋八月戊寅孝惠帝崩发丧太后哭泣不下留侯子张辟疆为侍中年十五谓丞相曰太后独有孝惠今崩哭不悲君知其解乎丞相曰何解辟疆曰帝母壮子太后畏君等君今请拜吕台吕产吕禄为将将兵居南北军及诸吕皆入宫居中用事如此则太后心安君等幸得脱祸矣丞相乃如辟疆计太后说其哭乃哀吕氏权由此起乃大赦天下九月辛丑太子即位为帝谒高庙元年号令一出太后太后称制议欲立诸吕为王问右丞相王陵王陵曰高帝刑白马盟曰非刘氏而王天下共击之今王吕氏非约也太后不说问左丞相陈平绛侯周勃勃等对曰高帝定天下王子弟今太后称制王昆弟诸吕无所不可太后喜罢朝王陵让陈平绛侯曰始与高帝啑血盟诸君不在邪今高帝崩太后女主欲王吕氏诸君纵欲阿意背约何面目见高帝地下陈平绛侯曰于今面折庭争臣不如君夫全社稷定刘氏之后君亦不如臣王陵无以应之十一月太后欲废王陵乃拜为帝太傅夺之相权王陵遂病免归乃以左丞相平为右丞相以辟阳侯审食其为左丞相左丞相不治事令监宫中如郎中令食其故得幸太后常用事公卿皆因而决事乃追尊郦侯父为悼武王欲以王诸吕为渐四月太后欲侯诸吕乃先封高祖之功臣郎中令无择为愽城侯鲁元公主薨赐谥为鲁元太后子偃为鲁王鲁王父宣平侯张敖也封齐悼惠王子章为朱虚侯以吕禄女妻之齐丞相寿为平定侯少府延为梧侯乃封吕种为沛侯吕平为扶柳侯张买为南宫侯太后欲王吕氏先立孝惠后宫子疆为淮阳王子不疑为常山王子山为襄城侯子朝为轵侯子武为壶闗侯太后风大臣大臣请立郦侯吕台为吕王太后许之建成康侯释之卒嗣子有罪废立其弟吕禄为胡陵侯续康侯后二年常山王薨以其弟襄城侯山为常山王更名义十一月吕王台薨谥为肃王太子嘉代立为王三年无事四年封吕嬃为临光侯吕他为俞侯吕更始为赘其侯吕忿为吕城侯及诸侯丞相五人宣平侯女为孝惠皇后时无子详为有身取羙人子名之杀其母立所名子为太子孝惠崩太子立为帝帝壮或闻其母死非真皇后子乃出言曰后安能杀吾母而名我我未壮壮即为变太后闻而患之恐其为乱乃幽之永巷中言帝病甚左右莫得见太后曰凡有天下治为万民命者葢之如天容之如地上有欢心以安百姓百姓欣然以事其上欢欣交通而天下治今皇帝病久不已乃失惑惽乱不能继嗣奉宗庙祭祀不可属天下其代之羣臣皆顿首言皇太后为天下齐民计所以安宗庙社稷甚深羣臣顿首奉诏帝废位太后幽杀之五月丙辰立常山王义为帝更名曰弘不称元年者以太后制天下事也以轵侯朝为常山王置太尉官绛侯勃为太尉五年八月淮阳王薨以弟壶闗侯武为淮阳王六年十月太后曰吕王嘉居处骄恣废之以肃王台弟吕产为吕王夏赦天下封齐悼惠王子兴居为东牟侯七年正月太后召赵王友友以诸吕女为后弗爱爱他姬诸吕女妬怒去谗之于太后诬以罪过曰吕氏安得王太后百岁后吾必击之太后怒以故召赵王赵王至置邸不见令卫围守之弗与食其羣臣或窃馈輙捕论之赵王饿乃歌曰诸吕用事兮刘氏危迫胁王侯兮强授我妃我妃既妬兮诬我以恶谗女乱国兮上曽不寤我无忠臣兮何故弃国自决中野兮苍天举直于嗟不可悔兮寜蚤自财为王而饿死兮谁者怜之吕氏絶理兮托天报仇丁丑赵王幽死以民礼塟之长安民冢次已丑日食昼晦太后恶之心不乐乃谓左右曰此为我也二月徙梁王恢为赵王吕王产徙为梁王梁王不之国为帝太傅立皇子平昌侯太为吕王更名梁曰吕吕曰济川太后女弟吕嬃有女为营陵侯刘泽妻泽为大将军太后王诸吕恐即崩后刘将军为害乃以刘泽为琅邪王以慰其心梁王恢之徙王赵心懐不乐太后以吕产女为赵王后王后从官皆诸吕擅权微伺赵王赵王不得自恣王有所爱姬王后使人酖杀之王乃为歌诗四章令乐人歌之王悲六月即自杀太后闻之以为王用妇人弃宗庙礼废其嗣宣平侯张敖卒以子偃为鲁王敖赐谥为鲁元王秋太后使使告代王欲徙王赵代王谢愿守代边太傅产丞相平等言武信侯吕禄上侯位次第一请立为赵王太后许之追尊禄父康侯为赵昭王九月燕灵王建薨有羙人子太后使人杀之无后国除八年十月立吕肃王子东平侯吕通为燕王封通弟吕庄为东平侯三月中吕后祓还过轵道见物如苍犬据高后掖忽弗复见卜之云赵王如意为祟高后遂病掖伤高后为外孙鲁元王偃年少蚤失父母孤弱乃封张敖前姬两子侈为新都侯寿为乐昌侯以辅鲁元王偃及封中大谒者张释为建陵侯吕荣为祝兹侯诸中宦者令丞皆为闗内侯食邑五百户七月中高后病甚乃令赵王吕禄为上将军军北军吕王产居南军吕太后戒产禄曰高帝已定天下与大臣约曰非刘氏王者天下共击之今吕氏王大臣弗平我即崩帝年少大臣恐为变必据兵卫宫慎毋送丧母为人所制辛已高后崩遗诏赐诸侯王各千金将相列侯郎吏皆以秩赐金大赦天下以吕王产为相国以吕禄女为帝后高后已塟以左丞相审食其为帝太傅朱虚侯刘章有气力东牟侯兴居其弟也皆齐哀王弟居长安当是时诸吕用事擅权欲为乱畏高帝故大臣绛灌等未敢发朱虚侯妇吕禄女阴知其谋恐见诛乃阴令人告其兄齐王欲令发兵西诛诸吕而立朱虚侯欲从中与大臣为应齐王欲发兵其相弗听八月丙午齐王欲使人诛相相召平乃反举兵欲围王王因杀其相遂发兵东诈夺琅琊王兵并将之而西语在齐王语中齐王乃遗诸侯王书曰高帝平定天下王诸子弟悼惠王王齐悼惠王薨孝惠帝使留侯良立臣为齐王孝惠崩高后用事春秋高听诸吕擅废帝更立又比杀三赵王灭梁赵燕以王诸吕分齐为四忠臣进谏上惑乱弗听今高后崩而帝春秋富未能治天下固恃大臣诸侯而诸吕又擅自尊官聚兵严威刼列侯忠臣矫制以令天下宗庙所以危寡人率兵入诛不当为王者汉闻之相国吕产等乃遣颍阴侯灌婴将兵击之灌婴至荥阳乃谋曰诸吕权兵闗中欲危刘氏而自立今我破齐还报此益吕氏之资也乃留屯荥阳使使谕齐王及诸侯与连和以待吕氏变共诛之齐王闻之乃还兵西界待约吕禄吕产欲发乱闗中内惮绛侯朱虚等外畏齐楚兵又恐灌婴畔之欲待灌婴兵与齐合而发犹与未决当是时济川王太淮阳王武常山王朝名为少帝弟及鲁元王吕后外孙皆年少未之国居长安赵王禄梁王产各将兵居南北军皆吕氏之人列侯羣臣莫自坚其命太尉绛侯勃不得入军中主兵曲周侯郦商老病其子寄与吕禄善绛侯乃与丞相陈平谋使人刼郦商令其子寄徃绐说吕禄曰高帝与吕后共定天下刘氏所立九王吕氏立三王皆大臣之议事已布告诸侯诸侯皆以为宜今太后崩帝少而足下佩赵王印不急之国守藩乃为上将将兵留此为大臣诸侯所疑足下何不归将印以兵属太尉请梁王归相国印与大臣盟而之国齐兵必罢大臣得安足下高枕而王千里此万世之利也吕禄信然其计欲归将印以兵属太尉使人报吕产及诸吕老人或以为便或曰不便计犹豫未有所决吕禄信郦寄时与出游猎过其姑吕嬃嬃大怒曰若为将而弃军吕氏今无处矣乃悉出珠玉寳器散堂下曰毋为他人守也左丞相食其免八月庚申旦平阳侯窋行御史大夫事见相国产计事郎中令贾寿使从齐来因子产曰王不蚤之国今虽欲行尚可得邪具以灌婴与齐楚合从欲诛诸吕告产乃趣产急入宫平阳侯颇闻其语乃驰告丞相太尉太尉欲入北军不得入襄平侯通尚符节乃令持节矫内太尉北军太尉复令郦寄与典客刘掲先说吕禄曰帝使太尉守北军欲足下之国急归将印辞去不然祸且起吕禄以为郦兄不欺已遂解印属典客而以兵授太尉太尉将之入军门行令军中曰为吕氏右襢为刘氏左襢军中皆左襢为刘氏太尉行至将军吕禄亦已解上将印去太尉遂将北军然尚有南军平阳侯闻之以吕产谋告丞相平丞相平乃召朱虚侯佐太尉太尉令朱虚侯监军门令平阳侯告卫尉毋入相国产殿门吕产不知吕禄已去北军乃入未央宫欲为乱殿门弗得入徘徊往来平阳侯恐弗胜驰语太尉太尉尚恐不胜诸吕未敢讼言诛之乃遣朱虚侯谓曰急入宫卫帝朱虚侯请卒太尉予卒千余人入未央宫门遂见产廷中日餔时遂击产产走天风大起以故其从官乱莫敢鬬逐产杀之郎中府吏厕中朱虚侯已杀产帝命谒者持节劳朱虚侯朱虚侯欲夺节信谒者不肯朱虚侯则从与载因节信驰走斩长乐卫尉吕更始还驰入北军报太尉太尉起拜贺朱虚侯曰所患独吕产今已诛天下定矣遂遣人分部悉捕诸吕男女无少长皆斩之辛酉捕斩吕禄而笞杀吕嬃使人诛燕王吕通而废鲁王偃壬戌以帝太傅食其复为左丞相戊辰徙济川王王梁立赵幽王子遂为赵王遣朱虚侯章以诛诸吕事告齐王令罢兵灌婴兵亦罢荥阳而归诸大臣相与阴谋曰少帝及梁淮阳常山王皆非真孝惠子也吕后以计诈名他人子杀其母养后宫令孝恵子之立以为后及诸王以强吕氏今皆已夷灭诸吕而置所立即长用事吾属无类矣不如视诸王最贤者立之或言齐悼惠王高帝长子今其适子为齐王推本言之高帝适长孙可立也大臣皆曰吕氏以外家恶而几危宗庙乱功臣今齐王母家驷钧驷钧恶人也即立齐王则复为吕氏欲立淮南王以为少母家又恶乃曰代王方今高帝见子最长仁孝寛厚太后家薄氏谨良且立长故顺以仁孝闻于天下便乃相与共阴使人召代王代王使人辞谢再反然后乗六乗传后九月晦日巳酉至长安舍代邸大臣皆往谒奉天子玺上代王共尊立为天子代王数让羣臣固请然后听东牟侯兴居曰诛吕氏吾无功请得除宫乃与太仆汝阴侯滕公入宫前谓少帝曰足下非刘氏不当立乃顾麾左右执戟者掊兵罢去有数人不肯去兵宦者令张泽谕告亦去兵滕公乃召乗舆车载少帝出少帝曰欲将我安之乎滕公曰出就舍舍少府乃奉天子法驾迎代王于邸报曰宫谨除代王即夕入未央宫有谒者十人持戟卫端门曰天子在也足下何为者而入代王乃谓太尉太尉往谕谒者十人皆掊兵而去代王遂入而听政夜有司分部诛灭梁淮阳常山王及少帝于邸代王立为天子二十三年崩谥为孝文皇帝  

## 文章辨体彚选卷四百八十二

（明）贺复征 编  

○本纪四  

光武帝纪【`宋范晔`】  

世祖光武皇帝讳秀字文叔南阳蔡阳人高祖九世之孙也出自景帝生长沙定王发发生舂陵节侯买买生鬰林太守外外生巨鹿都尉回回生南顿令钦钦生光武光武年九岁而孤养于叔父良身长七尺三寸羙须眉大口隆凖日角性勤于稼穑而兄伯升好侠养士常非笑光武事田业比之高祖兄仲王莾天凤中乃之长安受尚书畧通大义莾末天下连岁灾蝗冦盗蜂起地皇三年南阳荒饥诸家宾客多为小盗光武避吏新野因卖糓于宛宛人李通等以图谶说光武云刘氏复起李氏为辅光武初不敢当然独念兄伯升素结轻客必举大事且王莾败亡已兆天下方乱遂与定谋于是乃市兵弩十月与李通从弟轶等起于宛时年二十八十一月有星孛于张光武遂将宾客还舂陵时伯升已会众起兵初诸家子弟恐惧皆亡逃自匿曰伯升杀我及见光武绛衣大冠皆惊曰谨厚者亦复为之乃稍自安伯升于是招新市平林兵与其帅王凤陈收西击长聚光武初骑牛杀新野尉乃得马进屠唐子乡又杀湖阳尉军中分财物不均众恚恨欲反攻诸刘光武敛宗人所得物悉以与之众乃悦进拔棘阳与王莾前队大夫甄阜属正梁丘赐战于小长安汉军大败还保棘阳更始元年正月甲子朔汉军复与甄阜梁丘赐战于沘水西大破之斩阜赐伯升又破王莾纳言将军严尤秩宗将军陈茂于淯阳进围宛城二月辛已立刘圣公为天子以伯升为大司徒光武为太常偏将军三月光武别与诸将狥昆阳定陵郾皆下之多得牛马财物糓数十万斛转以馈宛下莾闻阜赐死汉帝立大惧遣大司徒王寻大司空王邑将兵百万其甲士四十二万人五月到颍川复与严尤陈茂合初光武为舂陵侯家讼逋租于尤尤见而竒之及是时城中出降尤者言光武不取财物但会兵计策尤笑曰是羙须眉者邪何为乃如是初王莾征天下能为兵法者六十三家数百人并以为军吏选练武卫招募猛士旌旗辎重千里不絶时有长人巨无覇长一丈大十围以为垒尉又驱诸猛兽虎豹犀象之属以助威武自秦汉出师之盛未尝有也光武将数千兵徼之于阳闗诸将见寻邑兵盛反走驰入昆阳皆惶怖忧念妻孥欲散归诸城光武议曰今兵糓既少而外冦强大并力御之功庶可立如欲分散势无俱全且宛城未拔不能相救昆阳即破一日之间诸部亦灭矣今不同心胆共举功名反欲守妻子财物邪诸将怒曰刘将军何敢如是光武笑而起会候骑还言大兵且至城北军陈数百里不见其后诸将遽相谓曰更请刘将军计之光武复为图画成败诸将忧廹皆曰诺时城中唯有八九千人光武乃使成国上公王鳯廷尉大将军王常留守夜自与骠骑大将军宗佻五威将军李轶等十三骑出城南门于外收兵时莾军到城下者且十万光武几不得出既至郾定陵悉发诸营兵而诸将贪惜财货欲分留守之光武曰今若破敌珍珤万倍大功可成如为所败首领无余何财物之有众乃从严尤说王邑曰昆阳城小而坚今假号者在宛亟进大兵彼必奔走宛败昆阳自服邑曰吾昔以虎牙将军围翟义坐不生得以见责让今将百万之众遇城而不能下何谓邪遂围之数十重列营百数云车十余丈瞰临城中旗帜蔽野埃尘连天钲鼓之声闻数百里或为地道冲輣橦城积弩乱发矢下如雨城中负户而汲王鳯等乞降不许寻邑自以为功在漏刻意气甚逸夜有流星堕营中昼有云如壊山当营而陨不及地尺而散吏士皆厌伏六月已卯光武遂与营部俱进自将歩骑千余前去大军四五里而陈寻邑亦遣兵数千合战光武奔之斩首数十级诸部喜曰刘将军平生见小敌怯今见大敌勇甚可怪也且复居前请助将军光武复进寻邑兵却诸部共乗之斩首数百千级连胜遂前时伯升拔宛已三日而光武尚未知乃伪使持书报城中云宛下兵到而阳堕其书寻邑得之不憙诸将既经累捷胆气益壮无不一当百光武乃与敢死者三千人从城西水上冲其中坚寻邑陈乱乗锐崩之遂杀王寻城中亦鼓噪而出中外合势震呼动天地莾兵大溃走者相腾践奔殪百余里间会大雷风屋瓦皆飞雨下如注滍川盛溢虎豹皆股战士卒争赴溺死者以万数水为不流王邑严尤陈茂轻骑乗死人度水逃去尽获其军实辎重车甲珍寳不可胜筭举之连月不尽或燔烧其余光武因复徇下颍阳会伯升为更始所害光武自父城驰诣宛谢司徒官属迎吊光武光武难交私语深引过而已未尝自伐昆阳之功又不敢为伯升服丧饮食言笑如平常更始以是惭拜光武为破虏大将军封武信侯九月庚戌三辅豪杰共诛王莾传首诣宛更始将北都洛阳以光武行司隶校尉使前整修宫府于是致僚属作文移从事司察一如旧章时三辅吏士东迎更始见诸将过皆冠帻而服妇人衣诸于绣镼莫不笑之或有畏而走者及见司隶僚属皆欢喜不自胜老吏或垂涕曰不图今日复见汉官威仪由是识者皆属心焉及更始至洛阳乃遣光武以破虏将军行大司马事十月持节北渡河镇慰州郡所到部县輙见二千石长吏三老官属下至佐史考察黜陟如州牧行部事輙平遣囚徒除王莾苛政复汉官名吏人喜悦争持牛酒迎劳进至邯郸故赵缪王子林说光武曰赤眉今在河东但决水灌之百万之众可使为鱼光武不答去之真定林于是乃诈以卜者王郎为成帝子子舆十二月立郎为天子都邯郸遂遣使者降下郡国二年正月光武以王郎新盛乃北徇蓟王郎移檄购光武十万户而故广阳王子刘接起兵蓟中以应郎城内扰乱转相惊恐言邯郸使者方到二千石以下皆出迎于是光武趣驾南辕晨夜不敢入城邑舍食道旁至饶阳官属皆乏食光武乃自称邯郸使者入传舍传吏方进食从者饥争夺之传吏疑其伪乃椎鼓数十通绐言邯郸将军至官属皆失色光武升车欲驰既而惧不免徐还坐曰请邯郸将军入久乃驾去传中人遥语门者闭之门长曰天下讵可知而闭长者乎遂得南出晨夜兼行蒙犯霜雪天时寒面皆破裂至呼沱河无船适遇冰合得过未毕数车而陷进至下愽城西遑惑不知所之有白衣老父在道旁指曰弩力信都郡为长安守去此八十里光武即驰赴之信都太守任光开门出迎世祖因发旁县得四千人先击堂阳贳县皆降之王莾和戎卒正邳彤亦举郡降又昌城人刘植宋子人耿纯各率宗亲子弟据其县邑以奉光武于是北降下曲阳众稍合乐附者至有数万人复北击中山拔卢奴所过发奔命兵移檄边部共击邯郸郡县还复响应南击新市真定元氏防子皆下之因入赵界时王郎大将李育屯栢人汉兵不知而进前部偏将朱浮邓禹为育所破亡失辎重光武在后闻之收浮禹散卒与育战于郭门大破之尽得其所获育还保城攻之不下于是引兵拔广阿会上谷太守耿况渔阳太守彭宠各遣其将吴汉寇恂等将突骑来助击王郎更始亦遣尚书仆射谢躬讨郎光武因大飨士卒遂东围巨鹿王郎守将王饶坚守月余不下郎遣将倪宏刘奉率数万人救巨鹿光武逆战于南斩首数千级四月进围邯郸连战破之五月甲辰会其城诛王郎收文书得吏人与郎交闗谤毁者数千章光武不省会诸将军烧之曰令反侧子自安更始遣侍御史持节立光武为萧王悉令罢兵诣行在所光武辞以河北未平不就征自是始贰于更始是时长安政乱四方背叛梁王刘永擅命睢阳公孙述称王巴蜀李宪自立为淮南王秦丰自号楚黎王张歩起琅琊董宪定东海延岑起汉中田戎起夷陵并置将帅侵畧郡县又别号诸贼铜马大肜高湖重连铁胫大抢尤来上江青犊五校檀乡五幡五楼富平获索等各领部曲众合数百万人所在冦掠光武将击之遣吴汉北发十郡兵幽州牧苖曽不从汉遂斩曽而发其众秋光武击铜马于鄡吴汉将突骑来会清阳贼数挑战光武坚营自守有出卤掠者輙击取之絶其粮道积月余日贼食尽夜遁去追至馆陶大破之受降未尽而高湖重连从东南来与铜马余众合光武复与大战于蒲阳悉破降之封其渠帅为列侯降者犹不自安光武知其意勅令各归营勒兵乃自乗轻骑案行部陈降者更相语曰萧王推赤心置人腹中安得不投死乎由是皆服悉将降人分配诸将众遂数十万故闗西号光武为铜马帝赤眉别帅与大肜青犊十余万众在射犬光武进击大破之众皆散走使吴汉岑彭袭杀谢躬于邺青犊赤眉贼入函谷闗攻更始光武乃遣邓禹率六禆将引兵而西以乗更始赤眉之乱时更始使大司马朱鲔舞阴王李轶等屯洛阳光武亦令冯异守孟津以拒之建武元年春正月平陵人方望立前孺子刘婴为天子更始遣丞相李松击斩之光武北击尤来大抢五幡于元氏追至右北平连破之又战于顺水北乗胜轻进反为所败贼追急短兵接光武自投高岸遇突骑王丰下马授光武光武抚其肩而上顾笑谓耿弇曰几为虏嗤弇频射却贼得免士卒死者数千人散兵归保范阳军中不见光武或云已没诸将不知所为吴汉曰卿曹努力王兄子在南阳何忧无主众恐惧数日乃定贼虽战胜而素慑大威客主不相知夜遂引去大军复进至安次与战破之斩首三千余级贼入渔阳乃遣吴汉率耿弇陈俊马武等十二将军追战于潞东及平谷大破灭之朱鲔遣讨难将军苏茂攻温冯异冦恂与战大破之斩其将贾强于是诸将议上尊号马武先进曰天下无主如有圣人承敝而起虽仲尼为相孙子为将犹恐无能有益反水不收后悔无及大王虽执谦退奈宗庙社稷何宜且还蓟即尊位乃议征伐今此谁贼而驰骛击之乎光武惊曰何将军出是言可斩也武曰诸将尽然光武使出晓之乃引军还至蓟夏四月公孙述自称天子光武从蓟还过范阳命收塟吏士至中山诸将复上奏曰汉遭王莾宗庙废絶豪杰愤怒兆人涂炭王与伯升首举义兵更始因其资以据帝位而不能奉承大统败乱纲纪盗贼日多羣生危蹙大王初征昆阳王莾自溃后拔邯郸北州弭定参分天下而有其二跨州据土带甲百万言武力则莫之敢抗论文徳则无所与辞臣闻帝王不可以久旷天命不可以谦拒惟大王以社稷为计万姓为心光武又不听行到南平棘诸将复固请之光武曰冦贼未平四面受敌何遽欲正号位乎诸将且出耿纯进曰天下士大夫捐亲戚弃土壤从大王于矢石之间者其计固望其攀龙鳞附凤翼以成其所志耳今功业即定天人亦应而大王留时逆众不正号位纯恐士大夫望絶计穷则有去归之思无为久自苦也大众一散难可复合时不可留众不可逆纯言甚诚切光武深感曰吾将思之行至鄗光武先在长安时同舍生强华自闗中奉赤伏符曰刘秀发兵捕不道四夷云集龙斗野四七之际火为主羣臣因复奏曰受命之符人应为大万里合信不议同情周之白鱼曷足比焉今上无天子海内淆乱符瑞之应昭然着闻冝答天神以塞羣望光武于是命有司设坛场于鄗南千秋亭五成陌六月已未即皇帝位燔燎告天禋于六宗望于羣神其祝文曰皇天上帝后土神祗眷顾降命属秀黎元为人父母秀不敢当羣下百辟不谋同辞咸曰王莾簒位秀发愤兴兵破王寻王邑于昆阳诛王郎铜马于河北平定天下海内蒙恩上当天地之心下为元元所归谶记曰刘秀发兵捕不道卯金修徳为天子秀犹固辞至于再至于三羣下佥曰皇天大命不可稽留敢不敬承于是建元为建武大赦天下改鄗为高邑是月赤眉立刘盆子为天子甲子前将军邓禹击更始定国公王匡于安邑大破之斩其将刘均秋七月辛未拜前将军邓禹为大司徒丁丑以野王令王梁为大司空壬午以大将军吴汉为大司马偏将军景丹为骠骑大将军大将军耿弇为建威大将军偏将军葢延为虎牙大将军偏将军朱佑为建义大将军中坚将军杜茂为大将军时宗室刘茂自号厌新将军率众降封为中山王已亥幸懐遣耿弇率强弩将军陈俊军五社津偹荥阳以东使吴汉率朱佑及廷尉岑彭执金吾贾复扬化将军坚镡等十一将军围朱鲔于洛阳八月壬子祭社稷癸丑祠高祖太宗世宗于懐宫进幸河阳更始廪丘王田立降九月赤眉入长安更始奔高陵辛未诏曰更始破败弃城逃走妻子裸袒流冗道路朕甚愍之今封更始为淮阳王吏人敢有贼害者辠同大逆甲申以前高宻令卓茂为太傅辛卯朱鲔举城降冬十月癸丑车驾入洛阳幸南宫却非殿遂定都焉遣岑彭击荆州羣贼十一月甲午幸懐刘永自称天子十二月丙戌至自懐赤眉杀更始而隗嚣据陇右卢芳起安定破虏大将军叔寿击五校贼于曲梁战殁  

马皇后纪【`范晔`】  

明徳马皇后讳某伏波将军援之小女也少丧父母兄客卿敏惠早夭母蔺夫人悲伤发疾慌惚后时年十岁干理家事勅制僮御内外谘禀事同成人初诸家莫知者后闻之咸叹异焉后尝久疾太夫人令筮之筮者曰此女虽有患状而当大贵兆不可言也后又呼相者使占诸女见后大惊曰我必为此女称臣然贵而少子若养他子者得力乃当踰于所生初援征五溪蛮卒于师虎贲中郎将梁松黄门侍郎窦固等因谮之由是家益失势又数为权贵所侵侮后从兄严不胜忧愤白太夫人絶窦氏婚求进女掖庭乃上书曰臣叔父援孤恩不报而妻子特获恩全戴仰陛下为天为父人情既得不死便欲求福窃闻太子诸王妃匹未偹援有三女大者十五次者十四小者十三仪状发肤上中以上皆孝顺小心婉静有礼愿下相工简其可否如有万一援不朽于黄泉矣又援姑姊妹并为成帝媫妤塟于延陵臣严幸得蒙恩更生冀因缘先姑当充后宫由是选后入太子宫时年十三奉承阴后傍接同列礼则修偹上下安之遂见宠异常居后堂显宗即位以后为贵人时后前母姊女贾氏亦以选入生肃宗帝以后无子命令养之谓曰人未必当自生子但患爱养不至耳后于是尽心抚育劳悴过于所生肃宗亦孝性惇笃恩性天至母子慈爱始终无纎介之间后常以皇嗣未广每懐忧叹荐达左右若恐不及后宫有进见者每加慰纳若数所宠引輙增隆遇永平三年春有司奏立长秋宫帝未有所言皇太后曰马贵人徳冠后宫即其人也遂立为皇后先是数日梦有小飞虫无数赴着身又入皮肤中而后飞出既正位宫闱愈自谦肃身长七尺二寸方口羙发能诵易好读春秋楚辞尤善周官董仲舒书常衣大练裙不加缘朔望诸姬主朝请望见后袍衣疏麤反以为绮縠就视乃笑后辞曰此缯特宜染色故用之耳六宫莫不叹息帝常幸苑囿离宫后輙以风邪露雾为戒辞意欵偹多见详择帝幸濯龙中并召诸才人下邳王已下皆在侧请呼皇后帝笑曰是家志不好乐虽来无欢是以逰娱之事希尝从焉十五年帝按地图将封皇子悉半诸国后见而言曰诸子食数县于制不已俭乎帝曰我子岂宜与先帝子等乎岁给二十万足矣时楚狱连年不断囚相证引坐系者甚众后虑其多溢乗间言及恻然帝感悟之夜起彷徨为思所纳卒多有所降宥时诸将奏事及公卿较议难平者帝数以试后后輙分解趣理各得其情每于侍执之际輙言及政事多所毗补而未尝以家私干故宠敬日隆始终无衰及帝崩肃宗即位尊后曰皇太后诸贵人当徙居南宫太后感析别之懐各赐王赤绶加安车驷马白越三千端杂帛二十匹黄金十斤自撰显宗起居注削去兄防参医药事帝请曰黄门舅旦夕供养且一年既无褒异又不录勤劳无乃过乎太后曰吾不欲令后世闻先帝数亲后宫之家故不着也建初元年欲封爵诸舅太后不听明年夏大旱言事者以为不封外戚之故有司因此上奏宜依旧典太后诏曰凡言事者皆欲媚朕以要福耳昔王氏五侯同日俱封其时黄雾四塞不闻澍雨之应又田蚡窦婴宠贵横恣倾覆之祸为世所传故先帝防慎舅氏不令在枢机之位诸子之封裁令半楚淮阳诸国常谓我子不当与先帝子等今有司奈何欲以马氏比阴氏乎吾为天下母而身服大练食不求甘左右但着帛布无香熏之餙者欲身率下也以为外亲见之当伤心自勅但笑言太后素好俭前过濯龙门上见外家问起居者车如流水马如游龙仓头衣緑褠领袖正白顾视御者不及逺矣故不加谴怒但絶岁用而已冀以黙愧其心而犹懈怠无忧国忘家之虑知臣莫若君况亲属乎吾岂可上负先帝之旨下亏先人之徳重袭西京败亡之祸哉固不许帝省诏悲叹复重请曰汉兴舅氏之封侯犹皇子之为王也太后诚存谦虚奈何令臣独不加恩三舅乎且卫尉年尊两校尉有大病如令不讳使臣长抱刻骨之恨宜及吉时不可稽留太后报曰吾反复念之思令两善岂徒欲获谦谦之名而使帝受不外施之嫌哉昔窦太后欲封王皇后之兄丞相条侯言受高祖约无军功非刘氏不侯今马氏无功于国岂得与阴郭中兴之后等邪常观富贵之家禄位重迭犹再实之木其根必伤且人所以愿封侯者欲上奉祭祀下求温饱耳今祭祀则受四方之珍衣食则蒙御府余资斯岂不足而必当得一县乎吾计之熟矣勿有疑也夫至孝之行安亲为上今数遭变异糓价数倍忧惶昼夜不安坐卧而欲先营外封违慈母之拳拳乎吾素刚急有胷中气不可不顺也若阴阳调和边境清静然后行子之志吾但当含饴弄孙不能复闗政矣时新平主家御者失火延及北阁后殿太后以为已过起居不欢时当谒原陵自引守偹不慎惭见陵园遂不行初太夫人塟起坟微高太后以为言兄廖等实时灭削其外亲有谦素义行者輙假借温言赏以财位如有纎芥则先见严恪之色然后加谴其羙车服不轨法度者便絶属籍遣归田里广平巨鹿乐成王车骑朴素无金银之饰帝以白太后太后即赐钱各五百万于是内外从化被服如一诸家惶恐倍于永平时乃置织室蚕于濯龙中数往观视以为娱乐常与帝旦夕言道政事及敎授诸小王论语经书述叙平生雍和终日四年天下丰稔方垂无事帝遂封三舅廖防光为列侯并辞让愿就闗内侯太后闻之曰圣人设敎各有其方知人情性莫能齐也吾少壮时但慕竹帛志不顾命今虽已老而复戒之在得故日夜惕厉思自降损居不求安食不念饱冀乗此道不负先帝所以化导兄弟共同此志欲令瞑目之日无所复恨何意老志复不从哉万年之日长恨矣廖等不得已受封爵而退位归第焉太后其年寝疾不信巫祝小医数勅絶祷祀至六月崩在位二十三年年四十余合塟显节陵  

## 文章辨体彚选卷四百八十三

（明）贺复征 编  

○史传一  

呉讷曰太史公创史纪列传盖以载一人之事而体亦多不同迨汉书以后唯逓相祖袭厥后世之学士大夫或值忠孝才徳之事迹虽微而卓然可为法戒者因为立传以垂于世此小传家传外传之例也西山云史迁作孟荀传不正言二子而旁及诸子此体之变可以为法步里客谈又云范史黄宪传盖无事迹直以语言模写其形容体段此为最妙繇是观之传之形迹固系其人至于辞之善否则又系之于作者也若退之毛颖传迂斋谓以文滑稽而又变体之变者乎　按传之品有七一曰史传二曰私传三曰家传四曰自传五曰托传六曰寓传七曰假传  

刘勰曰按曲礼曰史载笔史者使也执笔左右使之记也古者左史记事右史记言夫子因鲁史以作春秋丘明同时实得微言乃原始要终创为传体传者转也转受经旨以授于后也故纪传为式编年缀事文非泛论按实而书岁逺则同异难密事积则起讫易疎斯固总会之难或有同归一事而数人分功两记则失于复重偏举则病于不周此又诠配之难至于寻繁领杂之术务信弃奇之要晓其大纲则众理可贯则史之为任乃弥纶一代负海内之贵而赢是非之尤秉笔荷担莫此之劳矣  

复征曰按勾呉钱应奎汝父氏云左传易编年为纪事一每国分三类一叙本国之政二叙邦交之政三叙本国诸臣言行事词有未备者则借经文以足之甲乙不混初终画然不加损増只词罔逸今选而录之列史传之首为班马之先鞭云  

鲁昭公【`鲁左丘明`】  

昭元年春王正月公即位七年楚子成章华之台愿与诸侯落之薳启强来召公公将往梦襄公祖梓慎曰君不果行襄公之适楚也梦周公祖而行今襄公实祖君其不行子服惠伯曰行先君未甞适楚故周公祖以道之襄公适楚矣而祖以道君不行何之春三月公如楚秋九月公至自楚十一年夏五月齐归薨大搜于比蒲非礼也秋九月葬齐归公不戚晋士之送葬者归以语史赵史赵曰必为鲁郊侍者曰何故曰归姓也不思亲祖不归也叔向曰鲁公室其卑乎君有大丧国不废搜有三年之丧而无一日之戚国不恤丧不忌君也君无戚容不顾亲也国不忌君君不顾亲能无卑乎殆其失国季公若之姊为小邾夫人生宋元夫人生子以妻季平子二十五年春昭子如宋聘且逆之公若从谓曹氏勿与鲁将逐之曹氏告公公告乐祁乐祁曰与之如是鲁君必出政在季氏三世矣鲁君丧政四公矣无民而能逞其志者未之有也国君是以镇抚其民诗曰人之云亡心之忧矣鲁君失政矣焉得逞其志靖以待命犹可动必忧夏有鸜鹆来巢书所无也师已曰异哉吾闻文成之世童谣有之曰鸜之鹆之公出辱之鸜鹆之羽公在外野往馈之马鸜鹆跦跦公在干侯征褰与襦鸜鹆之巢逺哉遥遥稠父丧劳宋父以骄鸜鹆鸜鹆往歌来哭童謡有是今鸜鹆来巢其将及乎初李公鸟娶妻于齐鲍文子生申公鸟死季公亥与公思展与公鸟之臣申夜姑相其室及季姒与饔人檀通而惧乃使其妾抶已以示秦遄之妻曰公若欲使余余不可而抶余又诉于公甫曰展与夜姑将要余秦姬以告公之公之与公甫告平子平子拘展于卞而执夜姑将杀之公若泣而哀之曰杀是是杀余也将为之请平子使竖勿内日中不得请有司逆命公之使速杀之故公若怨平子季郈之鸡斗季氏介其鸡郈氏为之金距平子怒益宫于郈氏且让之故郈昭伯亦怨平子臧昭伯之从弟会为谗于臧氏而逃于季氏臧氏执旃平子怒拘臧氏老将禘于襄公万者二人其众万于季氏臧孙曰此之谓不能庸先君之庙大夫遂怨平子公若献弓于公为且与之出射于外而谋去季氏公为吿公果公贲公果公贲使侍人僚柤告公公寝将以戈击之乃走公曰执之亦无命也惧而不出数月不见公不怒又使言公执戈以惧之乃走又使言公曰非小人之所及也公果自言公以告臧孙臧孙以难告郈孙郈孙以可劝告子家懿伯懿伯曰谗人以君徼幸事若不克君受其名不可为也舎民数世以求克事不可必也且政在焉其难图也公退之辞曰臣与闻命矣言若泄臣不获死乃馆于公叔孙昭子如阚公居于长府九月戊戌伐季氏杀公之于门遂入之平子登台而请曰君不察臣之罪使有司讨臣以干戈臣请待于沂上以察罪弗许请囚于费弗许请以五乘亡弗许子家子曰君其许之政自之出乆矣隠民多取食焉为之徒者众矣日入慝作弗可知也众怒不可蓄也蓄而弗治将蕰蕰蓄民将生心生心同求将合君必悔之弗听郈孙曰必杀之公使郈孙逆孟懿子叔孙氏之司马鬷戾言于其众曰若之何莫对又曰我家臣也不敢知国凡有季氏与无于我孰利皆曰无季氏是无叔孙氏也鬷戾曰然则救诸帅徒以往陷西北隅以入公徒释甲执冰而踞遂逐之孟氏使登西北隅以望季氏见叔孙氏之旌以告孟氏执郈昭伯杀之于南门之西遂伐公徒子家子曰诸臣伪刼君者而负罪以出君止意如之事君也不敢不改公曰余不忍也与臧孙如墓谋遂行已亥公孙于齐次于阳州齐侯将唁公于平阴公先至于野井齐侯曰寡人之罪也使有司待于平阴为近故也书曰公孙于齐次于阳州齐侯唁公于野井礼也将求于人则先下之礼之善物也齐侯曰自莒疆以西请致千社以待君命寡人将帅敝赋以从执事唯命是听君之忧寡人之忧也公喜子家子曰天禄不再天若胙君不过周公以鲁足矣失鲁而以千社为臣谁与之立且齐君无信不如早之晋弗从臧昭伯率从者将盟载书曰戮力一心好恶同之信罪之有无缱绻从公无通外内以公命示子家子子家子曰如此吾不可以盟羁也不佞不能与二三子同心而以为皆有罪或欲通外内且欲去君二三子好亡而恶定焉可同也陷君于难罪孰大焉通外内而去君君将速入弗通何为而何守焉乃不与盟昭子自阚归见平子平子稽颡曰子若我何昭子曰人谁不死子以逐君成名子孙不忘不亦伤乎将若子何平子曰茍使意如得改事君所谓生死而肉骨也昭子从公于齐与公言子家子命适公馆者执之公与昭子言于幄内曰将安众而纳公公徒将杀昭子伏诸道左师展告公公使昭子自铸归平子有异志冬十月辛酉昭子齐于其寝使祝宗祈死戊辰卒左师展将以公乘马而归公徒执之十二月庚辰齐侯围郓二十六年春王正月庚申齐侯取郓三月公至自齐处于郓言鲁地也夏齐侯将纳公命无受鲁货申丰从女贾以币锦二两縳一如瑱适齐师谓子犹之人髙齮能货子犹为髙氏后粟五千庾髙齮以锦示子犹子犹欲之齮曰鲁人买之百两一布以道之不通先入币财子犹受之言于齐侯曰羣臣不尽力于鲁君者非不能事君也然据有异焉宋元公为鲁君如晋卒于曲棘叔孙昭子求纳其君无疾而死不知天之弃鲁邪抑鲁君有罪于鬼神故及此也君若待于曲棘使羣臣从鲁君以卜焉若可师有济也君而继之兹无敌矣若其无成君无辱焉齐侯从之使公子鉏帅师从公成大夫公孙朝谓平子曰有都以卫国也请我受师许之请纳质弗许曰信女足矣告于齐师曰孟氏鲁之敝室也用成已甚弗能忍也请息肩于齐齐师围成成人伐齐师之饮马于淄者曰将以厌众鲁成备而后告曰不胜众师及齐师战于炊鼻齐子渊捷从泄声子射之中楯瓦繇胊汰辀匕入者三寸声子射其马斩鞅殪改驾人以为鬷戻也而助之子车曰齐人也将击子车子车射之殪其御曰又之子车曰众可惧也而不可怒也子囊带从野泄叱之泄曰军无私怒报乃私也将亢子又叱之亦叱之冉竖射陈武子中手失弓而骂以告平子曰有君子白皙鬒须眉甚口平子曰必子强也无乃亢诸对曰谓之君子何敢亢之林雍羞为颜鸣右下苑何忌取其耳颜鸣去之苑子之御曰视下顾苑子刜林雍断其足錾而乘于他车以归颜鸣三入齐师呼曰林雍乘秋盟于剸陵谋纳公也二十七年春公如齐公至自齐处于郓言在外也秋会于扈令戍周且谋纳公也宋卫皆利纳公固请之范献子取货于季孙谓司城子梁与北宫贞子曰季孙未知其罪而君伐之请囚请亡于是乎不获君又弗克而自出也夫岂无备而能出君乎季氏之复天救之也休公徒之怒而启叔孙氏之心不然岂其伐人而说甲执冰以游叔孙氏惧祸之滥而自同于季氏天之道也鲁君守齐三年而无成季氏甚得其民淮夷与之有十年之备有齐楚之援有天之赞有民之助有坚守之心有列国之权而弗敢宣也事君如在国故鞅以为难二子皆图国者也而欲纳鲁君鞅之愿也请从二子以围鲁无成死之二子惧皆辞乃辞小国而以难复孟懿子阳虎伐郓郓人将战子家子曰天命不慆乆矣使君亡者必此众也天既祸之而自福也不亦难乎犹有鬼神此必败也呜呼为无望也夫其死于此乎公使子家子如晋公徒败于且知冬公如齐齐侯请飨之子家子曰朝夕立于其朝又何飨焉其饮酒也乃饮酒使宰献而请安子仲之子曰重为齐侯夫人曰请使重见子家子乃以君出十二月晋籍秦致诸侯之戍于周鲁人辞以难二十八年春公如晋将如干侯子家子曰有求于人而即其安人孰矜之其造于竟弗听使请逆于晋晋人曰天祸鲁国君淹恤在外君亦不使一个辱在寡人而即安于甥舅其亦使逆君使公复于竟而后逆之二十九年春公至自干侯处于郓齐侯使髙张来唁公称主君子家子曰齐卑君矣君秖辱焉公如干侯平子每岁贾马具从者之衣屦而归之于干侯公执归马者卖之乃不归马卫侯来献其乘马曰启服堑而死公将为之椟子家子曰从者病矣请以食之乃以帷裹之公赐公衍羔裘使献龙辅于齐侯遂入羔裘齐侯喜与之阳谷公衍公为之生也其母偕出公衍先生公为之母曰相与偕出请相与偕告三日公为生其母先以告公为为兄公私喜于阳谷而思于鲁曰务人为此祸也且后生而为兄其诬也乆矣乃黜之而以公衍为大子三十年春王正月公在干侯不先书郓与干侯非公且征过也三十一年春王正月公在干侯言不能外内也晋侯将以师纳公范献子曰若召季孙而不来则信不臣矣然后伐之若何晋人召季孙献子使私焉曰子必来我受其无咎季孙意如会晋荀跞于适歴荀跞曰寡君使跞谓吾子何故出君有君不事周有常刑子其图之季孙练冠麻衣跣行伏而对曰事君臣之所不得也敢逃刑命君若以臣为有罪请囚于费以待君之察也亦唯君若以先臣之故不絶季氏而赐之死若弗杀弗亡君之惠也死且不朽若得从君而归则固臣之愿也敢有异心夏四月季孙从知伯如干侯子家子曰君与之归一惭之不忍而终身惭乎公曰诺众曰在一言矣君必逐之荀跞以晋侯之命唁公且曰寡君使跞以君命讨于意如意如不敢逃死君其入也公曰君惠顾先君之好施及亡人将使归粪除宗祧以事君则不能见夫人已所能见夫人者有如河荀跞掩耳而走曰寡君其罪之恐敢与知鲁国之难臣请复于寡君退而谓季孙君怒未怠子姑归祭子家子曰君以一乘入于鲁师季孙必与君归公欲从之众从者胁公不得归三十三年春王正月公在干侯言不能外内又不能用其人也冬十二月公疾徧赐大夫大夫不受赐子家子双琥一环一璧轻服受之大夫皆受其赐已未公薨子家子反赐于府人曰吾不敢逆君命也大夫皆反其赐书曰公薨于干侯言失其所也赵简子问于史墨曰季氏出其君而民服焉诸侯与之君死于外而莫之或罪也对曰物生有两有三有五有陪贰故天有三辰地有五行体有左右各有配耦王有公诸侯有卿皆有贰也天生季氏以贰鲁侯为日乆矣民之服焉不亦宜乎鲁君世从其失季氏世修其勤民忘君矣虽死于外其谁矜之社稷无常奉君臣无常位自古以然故诗曰髙岸为谷深谷为陵三后之姓于今为庶主所知也在易卦雷乗干曰大壮天之道也昔成季友桓之季也文姜之爱子也始震而卜卜人谒之曰生有嘉闻其名曰友为公室辅及生如卜人之言有文在其手曰友遂以名之既而有大功于鲁受费以为上卿至于文子武子世増其业不废旧绩鲁文公薨而东门遂杀嫡立庶鲁君于是乎失国政在季氏于此君也四公矣民不知君何以得国是以为君慎器与名不可以假人  

## 文章辨体彚选卷四百八十四

（明）贺复征 编  

○史传二  

晋献公【`鲁左丘明`】  

晋桓庄之族偪献公患之士蒍曰去富子则羣公子可谋也已公曰尔试其事士蒍与羣公子谋谮富子而去之士蒍又与羣公子谋使杀游氏之二子士蒍告晋侯曰可矣不过二年君必无患士蒍使羣公子尽杀游氏之族乃城聚而处之庄二十五年冬晋侯围聚尽杀羣公子二十六年春晋士蒍为大司空夏士蒍城绛以深其宫晋献公娶于贾无子烝于齐姜生秦穆夫人及太子申生又娶二女于戎大戎狐姫生重耳小戎子生夷吾晋伐骊戎骊戎男女以骊姬归生夷齐其娣生卓子骊姬嬖欲立其子赂外嬖梁五与东闗嬖五使言于公曰曲沃君之宗也蒲与二屈君之疆也不可以无主宗邑无主则民不威疆埸无主则启戎心戎之生心民慢其政国之患也若使太子主曲沃而重耳夷吾主蒲与屈则可以威民而惧戎且旌君伐使俱曰狄之广莫于晋为都晋之启土不亦宜乎晋侯说之夏使太子居曲沃重耳居蒲城夷吾居屈羣公子皆鄙唯二姬之子在绛二五卒与骊姬谮羣公子而立奚齐晋人谓之二五耦闵元年冬晋侯作二军公将上军太子申生将下军赵夙御戎毕万为右以灭耿灭霍灭魏还为太子城曲沃赐赵夙耿赐毕万魏以为大夫士蒍曰太子不得立矣分之都城而位以卿先为之极又焉得立不如逃之无使罪至为呉太伯不亦可乎犹有令名与其及也且谚曰心茍无瑕何恤乎无家天若祚太子其无晋乎二年冬晋侯使太子申生伐东山皋落氏里克谏曰太子奉冢祀社稷之粢盛以朝夕视君膳者也故曰冢子君行则守有守则从从曰抚军守曰监国古之制也夫帅师专行谋誓军旅君与国政之所图也非太子之事也师在制命而已禀命则不威专命则不孝故君之嗣适不可以帅师君失其官帅师不威将焉用之且臣闻皋落氏将战君其舎之公曰寡人有子未知其谁立焉不对而退见太子太子曰吾其废乎对曰告之以临民教之以军旅不共是惧何故废乎且子惧不孝无惧弗得立修已而不责人则免于难太子帅师公衣之偏衣佩之金玦狐突御戎先友为右梁余子养御罕夷先丹木为右羊舌大夫为尉先友曰衣身之偏握兵之要在此行也子其勉之偏躬无慝兵要逺灾亲以无灾又何患焉狐突叹曰时事之征也衣身之章也佩衷之旗也故敬其事则命以始服其身则衣之纯用其衷则佩之度今命以时卒閟其事也衣之尨服逺其躬也佩以金玦弃其衷也服以逺之时以閟之尨凉冬杀金寒玦离胡可恃也虽欲勉之狄可尽乎梁余子养曰帅师者受命于庙受脤于社有常服矣不获而尨命可知也死而不孝不如逃之罕夷曰厖竒无常金玦不复虽复何为君有心矣先丹木曰是服也狂夫阻之曰尽敌而反敌可尽乎虽尽敌犹有内谗不如违之狐突欲行羊舌大夫曰不可违命不孝弃事不忠虽知其寒恶不可取子其死之太子将战狐突谏曰不可昔辛伯谂周桓公云内宠并后外宠二政嬖子配适大都耦国乱之本也周公弗从故及于难今乱本成矣立可必乎孝而安民子其图之与其危身以速罪也初晋献公欲以骊姬为夫人卜之不吉筮之吉公曰从筮卜人曰筮短龟长不如从长且其繇曰专之渝攘公之羭一熏一莸十年尚犹有臭必不可弗听立之生奚齐其娣生卓子及将立奚齐既与中大夫成谋姬谓太子曰君梦齐姜必速祭之太子祭于曲沃归胙于公公田姬置诸宫六日公至毒而献之公祭之地地坟与犬犬毙与小臣小臣亦毙姬泣曰贼由太子太子奔新城公杀其傅杜原欵或谓太子子辞君必辩焉太子曰君非姬氏居不安食不饱我辞姬必有罪君老矣吾又不乐曰子其行乎太子曰君实不察其罪被此名也以出人谁纳我僖四年十二月戊申缢于新城姬遂谮二公子曰皆知之重耳奔蒲夷吾奔屈五年春晋侯使以杀太子申生之故来告初晋侯使士蒍为二公子筑蒲与屈不慎置薪焉夷吾诉之公使让之士蒍稽首而对曰臣闻之无丧而戚忧必雠焉无戎而城雠必保焉冦雠之保又何慎焉守官废命不敬固雠之保不忠失忠与敬何以事君诗云怀徳惟宁宗子惟城君其修徳而固宗子何城如之三年将寻师焉焉用慎退而赋曰狐裘尨茸一国三公吾谁适从及难公使寺人披伐蒲重耳曰君父之命不校乃徇曰校者吾雠也踰垣而走披斩其袪遂出奔翟六年春晋侯使贾华伐屈夷吾不能守盟而行将奔狄郄芮曰后出同走罪也不如之梁梁近秦而幸焉乃之梁九年秋九月晋献公卒里克丕郑欲纳文公故以三公子之徒作乱初献公使荀息傅奚齐公疾召之曰以是藐诸孤辱在大夫其若之何稽首而对曰臣竭其股肱之力加之以忠贞其济君之灵也不济则以死继之公曰何谓忠贞对曰公家之利知无不为忠也送往事居耦俱无猜贞也及里克将杀奚齐先告荀息曰三怨将作秦晋辅之子将何如荀息曰将死之里克曰无益也荀叔曰吾与先君言矣不可以贰能欲复言而爱身乎虽无益也将焉辟之且人之欲善谁不如我我欲无贰而能谓人已乎冬十月里克杀奚齐于次书曰杀其君之子未葬也荀息将死之人曰不如立卓子而辅之荀息立公子卓以葬十一月里克杀公子卓于朝荀息死之君子曰诗所谓白圭之玷尚可磨也斯言之玷不可为也荀息有焉  

晋惠公【`左丘明`】  

晋郄芮使夷吾重赂秦以求入曰人实有国我何爱焉入而能民土于何有从之齐隰朋帅师会秦师纳晋惠公秦伯谓郄芮曰公子谁恃对曰臣闻亡人无党有党必有雠夷吾弱不好弄能斗不过长亦不改不识其它公谓公孙枝曰夷吾其定乎对曰臣闻之唯则定国诗曰不识不知顺帝之则文王之谓也又曰不僭不贼鲜不为则无好无恶不忌不克之谓也今其言多忌克难哉公曰忌则多怨又焉能克是吾利也十年夏四月周公忌父王子党会齐隰朋立晋侯晋侯杀里克以说将杀里克公使谓之曰微子则不及此虽然子弑二君与一大夫为子君者不亦难乎对曰不有废也君何以兴欲加之罪其无辞乎臣闻命矣伏剑而死于是丕郑聘于秦且请缓赂故不及晋侯改葬共太子秋狐突适下国遇太子太子使登仆而吿之曰夷吾无礼余得请于帝矣将以晋畀秦秦将祀余对曰臣闻之神不歆非类民不祀非族君祀无乃殄乎且民何罪失刑乏祀君其图之君曰诺吾将复请七日新城西偏将有巫者而见我焉许之遂不见及期而往吿之曰帝许我罚有罪矣敝于韩丕郑之如秦也言于秦伯曰吕甥郄称冀芮实为不从若重问以召之臣出晋君君纳重耳蔑不济矣冬秦伯使泠至报问且召三子郄芮曰币重而言甘诱我也遂杀丕郑祁举及七舆大夫左行共华右行贾华叔坚骓歂累虎特宫山祁皆里丕之党也丕豹奔秦言于秦伯曰晋侯背大主而忌小怨民弗与也伐之必出公曰失众焉能杀违祸谁能出君十一年春晋侯使以丕郑之乱来告天王使召武公内史过赐晋侯命受玉惰过归告王曰晋侯其无后乎王赐之命而惰于受瑞先自弃也已其何继之有礼国之干也敬礼之舆也不敬则礼不行礼不行则上下昏何以长世十三年冬晋荐饥使乞籴于秦秦伯谓子桑与诸乎对曰重施而报君将何求重施而不报其民必携携而讨焉无众必败谓百里与诸乎对曰天灾流行国家代有救灾恤邻道也行道有福丕郑之子豹在秦请伐晋秦伯曰其君是恶其民何罪秦于是乎输粟于晋自雍及绛相继命之曰泛舟之役十四年秋八月辛夘沙鹿崩晋卜偃曰期年将有大咎几亡国冬秦饥使乞籴于晋晋人弗与庆郑曰背施无亲幸灾不仁贪爱不祥怒邻不义四徳皆失何以守国虢射曰皮之不存毛将安傅庆郑曰弃信背邻患孰恤之无信患作失援必毙是则然矣虢射曰无损于怨而厚于冦不如弗与庆郑曰背施幸灾民所弃也近犹雠之况怨敌乎弗听退曰君其悔是哉晋侯之入也秦穆姬属贾君焉且曰尽纳羣公子晋侯烝于贾君又不纳羣公子是以穆姬怨之晋侯许赂中大夫既而皆背之赂秦伯以河外列城五东尽虢略南及华山内及解梁城既而不与晋饥秦输之粟秦饥晋闭之籴故秦伯伐晋卜徒父筮之吉涉河侯车败诘之对曰乃大吉也三败必获晋君其卦遇蛊曰千乘三去三去之余获其雄狐夫狐蛊必其君也蛊之贞风也其悔山也岁云秋矣我落其实而取其材所以克也实落材亡不败何待三败及韩晋侯谓庆郑曰冦深矣若之何对曰君实深之可若何公曰不孙卜右庆郑吉弗使步扬御戎家仆徒为右乘小驷郑入也庆郑曰古者大事必乘其产生其水土而知其人心安其教训而服习其道唯所纳之无不如志今乘异产以从戎事及惧而变将与人易乱气狡愤阴血周作张胍偾兴外强中干进退不可周旋不能君必悔之弗听十五年秋九月晋侯逆秦师使韩简视师复曰师少于我斗士倍我公曰何故对曰出因其资入用其宠饥食其粟三施而无报是以来也今又击之我怠秦奋倍犹未也公曰一夫不可狃况国乎遂使请战曰寡人不佞能合其众而不能离也君若不还无所逃命秦伯使公孙枝对曰君之未入寡人惧之入而未定列犹吾忧也茍列定矣敢不承命韩简退曰吾幸而得囚壬戌战于韩原晋戎马还泞而止公号庆郑庆郑曰愎谏违卜固败是求又何逃焉遂去之梁由靡御韩简虢射为右辂秦伯将止之郑以救公误之遂失秦伯秦获晋侯以归晋大夫反首拔舎从之秦伯使辞焉曰二三子何其戚也寡人之从君而西也亦晋之妖梦是践岂敢以至晋大夫三拜稽首曰君履后土而戴皇天皇天后土实闻君之言羣臣敢在下风穆姬闻晋侯将至以太子罃弘与女简璧登台而履薪焉使以免服衰绖逆且吿曰上天降灾使我两君匪以玉帛相见而以兴戎若晋君朝以入则婢子夕以死夕以入则朝以死唯君裁之乃舎诸灵台大夫请以入公曰获晋侯以厚归也既而丧归焉用之大夫其何有焉且晋人戚忧以重我天地以要我不图晋忧重其怒也我食吾言背天地也重怒难任背天不祥必归晋君公子絷曰不如杀之无聚慝焉子桑曰归之而质其太子必得大成晋未可灭而杀其君祗以成恶且史佚有言曰无始祸无怙乱无重怒重怒难任陵人不祥乃许晋平晋侯使郄乞告瑕吕饴甥且召之子金教之言曰朝国人而以君命赏且告之曰孤虽归辱社稷矣其卜贰圉也众皆哭晋于是乎作爰田吕甥曰君亡之不恤而羣臣是忧惠之至也将若君何众曰何为而可对曰征缮以辅孺子诸侯闻之丧君有君羣臣辑睦甲兵益多好我者劝恶我者惧庶有益乎众说晋于是乎作州兵初晋献公筮嫁伯姬于秦遇归妹之暌史苏占之曰不吉其繇曰士刲羊亦无■〈亡上皿下〉也女承筐亦无贶也西邻责言不可偿也归妺之暌犹无相也震之离亦离之震为雷为火为嬴败姬车说其輹火焚其旗不利行师败于宗丘归妺暌孤冦张之弧侄其从姑六年其逋逃归其国而弃其家明年其死于髙梁之虚及惠公在秦曰先君若从史苏之占吾不及此夫韩简侍曰龟象也筮数也物生而后有象象而后有滋滋而后有数先君之败徳及可数乎史苏是占勿从何益诗曰下民之孽匪降自天僔沓背憎职竞由人十月晋阴饴甥会秦伯盟于王城秦伯曰晋国和乎对曰不和小人耻失其君而悼丧其亲不惮征缮以立圉也曰必报雠宁事戎狄君子爱其君而知其罪不惮征缮以待秦命曰必报徳有死无二以此不和秦伯曰国谓君何对曰小人戚谓之不免君子恕以为必归小人曰我毒秦秦岂归君君子曰我知罪矣秦必归君贰而执之服而舎之徳莫厚焉刑莫威焉服者怀徳贰者畏刑此一役也秦可以霸纳而不定废而不立以徳为怨秦不其然秦伯曰是吾心也改馆晋侯馈七牢焉蛾析谓庆郑曰盍行乎对曰陷君于败败而不死又使失刑非人臣也臣而不臣行将焉入十一月晋侯归丁丑杀庆郑而后入是岁晋又饥秦伯又饩之粟曰吾怨其君而矜其民且吾闻唐叔之封也箕子曰其后必大晋其庸可冀乎姑树徳焉以待能者于是秦始征晋河东置官司焉十七年夏晋太子圉为质于秦秦归河东而妻之惠公之在梁也梁伯妻之梁嬴孕过期卜招父与其子卜之其子曰将生一男一女招曰然男为人臣女为人妾故名男曰圉女曰妾及子圉西质妾为宦女焉晋太子圉为质于秦将逃归谓嬴氏曰与子归乎对曰子晋太子而辱于秦子之欲归不亦宜乎寡君之使婢子侍执巾栉以固子也从子而归弃君命也不敢从亦不敢言遂逃归二十三年秋九月晋惠公卒  

## 文章辨体彚选卷四百八十五

（明）贺复征 编  

○史传三  

晋文公【`鲁左丘明`】  

晋公子重耳之及于难也晋人伐诸蒲城蒲城人欲战重耳不可曰保君父之命而享其生禄于是乎得人有人而校罪莫大焉吾其奔也遂奔狄从者狐偃赵衰颠颉魏武子司空季子狄人伐廧咎如获其二女叔隗季隗纳诸公子公子取季隗生伯儵叔刘以叔隗妻赵衰生盾将适齐谓季隗曰待我二十五年不来而后嫁对曰我二十五年矣又如是而嫁则就木焉请待子处狄十二年而行过卫卫文公不礼焉出于五鹿乞食于野人野人与之块公子怒欲鞭之子犯曰天赐也稽首受而载之及齐齐桓公妻之有马二十乘公子安之从者以为不可将行谋于桑下蚕妾在其上以告姜氏姜氏杀之而谓公子曰子有四方之志其闻之者吾杀之矣公子曰无之姜曰行也怀与安实败名公子不可姜与子犯谋醉而遣之醒以戈逐子犯及曹曹共公闻其骈胁欲观其裸浴薄而观之僖负羁之妻曰吾观晋公子之从者皆足以相国若以相夫子必反其国反其国必得志于诸侯得志于诸侯而诛无礼曹其首也子盍早自贰焉乃馈盘飱置璧焉公子受飱反璧及宋宋襄公赠之以马二十乘及郑郑文公亦不礼焉叔詹谏曰臣闻天之所启人弗及也晋公子有三焉天其或者将建诸君其礼焉男女同姓其生不蕃晋公子姬出也而至于今一也离外之患而天不靖晋国殆将启之二也有三士足以上人而从之三也晋郑同侪其过子弟固将礼焉况天之所启乎弗听及楚楚子飨之曰公子若反晋国则何以报不谷对曰子女玉帛则君有之羽毛齿革则君地生焉其波及晋国者君之余也其何以报君曰虽然何以报我对曰若以君之灵得反晋国晋楚治兵遇于中原其辟君三舎若不获命其左执鞭弭右属櫜鞬以与君周旋子玉请杀之楚子曰晋公子广而俭文而有礼其从者肃而寛忠而能力晋侯无亲外内恶之吾闻姬姓唐叔之后其后衰者也其将由晋公子乎天将兴之谁能废之违天必有大咎乃送诸秦秦伯纳女五人懐嬴与焉奉匜沃盥既而挥之怒曰秦晋匹也何以卑我公子惧降服而囚他日公享之子犯曰吾不如衰之文也请使衰从公子赋河水公赋六月赵衰曰重耳拜赐公子降拜稽首公降一级而辞焉衰曰君称所以佐天子者命重耳重耳敢不拜二十四年春王正月秦伯纳之不书不告入也及河子犯以璧授公子曰臣负羁绁从君巡于天下臣之罪甚多矣臣犹知之而况君乎请由此亡公子曰所不与舅氏同心者有如白水投其璧于河济河围令狐入桑泉取臼衰二月甲午晋师军于庐栁秦伯使公子絷如晋师师退军于郇辛丑狐偃及秦晋之大夫盟于郇壬寅公子入于晋师丙午入于曲沃丁未朝于武宫戊申使杀怀公于髙梁不书亦不告也吕郄畏偪将焚公宫而弑晋侯寺人披请见公使让之且辞焉曰蒲城之役君命一宿女即至其后余从狄君以田渭滨女为惠公来求杀余命女三宿女中宿至虽有君命何其速也夫袪犹在女其行乎对曰臣谓君之入也其知之矣若犹未也又将及难君命无二古之制也除君之恶唯力是视蒲人狄人余何有焉今君即位其无蒲狄乎齐桓公置射钩而使管仲相君若易之何辱命焉行者甚众岂惟刑臣公见之以难告三月晋侯潜会秦伯于王城已丑晦公宫火瑕甥郄芮不获公乃如河上秦伯诱而杀之晋侯逆夫人嬴氏以归秦伯送卫于晋三千人实纪纲之仆晋侯始入而教其民二年欲用之子犯曰民未知义未安其居于是乎出定襄王入务利民民怀生矣将用之子犯曰民未知信未宣其用于是乎伐原以示之信民易资者不求丰焉明征其辞公曰可矣乎子犯曰民未知礼未生其共于是大搜以示之礼作执秩以正其官民听不惑而后用之出谷戍释宋围一战而霸文之教也初晋侯之竖头湏守藏者也其出也窃藏以逃尽用以求纳之及入求见公辞焉以沐谓仆人曰沐则心覆心覆则图反宜吾不得见也居者为社稷之守行者为羁绁之仆其亦可也何必罪居者国君而雠匹夫惧者甚众矣仆人以告公遽见之狄人归季隗于晋而请其二子文公妻赵衰生原同屏括楼婴赵姬请逆盾与其母子余辞姬曰得宠而忘旧何以使人必逆之固请许之来以盾为才固请于公以为嫡子而使其三子下之以叔隗为内子而已下之晋侯赏从亡者介之推不言禄禄亦弗及推曰献公之子九人唯君在矣惠怀无亲外内弃之天未絶晋必将有主主晋祀者非君而谁天实置之而二三子以为已力不亦诬乎窃人之财犹谓之盗况贪天之功以为已力乎下义其罪上赏其奸上下相蒙难与处矣其母曰盍亦求之以死谁怼对曰尤而效之罪又甚焉且出怨言不食其食其母曰亦使知之若何对曰言身之文也身将隠焉用文之是求显也其母曰能如是乎与女偕隠遂隠而死晋侯求之不获以绵上为之田曰以志吾过且旌善人  

晋文公二【`左丘明`】  

宋以其善于晋侯也叛楚即晋二十六年冬楚令尹子玉司马子西帅师伐宋围缗公以楚师伐齐取谷楚申公叔侯戍之楚子将围宋使子文治兵于暌终朝而毕不戮一人子玉复治兵于蒍终日而毕鞭七人贯三人耳国老皆贺子文子文饮之酒蒍贾尚幼后至不贺子文问之对曰不知所贺子之传政于子玉曰以靖国也靖诸内而败诸外所获几何子玉之败子之举也举以败国将何贺焉子玉刚而无礼不可以治民过三百乘其不能以入矣茍入而贺何后之有二十七年冬楚子及诸侯围宋宋公孙固如晋告急先轸曰报施救患取威定霸于是乎在矣狐偃曰楚始得曹而新昏于卫若伐曹卫楚必救之则齐宋免矣于是乎搜于被庐作三军谋元帅赵衰曰郄縠可臣亟闻其言矣说礼乐而敦诗书诗书义之府也礼乐徳之则也徳义利之本也夏书曰敷纳以言明试以功车服以庸君其试之乃使郄縠将中军郄溱佐之使狐偃将上军让于狐毛而佐之命赵衰为卿让于栾枝先轸使栾枝将下军先轸佐之荀林父御戎魏犨为右二十八年春晋侯将伐曹假道于卫卫人弗许还自南河济侵曹伐卫正月戊申取五鹿二月晋郄縠卒原轸将中军胥臣佐下军上徳也晋侯齐侯盟于敛盂卫侯请盟晋人弗许卫侯欲与楚国人不欲故出其君以说于晋卫侯出居于襄牛公子买戍卫楚人救卫不克公惧于晋杀子丛以说焉谓楚人曰不卒戍也晋人围曹门焉多死曹人尸诸城上晋侯患之听舆人之谋曰称舎于墓师迁焉曹人凶惧为其所得者棺而出之因其凶也而攻之三月丙午入曹数之以其不用僖负羁而乘轩者三百人也且曰献状令无入僖负羁之宫而免其族报施也魏犨颠颉怒曰劳之不图报于何有爇僖负羁氏魏犨伤于胷公欲杀之而爱其材使问且视之病将杀之魏犨束胷见使者曰以君之灵不有宁也距跃三百曲踊三百乃舎之杀颠颉以徇于师立舟之侨以为戎右宋人使门尹般如晋师告急公曰宋人告急舎之则絶告楚不许我欲战矣齐秦未可若之何先轸曰使宋舎我而赂齐秦藉之告楚我执曹君而分曹卫之田以畀宋人楚爱曹卫必不许也喜赂怒顽能无战乎公说执曹伯分曹卫之田以畀宋人楚子入居于申使申叔去谷使子玉去宋曰无从晋师晋侯在外十九年矣而果得晋国险阻艰难备甞之矣民之情伪尽知之矣天假之年而除其害天之所置其可废乎军志曰允当则归又曰知难而退又曰有徳不可敌此三志者晋之谓矣子玉使伯棼请战曰非敢必有功也愿以间执谗慝之口王怒少与之师唯西广东宫与若敖之六卒实从之子玉使宛春告于晋师曰请复卫侯而封曹臣亦释宋之围子犯曰子玉无礼哉君取一臣取二不可失矣先轸曰子与之定人之谓礼楚一言而定三国我一言而亡之我则无礼何以战乎不许楚言是弃宋也救而弃之谓诸侯何楚有三施我有三怨怨雠已多将何以战不如私许复曹卫以携之执宛春以怒楚既战而后图之公说乃拘宛春于卫且私许复曹卫曹卫告絶于楚子玉怒从晋师晋师退军吏曰以君辟臣辱也且楚师老矣何故退子犯曰师直为壮曲为老岂在乆乎微楚之惠不及此退三舎辟之所以报也背惠食言以亢其雠我曲楚直其众素饱不可谓老我退而楚还我将何求若其不还君退臣犯曲在彼矣退三舎楚众欲止子玉不可夏四月戊辰晋侯宋公齐国归父崔夭秦小子慭次于城濮楚师背酅而舎晋侯患之听舆人之诵曰原田每每舎其旧而新是谋公疑焉子犯曰战也战而捷必得诸侯若其不捷表里山河必无害也公曰若楚惠何栾贞子曰汉阳诸姫楚实尽之思小惠而忘大耻不如战也晋侯梦与楚子搏楚子伏已而盬其脑是以惧子犯曰吉我得天楚服其罪吾且柔之矣子玉使鬬勃请战曰请与君之士戏君凭轼而观之得臣与寓目焉晋侯使栾枝对曰寡君闻命矣楚君之惠未之敢忘是以在此为大夫退其敢当君乎既不获命矣敢烦大夫谓二三子戒尔车乘敬尔君事诘朝将见晋车七百乘韅靷鞅靽晋侯登有莘之虚以观师曰少长有礼其可用也遂伐其木以益其兵已已晋师陈于莘北胥臣以下军之佐当陈蔡子玉以若敖之六卒将中军曰今日必无晋矣子西将左子上将右胥臣蒙马以虎皮先犯陈蔡陈蔡奔楚右师溃狐毛设二斾而退之栾枝使舆曳柴而伪遁楚师驰之原轸郄溱以中军公族横击之狐毛狐偃以上军夹攻子西楚左师溃楚师败绩子玉収其卒而止故不败晋师三日馆谷及癸酉而还甲午至于衡雍作王宫于践土丁未献楚俘于王驷介百乘徒兵千郑伯傅王用平礼也巳酉王享醴命晋侯宥王命尹氏及王子虎内史叔兴父策命晋侯为侯伯赐之大辂之服戎辂之服彤弓一彤矢百玈弓矢千秬鬯一卣虎贲三百人曰王谓叔父敬服王命以绥四国纠逖王慝晋侯三辞从命曰重耳敢再拜稽首奉扬天子之丕显休命受策以出出入三觐卫侯闻楚师败惧出奔楚遂适陈使元咺奉叔武以受盟癸亥王子虎盟诸侯于王庭要言曰皆奬王室无相害也有渝此盟明神殛之俾队其师无克祚国及而玄孙无有老幼君子谓是盟也信谓晋于是役也能以徳攻初楚子玉自为琼弁玉缨未之服也先战梦河神谓已曰畀余余赐女孟诸之麋弗致也大心与子西使荣黄谏弗听荣季曰死而利国犹或为之况琼玉乎是粪土也而可以济师将何爱焉弗听出告二子曰非神败令尹令尹其不勤民实自败也既败王使谓之曰大夫若入其若申息之老何子西孙伯曰得臣将死二臣止之曰君其将以为戮及连谷而死晋侯闻之而后喜可知也曰莫余毒也巳蒍吕臣实为令尹奉已而已不在民矣或诉元喧于卫侯曰立叔武矣其子角从公公使杀之咺不废命奉夷叔以入守六月晋人复卫侯宁武子与卫人盟于宛濮曰天祸卫国君臣不协以及此忧也今天诱其衷使皆降心以相从也不有居者谁守社稷不有行者谁扞牧圉不协之故用昭乞盟于尔大神以诱天衷自今日以往既盟之后行者无保其力居者无惧其罪有渝此盟以相及也明神先君是纠是殛国人闻此盟也而后不贰卫侯先期入宁子先长牂守门以为使也与之乘而入公子歂犬华仲前驱叔武将沐闻君至喜捉发走出前驱射而杀之公知其无罪也枕之股而哭之歂犬走出公使杀之元咺出奔晋城濮之战晋中军风于泽亡大斾之左旃祁瞒奸命司马杀之以徇于诸侯使茅茷代之师还壬午济河舟之侨先归士会摄右秋七月丙申振旅恺以入于晋献俘授馘饮至大赏征会讨贰杀舟之侨以徇于国民于是大服君子谓文公其能刑矣三罪而民服诗曰惠此中国以绥四方不失赏刑之谓也冬会于温讨不服也卫侯与元咺讼宁武子为辅针庄子为坐士荣为大士卫侯不胜杀士荣刖针庄子谓宁俞忠而免之执卫侯归之于京师置诸深室宁子职纳橐饘焉元咺归于卫立公子瑕是会也晋侯召王以诸侯见且使王狩仲尼曰以臣召君不可以训故书曰天王狩于河阳言非其地也且明徳也壬申公朝于王所丁丑诸侯围许晋侯有疾曹伯之竖侯獳货筮史使曰以曹为解齐桓公为会而封异姓今君为会而灭同姓曹叔振铎文之昭也先君唐叔武之穆也且合诸侯而灭兄弟非礼也与卫偕命而不与偕复非信也同罪异罚非刑也礼以行义信以守礼刑以正邪舎此三者君将若之何公说复曹伯遂会诸侯于许三十年夏晋侯使医衍酖卫侯宁俞货医使薄其酖不死公为之请纳玉于王与晋侯皆十瑴王许之秋乃释卫侯卫侯使赂周歂冶廑曰茍能纳我吾使尔为卿周冶杀元咺及子适子仪公入祀先君周冶既服将命周歂先入及门遇疾而死冶廑辞卿三十一年春取济西田分曹地也使臧文仲往宿于重馆重馆人告曰晋新得诸侯必亲其共不速行将无及也从之分曹地自洮以南东傅于济尽曹地也襄仲如晋拜曹田也三十二年春楚斗章请平于晋晋阳处父报之晋楚始通  

## 文章辨体彚选卷四百八十六

（明）贺复征 编  

○史传四  

晋襄公【`鲁左丘明`】  

僖三十二年冬晋文公卒庚辰将殡于曲沃出绛柩有声如牛卜偃使大夫拜曰君命大事将有西师过轶我击之必大捷焉杞子自郑使告于秦曰郑人使我掌其北门之管若潜师以来国可得也穆公访诸蹇叔蹇叔曰劳师以袭逺非所闻也师劳力竭逺主备之无乃不可乎师之所为郑必知之勤而无所必有悖心且行千里其谁不知公辞焉召孟明西乞白乙使出师于东门之外蹇叔哭之曰孟子吾见师之出而不见其入也公使谓之曰尔何知中寿尔墓之木拱矣蹇叔之子与师哭而送之曰晋人御师必于殽殽有二陵焉其南陵夏后皋之墓也其北陵文王之所避风雨也必死是间余收尔骨焉秦师遂东三十三年春秦师过周北门左右免胄而下超乘者三百乘王孙满尚幼观之言于王曰秦师轻而无礼必败轻则寡谋无礼则脱入险而脱又不能谋能无败乎及滑郑商人弦髙将市于周遇之以乘韦先牛十二犒师曰寡君闻吾子将步师出于敝邑敢犒从者不腆敝邑为从者之淹居则具一日之积行则备一夕之卫且使遽告于郑郑穆公使视客馆则束载厉兵秣马矣使皇武子辞焉曰吾子淹乆于敝邑唯是脯资饩牵竭矣为吾子之将行也郑之有原圃犹秦之有具圃也吾子取其麋鹿以间敝邑若何杞子奔齐逢孙杨孙奔宋孟明曰郑有备矣不可冀也攻之不克围之不继吾其还也灭滑而还晋原轸曰秦违蹇叔而以贪勤民天奉我也奉不可失敌不可纵纵敌患生违天不祥必伐秦师栾枝曰未报秦施而伐其师其为死君乎先轸曰秦不哀吾丧而伐吾同姓秦则无礼何施之为吾闻之一日纵敌数世之患也谋及子孙可谓死君乎遂发命遽兴姜戎子墨衰绖梁弘御戎莱驹为右夏四月辛已败秦师于殽获百里孟明视西乞术白乙丙以归遂墨以葬文公晋于是始墨文嬴请三帅曰彼实构我二君寡君若得而食之不厌君何辱讨焉使归就戮于秦以逞寡君之志若何公许之先轸朝问秦囚公曰夫人请之吾舎之矣先轸怒曰武夫力而拘诸原妇人暂而免诸国堕军实而长冦雠亡无日矣不顾而唾公使阳处父追之及诸河则在舟中矣释左骖以公命赠孟明孟明稽首曰君之惠不以累臣衅鼔使归就戮于秦寡君之以为戮死且不朽若从君惠而免之三年将拜君赐秦伯素服郊次乡师而哭曰孤违蹇叔以辱二三子孤之罪也不替孟明孤之过也大夫何罪且吾不以一眚掩大徳秋狄伐晋及箕先轸曰匹夫逞志于君而无讨敢不自讨乎免胄入狄师死焉狄人归其元面如生殽之役晋人既归秦帅秦大夫及左右皆言于秦伯曰是败也孟明之罪也必杀之秦伯曰是孤之罪也周芮良夫之诗曰大风有隧贪人败类听言则对诵言如醉匪用其良覆俾我悖是贪故也孤之谓矣孤实贪以祸夫子夫子何罪复使为政文二年春秦孟明视帅师伐晋以报殽之役二月晋侯御之先且居将中军赵衰佐之王官无地御戎狐鞫居为右甲子及秦师战于彭衙秦师败绩晋人谓秦拜赐之师战于殽也晋梁弘御戎莱驹为右战之明日晋襄公缚秦囚使莱驹以戈斩之囚呼莱驹失戈狼瞫取戈以斩囚禽之以从公乘遂以为右箕之役先轸黜之而立续简伯狼瞫怒其友曰盍死之瞫曰吾未获死所其友曰吾与女为难瞫曰周志有之勇则害上不登于明堂死而不义非勇也共享之谓勇吾以勇求右无勇而黜亦其所也谓上不我知黜而宜乃知我矣子姑待之及彭衙既陈以其属驰秦师死焉晋师从之大败秦师君子谓狼瞫于是乎君子诗曰君子如怒乱庶遄沮又曰王赫斯怒爰整其旅怒不作乱而以从师可谓君子矣秦伯犹用孟明孟明増修国政重施于民赵成子言于诸大夫曰秦师又至将必辟之惧而增徳不可当也诗曰毋念尔祖聿修厥徳孟明念之矣念徳不怠其可敌乎冬晋先且居宋公子成陈辕选郑公子归生伐秦取汪及彭衙而还以报彭衙之役卿不书为穆公故尊秦也谓之崇徳三年夏秦伯伐晋济河焚舟取王官及郊晋人不出遂自茅津济封殽尸而还遂霸西戎用孟明也君子是以知秦穆公之为君也举人之周也与人之壹也孟明之臣也其不解也能惧思也子桑之忠也其知人也能举善也诗曰于以采蘩于沼于沚于以用之公侯之事秦穆有焉夙夜匪懈以事一人孟明有焉诒厥孙谋以燕翼子子桑有焉  

晋灵公【`左丘明`】  

文六年八月乙亥晋襄公卒灵公少晋人以难故欲立长君赵孟曰立公子雍好善而长先君爱之且近于秦秦旧好也置善则固事长则顺立爱则孝结旧则安为难故故欲立长君有此四徳者难必抒矣贾季曰不如立公子乐辰嬴嬖于二君立其子民必安之赵孟曰辰嬴贱班在九人其子何震之有且为二嬖淫也为先君子不能求大而出在小国辟也母淫子辟无威陈小而逺无援将何安焉杜祁以君故让偪姞而上之以狄故让季隗而已次之故班在四先君是以爱其子而仕诸秦为亚卿焉秦大而近足以为援母义子爱足以威民立之不亦可乎使先蔑士会如秦逆公子雍贾季亦使召公子乐于陈赵孟使杀诸郫七年夏秦康公送公子雍入于晋曰文公之入也无卫故有吕郄之难乃多与之徒卫穆嬴日抱大子以啼于朝曰先君何罪其嗣亦何罪舎嫡嗣不立而外求君将焉置此出朝则抱以适赵氏顿首于宣子曰先君奉此子也而属诸子曰此子也才吾受子之赐不才吾唯子之怨今君虽终言犹在耳而弃之若何宣子与诸大夫皆患穆嬴且畏偪乃背先蔑而立灵公以御秦师箕郑居守赵盾将中军先克佐之荀林父佐上军先蔑将下军先都佐之步招御戎戎津为右及堇阴宣子曰我若受秦秦则宾也不受冦也既不受矣而复缓师秦将生心先人有夺人之心军之善谋也逐冦如追逃军之善政也训卒利兵秣马蓐食潜师夜起戊子败秦师于令狐至于刳首已丑先蔑奔秦士会从之先蔑之使也荀林父止之曰夫人太子犹在而外求君此必不行子以疾辞若何不然将及摄卿以往可也何必子同官为寮吾甞同寮敢不尽心乎弗听为赋板之三章又弗听及亡荀伯尽送其帑及其器用财贿于秦曰为同寮故也士会在秦三年不见士伯其人曰能亡人于国不能见于此焉用之士季曰吾与之同罪非义之也将何见焉及归遂不见秦为令狐之役故十二年冬秦伯伐晋取羁马晋人御之赵盾将中军荀林父佐之郄缺将上军臾骈佐之栾盾将下军胥甲佐之范无恤御戎以从秦师于河曲臾骈曰秦不能乆请深垒固军以待之从之秦人欲战秦伯谓士会曰若何而战对曰赵氏新出其属曰臾骈必实为此谋将以老我师也赵有侧室曰穿晋君之壻也有宠而弱不在军事好勇而狂且恶臾骈之佐上军也若使轻者肆焉其可秦伯以璧祈战于河十二月戊午秦军掩晋上军赵穿追之不及反怒曰裹粮坐甲固敌是求敌至不击将何俟焉军吏曰将有待也穿曰我不知谋将独出乃以其属出宣子曰秦获穿也获一卿矣秦以胜归我何以报乃皆出战交绥秦行人夜戒晋师曰两君之士皆未慭也明日请相见也臾骈曰使者目动而言肆惧我也将遁矣薄诸河必败之胥甲赵穿当军门呼曰死伤未收而弃之不惠也不待期而薄人于险无勇也乃止秦师夜遁复侵晋入瑕十三年春晋侯使詹嘉处瑕以守桃林之塞晋人患秦之用士会也夏六卿相见于诸浮赵宣子曰随会在秦贾季在狄难日至矣若之何中行桓子曰请复贾季能外事且由旧勲郄成子曰贾季乱且罪大不如随会能贱而有耻柔而不犯其知足使也且无罪乃使魏寿余伪以魏叛者以诱士会执其帑于晋使夜逸请自归于秦秦伯许之履士会之足于朝秦伯师于河西魏人在东寿余曰请东人之能与夫二三有司言者吾与之先使士会士会辞曰晋人虎狼也若背其言臣死妻子为戮无益于君不可悔也秦伯曰若背其言所不归尔帑者有如河乃行绕朝赠之以策曰子无谓秦无人吾谋适不用也既济魏人噪而还秦人归其帑其处者为刘氏宣元年夏晋人讨不用命者放胥甲父于卫而立胥克先辛奔齐晋灵公不君厚敛以雕墙从台上弹人而观其辟丸也宰夫胹熊蹯不熟杀之置诸畚使妇人载以过朝赵盾士季见其手问其故而患之将谏士季曰谏而不入则莫之继也会请先不入则子继之三进及溜而后视之曰吾知所过矣将改之稽首而对曰人谁无过过而能改善莫大焉诗曰靡不有初鲜克有终夫如是则能补过者鲜矣君能有终则社稷之固也岂唯羣臣赖之又曰衮职有阙唯仲山甫补之能补过也君能补过衮不废矣犹不改宣子骤谏公患之使鉏麑贼之晨往寝门辟矣盛服将朝尚蚤坐而假寐麑退叹而言曰不忘恭敬民之主也贼民之主不忠弃君之命不信有一于此不如死也触槐而死二年狄九月晋侯饮赵盾酒伏甲将攻之其右提弥明知之趋登曰臣侍君宴过三爵非礼也遂扶以下公嗾夫獒焉明搏而杀之盾曰弃人用犬虽猛何为斗且出提弥明死之初宣子田于首山舎于翳桑见灵辄饿问其病曰不食三日矣食之舎其半问之曰宦三年矣未知母之存否今近焉请以遗之使尽之而为之箪食与肉置诸橐以与之既而与为公介倒戟以御公徒而免之问何故对曰翳桑之饿人也问其名居不告而退遂自亡也乙丑赵穿攻灵公于桃园宣子未出山而复太史书曰赵盾弑其君以示于朝宣子曰不然对曰子为正卿亡不越境反不讨贼非子而谁宣子曰呜呼我之怀矣自诒伊戚其我之谓矣孔子曰董狐古之良史也书法不隠赵宣子古之良大夫也为法受恶惜也越境乃免宣子使赵穿逆公子黒臀于周而立之壬申朝于武宫  

## 文章辨体彚选卷四百八十七

（明）贺复征 编  

○史传五  

晋景公【`鲁左丘明`】  

楚子为厉之役故伐郑晋郄缺救郑郑伯败楚师于栁棼国人皆喜唯子良忧曰是国之灾也吾死无日矣十年夏郑及楚平诸侯之师伐郑取成而还冬楚子伐郑晋士蒍救郑逐楚师于颍北诸侯之师戍郑十一年春楚子伐郑及栎子良曰晋楚不务徳而兵争与其来者可也晋楚无信我焉得有信乃从楚夏楚盟于辰陵陈郑服也厉之役郑伯逃归自是楚未得志焉郑既受盟于辰陵又徼事于晋十二年春楚子围郑旬有七日郑人卜行成不吉卜临于大宫且巷出车吉国人大临守陴者皆哭楚子退师郑人修城进复围之三月克之入自皇门至于逵路郑伯肉袒牵羊以迎曰孤不天不能事君使君怀怒以及敝邑孤之罪也敢不唯命是听其俘诸江南以实海滨亦唯命其翦以赐诸侯使臣妾之亦唯命若惠顾前好徼福于厉宣桓武不泯其社稷使改事君夷于九县君之惠也孤之愿也非所敢望也敢布腹心君实图之左右曰不可许也得国无赦王曰其君能下人必能信用其民矣庸可几乎退三十里而许之平潘尫入盟子良出质夏六月晋师救郑荀林父将中军先縠佐之士会将上军郄克佐之赵朔将下军栾书佐之赵括赵婴齐为中军大夫巩朔韩穿为上军大夫荀首赵同为下军大夫韩厥为司马及河闻郑既及楚平桓子欲还曰无及于郑而剿民焉用之楚归而动不后随武子曰善会闻用师观衅而动徳刑政事典礼不易不可敌也不为是征楚军讨郑怒其贰而哀其卑叛而伐之服而舎之徳刑成矣伐叛刑也柔服徳也二者立矣昔岁入陈今兹入郑民不罢劳君无怨讟政有经矣荆尸而举农商工贾不败其业而卒乘辑睦事不奸矣蒍敖为宰择楚国之令典军行右辕左追蓐前茅虑无中权后劲百官象物而动军政不戒而备能用典矣其君之举也内姓选于亲外姓选于旧举不失徳赏不失劳老有加惠旅有施舎君子小人物有服章贵有常尊贱有等威礼不逆矣徳立刑行政成事时典从礼顺若之何敌之见可而进知难而退军之善政也兼弱攻昩武之善经也子姑整军而经武乎犹有弱而昧者何必楚仲虺有言曰取乱侮亡兼弱也汋曰于铄王师遵养时晦耆昧也武曰无竞惟烈抚弱耆昧以务烈所可也彘子曰不可晋所以霸师武臣力也今失诸侯不可谓力有敌而不从不可谓武由我失霸不如死且成师以出闻敌强而退非夫也命为军帅而卒以非夫唯羣子能我弗为也以中军佐济知庄子曰此师殆哉周易有之在师之临曰师出以律否臧凶执事顺成为臧逆为否众散为弱川壅为泽有律以如已也故曰律否臧且律竭也盈而以竭夭且不整所以凶也不行之谓临有帅而不从临孰甚焉此之谓矣果遇必败彘子尸之虽免而归必有大咎韩献子谓桓子曰彘子以偏师陷子罪大矣子为元帅师不用命谁之罪也失属亡师为罪已重不如进也事之不捷恶有所分与其专罪六人同之不犹愈乎师遂济楚子北师次于郔沈尹将中军子重将左子反将右将饮马于河而归闻晋师既济王欲还嬖人伍参欲战令尹孙叔敖弗欲曰昔岁入陈今兹入郑不无事矣战而不捷参之肉其足食乎参曰若事之捷孙叔为无谋矣不捷参之肉将在晋军可得食乎令尹南辕反斾伍参言于王曰晋之从政者新未能行令其佐先縠刚愎不仁未肯用命其三帅者专行不获听而无上众谁适从此行也晋师必败且君而逃臣若社稷何王病之告令尹改乗辕而北之次于管以待之晋师在敖鄗之间郑皇戍使如晋师曰郑之从楚社稷之故也未有贰心楚师骤胜而骄其师老矣而不设备子击之郑师为承楚师必败彘子曰败楚服郑于此在矣必许之栾武子曰楚自克庸以来其君无日不讨国人而训之于民生之不易祸至之无日戒惧之不可以怠在军无日不讨军实而申儆之于胜之不可保纣之百克而卒无后训之以若敖蚡冒筚路蓝缕以启山林箴之曰民生在勤勤则不匮不可谓骄先大夫子犯有言曰师直为壮曲为老我则不徳而徼怨于楚我曲楚直不可谓老其君之戎分为二广广有一卒卒偏之两右广初驾数及日中左则受之以至于昏内官序当其夜以待不虞不可谓无备子良郑之良也师叔楚之崇也师叔入盟子良在楚楚郑亲矣来劝我战我克则来不克遂往以我卜也郑不可从赵括赵同曰率师以来唯敌是求克敌得属又何俟必从彘子知季曰原屏咎之徒也赵庄子曰栾伯善哉实其言必长晋国楚少宰如晋师曰寡君少遭闵凶不能文闻二先君之出入此行也将郑是训定岂敢求罪于晋二三子无淹乆随季对曰昔平王命我先君文侯曰与郑夹辅周室毋废王命今郑不率寡君使羣臣问诸郑岂敢辱候人敢拜君命之辱彘子以为谄使赵括从而更之曰行人失辞寡君使羣臣迁大国之迹于郑曰无辟敌羣臣无所逃命楚子又使求成于晋晋人许之盟有日矣楚许伯御乐伯摄叔为右以致晋师许伯曰吾闻致师者御靡旌摩垒而还乐伯曰吾闻致师者左射以菆代御执辔御下两马掉鞅而还摄叔曰吾闻致师者右入垒折馘执俘而还皆行其所闻而复晋人逐之左右角之乐伯左射马而右射入角不能进矢一而已麋兴于前射麋丽龟晋鲍癸当其后使摄叔奉麋献焉曰以岁之非时献禽之未至敢膳诸从者鲍癸止之曰其左善射其右有辞君子也既免晋魏锜求公族未得而怒欲败晋师请致师弗许请使许之遂往请战而还楚潘党逐之及荥泽见六麋射一麋以顾献曰子有军事兽人无乃不给于鲜敢献于从者叔党命去之赵旃求卿未得且怒于失楚之致师者请挑战弗许请召盟许之与魏锜偕命而往郄献子曰二憾往矣弗备必败彘子曰郑人劝战弗敢从也楚人求成弗能好也师无成命多备何为士季曰备之善若二子怒楚楚人乗我丧师无日矣不如备之楚之无恶除备而盟何损于好若以恶来有备不败且虽诸侯相见军卫不彻警也彘子不可士季使巩朔韩穿帅七覆于敖前故上军不败赵婴齐使其徒先具舟于河故败而先济潘党既逐魏锜赵旃夜至于楚军席于军门之外使其徒入之楚子为乘广三十乘分为左右右广鸡鸣而驾日中而说左则受之日入而说许偃御右广养由基为右彭名御左广屈荡为右乙夘王乘左广以逐赵旃赵旃弃车而走林屈荡搏之得其甲裳晋人惧二子之怒楚师也使軘车逆之潘党望其尘使骋而告曰晋师至矣楚人亦惧王之入晋军也遂出陈孙叔曰进之宁我薄人无人薄我诗云元戎十乘以先启行先人也军志曰先人有夺人之心薄之也遂疾进师军驰卒奔乘晋军桓子不知所为鼔于军中曰先济者有赏中军下军争舟舟中之指可掬也晋师右移上军未动工尹齐将右拒卒以逐下军楚子使唐狡与蔡鸠居告唐惠侯曰不谷不徳而贪以遇大敌不谷之罪也然楚不克君之羞也敢藉君灵以济楚师使潘党率游阙四十乘从唐侯以为左拒以从上军驹伯曰待诸乎随季曰楚师方壮若萃于我吾师必尽不如收而去之分谤生民不亦可乎殿其卒而退不败王见右广将从之乘屈荡尸之曰君以此始亦必以终自是楚之乘广先左晋人或以广队不能进楚人惎之脱扃少进马还又惎之拔斾投衡乃出顾曰吾不如大国之数奔也赵旃以其良马二济其兄与叔父以他马反遇敌不能去弃车而走林逢大夫与其二子乘谓其二子无顾顾曰赵傁在后怒之使下指木曰尸女于是授赵旃绥以免明日以表尸之皆重获在木下楚熊负羁囚知罃知庄子以其族反之厨武子御下军之士多从之每射抽矢菆纳诸厨子之房厨子怒曰非子之求而蒲之爱董泽之蒲可胜既乎知季曰不以人子吾子其可得乎吾不可以茍射故也射连尹襄老获之遂载其尸射公子谷臣囚之以二者还及昏楚师军于邲晋之余师不能军宵济亦终夜有声丙辰楚重至于邲遂次于衡雍潘党曰君盍筑武军而收晋尸以为京观臣闻克敌必示子孙以无忘武功楚子曰非尔所知也夫文止戈为武武王克商作颂曰载戢干戈载櫜弓矢我求懿徳肆于时夏允王保之又作武其卒章曰耆定尔功其三曰铺时绎思我徂惟求定其六曰绥万邦屡丰年夫武禁虣戢兵保大定功安民和众丰财者也故使子孙无忘其章今我使二国暴骨虣矣观兵以威诸侯兵不戢矣虣而不戢安能保大犹有晋在焉得定功所违民欲犹多民何安焉无徳而强争诸侯何以和众利人之几而安人之乱以为已荣何以丰财武有七徳我无一焉何以示子孙其为先君宫告成事而已武非吾功也古者明王伐不敬取其鲸鲵而封之以为大戮于是乎有京观以惩淫慝今罪无所而民皆尽忠以死君命又何以为京观乎祀于河作先君宫告成事而还  

晋景公二【`左丘明`】  

成二年春齐侯伐我北鄙围龙顷公之嬖人卢蒲就魁门焉龙人囚之齐侯曰勿杀吾与而盟无入而封弗听杀而膊诸城上齐侯亲鼔士陵城三日取龙遂南侵及巢丘卫侯使孙良夫石稷宁相向禽将侵齐与齐师遇石子欲还孙子曰不可以师伐人遇其师而还将谓君何若知不能则如无出今既遇矣不如战也石成子曰师败矣子不少须众惧尽子丧师徒何以复命皆不对又曰子国卿也陨子辱矣子以众退我此乃止且告车来甚众齐师乃止次于鞫居新筑人仲叔于奚救孙桓子桓子是以免既卫人赏之以邑辞请曲县繁缨以朝许之仲尼闻之曰惜也不如多与之邑唯器与名不可以假人君之所司也名以出信信以守器器以藏礼礼以行义义以生利利以平民政之大节也若以假人与人政也政亡则国家从之弗可止也已孙桓子还于新筑不入遂如晋乞师臧宣叔亦如晋乞师皆主郄献子晋侯许之七百乘郄子曰此城濮之赋也有先君之明与先大夫之肃故捷克于先大夫无能为役请八百乘许之郄克将中军士燮佐上军栾书将下军韩厥为司马以救鲁卫臧宣叔逆晋师且道之季文子帅师会之及卫地韩献子将斩人郄献子驰将救之至则既斩之矣郄子使速以徇告其仆曰吾以分谤也师从齐师于莘六月壬申师至于靡笄之下齐侯使请战曰子以君师辱于敝邑不腆敝赋诘朝请见对曰晋与鲁卫兄弟也来告曰大国朝夕释憾于敝邑之地寡君不忍使羣臣请于大国无令舆师淹于君地能进不能退君无所辱命齐侯曰大夫之许寡人之愿也若其不许亦将见也齐髙固入晋师桀石以投人禽之而乘其车系桑木焉以徇齐垒曰欲勇者贾余余勇癸酉师陈于鞌邴夏御齐侯逄丑父为右晋解张御郄克郑丘缓为右齐侯曰余姑翦灭此而朝食不介马而驰之郄克伤于矢流血及屦未絶鼓音曰余病矣张侯曰自始合而矢贯余手及肘余折以御左轮朱殷岂敢言病吾子忍之缓曰自始合茍有险余必下推车子岂识之然子病矣张侯曰师之耳目在吾旗鼓进退从之此车一人殿之可以集事若之何其以病败君之大事也擐甲执兵固即死也病未及死吾子勉之左并辔右援枹而鼔马逸不能止师从之齐师败绩逐之三周华不注韩厥梦子舆谓已曰且辟左右故中御而从齐侯邴夏曰射其御者君子也公曰谓之君子而射之非礼也射其左越于车下射其右毙于车中綦毋张丧车从韩厥曰请寓乘从左右皆肘之使立于后韩厥俛定其右逄丑父与公易位将及华泉骖絓于木而止丑父寝于轏中蛇出于其下以肱击之伤而匿之故不能推车而及韩厥执絷马前再拜稽首奉觞加璧以进曰寡君使羣臣为鲁卫请曰无令舆师陷入君地下臣不幸属当戎行无所逃隠且惧奔辟而忝两君臣辱戎士敢告不敏摄官承乏丑父使公下如华泉取饮郑周父御左车宛茷为右载齐侯以免韩厥献丑父郄献子将戮之呼曰自今无有代其君任患者有一于此将为戮乎郄子曰人不难以死免其君我戮之不祥赦之以劝事君者乃免之齐侯免求丑父三入三出每出齐师以帅退入于狄卒狄卒皆抽戈楯冒之以入于卫师卫师免之遂自徐闗入齐侯见保者曰勉之齐师败矣辟女子女子曰君免乎曰免矣曰鋭司徒免乎曰免矣曰茍君与吾父免矣可若何乃奔齐侯以为有礼既而问之辟司徒之妻也予之石窌晋师从齐师入自丘舆击马陉齐侯使宾媚人赂以纪甗玉磬与地不可则听客之所为宾媚人致赂晋人不可曰必以萧同叔子为质而使齐之封内尽东其畆对曰萧同叔子非他寡君之母也若以匹敌则亦晋君之母也吾子布大命于诸侯而曰必质其母以为信其若王命何且是以不孝令也诗曰孝子不匮永锡尔类若以不孝令于诸侯其无乃非徳类也乎先王疆理天下物土之宜而布其利故诗曰我疆我理南东其畆今吾子疆理诸侯而曰尽东其畆而已唯吾子戎车是利无顾土宜其无乃非先王之命也乎反先王则不义何以为盟主其晋实有阙四王之王也树徳而济同欲焉五伯之霸也勤而抚之以役王命今吾子求合诸侯以逞无疆之欲诗曰布政优优百禄是遒子实不优而弃百禄诸侯何害焉不然寡君之命使臣则有辞矣曰子以君师辱于敝邑不腆敝赋以犒从者畏君之震师徒挠败吾子惠徼齐国之福不泯其社稷使继旧好唯是先君之敝器土地不敢爱子又不许请收合余烬背城借一敝邑之幸亦云从也况其不幸敢不唯命是听鲁卫谏曰齐疾我矣其死亡者皆亲■〈目匿〉也子若不许雠我必甚唯子则又何求子得其国宝我亦得地而纾于难其荣多矣齐晋亦唯天所授岂必晋晋人许之对曰羣臣帅赋舆以为鲁卫请若茍有以借口而复于寡君君之惠也敢不唯命是听禽郑以师逆公秋七月晋师及齐国佐盟于袁娄使齐人归我汶阳之田公会晋师于上鄍赐三帅先路三命之服司马司空舆帅侯正亚旅皆受一命之服九月卫穆公卒晋三子自役吊焉哭于大门之外卫人逆之妇人哭于门内送亦如之遂常以葬晋师归范文子后入武子曰无为吾望尔也乎对曰师有功国人喜以逆之先入必属耳目焉是代帅受名也故不敢武子曰吾知免矣郄伯见公曰子之力也夫对曰君之训也二三子之力也臣何力之有焉范叔见劳之如郄伯对曰庚所命也克之制也燮何力之有焉栾伯见公亦如之对曰燮之诏也士用命也书何力之有焉  

## 文章辨体彚选卷四百八十八

（明）贺复征 编  

○史传六  

晋厉公【`鲁左丘明`】  

成十六年春楚子自武城使公子成以汝阴之田求成于郑郑叛晋子驷从楚子盟于武城夏卫侯伐郑至于鸣雁为晋故也晋侯将伐郑范文子曰若逞吾愿诸侯皆叛晋可以逞若唯郑叛晋国之忧可立俟也栾武子曰不可以当吾世而失诸侯必伐郑乃兴师栾书将中军士燮佐之郄锜将上军荀偃佐之韩厥将下军郄至佐新军荀罃居守郄犨如卫遂如齐皆乞师焉栾黡来乞师孟献子曰有胜矣戊寅晋师起郑人闻有晋师使告于楚姚句耳与往楚子救郑司马将中军令尹将左右尹子辛将右过申子反入见申叔时曰师其何如对曰徳刑详义礼信战之器也徳以施惠刑以正邪详以事神义以建利礼以顺时信以守物民生厚而徳正用利而事节时顺而物成上下和睦周旋不逆求无不具各知其极故诗曰立我烝民莫匪尔极是以神降之福时无菑害民生敦龎和同以听莫不尽力以从上命致死以补其阙此战之所由克也今楚内弃其民而外絶其好渎齐盟而食话言奸时以动而疲民以逞民不知信进退罪也人恤所底其谁致死子其勉之吾不复见子矣姚句耳先归子驷问焉对曰其行速过险而不整速则失志不整丧列志失列丧将何以战楚惧不可用也五月晋师济河闻楚师将至范文子欲反曰我伪逃楚可以纾忧夫合诸侯非吾所能也以遗能者我若羣臣辑睦以事君多矣武子曰不可六月晋楚遇于鄢陵范文子不欲战郄至曰韩之战惠公不振旅箕之役先轸不反命邲之师荀伯不复从皆晋之耻也子亦见先君之事矣今我辟楚又益耻也文子曰吾先君之亟战也有故秦狄齐楚皆强不尽力子孙将弱今三强服矣敌楚而已唯圣人能外内无患自非圣人外宁必有内忧盍释楚以为外惧乎甲午晦楚晨压晋军而陈军吏患之范匄趋进曰塞井夷灶陈于军中而疏行首晋楚唯天所授何患焉文子执戈逐之曰国之存亡天也童子何知焉栾书曰楚师轻窕固垒而待之三日必退退而击之必获胜焉郄至曰楚有六间不可失也其二卿相恶王卒以旧郑陈而不整蛮军而不陈陈不违晦在陈而嚣合而加嚣各顾其后莫有斗心旧必不良以犯天忌我必克之楚子登巢车以望晋军子重使大宰伯州犂侍于王后王曰骋而左右何也曰召军吏也皆聚于中军矣曰合谋也张幕矣曰虔卜于先君也彻幕矣曰将发命也甚嚣且尘上矣曰将塞井夷灶而为行也皆乘矣左右执兵而下矣曰听誓也战乎曰未可知也乘而左右皆下矣曰战祷也伯州犂以公卒告王苗贲皇在晋侯之侧亦以王卒告皆曰国士在且厚不可当也苗贲皇言于晋侯曰楚之良在其中军王族而已请分良以击其左右而三军萃于王卒必大败之公筮之史曰吉其卦遇复曰南国■〈戚〉射其元王中厥目国■〈戚〉王伤不败何待公从之有淖于前乃皆左右相违于淖步毅御晋厉公栾针为右彭名御楚共王潘党为右石首御郑成公唐茍为右栾范以其族夹公行陷于淖栾书将载晋侯针曰书退国有大任焉得专之且侵官冒也失官慢也离局奸也有三罪焉不可犯也乃掀公以出于淖癸已潘尫之党与养由基蹲甲而射之彻七札焉以示王曰君有二臣如此何忧于战王怒曰大辱国诘朝尔射死艺吕锜梦射月中之退入于泥占之曰姬姓日也异姓月也必楚王也射而中之退入于泥亦必死矣及战射共王中目王召养由基与之两矢使射吕锜中项伏弢以一矢复命郄至三遇楚子之卒见楚子必下免胄而趋风楚子使工尹襄问之以弓曰方事之殷也有韎韦之跗注君子也识见不谷而趋无乃伤乎郄至见客免胄承命曰君之外臣至从寡君之戎事以君之灵间蒙甲胄不敢拜命敢告不宁君命之辱为事之故敢肃使者三肃使者而退晋韩厥从郑伯其御杜溷罗曰速从之其御屡顾不在马可及也韩厥曰不可以再辱国君乃止郄至从郑伯其右茀翰胡曰谍辂之余从之乘而俘以下郄至曰伤国君有刑亦止石首曰卫懿公唯不去其旗是以败于荧乃内旌于弢中唐茍谓石首曰子在君侧败者壹大我不如子子以君免我请止乃死楚师薄于险叔山冉谓养由基曰虽君有命为国故子必射乃射再发尽殪叔山冉搏人以投中车折轼晋师乃止囚楚公子茷栾针见子重之旌请曰楚人谓夫旌子重之麾也彼其子重也日臣之使于楚也子重问晋国之勇臣对曰好以众整曰又何如臣对曰好以暇今两国治戎行人不使不可谓整临事而食言不可谓暇请摄饮焉公许之使行人执榼承饮造于子重曰寡君乏使使针御持矛是以不得犒从者使某摄饮子重曰夫子甞与吾言于楚必是故也不亦识乎受而饮之免使者而复鼓旦而战见星未巳子反命军吏察夷伤补卒乘缮甲兵展车马鸡鸣而食唯命是听晋人患之苗贲皇徇曰搜乘补卒秣马利兵修陈固列蓐食申祷明日复战乃逸楚囚王闻之召子反谋谷阳竖献饮于子反子反醉而不能见王曰天败楚也夫余不可以待乃宵遁晋入楚军三日谷范文子立于戎马之前曰君幼诸臣不佞何以及此君其戒之周书曰惟命不于常有徳之谓楚师还及瑕王使谓子反曰先大夫之覆师徒者君不在子无以为过不谷之罪也子反再拜稽首曰君赐臣死臣且不朽臣之卒实奔臣之罪也子重使谓子反曰初陨师徒者而亦闻之矣盍图之对曰虽微先大夫有之大夫命侧侧敢不义侧亡君师敢忘其死王使止之弗及而卒冬晋侯使郄至献楚捷于周  

晋悼公【`左丘明`】  

成十八年春王正月庚申晋栾书中行偃使程滑弑厉公葬之于翼东门之外以车一乘使荀罃士鲂逆周子于京师而立之生十四年矣大夫逆于清原周子曰孤始愿不及此虽及此岂非天乎抑人之求君使出命也立而不从将安用君二三子用我今日否亦今日共而从君神之所福也对曰羣臣之愿也敢不唯命是听庚午盟而入馆于伯子同氏辛已朝于武宫逐不臣者七人周子有兄而无慧不能辨菽麦故不可立二月乙酉朔晋悼公即位于朝始命百官施舎已责逮鳏寡振废滞匡乏困救灾患禁淫慝薄赋敛宥罪戾节器用时用民欲无犯时使魏相士鲂魏颉赵武为卿荀家荀会栾黡韩无忌为公族大夫使训卿之子弟共俭孝弟使士渥浊为大傅使修范武子之法右行辛为司空使修士蒍之法弁纠御戎校正属焉使训诸御知义荀宾为右司士属焉使训勇力之士时使卿无共御立军尉以摄之祁奚为中军尉羊舌职佐之魏绛为司马张老为候奄铎遏冦为上军尉籍偃为之司马使训卒乘亲以听命程郑为乘马御六驺属焉使训羣驺知礼凡六官之长皆民誉也举不失职官不易方爵不踰徳师不陵正旅不偪师民无谤言所以复霸也  

晋悼公二【`左丘明`】  

襄十年夏四月戊午会于柤晋荀偃士匄请伐偪阳而封宋向戍焉荀罃曰城小而固胜之不武弗胜为笑固请丙寅围之弗克孟氏之臣秦堇父辇重如役偪阳人启门诸侯之士门焉县门发聊人纥抉之以出门者狄虒弥建大车之轮而蒙之以甲以为橹左执之右拔戟以成一队孟献子曰诗所谓有力如虎者也主人县布堇父登之及堞而絶之队则又县之苏而复上者三主人辞焉乃退带其断以徇于军三日诸侯之师乆于偪阳荀偃士匄请于荀罃曰水潦将降惧不能归请班师知伯怒投之以机出于其间曰女成二事而后告余余恐乱命以不女违女既勤君而兴诸侯牵帅老夫以至于此既无武守而又欲易余罪曰是实班师不然克矣余羸老也可重任乎七日不克必尔乎取之五月庚寅荀偃士匄帅卒攻偪阳亲受矢石甲午灭之书曰遂灭偪阳言自会也以与向戍向戍辞曰君若犹辱镇抚宋国而以偪阳光启寡君羣臣安矣其何贶如之若专赐臣是臣兴诸侯以自封也其何罪大焉敢以死请乃予宋公宋公享晋侯于楚丘请以桑林荀罃辞荀偃士匄曰诸侯宋鲁于是观礼鲁有禘乐宾祭用之宋以桑林享君不亦可乎舞师题以旌夏晋侯惧而退入于房去旌卒享而还及着雍疾卜桑林见荀偃士匄欲奔请祷焉荀罃不可曰我辞礼矣彼则以之犹有鬼神于彼加之晋侯有间以偪阳子归献于武宫谓之夷俘偪阳妘姓也使周内史选其族嗣纳诸霍人礼也师归孟献子以秦堇父为右生秦丕兹事仲尼  

晋平公【`左丘明`】  

襄十八年秋齐侯伐我北鄙中行献子将伐齐梦与厉公讼弗胜公以戈击之首坠于前跪而戴之奉之以走见梗阳之巫皋他日见诸道与之言同巫曰今兹主必死若有事于东方则可以逞献子许诺晋侯伐齐将济河献子以朱丝系玉二瑴而祷曰齐环怙恃其险负其众庶弃好背盟陵虐神主曽臣彪率诸侯以讨焉其官臣偃实先后之茍捷有功无作神羞官臣偃无敢复济唯尔有神裁之沈玉而济冬十月会于鲁济寻溴梁之言同伐齐齐侯御诸平阴堑防门而守之广里夙沙卫曰不能战莫如守险弗听诸侯之士门焉齐人多死范宣子告析文子曰吾知子敢匿情乎鲁人莒人皆请以车千乘自其乡入既许之矣若入君必失国子盍图之子家以告公公恐晏婴闻之曰君固无勇而又闻是弗能乆矣齐侯登巫山以望晋师晋人使司马斥山泽之险虽所不至必斾而疏陈之使乘车者左实右伪以斾先舆曳柴而从之齐侯见之畏其众也乃脱归丙寅晦齐师夜遁师旷告晋侯曰鸟乌之声乐齐师其遁邢伯告中行伯曰有班马之声齐师其遁叔向告晋侯曰城上有乌齐师其遁十一月丁夘朔入平阴遂从齐师夙沙卫连大车以塞隧而殿殖绰郭最曰子殿国师齐之辱也子姑先乎乃代之殿卫杀马于隘以塞道晋州绰及之射殖绰中肩两矢夹脰曰止将为三军获不止将取其衷顾曰为私誓州绰曰有如日乃弛弓而自后缚之其右具丙亦舎兵而缚郭最皆衿甲面缚坐于中军之鼔下晋人欲逐归者鲁卫请攻险已夘荀偃士匄以中军克京兹乙酉魏绛栾盈以下军克邿赵武韩起以上军围卢弗克十二月戊戌及秦周伐雍门之萩范鞅门于雍门其御追喜以戈杀犬于门中孟庄子斩其槆以为公琴已亥焚雍门及西郭南郭刘难士弱率诸侯之师焚申池之竹木壬寅焚东郭北郭范鞅门于扬门州绰门于东闾左骖迫还于门中以枚数阖齐侯驾将走邮棠大子与郭荣叩马曰师速而疾畧也将退矣君何惧焉且社稷之主不可以轻轻则失众君必待之将犯之大子抽剑断鞅乃止甲辰东侵及潍南及沂十九年春诸侯还自沂上盟于督扬曰大毋侵小执邾悼公以其伐我故遂次于泗上疆我田取邾田自漷水归之于我晋侯先归公享晋六卿于蒲圃赐之三命之服军尉司马司空舆尉候奄皆受一命之服贿荀偃束锦加璧乘马先呉寿梦之鼎  

## 文章辨体彚选卷四百八十九

（明）贺复征 编  

○史传七  

郑庄公【`鲁左丘明`】  

初郑武公娶于申曰武姜生庄公及共叔段庄公寤生惊姜氏故名曰寤生遂恶之爱共叔段欲立之亟请于武公公弗许及庄公即位为之请制公曰制岩邑也虢叔死焉他邑唯命请京使居之谓之京城大叔祭仲曰都城过百雉国之害也先王之制大都不过叅国之一中五之一小九之一今京不度非制也君将不堪公曰姜氏欲之焉避害对曰姜氏何厌之有不如早为之所无使滋蔓蔓难图也蔓草犹不可图况君之宠弟乎公曰多行不义必自毙子姑待之既而大叔命西鄙北鄙贰于已公子吕曰国不堪贰君将若之何欲与大叔臣请事之若弗与则请除之无生民心公曰无庸将自及大叔又收贰以为已邑至于廪延子封曰可矣厚将得众公曰不义不昵厚将崩大叔完聚缮甲兵具卒乘将袭郑夫人将启之公闻其期曰可矣隠元年夏命公子封帅车二百乘以伐京京叛大叔段段入于鄢公伐诸鄢五月辛丑大叔出奔共书曰郑伯克段于鄢段不弟故不言弟如二君故曰克称郑伯讥失教也谓之郑志不言出奔难之也遂寘姜氏于城颍而誓之曰不及黄泉无相见也既而悔之颍考叔为颍谷封人闻之有献于公公赐之食食舎肉公问之对曰小人有母皆甞小人之食矣未甞君之羮请以遗之公曰尔有母遗翳我独无颍考叔曰敢问何谓也公语之故且告之悔对曰君何患焉若阙地及泉隧而相见其谁曰不然公从之公入而赋大隧之中其乐也融融姜出而赋大隧之外其乐也泄泄遂为母子如初君子曰颍考叔纯孝也爱其母施及庄公诗曰孝子不匮永锡尔类其是之谓乎  

齐桓公【`左丘明`】  

齐侯使连称管至父戍葵丘瓜时而往曰及瓜而代期戍公问不至请代弗许故谋作乱僖公之母弟曰夷仲年生公孙无知有宠于僖公衣服礼秩如适襄公绌之二人因之以作乱连称有从妹在公宫无宠使间公曰捷吾以女为夫人庄八年冬十二月齐侯游于姑棼遂田于贝丘见大豕从者曰公子彭生也公怒曰彭生敢见射之豕人立而啼公惧坠于车伤足丧屦反诛屦于徒人费弗得鞭之见血走出遇贼于门刼而束之费曰我奚御哉袒而示之背信之费请先入伏公而出斗死于门中石之纷如死于阶下遂入杀孟阳于床曰非君也不类见公之足于户下遂弑之而立无知初襄公立无常鲍叔牙曰君使民慢乱将作矣奉公子小白出奔莒乱作管夷吾召忽奉公子纠来奔初公孙无知虐于雍廪九年春雍廪杀无知公及齐大夫盟于蔇齐无君也夏公伐齐纳子纠桓公自莒先入秋师及齐师战于干时我师败绩公丧戎路传乘而归秦子梁子以公旗辟于下道是以皆止鲍叔帅师来言曰子纠亲也请君讨之管召雠也请受而甘心焉乃杀子纠于生窦召忽死之管仲请囚鲍叔受之及堂阜而税之归而以告曰管夷吾治于髙徯使相可也公从之十一年冬齐侯来逆共姬僖二年秋盟于贯齐寺人貂始漏师于多鱼齐侯夫人三王姬徐嬴蔡姬皆无子齐侯好内多内宠内嬖如夫人者六人长卫姬生武孟少卫姬生惠公郑姬生孝公葛嬴生昭公宻姬生懿公宋华子生公子雍公与管仲属孝公于宋襄公以为大子雍巫有宠于卫共姬因寺人貂以荐羞于公亦有宠公许之立武孟管仲卒五公子皆求立十七年冬十月乙亥齐桓公卒易牙入与寺人貂因内宠以杀羣吏而立公子无亏孝公奔宋十二月乙亥赴辛已夜殡十八年春宋襄公以诸侯伐齐三月齐人杀无亏齐人将立孝公不胜四公子之徒遂与宋人战夏五月宋败齐师于甗立孝公而还秋八月葬齐桓公  

齐庄公【`左丘明`】  

襄十九年夏五月士辰晦齐灵公卒庄公即位执公子牙于句渎之丘以夙沙卫易已卫奔髙唐以叛秋八月齐崔杼杀髙厚于洒蓝而兼其室书曰齐杀其大夫从君于昏也齐庆封围髙唐弗克冬十一月齐侯围之见卫在城上号之乃下问守备焉以无备告揖之乃登闻师将傅食髙唐人殖绰工偻会夜缒纳师醢卫于军齐侯使庆佐为大夫复讨公子牙之党执公子买于句渎之丘公子鉏来奔叔孙还奔燕二十二年秋栾盈自楚适齐晏平仲言于齐侯曰商任之会受命于晋今纳栾氏将安用之小所以事大信也失信不立君其图之弗听退告陈文子曰君人执信臣人执共忠信笃敬上下同之天之道也君自弃也弗能乆矣齐棠公之妻东郭偃之姊也东郭偃臣崔武子棠公死偃御武子以吊焉见棠姜而美之使偃取之偃曰男女辨姓今君出自丁臣出自桓不可武子筮之遇困之大过史皆曰吉示陈文子文子曰夫从风风陨妻不可娶也且其繇曰困于石据于蒺藜入于其宫不见其妻凶困于石往不济也据于蒺藜所恃伤也入于其宫不见其妻凶无所归也崔子曰嫠也何害先夫当之矣遂取之庄公通焉骤如崔氏以崔子之冠赐人侍者曰不可公曰不为崔子其无冠乎崔子因是又以其间伐晋也曰晋必将报欲弑公以说于晋而不获间公鞭侍人贾举而又近之乃为崔子间公二十五年夏五月莒子朝于齐甲戌飨诸比郭崔子称疾不视事乙亥公问崔子遂从姜氏姜入于室与崔子自侧户出公拊楹而歌侍人贾举止众从者而入闭门甲兴公登台而请弗许请盟弗许请自刃于庙弗许皆曰君之臣杼疾病不能听命近于公宫陪臣干掫有淫者不知二命公踰墙又射之中股反队遂弑之贾举州绰邴师公孙敖封具铎父襄伊偻堙皆死祝佗父祭于髙唐至复命不说弁而死于崔氏申蒯侍渔者退谓其宰曰尔以帑免我将死其宰曰免是反子之义也与之皆死崔氏杀鬷蔑于平阴晏子立于崔氏之门外其人曰死乎曰独吾君也乎哉吾死也曰行乎曰吾罪也乎哉吾亡也曰归乎曰君死安归君民者岂以陵民社稷是主臣君者岂为其口实社稷是养故君为社稷死则死之为社稷亡则亡之若为已死而为已亡非其私■〈目匿〉谁敢任之且人有君而弑之吾焉得死之而焉得亡之将庸何归门启而入枕尸股而哭兴三踊而出人谓崔子必杀之崔子曰民之望也舎之得民叔孙宣伯之在齐也叔孙还纳其女于灵公嬖生景公丁丑崔杼立而相之庆封为左相盟国人于大宫曰所不与崔庆者晏子仰天叹曰婴所不唯忠于君利社稷者是与有如上帝乃歃辛已公与大夫及莒子盟太史书曰崔杼弑其君崔子杀之其弟嗣书而死者二人其弟又书乃舎之南史氏闻太史尽死执简以往闻既书矣乃还闾丘婴以帷缚其妻而载之与申鲜虞乘而出鲜虞推而下之曰君昏不能匡危不能救死不能死而知匿其■〈目匿〉其谁纳之行及弇中将舎婴曰崔庆其追我鲜虞曰一与一谁能惧我遂舎枕辔而寝食马而食驾而行出弇中谓婴曰速驱之崔庆之众不可当也遂来奔崔氏侧庄公于北郭丁亥葬诸士孙之里四翣不跸下车七乘不以兵甲  

宋共公【`左丘明`】  

宣元年秋楚子侵宋二年春郑公子归生受命于楚伐宋宋华元乐吕御之二月壬子战于大棘宋师败绩囚华元获乐吕及甲车四百六十乘俘二百五十人馘百人狂狡辂郑人郑人入于井倒戟而出之获狂狡君子曰失礼违命宜其为禽也戎昭果毅以听之之谓礼杀敌为果致果为毅易之戮也将战华元杀羊食士其御羊斟不与及战曰畴昔之羊子为政今日之事我为政舆入郑师故败君子谓羊斟非人也以其私憾败国殄民于是刑孰大焉诗所谓人之无良者其羊斟之谓乎残民以逞宋人以兵车百乘文马百驷以赎华元于郑半入华元逃归立于门外吿而入见叔牂曰子之马然也对曰非马也其人也既合而来奔宋城华元为植巡功城者讴曰睅其目皤其腹弃甲而复于思于思弃甲复来使其骖乘谓之曰牛则有皮犀兕尚多弃甲则那役人曰从其有皮丹漆若何华元曰去之夫其口众我寡十一年春楚左尹子重侵宋王待诸郔十二年冬楚子伐萧宋华椒以蔡人救萧萧人因熊相宜僚及公子丙王曰勿杀吾退萧人杀之王怒遂围萧萧溃申公巫臣曰师人多寒王巡三军拊而勉之三军之士皆如挟纩遂传于萧还无社与司马夘言号申叔展叔展曰有麦曲乎曰无有山鞠穷乎曰无河鱼腹疾奈何曰目于眢井而拯之若为茅绖哭井则已明日萧溃申叔视其井则茅绖存焉号而出之十三年夏楚子伐宋以其救萧也十四年夏楚子使申舟聘于齐曰无假道于宋亦使公子冯聘于晋不假道于郑申舟以孟诸之役恶宋曰郑昭宋聋晋使不害我则必死王曰杀女我伐之见犀而行及宋宋人止之华元曰过我而不假道鄙我也鄙我亡也杀其使者必伐我伐我亦亡也亡一也乃杀之楚子闻之投袂而起屦及于窒皇剑及于寝门之外车及于蒲胥之市秋九月楚子围宋十五年春宋人使乐婴齐吿急于晋晋侯欲救之伯宗曰不可古人有言曰虽鞭之长不及马腹天方授楚未可与争虽晋之强能违天乎谚曰髙下在心川泽纳污山薮藏疾瑾瑜匿瑕国君含垢天之道也君其待之乃止使解扬如宋使无降楚曰晋师悉起将至矣郑人囚而献诸楚楚子厚赂之使反其言不许三而许之登诸楼车使呼宋人而告之遂致其君命楚子将杀之使与之言曰尔既许不谷而反之何故非我无信女则弃之速即尔刑对曰臣闻之君能制命为义臣能承命为信信载义而行之为利谋不失利以卫社稷民之主也义无二信信无二命君之赂臣不知命也受命以出有死无霣又可赂乎臣之许君以成命也死而成命臣之禄也寡君有信臣下臣获考死又何求楚子舎之以归夏五月楚师将去宋申犀稽首于王之马前曰毋畏知死而不敢废王命王弃言焉王不能答申叔时仆曰筑室反耕者宋必听命从之宋人惧使华元夜入楚师登子反之床起之曰寡君使元以病告曰敝邑易子而食析骸以爨虽然城下之盟有以国毙不能从也去我三十里唯命是听子反惧与之盟而告王退三十里宋及楚平华元为质盟曰我无尔诈尔无我虞  

## 文章辨体彚选卷四百九十

（明）贺复征 编  

○史传八  

楚武王【`鲁左丘明`】  

桓六年春楚武王侵随使薳章求成焉军于瑕以待之随人使少师董成斗伯比言于楚子曰吾不得志于汉东也我则使然我张吾三军而被吾甲兵以武临之彼则惧而协以谋我故难间也汉东之国随为大随张必弃小国小国离楚之利也少师侈请羸师以张之熊率且比曰季梁在何益斗伯比曰以为后图少师得其君王毁军而纳少师少师归请追楚师随侯将许之季梁止之曰天方授楚楚之羸其诱我也君何急焉臣闻小之能敌大也小道大淫所谓道忠于民而信于神也上思利民忠也祝史正辞信也今民馁而君逞欲祝史矫举以祭臣不知其可也公曰吾牲牷肥腯粢盛丰备何则不信对曰夫民神之主也是以圣王先成民而后致力于神故奉牲以告曰博硕肥腯谓民力之普存也谓其畜之硕大蕃滋也谓其不疾瘯蠡也谓其备腯咸有也奉盛以告曰絜粢丰盛谓其三时不害而民和年丰也奉酒醴以告曰嘉栗旨酒谓其上下皆有嘉徳而无违心也所谓馨香无谗慝也故务其三时修其五教亲其九族以致其禋祀于是乎民和而神降之福故动则有成今民各有心而鬼神乏主君虽独丰其何福之有君姑修政而亲兄弟之国庶免于难随侯惧而修政楚不敢伐随少师有宠楚斗伯比曰可矣雠有衅不可失也八年夏楚子合诸侯于沈鹿黄随不会使薳章让黄楚子伐随军于汉淮之间季梁请下之弗许而后战所以怒我而怠冦也少师谓随侯曰必速战不然将失楚师随侯御之望楚师季梁曰楚人上左君必左无与王遇且攻其右右无良焉必败偏败众乃携矣少师曰不当王非敌也弗从战于速杞随师败绩随侯逸斗丹获其戎车与其戎右少师秋随及楚平楚子将不许鬬伯比曰天去其疾矣随未可克也乃盟而还庄四年春王三月楚武王荆尸授师孑焉以伐随将齐入告夫人邓曼曰余心荡邓曼叹曰王禄尽矣盈而荡天之道也先君其知之矣故临武事将发大命而荡王心焉若师徒无亏王薨于行国之福也王遂行卒于樠木之下令尹鬬祈莫教屈重除道梁溠营军临随随人惧行成莫敖以王命入盟随侯且请为会于汉汭而还济汉而后发丧随以汉东诸侯叛楚僖二十年冬楚鬬谷于菟帅师伐随取成而还君子曰随之见伐不量力也量力而动其过鲜矣善败由已而由人乎哉诗曰岂不夙夜谓行多露  

楚灵王【`左丘明`】  

襄二十九年夏四月葬楚康王公及陈侯郑伯许男送葬至于西门之外诸侯之大夫皆至于墓楚郏敖即位王子围为令尹郑行人子羽曰是谓不宜必代之昌松栢之下其草不殖三十年春王正月楚子使薳罢来聘通嗣君也穆叔问王子之为政何如对曰吾侪小人食而听事犹惧不给命而不免于戾焉与知政固问焉不告穆叔告大夫曰楚令尹将有大事子荡将与焉助之匿其情矣秋楚公子围杀大司马蒍掩而取其室申无宇曰王子必不免善人国之主也王子相楚国将善是封殖而虐之是祸国也且司马令尹之偏而王之四体也絶民之主去身之偏艾王之体以祸其国无不祥大焉何以得免三十一年冬卫侯在楚北宫文子见令尹围之威仪言于卫侯曰令尹似君矣将有他志虽获其志不能终也诗云靡不有初鲜克有终终之实难令尹其将不免公曰子何以知之对曰诗云敬慎威仪惟民之则令尹无威仪民无则焉民所不则以在民上不可以终公曰善哉何谓威仪对曰有威而可畏谓之威有仪而可象谓之仪君有君之威仪其臣畏而爱之则而象之故能有其国家令闻长世臣有臣之威仪其下畏而爱之故能守其官职保族宜家顺是以下皆如是是以上下能相固也卫诗曰威仪棣棣不可选也言君臣上下父子兄弟内外大小皆有威仪也周诗曰朋友攸摄摄以威仪言朋友之道必相教训以威仪也周书数文王之徳曰大国畏其力小国怀其徳言畏而爱之也诗云不识不知顺帝之则言则而象之也纣囚文王七年诸侯皆从之囚纣于是乎惧而归之可谓爱之文王伐崇再驾而降为臣蛮夷率服可谓畏之文王之功天下诵而歌舞之可谓则之文王之行至今为法可谓象之有威仪也故君子在位可畏施舎可爱进退可度周旋可则容止可观作事可法徳行可象声气可乐动作有文言语有章以临其下谓之有威仪也昭元年会于号令尹享赵孟赋大明之首章赵孟赋小宛之二章事毕赵孟谓叔向曰令尹自以为王矣何如对曰王弱令尹强其可哉虽可不终赵孟曰何故对曰强以克弱而安之强不义也不义而强其毙必速诗曰赫赫宗周褒姒灭之强不义也令尹为王必求诸侯晋少懦矣诸侯将往若获诸侯其虐滋甚民弗堪也将何以终夫以强取不义而克必以为道道以淫虐弗可乆已矣秋楚公子围使公子黒肱伯州犂城犨栎郏郑人惧子产曰不害令尹将行大事而先除二子也祸不及郑何患焉冬楚公子围将聘于郑伍举为介未出境闻王有疾而还伍举遂聘十一月已酉公子围至入问王疾缢而弑之遂杀其二子幕及平夏右尹子干出奔晋宫廐尹子晳出奔郑杀太宰伯州犂于郏葬王于郏谓之郏敖使赴于郑伍举问应为后之辞焉对曰寡大夫围伍举更之曰共王之子围为长四年秋七月楚子以诸侯伐呉宋大子郑伯先归宋华费遂郑大夫从使屈申围朱方八月甲申克之执齐庆封而尽灭其族将戮庆封椒举曰臣闻无瑕者可以戮人庆封惟逆命是以在此其肯从于戮乎播于诸侯焉用之王弗听负之斧钺以徇于诸侯使言曰无或如齐庆封弑其君弱其孤以盟其大夫庆封曰无或如楚共王之庶子围弑其君兄之子■〈鹿外木内〉而代之以盟诸侯王使速杀之遂以诸侯灭赖迁赖于鄢楚子欲迁许于赖使鬬韦龟与公子弃疾城之而还申无宇曰楚祸之首将在此矣召诸侯而来伐国而克城竟莫校王心不违民其居乎民之不处其谁堪之不堪王命乃祸乱也五年春晋韩宣子如楚送女六年夏六月楚公子弃疾如晋报韩子也过郑郑罕虎公孙侨游吉从郑伯以劳诸柤辞不敢见固请见之见如见王以其乘马八匹私面见子皮如上卿以马六匹见子产以马四匹见子大叔以马二匹禁刍牧采樵不入田不樵树不采蓺不抽屋不强匄誓曰有犯命者君子废小人降舎不为虣主不慁宾往来如是郑三卿皆知其将为王也楚子之为令尹也为王旌以田芋尹无宇断之曰一国两君其谁堪之及即位为章华之宫纳亡人以实之无宇之阍入焉无宇执之有司弗与曰执人于王宫其罪大矣执而谒诸王王将饮酒无宇辞曰天子经略诸侯正封古之制也封略之内何非君土食土之毛谁非君臣故诗曰普天之下莫非王土率土之滨莫非王臣天有十日人有十等下所以事上上所以共神也故王臣公公臣大夫大夫臣士士臣皁皁臣舆舆臣隶隶臣僚僚臣仆仆臣台马有圉牛有牧以待百事今有司曰女胡执人于王宫将焉执之周文王之法曰有亡荒阅所以得天下也吾先君文王作仆区之法曰盗所隠器与盗同罪所以封汝也若从有司是无所执逃臣也逃而舎之是无陪台也王事无乃阙乎昔武王数纣之罪以告诸侯曰纣为天下逋逃主萃渊薮故夫致死焉君王始求诸侯而则纣无乃不可乎若以二文之法取之盗有所在矣王曰取而臣以往盗有宠未可得也遂赦之楚子成章华之台愿与诸侯落之大宰薳启疆曰臣能得鲁侯薳启疆来召公辞曰昔先君成公命我先大夫婴齐曰吾不忘先君之好将使衡父照临楚国镇抚其社稷以辑宁尔民婴齐受命于蜀奉承以来弗敢失陨而致诸宗祧日我先君共王引领北望日月以冀传序相授于今四王矣嘉惠未至唯襄公之辱临我丧孤与其二三臣悼心失图社稷之不皇况能怀思君徳今君若步玉趾辱见寡君宠灵楚国以信蜀之役致君之嘉惠是寡君既受贶矣何蜀之敢望其先君鬼神实嘉赖之岂唯寡君君若不来使臣请问行期寡君将承质币而见于蜀以请先君之贶七年春三月公如楚夏四月楚子享公于新台使长鬛者相好以大屈既而悔之薳启强闻之见公公语之拜贺公曰何贺对曰齐与晋越欲此乆矣寡君无适与也而传诸君君其备御三邻慎守宝矣敢不贺乎公惧乃反之八年冬十一月壬午灭陈使穿封戍为陈公曰城麋之役不谄侍饮酒于王王曰城麇之役女知寡人之及此女其辟寡人乎对曰若知君之及此臣必致死礼以息楚十一年春三月丙申楚子伏甲而飨蔡侯于申醉而执之夏四月丁已杀之刑其士七十人公子弃疾帅师围蔡韩宣子问于叔向曰楚其克乎对曰克哉蔡侯获罪于其君而不能其民天将假手于楚以毙之何故不克然肸闻之不信以幸不可再也楚王奉孙呉以讨于陈曰将定而国陈人听命而遂县之今又诱蔡而杀其君以围其国虽幸而克必受其咎弗能乆矣桀克有缗以丧其国纣克东夷而陨其身楚小位下而亟虣于二王能无咎乎天之假助不善非祚之也厚其凶恶而降之罚也且譬之如天其有五材而将用之力尽而敝之是以无拯不可没振楚师在蔡秋会于厥慭谋救蔡也郑子皮将行子产曰行不逺不能救蔡也蔡小而不顺楚大而不徳天将弃蔡以壅楚盈而罚之蔡必亡矣且丧君而能守者鲜矣三年王其有咎乎美恶周必复王恶周矣晋人使狐父请蔡于楚弗许冬十一月楚子灭蔡用隠大子于冈山申无宇曰不祥五牲不相为用况用诸侯乎王必悔之楚子城陈蔡不羮使弃疾为蔡公王问于申无宇曰弃疾在蔡何如对曰择子莫如父择臣莫如君郑庄公城栎而寘子元焉使昭公不立齐桓公城谷而寘管仲焉至于今赖之臣闻五大不在边五细不在庭亲不在外羁不在内今弃疾在外郑丹在内君其少戒王曰国有大城何如对曰郑京栎实杀曼伯宋萧亳实杀子游齐渠丘实杀无知卫蒲戚实出献公若由是观之则害于国末大必折尾大不掉君所知也十二年冬楚子狩于州来次于颍尾使荡侯潘子司马督嚣尹午陵尹喜帅师围徐以惧呉楚子次于干溪以为之援雨雪王皮冠秦复陶翠被豹舄执鞭以出仆析父从右尹子革夕王见之去冠被舎鞭与之语曰昔我先王熊绎与吕汲王孙牟燮父禽父并事康王四国皆有分我独无有今吾使人于周求鼎以为分王其与我乎对曰与君王哉昔我先王熊绎辟在荆山筚路篮缕以处草莽跋涉山林以事天子唯是桃弧棘矢以共御王事齐王舅也晋及鲁卫王母弟也楚是以无分而彼皆有今周与四国服事君王将唯命是从岂其爱鼎王曰昔我皇祖伯父昆吾旧许是宅今郑人贪赖其田而不我与我若求之其与我乎对曰与君王哉周不爱鼎郑敢爱田王曰昔诸侯逺我而畏晋今我大城陈蔡不羮赋皆千乘子与有劳焉诸侯其畏我乎对曰畏君王哉是四国者专足畏也又加之以楚敢不畏君王哉工尹路请曰君王命剥圭以为戚柲敢请命王入视之析父谓子革吾子楚国之望也今与王言如响国其若之何子革曰摩厉以须王出吾刃将斩矣王出复语左史倚相趋过王曰是良史也子善视之是能读三坟五典八索九丘对曰臣甞问焉昔穆王欲肆其心周行天下将皆必有车辙马迹焉祭公谋父作祈招之诗以止王心王是以获没于祇宫臣问其诗而不知也若问逺焉其焉能知之王曰子能乎对曰能其诗曰祈招之愔愔式昭徳音思我王度式如玉式如金形民之力而无醉饱之心王揖而入馈不食寝不寐数日不能自克以及于难仲尼曰古也有志克已复礼仁也信善哉楚灵王若能如是岂其辱于干溪楚子之为令尹也杀大司马薳掩而取其室及即位夺薳居田迁许而质许围蔡洧有宠于王王之灭蔡也其父死焉王使与于守而行申之会越大夫戮焉王夺斗韦龟中犨又夺成然邑而使为郊尹蔓成然故事蔡公故薳氏之族及薳居许围蔡洧蔓成然皆王所不礼也因羣丧职之族启越大夫常寿过作乱围固城克息舟城而居之观起之死也其子从在蔡事朝呉曰今不封蔡蔡不封矣我请试之以蔡公之命召子干子晳及郊而告之情强与之盟入袭蔡蔡公将食见之而逃观从使子干食坎用牲加书而速行已徇于蔡曰蔡公召二子将纳之与之盟而遣之矣将师而从之蔡人聚将执之辞曰失贼成军而杀余何益乃释之朝呉曰二三子若能死亡则如违之以待所济若求安定则如与之以济所欲且违上何适而可众曰与之乃奉蔡公召二子而盟于邓依陈蔡人以国十三年春楚公子比公子黑肱公子弃疾蔓成然蔡朝呉帅陈蔡不羮许叶之师因四族之徒以入楚及郊陈蔡欲为名故请为武军蔡公知之曰欲速且役病矣请藩而已乃藩为军蔡公使须务牟与史俾先入因正仆人杀太子禄及公子罢敌公子比为王公子黑肱为令尹次于鱼陂公子弃疾为司马先除王宫使观从从师于干溪而遂告之且曰先归复所后者劓师及訾梁而溃王闻羣公子之死也自投于车下曰人之爱其子也亦如余乎侍者曰甚焉小人老而无子知挤于沟壑矣王曰余杀人子多矣能无及此乎右尹子革曰请待于郊以听国人王曰众怒不可犯也曰若入于大都而乞师于诸侯王曰皆叛矣曰若亡于诸侯以听大国之图君也王曰大福不再祗取辱焉然丹乃归于楚王沿夏将欲入鄢芋尹无宇之子申亥曰吾父再奸王命王弗诛惠孰大焉君不可忍惠不可弃吾其从王乃求王遇诸棘闱以归夏五月癸亥王缢于芋尹申亥氏申亥以其二女殉而葬之  

楚昭王【`左丘明`】  

昭二十年春王执伍奢伍尚归奢闻员不来曰楚君大夫其旰食乎楚人皆杀之员如吴言伐楚之利于州于呉公子光曰是宗为戮而欲反其雠不可从也员曰彼将有他志余姑为之求士而鄙以待之乃见鱄设诸焉而耕于鄙二十六年秋九月楚平王卒呉子欲因楚丧而伐之二十七年春使公子掩余公子烛庸帅师围潜使延州来李子聘于上国遂聘于晋以观诸侯楚莠尹然工尹麇帅师救潜左司马沈尹戍帅都君子与王马之属以济师与呉师遇于穷令尹子常以舟师及沙汭而还左尹郄宛工尹寿帅师至于潜呉师不能退呉公子光曰此时也弗可失也告鱄设诸曰上国有言曰不索何获我王嗣也吾欲求之事若克季子虽至不吾废也鱄设诸曰王可弑也母老子弱是无若我何光曰我尔身也夏四月光伏甲于堀室而享王王使甲坐于道及其门门阶户席皆王亲也夹之以铍羞者献体改服于门外执羞者坐行而入执铍者夹承之及体以相授也光伪足疾入于堀室鱄设诸置剑于鱼腹中以进抽剑刺王铍交于胷遂弑王阖庐以其子为卿呉公子掩余奔徐公子烛庸奔锺吾楚师闻呉乱而还三十年秋呉子使徐人执掩余使锺吾人执烛庸二公子奔楚楚子大封而定其徙使监马尹大心逆呉公子使居养莠尹然左司马沈尹戍城之取于城父与胡田以与之将以害呉也子西谏曰呉光新得国而亲其民视民如子辛苦同之将用之也若好吾边疆使柔服焉犹惧其至吾又强其雠以重怒之无乃不可乎呉周之胄裔也而弃在海滨不与姬通今而始大比于诸华光又甚文将自同于先王不知天将以为虐乎使翦丧呉国而封大异姓乎其抑亦将卒以祚呉乎其终不逺矣我盍姑亿吾鬼神而宁吾族姓以待其归将焉用自播扬焉王弗听呉子怒冬十二月呉子执锺吾子遂伐徐防山以水之已夘灭徐徐子章禹断其发携其夫人以逆呉子呉子唁而送之使其迩臣从之遂奔楚楚沈尹戍帅师救徐弗及遂城夷使徐子处之呉子问于伍员曰初而言伐楚余知其可也而恐其使余往也又恶人之有余之功也今余将自有之矣伐楚何如对曰楚执政众而乖莫适任患若为三师以肄焉一师至彼必皆出彼出则归彼归则出楚必道敝亟肄以罢之多方以误之既罢而后以三军继之必大克之阖庐从之楚于是乎始病三十一年秋呉人侵楚伐夷侵潜六楚沈尹戍帅师救潜呉师还楚师迁潜于南冈而还呉师围弦左司马戍右司马稽帅师救弦及豫章呉师还始用子胥之谋也冬十二月辛亥朔日有食之是夜也赵简子梦童子臝而转以歌旦占诸史墨曰吾梦如是今而日食何也对曰六年及此月也呉其入郢乎终亦弗克入郢必以庚辰日月在辰尾庚午之日日始有谪火胜金故弗克定二年桐叛楚呉子使舒鸠氏诱楚人曰以师临我我伐桐为我使之无忌秋楚囊瓦伐呉师于豫章呉人见舟于豫章而潜师于巢冬十月呉军楚师于豫章败之遂围巢克之获楚公子繁四年冬蔡侯呉子唐侯伐楚舎舟于淮汭自豫章与楚夹汉左司马戍谓子常曰子沿汉而与之上下我悉方城外以毁其舟还塞大隧直辕冥阨子济汉而伐之我自后击之必大败之既谋而行武城黑谓子常曰呉用木也我用革也不可乆也不如速战史皇谓子常楚人恶子而好司马若司马毁呉舟于淮塞城口而入是独克呉也子必速战不然不免乃济汉而陈自小别至于大别三战子常知不可欲奔史皇曰安求其事难而逃之将何所入子必死之初罪必尽说十一月庚午二师陈于栢举阖庐之弟夫概王晨请于阖庐曰楚瓦不仁其臣莫有死志先伐之其卒必奔而后大师继之必克弗许夫概王曰所谓臣义而行不待命者其此之谓也今日我死楚可入也以其属五千先击子常之卒子常之卒奔楚师乱呉师大败之子常奔郑史皇以其乘广死呉从楚师及清发将击之夫概王曰困兽犹鬬况人乎若知不免而致死必败我若使先济者知免后者慕之蔑有斗心矣半济而后可击也从之又败之楚人为食呉人及之奔食而从之败诸雍澨五战及郢已夘楚子取其妹季芊畀我以出涉睢针尹固与王同舟王使执燧象以奔呉师庚辰呉入郢以班处宫子山处令尹之宫夫概王欲攻之惧而去之夫概王入之左司马戍及息而还败呉师于雍澨伤初司马臣阖庐故耻为禽焉谓其臣曰谁能免吾首呉句卑曰臣贱可乎司马曰我实失子可哉三战皆伤曰吾不可用也已句卑布裳刭而裹之藏其身而以其首免楚子涉睢济江入于云中王寝盗攻之以戈击王王孙由于以背受之中肩王奔郧锺建负季羊以从由于徐苏而从郧公辛之弟怀将弑王曰平王杀吾父我杀其子不亦可乎辛曰君讨臣谁敢雠之君命天也若死天命将谁雠诗曰柔亦不茹刚亦不吐不侮矜寡不畏强御惟仁者能之违强陵弱非勇也乘人之约非仁也灭宗废祀非孝也动无令名非知也必犯是余将杀女鬬辛与其弟巢以王奔随呉人从之谓随人曰周之子孙在汉川者楚实尽之天诱其衷致罚于楚而君又窜之周室何罪君若顾报周室施及寡人以奬天衷君之惠也汉阳之田君实有之楚子在公宫之北呉人在其南子期似王逃王而已为王曰以我与之王必免随人卜与之不吉乃辞呉曰以随之辟小而密迩于楚楚实存之世有盟誓至于今未改若难而弃之何以事君执事之患不唯一人若鸠楚竟敢不听命呉人乃退炉金初宦于子期氏实与随人要言王使见辞曰不敢以约为利王割子期之心以与随人盟初伍员与申包胥友其亡也谓申包胥曰我必复楚国申包胥曰勉之子能复之我必能兴之及昭王在随申包胥如秦乞师曰吴为封豕长蛇以荐食上国虐始于楚寡君失守社稷越在草莽使下臣告急曰夷徳无厌若邻于君疆埸之患也逮呉之未定君其取分焉若楚之遂亡君之土也若以君灵抚之世以事君秦伯使辞焉曰寡人闻命矣子姑就馆将图而告对曰寡君越在草莽未获所伏下臣何敢即安立依于庭墙而哭日夜不絶声勺饮不入口七日秦哀公为之赋无衣九顿首而坐秦师乃出五年夏申包胥以秦师至秦子蒲子虎帅车五百乘以救楚子蒲曰吾未知呉道使楚人先与呉人战而自稷会之大败夫概王于沂呉人获薳射于栢举其子帅奔徒以从子西败呉师于军祥秋七月子期子蒲灭唐九月夫概王归自立也以与王战而败奔楚为堂溪氏呉师败楚师于雍澨秦师又败呉师呉师居麇子期将焚之子西曰父兄亲暴骨焉不能收又焚之不可子期曰国亡矣死者若有知也可以歆旧祀岂惮焚之焚之而又战呉师败又战于公壻之溪呉师大败呉子乃归囚闉舆罢闉舆罢请先遂逃归叶公诸梁之弟后臧从其母于呉不待而归叶公终不正视冬楚子入于郢初鬬辛闻呉人之争宫也曰吾闻之不让则不和不和不可以逺征呉争于楚必有乱有乱则必归焉能定楚王之奔随也将涉于成臼蓝尹亹涉其帑不与王舟及宁王欲杀之子西曰子常唯思旧怨以败君何效焉王曰善使复其所吾以志前恶王赏鬬辛王孙由于王孙圉锺建鬬巢申包胥王孙贾宋木斗怀子西曰请舎怀也王曰大徳灭小怨道也申包胥曰吾为君也非为身也君既定矣又何求且吾尤子旗其又为诸遂逃赏王将嫁季芊季芊辞曰所以为女子逺丈夫也锺建负我矣以妻锺建以为乐尹王之在随也子西为王舆服以保路国于脾泄闻王所在而后从王王使由于城■〈鹿外木内〉复命子西问髙厚焉弗知子西曰不能如辞城不知髙厚小大何知对曰固辞不能子使余也人各有能有不能王遇盗于云中余受其戈其所犹在袒而示之背曰此余所能也脾泄之事余亦弗能也六年夏四月已丑呉大子终累败楚舟师获潘子臣小惟子及大夫七人楚国大惕惧亡子期又以陵师败于繁扬令尹子西喜曰乃今可为矣于是乎迁郢于鄀而改纪其政以定楚国呉之入楚也胡子尽俘楚邑之近胡者楚既定胡子豹又不事楚曰存亡有命事楚何为多取费焉十五年春二月楚灭胡哀元年夏四月呉师在陈楚大夫皆惧曰阖庐惟能用其民以败我于栢举今闻其嗣又甚焉将若之何子西曰二三子恤不相睦无患呉矣昔阖庐食不二味居不重席室不崇坛器不彤镂宫室不观舟车不饰衣服财用择不取费在国天有菑疠亲巡其孤寡而共其乏困在军熟食者分而后敢食其所甞者卒乘与焉勤恤其民而与之劳逸是以民不罢劳死知不旷吾先大夫子常易之所以败我也今闻夫差次有台榭陂池焉宿有妃嫱嫔御焉一日之行所欲必成玩好必从珍异是聚观乐是务视民如雠而用之日新夫先自败也已安能败我六年春呉伐陈楚子曰吾先君与陈有盟不可以不救乃救陈师于城父秋七月楚子在城父将救陈卜战不吉卜退不吉王曰然则死也再败楚师不如死弃盟逃雠亦不如死死一也其死雠乎命公子申为王不可则命公子结亦不可则命公子启五辞而后许将战王有疾庚寅昭王攻大冥卒于城父子闾退曰君王舎其子而让羣臣敢忘君乎从君之命顺也立君之予亦顺也二顺不可失也与子西子期谋潜师闭涂逆越女之子章立之而后还是岁也有云如众赤鸟夹日以飞三日楚子使问诸周太史周太史曰其当王身乎若禜之可移于令尹司马王曰除腹心之疾而置诸股肱何益不谷不有大过天其夭诸有罪受罚又焉移之遂弗禜初昭王有疾卜曰河为祟王弗祭大夫请祭诸郊王曰三代命祀祭不越望江汉睢漳楚之望也祸福之至不是过也不谷虽不徳河非所获罪也遂弗祭孔子曰楚昭王知大道矣其不失国也宜哉夏书曰惟彼陶唐帅彼天常有此冀方今失其行乱其纪纲乃灭而亡又曰允出兹在兹由已率常可矣  

## 文章辨体彚选卷四百九十一

（明）贺复征 编  

○史传九  

魏绛【`鲁左丘明`】  

襄三年秋叔孙豹及诸侯之大夫及陈袁侨盟晋侯之弟扬干乱行于曲梁魏绛戮其仆晋侯怒谓羊舌赤曰合诸侯以为荣也扬干为戮何辱如之必杀魏绛无失也对曰绛无贰志事君不辟难有罪不逃刑其将来辞何辱命焉言终魏绛至授仆人书将伏剑士鲂张老止之公读其书曰日君乏使使臣斯司马臣闻师众以顺为武军事有死无犯为敬君合诸侯臣敢不敬君师不武执事不敬罪莫大焉臣惧其死以及扬干无所逃罪不能致训至于用钺臣之罪重敢有不从以怒君心请归死于司冦公跣而出曰寡人之言亲爱也吾子之讨军礼也寡人有弟弗能教训使干大命寡人之过也子无重寡人之过敢以为请晋侯以魏绛为能以刑佐民矣反役与之礼食使佐新军张老为中军司马士富为侯奄四年冬无终子嘉父使孟乐如晋因魏庄子纳虎豹之皮以请和诸戎晋侯曰戎狄无亲而贪不如伐之魏绛曰诸侯新服陈新来和将观于我我德则睦否则携贰劳师于戎而楚伐陈必弗能救是弃陈也诸华必叛戎禽兽也获戎失华无乃不可乎夏训有之曰有穷后羿公曰后羿何如对曰昔有夏之方衰也后羿自鉏迁于穷石因夏民以代夏政恃其射也不修民事而淫于原兽弃武罗伯因熊髠尨圉而用寒浞寒浞伯明氏之谗子弟也伯明后寒弃之夷羿收之信而使之以为已相浞行媚于内而施赂于外愚弄其民而虞羿于田树之诈慝以取其国家外内咸服羿犹不悛将归自田家众杀而亨之以食其子其子不忍食诸死于穷门靡奔有鬲氏浞因羿室生浇及豷恃其谗慝诈伪而不徳于民使浇用师灭斟灌及斟寻氏处浇于过处豷于戈靡自有鬲氏收二国之烬以灭浞而立少康少康灭浇于过后杼灭豷于戈有穷由是遂亡失人故也昔周辛甲之为太史也命百官官箴王阙于虞人之箴曰芒芒禹迹画为九州岛经启九道民有寝庙战有茂草各有攸处徳用不扰在帝夷羿冒于原兽忘其国恤而思其麀牡武不可重用不恢于夏家兽臣司原敢告仆夫虞箴如是可不惩乎于是晋侯好田故魏绛及之公曰然则莫如和戎乎对曰和戎有五利焉戎狄荐居贵货易土土可贾焉一也邉鄙不耸民狎其野穑人成功二也戎狄事晋四邻振动诸侯威懐三也以德绥戎师徒不勤甲兵不顿四也鉴于后羿而用徳度逺至迩安五也君其图之公说使魏绛盟诸戎修民事田以时十一年冬十二月郑人赂晋侯以师悝师触师蠲广车軘车淳十五乗甲兵备凡兵车百乗歌钟二肆及其鏄磬女乐二八晋侯以乐之半赐魏绛曰子教寡人和诸戎狄以正诸华八年之中九合诸侯如乐之和无所不谐请与子乐之辞曰夫和戎狄国之福也八年之中九合诸侯诸侯无慝君之灵也二三子之劳也臣何力之有焉抑臣愿君安其乐而思其终也诗曰乐只君子殿天子之邦乐只君子福禄攸同便蕃左右亦是帅从夫乐以安徳义以处之礼以行之信以守之仁以厉之而后可以殿邦国同福禄来逺人所谓乐也书曰居安思危思则有备有备无患敢以此规公曰子之教敢不承命抑微子寡人无以待戎不能济河夫赏国之典也藏在盟府不可废也子其受之魏绛于是乎始有金石之乐礼也  

栾盈【`左丘明`】  

襄十四年夏诸侯之大夫从晋侯伐秦晋人谓之迁延之役栾针曰此役也报栎之败也役又无功晋之耻也吾有二位于戎路敢不耻乎与士鞅驰秦师死焉士鞅反栾黡谓士匄曰余弟不欲徃而子召之余弟死而子来是而子杀余之弟也弗逐余亦将杀之士鞅奔秦秦伯问于士鞅曰晋大夫其谁先亡对曰其栾氏乎秦伯曰以其汰乎对曰然栾黡汰虐已甚犹可以免其在盈乎秦伯曰何故对曰武子之德在民如周人之思召公焉爱其甘棠况其子乎栾黡死盈之善未能及人武子所施没矣而黡之怨实章将于是乎在秦伯以为知言为之请于晋而复之栾桓子娶于范宣子生懐子范鞅以其亡也怨栾氏故与栾盈为公族大夫而不相能桓子卒栾祁与其老州宾通几亡室矣懐子患之祁惧其讨也愬诸宣子曰盈将为乱以范氏为死桓主而专政矣曰吾父逐鞅也不怒而以宠报之又与吾同官而专之吾父死而益富死吾父而专于国有死而已吾蔑从之矣其谋如是惧害于主吾不敢不言范鞅为之征懐子好施士多归之宣子畏其多士也信之懐子为下卿宣子使城着而遂逐之二十一年秋栾盈出奔楚栾盈过于周周西鄙掠之辞于行人曰天子陪臣盈得罪于王之守臣将逃罪罪重于郊甸无所伏窜敢布其死昔陪臣书能输力于王室王施惠焉其子黡不能保任其父之劳大君若不弃书之力亡臣犹有所逃若弃书之力而思黡之罪臣戮余也将归死于尉氏不敢还矣敢布四体唯大君命焉王曰尤而效之其又甚焉使司徒禁掠栾氏者归所取焉使候出诸轘辕会于商任锢栾氏也知起中行喜州绰邢蒯出奔齐皆栾氏之党也乐王鲋谓范宣子曰盍反州绰邢蒯勇士也宣子曰彼栾氏之勇也余何获焉王鲋曰子为彼栾氏乃亦子之勇也二十二年秋栾盈自楚适齐冬会随复锢栾氏也栾盈犹在齐二十三年夏晋将嫁女于吴齐侯使析归父媵之以藩载栾盈及其士纳诸曲沃栾盈夜见胥午而告之对曰不可天之所废谁能兴之子必不免吾非爱死也知不集也盈曰虽然因子而死吾无悔矣我实不天子无咎焉许诺伏之而觞曲沃人乐作午言曰今也得栾孺子何如对曰得主而为之死犹不死也皆叹有泣者爵行又言皆曰得主何贰之有盈出徧拜之四月栾盈帅曲沃之甲因魏献子以昼入绛初栾盈佐魏庄子于下军献子私焉故因之赵氏以原屏之难怨栾氏韩赵方睦中行氏以伐秦之役怨栾氏而固与范氏和亲知悼子少而听于中行氏程郑嬖于公唯魏氏及七舆大夫与之乐王鲋侍坐于范宣子或告曰栾氏至矣宣子惧桓子曰奉君以走固宫必无害也且栾氏多怨子为政栾氏自外子在位其利多矣既有利权又执民柄将何惧焉栾氏所得其唯魏氏乎而可强取也夫克乱在权子无懈矣公有姻丧王鲋使宣子墨缞冒绖二妇人辇以如公奉公以如固宫范鞅逆魏舒则成列既乗将逆栾氏矣趋进曰栾氏帅贼以入鞅之父与二三子在君所矣使鞅逆吾子鞅请骖乗持带遂超乗右抚剑左援带命驱之出仆请鞅曰之公宣子逆诸阶执其手赂之以曲沃初斐豹隶也着于丹书栾氏之力臣曰督戎国人惧之斐豹谓宣子曰茍焚丹书我杀督戎宣子喜曰而杀之所不请于君焚丹书者有如日乃出豹而闭之督戎从之踰隐而待之督戎踰入豹自后击而杀之范氏之徒在台后栾氏乗公门宣子谓鞅曰失及君屋死之鞅用剑以帅卒栾氏退摄车从之遇栾乐曰乐免之死将讼女于天乐射之不中又注则乗槐本而覆或以戟钩之断肘而死栾鲂伤栾盈奔曲沃晋人围之冬晋人克栾盈于曲沃尽杀栾氏之族党栾鲂出奔宋书曰晋人杀栾盈不言大夫言自外也  

白公胜【`左丘明`】  

楚大子建之遇谗也自城父奔宋又辟华氏之乱于郑郑人甚善之又适晋与晋人谋袭郑乃求复焉郑人复之如初晋人使谍于子木请行而期焉子木暴虐于其私邑邑人诉之郑人省之得晋谍焉遂杀子木其子曰胜在呉子西欲召之叶公曰吾闻胜也诈而乱无乃害乎子西曰吾闻胜也信而勇不为不利舎诸邉竟使卫藩焉叶公曰周仁之谓信率义之谓勇吾闻胜也好复言而求死士殆有私乎复言非信也期死非勇也子必悔之弗从召之使处吴竟为白公请伐郑子西曰楚未节也不然吾不忘也他日又请许之未起师晋人伐郑楚救之与之盟胜怒曰郑人在此雠不逺矣胜自厉剑子期之子平见之曰王孙何自厉也曰胜以直闻不告女庸为直乎将以杀尔父平以告子西子西曰胜如卵余翼而长之楚国第我死令尹司马非胜而谁胜闻之曰令尹之狂也得死乃非我子西不悛胜谓石乞曰王与二卿士皆五百人当之则可矣乞曰不可得也曰市南有熊宜僚者若得之可以当五百人矣乃从白公而见之与之言说告之故辞承之以剑不动胜曰不为利谄不为威惕不泄人言以求媚者去之吴人伐慎白公败之请以战备献许之遂作乱哀十六年秋七月杀子西子期于朝而刼惠王子西以袂掩面而死子期曰昔者吾以力事君不可以弗终抉豫章以杀人而后死石乞曰焚库弑王不然不济白公曰不可弑王不祥焚库无聚将何以守矣乞曰有楚国而治其民以敬事神可以得祥且有聚矣何患勿从叶公在蔡方城之外皆曰可以入矣子高曰吾闻之以险侥幸者其求无餍偏重必离闻其杀齐管修也而后入白公欲以子闾为王子闾不可遂刼以兵子闾曰王孙若安靖楚国匡正王室而后庇焉启之愿也敢不听从若将专利以倾王室不顾楚国有死不能遂杀之而以王如髙府石乞尹门圉公阳穴宫负王以如昭夫人之宫叶公亦至及北门或遇之曰君胡不胄国人望君如望慈父母焉盗贼之矢若伤君是絶民望也若之何不胄乃胄而进又遇一人曰君胡胄国人望君如望岁焉日日以几若见君面是得艾也民知不死其亦夫有奋心犹将旌君以徇于国而又掩面以絶民望不亦甚乎乃免胄而进遇箴尹固帅其属将与白公子高曰微二子者楚不国矣弃德从贼其可保乎乃从叶公使与国人以攻白公白公奔山而缢其徒微之生拘石乞而问白公之死焉对曰余知其死所而长者使余勿言曰不言将亨乞曰此事克则为卿不克则亨固其所也何害乃亨石乞王孙燕奔頯黄氏沈诸梁兼二事国宁乃使宁为令尹使寛为司马而老于叶  

申公巫臣【`左丘明`】  

楚之讨陈夏氏也庄王欲纳夏姬申公巫臣曰不可君召诸侯以讨罪也今纳夏姬贪其色也贪色为淫淫为大罚周书曰明德慎罚文王所以造周也明德务崇之之谓也慎罚务去之之谓也若兴诸侯以取大罚非慎之也君其图之王乃止子反欲取之巫臣曰是不祥人也是夭子蛮杀御叔弑灵侯戮夏南出孔仪丧陈国何不祥如是人生实难其有不获死乎天下多美妇人何必是子反乃止王以予连尹襄老襄老死于邲不获其尸其子黒要烝焉巫臣使道焉曰归吾聘女又使自郑召之曰尸可得也必来逆之姬以告王王问诸屈巫对曰其信知罃之父成公之嬖也而中行伯之季弟也新佐中军而善郑皇戍甚爱此子其必因郑而归王子与襄老之尸以求之郑人惧于邲之役而欲求媚于晋其必许之王遣夏姬归将行谓送者曰不得尸吾不反矣巫臣聘诸郑郑伯许之及共王即位将为阳桥之役使屈巫聘于齐且告师期巫臣尽室以行申叔跪从其父将适郢遇之曰异哉夫子有三军之惧而又有桑中之喜宜将窃妻以逃者也及郑使介反币而以夏姬行将奔齐齐师新败曰吾不处不胜之国遂奔晋而因郄至以臣于晋晋人使为邢大夫子反请以重币锢之王曰止其自为谋也则过矣其为吾先君谋也则忠忠社稷之固也所盖多矣且彼若能利国家虽重币晋将可乎若无益于晋晋将弃之何劳锢焉楚围宋之役师还子重请取于申吕以为赏田王许之申公巫臣曰不可此申吕所以邑也是以为赋以御北方若取之是无申吕也晋郑必至于汉王乃止子重是以怨巫臣子反欲取夏姬巫臣止之遂取以行子反亦怨之及共王即位子重子反杀巫臣之族子阎子荡及清尹弗忌及襄老之子黒要而分其室子重取子阎之室使沈尹与王子罢分子荡之室子反取黒要与清尹之室巫臣自晋遗二子书曰尔以谗慝贪惏事君而多杀不辜余必使尔罢于奔命以死巫臣请使于吴晋侯许之吴子寿梦说之乃通吴于晋以两之一卒适吴舍偏两之一焉与其射御教吴乘车教之战陈教之叛楚寘其子狐庸焉使为行人于吴吴始伐楚伐巢伐徐子重奔命马陵之会吴入州来子重自郑奔命子重子反于是乎一岁七奔命蛮夷属于楚者吴尽取之是以始大通吴于上国  

## 文章辨体彚选卷四百九十二

（明）贺复征 编  

○史传十  

列国盟会传【`鲁左丘明`】  

宋向戍善于赵文子又善于令尹子木欲弭诸侯之兵以为名如晋告赵孟赵孟谋于诸大夫韩宣子曰兵民之残也财用之蠧小国之大菑也将欲弭之虽曰不可必将许之弗许楚将许之以召诸侯则我失为盟主矣晋人许之如楚楚亦许之如齐齐人难之陈文子曰晋楚许之我焉得已且人曰弭兵而我弗许则固携吾民矣将焉用之齐人许之告于秦秦亦许之皆告于小国为会于宋二十七年五月甲辰晋赵武至于宋丙午郑良霄至六月丁未朔宋人享赵文子叔向为介司马置折俎礼也仲尼使举是礼也以为多文词戊申叔孙豹齐庆封陈须无卫石恶至甲寅晋荀盈从赵武至丙辰邾悼公至壬戌楚公子黒肱先至成言于晋丁夘宋向戍如陈从子木成言于楚戊辰滕成公至子木谓向戍请晋楚之从交相见也庚午向戍复于赵孟赵孟曰晋楚齐秦匹也晋之不能于齐犹楚之不能于秦也楚君若能使秦君辱于敝邑寡君敢不固请于齐壬申左师复言于子木子木使驿谒诸王王曰释齐秦他国请相见也秋七月戊寅左师至是夜也赵孟及子晢盟以齐言庚辰子木至自陈陈孔奂蔡公孙归生至曹许之大夫皆至以藩为军晋楚各处其偏伯夙谓赵孟曰楚氛甚恶惧难赵孟曰吾左还入于宋若我何辛已将盟于宋西门之外楚人衷甲伯州犂曰合诸侯之师以为不信无乃不可乎夫诸侯望信于楚是以来服若不信是弃其所以服诸侯也固请释甲子木曰晋楚无信久矣事利而已茍得志焉焉用有信太宰退告人曰令尹将死矣不及三年求逞志而弃信志将逞乎志以发言言以出信信以立志参以定之信亡何以及三赵孟患楚衷甲以告叔向叔向曰何害也匹夫一为不信犹不可单毙其死若合诸侯之卿以为不信必不捷矣食言者不病非子之患也夫以信召人而以僭济之必莫之与也安能害我且吾因宋以守病则夫能致死与宋致死虽倍楚可也子何惧焉又不及是曰弭兵以召诸侯而称兵以害我吾庸多矣非所患也季武子使谓叔孙以公命曰视邾滕既而齐人请邾宋人请滕皆不与盟叔孙曰邾滕人之私也我列国也何故视之宋卫吾匹也乃盟故不书其族言违命也晋楚争先晋人曰晋固为诸侯盟主未有先晋者也楚人曰子言晋楚匹也若晋常先是楚弱也且晋楚狎主诸侯之盟也久矣岂专在晋叔向谓赵孟曰诸侯归晋之德只非归其尸盟也子务德无争先且诸侯盟小国固必有尸盟者楚为晋细不亦可乎乃先楚人书先晋晋有信也壬午宋公兼享晋楚之大夫赵孟为客子木与之言弗能对使叔向侍言焉子木亦不能对也乙酉宋公及诸侯之大夫盟于蒙门之外  

列国灾异传【`左丘明`】  

十八年夏五月壬午宋卫陈郑皆火郑之未灾也里析告子产曰将有大祥民震动国几亡吾身泯焉弗良及也国迁其可乎子产曰虽可吾不足以定迁矣及火里析死矣未塟子产使舆三十人迁其柩火作子产辞晋公子公孙于东门使司冦出新客禁旧客勿出于宫使子寛子上巡羣屏摄至于太宫使公孙登徙大龟使祝史徙主祏于周庙告于先君使府人库人各儆其事商成公儆司宫出旧宫人寘诸火所不及司马司冦列居火道行火所焮城下之人伍列登城明日使野司冦各保其征郊人助祝史除于国北禳火于玄冥回禄祈于四墉书焚室而寛其征与之材三日哭国不市使行人告于诸侯宋卫皆如是陈不救火许不吊灾君子是以知陈许之先亡也秋七月郑子产为火故大为社祓禳于四方振除火灾礼也乃简兵大搜将为搜除子太叔之庙在道南其寝在道北其庭小过期三日使除徒陈于道南庙北曰子产过女而命速除乃毁于而乡子产朝过而怒之除者南毁子产及冲使从者止之曰毁于北方火之作也子产授兵登陴子大叔曰晋无乃讨乎子产曰吾闻之小国忘守则危况有灾乎国之不可小有备故也既晋之邉吏让郑曰郑国有灾晋君大夫不敢宁居卜筮走望不爱牲玉郑之有灾寡君之忧也今执事■〈扌间〉然授兵登陴将以谁罪邉人恐惧不敢不告子产对曰若吾子之言敝邑之灾君之忧也敝邑失政天降之灾又惧谗慝之间谋之以启贪人荐为敝邑不利以重君之忧幸而不亡犹可说也不幸而亡君虽忧之亦无及也郑有他竟望走在晋既事晋矣其敢有贰心  

列国灾异传二【`左丘明`】  

宋华弱与乐辔少相狎长相优又相谤也子荡怒以弓梏华弱于朝平公见之曰司武而梏于朝难以胜矣遂逐之襄六年夏宋华弱来奔司城子罕曰同罪异罚非刑也专戮于朝罪孰大焉亦逐子荡子荡射子罕之门曰几日而不我从子罕善之如初九年春宋灾乐喜为司城以为政使伯氏司里火所未至彻小屋涂大屋陈畚挶具绠缶备水器量轻重蓄水潦积土涂巡丈城缮守备表火道使华臣具正徒令隧正纳郊保奔火所使华阅讨右官官庀其司向戍讨左亦如之使乐遄庀刑器亦如之使皇郧命校正出马工正出车备甲兵庀武守使西鉏吾庀府守令司宫巷伯儆宫二师令四乡正敬享祝宗用马于四墉祀盘庚于西门之外十五年冬宋人或得玉献诸子罕子罕弗受献玉者曰以示玉人玉人以为寳也故敢献之子罕曰我以不贪为寳尔以玉为寳若以与我皆丧寳也不若人有其寳稽首而告曰小人懐璧不可以越郷纳此以请死也子罕寘诸其里使玉人为之攻之富而后使复其所十七年冬十一月宋皇国父为大宰为平公筑台妨于农收子罕请俟农功之毕公弗许筑者讴曰泽门之晢实兴我役邑中之黔实慰我心子罕闻之亲执扑以行筑者而扶其不勉者曰吾侪小人皆有阖庐以辟燥湿寒暑今君为一台而不速成何以为役讴者乃止或问其故子罕曰宋国区区而有诅有祝祸之本也二十九年夏郑子展卒子皮即位于是郑饥而未及麦民病子皮以子展之命饩国人粟户一锺是以得郑国之民故罕氏常掌国政以为上卿宋司城子罕闻之曰邻于善民之望也宋亦饥请于平公出公粟以贷使大夫皆贷司城氏贷而不书为大夫之无者贷宋无饥人叔向闻之曰郑之罕宋之乐其后亡者也二者其皆得国乎民之归也施而不徳乐氏加焉其以宋升降乎  

## 文章辨体彚选卷四百九十三

（明）贺复征 编  

○史传十一  

齐桓公【`鲁左丘明`】  

桓公自莒反于齐使鲍叔为宰辞曰臣君之庸臣也君加惠于臣使不冻馁则是君之赐也若必治国家者则非臣之所能也若必治国家者则管夷吾乎臣之所不若夷吾者五寛惠柔民弗若也治国家不失其柄弗若也忠信可结于百姓弗若也制礼义可法于四方弗若也执枹鼓立于军门使百姓加勇焉弗若也桓公曰夫管夷吾射寡人中钩是以濵于死鲍叔对曰夫为其君动也君若宥而反之夫犹是也桓公曰若何鲍子对曰请诸鲁桓公曰施伯鲁君之谋臣也夫知吾将用之必不予我矣若之何鲍子对曰使人请诸鲁曰寡君有不令之臣在君之国欲以戮于羣臣故请之则予我矣桓公使请诸鲁如鲍叔之言严公以问施伯施伯对曰此非欲戮之也欲用其政也夫管子天下之才也所在之国则必得志于天下令彼在齐则必长为鲁国忧矣严公曰若何施伯对曰杀而以其尸授之严公将杀管仲齐使者请曰寡君欲亲以为戮若不生得以戮于羣臣犹未得请也请生之于是严公使束縳以予齐使齐使受而以退比至三衅三浴之桓公亲逆之于郊而与之坐问焉曰昔吾先君襄公筑台以为髙位田狩毕弋不听国政卑圣侮士而唯女是崇九妃六嫔陈妾数百食必粱肉衣必文绣戎士冻馁戎车待游车之裂戎士待陈妾之余优笑在前贤才在后是以国家不日引不月长恐宗庙之不扫除社稷之不血食敢问为此若何管子对曰昔吾先王昭王穆王世法文武逺绩以成名合羣叜比校民之有道者设象以为民纪式权以相应比缀以度竱本肇末劝之以赏赐纠之以刑罚班序颠毛以为民纪统桓公曰为之若何管子对曰昔者圣王之治天下也参其国而伍其鄙定民之居成民之事陵为之终而慎用其六柄焉桓公曰成民之事若何管子对曰四民者勿使杂处杂处则其言哤其事易公曰处士农工商若何管子对曰昔圣王之处士也使就闲燕处工就官府处商就市井处农就田野令夫士羣萃而州处闲燕则父与父言义子与子言孝其事君者言敬其幼者言悌少而习焉其心安焉不见异物而迁焉是故其父兄之教不肃而成其子弟之学不劳而能夫是故士之子恒为士令夫工羣萃而州处审其四时辨其功苦权节其用论比恊材以旦莫从事施于四方以饬其子弟相语以事相示以巧相陈以功少而习焉其心安焉不见异物而迁焉是故其父兄之教不肃而成其子弟之学不劳而能夫是故工之子恒为工令夫商羣萃而州处察其四时而监其郷之资以知其市之贾负任儋何服牛轺马以周四方以其所有易其所无市贱鬻贵旦暮从事于此以饬其子弟相语以利相示以赖相陈以知贾少而习焉其心安焉不见异物而迁焉是故其父兄之教不肃而成其子弟之学不劳而能夫是故商之子恒为啇令夫农羣萃而州处察其四时权节其用耒耜枷芟及寒击菒除田以待时耕及耕深耕而疾耰之以待时雨时雨既至挟其枪刈耨镈以旦暮从事于田野脱衣就功首戴茅蒲身衣袯襫沾体涂足暴其髪肤尽其四支之敏以从事于田野少而习焉其心安焉不见异物而迁马是故其父兄之教不肃而成其子弟之学不劳而能夫是故农之子恒为农野处而不昵其秀民之能为士者必足頼也有司见而不以告其罪五有司已于事而竣桓公曰定民之居若何管子对曰制国以为二十一乡桓公曰善管子于是制国以为二十一郷工商之乡六士乡十五公帅五郷焉国子帅五乡焉高子帅五乡焉参国起案以为三官臣立三宰工立三族市立三乡泽立三虞山立三衡桓公曰吾欲从事于诸侯其可乎管子对曰未可国未安桓公曰安国若何管子对曰修旧法择其善者而业用之遂滋民与无财而敬百姓则国安矣桓公曰诺遂修旧法择其善者而业用之遂滋民与无财而敬百姓国既安矣桓公曰国安矣其可乎管子对曰未可君若正卒伍修甲兵则大国亦将正卒伍修甲兵则难以速得志矣君有攻伐之器小国诸侯有守御之备则难以速得志矣君若欲速得志于天下诸侯则事可以隠令可以寄政桓公曰为之若何管子对曰作内政而寄军令焉桓公曰善管子于是制国五家为轨轨为之长十轨为里里有司四里为连连为之长十连为乡乡有良人焉以为军令五家为轨故五人为伍轨长帅之十轨为里故五十人为小戎里有司帅之四里为连故二百人为卒连长帅之十连为乡故二千人为旅乡良人帅之五乡一帅故万人为一军五乡之帅帅之三军故有中军之鼔有国子之鼓有高子之鼓春以獀振旅秋以狝治兵是故卒伍整于里军旅整于郊内教既成令勿使迁徙伍之人祭祀同福死丧同恤祸灾共之人与人相畴家与家相畴世同居少同游故夜战声相闻足以不乖昼战目相视足以相识其欢欣足以相死居同乐行同和死同哀是故守则同固战则同疆君有此士也三万人以方行于天下以诛无道以屏周室天下大国之君莫之能御也  

齐桓公二【`左丘明`】  

桓公曰吾欲从事于诸侯其可乎管子对曰未可邻国未吾亲也君若欲从事于诸侯则亲邻国桓公曰若何管子对曰审吾疆埸而反其侵地正其封疆无受其资而重为之皮币以骤聘俯于诸侯以安四邻则四邻之国亲我矣为游士八十人奉之以车马衣裘多其资币使周游于四方以号召天下之贤士皮币玩好使人鬻之四方以监其上下之所好择其淫乱者而先征之桓公问曰夫军令则寄诸内政矣齐国寡甲兵为之若何管子对曰轻过而移诸甲兵桓公曰为之若何管子对曰制重辠赎以犀甲一戟轻辠赎以鞼盾一戟小辠谪以金分宥闲辠索讼者三禁而不可上下坐成以束矢羙金以铸剑戟试诸狗马恶金以铸鉏夷斤欘试诸壤土甲兵大足桓公曰吾欲南伐何主管子对曰以鲁为主反其侵地堂濳使海于有蔽渠弭于有渚环山于有牢桓公曰吾欲西伐何主管子对曰以卫为主反其侵地台原姑与漆里使海于有蔽渠弭于有渚环山于有牢桓公曰吾欲北伐何主管子对曰以燕为主反其侵地柴夫吠狗使海于有蔽渠弭于有渚环山于有牢四邻大亲既反侵地正封疆地南至于■〈飠匋〉阴西至于济北至于河东至于纪酅有革车八百乘择天下之甚淫乱者而先征之即位数年东南多有淫乱者莱莒徐夷吴越一战帅服三十一国遂南征伐楚济汝踰方城望汶山使贡丝于周而反荆州诸侯莫不来服遂北伐山戎刜令支斩孤竹而南归海濵诸侯莫不来服与诸侯饰牲为载以约誓于上下庻神与诸侯戮力同心西征攘白翟之地至于西河方舟设泭乗桴济河至于石抗县车束马踰大行与辟耳之溪拘夏西服■〈氵不〉沙西吴南城周反胙于绛岳濵诸侯莫不来服而大朝诸侯于阳糓兵车之属六乘车之会三诸侯甲不解累兵不解翳弢无弓服无矢隠武事行文道帅诸侯而朝天子葵丘之会天子使宰孔致胙于桓公曰余一人之命有事于文武使孔致胙且有后命曰以尔自卑劳实谓尔伯舅无下拜桓公召管子而谋管子对曰为君不君为臣不臣乱之本也桓公惧出见客曰天威不违颜咫尺小白余敢承天子之命曰尔无下拜恐陨越于下以为天子羞遂下拜升受命赏服大路龙旗九旒渠门赤旗诸侯称顺焉桓公忧天下诸侯鲁有夫人庆父之乱二君杀死国絶无嗣桓公闻之使高子存之翟人攻邢桓公筑夷仪以封之男女不淫牛马选具翟人攻卫卫人出庐于曹桓公城楚丘以封之其畜散而无育桓公与之系马三百天下诸侯称仁焉于是天下诸侯知桓公之为已动也是故诸侯归之譬若市人桓公知诸侯之归已也故使轻其币而重其礼故天下诸侯罢马以为币缕纂以为奉鹿皮四个诸侯之使垂櫜而入稇载而归故拘之以利结之以信示之以武故天下小国诸侯既许桓公莫之敢背就其利而信其仁畏其武桓公知天下诸侯多与已也故又大施忠焉可为动者为之动可为谋者为之谋军谭遂而不有也诸侯称寛焉通齐国之鱼盐于东莱使闗市讥而不征以为诸侯利诸侯称广焉筑葵兹晏负夏领釡丘以御戎翟之地所以禁暴于诸侯也筑五鹿中牟盖与牡丘以卫诸夏之地所以示权于中国也教大成定三革隠五刅朝服以济河而无怵惕焉文事胜矣是故大国惭愧小国附协唯能用管夷吾寗戚隰朋宾胥无鲍叔牙之属而伯功立  

晋悼公【`左丘明`】  

既杀厉公栾武子使知武子彘恭子如周迎悼公庚午大夫逆于清原公言于诸大夫曰孤始愿不及此孤之及此天也抑人之有元君将禀命焉若禀而弃之是焚糓也其禀不材是糓不成也糓之不成孤之咎也成而焚之二三子之虐也孤欲长处其愿出令将不敢不成二三子为令之不从故求元君而访焉孤之不元废也其谁怨元而以虐奉之二三子之制也若欲奉元以济大义将在今日若欲暴虐以离百姓反易民常亦在今日圗之进退愿由今日大夫对曰君镇抚羣臣而大庇荫之无乃不堪君训而陷于大戮以烦刑吏辱君之允令敢不承业乃盟而入辛己朝于武宫定百事立百官育门子选贤良兴旧族出滞赏毕故刑赦囚系宥间罪荐积德逮鳏寡振废淹养老幼恤孤疾年过七十者公亲见之称曰王父王父不敢不承二月乙酉公即位使吕宣子佐下车曰邲之役吕锜佐知庄子于上军获楚公子糓臣与连尹襄老以免子羽鄢之役亲射楚王而败楚师以定晋国至于今是用文子勤身以定诸侯至于今是赖夫二子之德其可忘乎故以彘季屏其宗使令狐文子佐之曰昔克潞之役秦来图败晋功魏颗以其身却退秦师于辅氏亲止杜回其勲铭于景钟至于今不育其子不可不兴也君知士贞子之帅志博闻而宣惠于教也使为太傅知右行辛之能以数宣物定功也使为司空知栾纠之能御以和于政也使为戎御知荀宾之有力而不暴也使为戎右栾伯请公族大夫公曰荀家惇惠荀禬文敏黡也果敢无忌镇靖使兹四人者为之夫膏梁之性难正也故使惇惠者教之使文敏者道之使果敢者谂之使镇靖者修之惇惠者教之则徧而不倦文敏者道之则婉而入果敢者谂之则过不隠镇静者修之则壹使兹四人者为公族大夫公知祁奚之果而不淫也使为军尉知羊舌职之聪敏肃给也使佐之知魏绛之勇而不乱也使为军司马知张老之知而不诈也使为军侯知铎遏冦之恭敬而信强也使为舆尉知籍偃之惇率旧职而共给也使为舆司马知程郑端而不淫且好諌而不隠也使为赞仆始合诸侯于虚朾以救宋使张老延君誉于四方且观道逆者吕宣子卒公以赵文子为文也而能恤大事使佐新军三年公始合诸侯四年诸侯会于鸡丘于是乎布令结援修好申盟而还令狐文子卒公乃以魏绛为不犯使佐新军使张老为司马使范献子为侯奄公誉逹于戎五年诸戎来请服使魏庄子盟之于是乎始复伯  

## 文章辨体彚选卷四百九十四

（明）贺复征 编  

○史传十二  

吴王夫差【`鲁左丘明`】  

吴王夫差起师伐越越王句践起师逆之江大夫种乃献谋曰夫吴之与越唯天所授王其无庸战夫申胥华登简服吴国之士于甲兵而未尝有所挫也夫一人善射百夫决拾胜未可成夫谋必素见成事焉而后履之不可以授命王不如设戎约辞行成以喜其民以广侈吴王之心吾以卜之于天天若弃吴必许吾成而不吾足也将必寛然有伯诸侯之心焉既罢敝其民而天夺之食安受其烬乃无有命矣越王许诺乃命诸稽郢行成于吴曰寡君句践使下臣郢不敢显然布币行礼敢私告于下执事曰昔者越国见祸得辠于天王天王亲趋玉趾以心孤句践而又宥赦之君王之于越也繄起死人而肉白骨也孤不敢忘天灾其敢忘君王之大赐乎今句践申祸无良草鄙之人敢忘天王之大德而思边垂之小怨以重得罪于下执事句践用帅二三之老亲委重罪顿颡于边今君王不察盛怒属兵将残伐越国越国固贡献之邑也君王不以鞭棰使之而辱军士使冦令焉句践请盟一介嫡女执箕箒以■〈目亥〉姓于王宫一介嫡男奉盘匜以随诸御春秋贡献不解于王府天王岂辱裁之亦征诸侯之礼也夫谚曰狐埋之而狐搰之是以无成功今天王既封殖越国以明闻于天下而又刈亡之是天王之无成劳也虽四方之诸侯则何实以事吴敢使下臣尽辞唯天王秉利度义焉吴王夫差乃告诸大夫曰孤将有大志于齐吾将许越成而无拂吾虑若越既改吾又何求若其不改反行吾振旅焉申胥諌曰不可许也夫越非实忠心好吴也又非慑畏吾甲兵之强也大夫种勇而善谋将还玩吴国于股掌之上以得其志夫固知君王之盖威以好胜也故婉约其辞以从逸王志使淫乐于诸夏之国以自伤也使吾甲兵钝弊民人离落而日以憔悴然后安受吾烬夫越王好信以爱民四方归之年糓时孰日长炎炎及吾犹可以战也为虺弗摧为蛇将若何吴王曰大夫奚隆于越越曽足以为大虞乎若无越则吾何以春秋曜吾军士乃许之成将盟越王又使诸稽郢辞曰以盟为有益乎前盟口血未干足以结信矣以盟为无益乎君王舍甲兵之威以临使之而胡重于鬼神而自轻也吴王乃许之荒成不盟吴王夫差既许越成乃大戒师徒将以伐齐申胥进諌曰昔天以越赐吴而王弗受夫天命有反今越王句践恐惧而改其谋舍其愆令轻其征赋施民所善去民所恶身自约也裕其众庻其民殷众以多甲兵譬越之在吴也犹人之有腹心之疾也夫越王之不忘败吴于其心也戚然服士以伺吾闲今王非越是图而齐鲁以为忧夫齐鲁譬诸疾疥癣也岂能渉江淮而与我争此地哉将必越实有吴土王盍亦鉴于人无鉴于水昔楚灵王不君其臣箴諌以不入乃筑台于章华之上阙为石郭陂汉以象帝舜罢敝楚国以闲陈蔡不修方城之内踰诸夏而图东国三岁于沮汾以服吴越其民不忍饥劳之殃三军叛王于干溪王亲独行屏营傍偟于山林之中三日乃见其涓人畴王呼之曰余不食三日矣畴趋而进王枕其股以寝于地王寐畴枕王以墣而去之王觉而无见也乃匍匐将入棘围棘围不纳乃入芋尹申亥氏焉王缢申亥负王以归而土埋之其室此志也岂遽忘于诸侯之耳乎今王既变鲧禹之功而高高下下以罢民于姑苏天夺吾食都鄙荐饥今王将狠天而伐齐夫吴民离矣体有所倾譬如羣兽然一个负矢将百羣皆奔王其无方收也越人必来袭我王虽悔之其犹有及乎王弗听十二年遂伐齐齐人与战于艾陵齐师败绩吴人有功吴王夫差既胜齐人于艾陵乃使行人奚斯释言于齐曰寡人帅不腆吴国之役遵汶之上不敢左右唯好之故今大夫国子兴其众庶以犯猎吴国之师徒天若不知有辠则何以使下国胜吴王还自伐齐乃讯申胥曰昔吾先王体德圣明逹于上帝譬如农夫作耦以刈杀四方之蓬蒿以立名于荆此则大夫之力也今大夫老而又不自安恬逸而处以念恶出则辠吾众挠乱百度以妖孽吴国今天降衷于吴齐师受服孤岂敢自多先王之钟鼔寔式灵之敢告于大夫申胥释剑而对曰昔吾先王世有辅弼之臣以能遂疑计恶以不陷于大难今王播弃黎老而孩童焉比谋曰余令而不违夫不违乃违也夫不违亡之阶也夫天之所弃必骤近其小喜而逺其大忧王若不得志于齐而以觉寤王心吴国犹世吾先君之得之也必有以取之其亡之也亦有以弃之用能援持盈以没而骤救倾以时今王无以取之而天禄亟至是吴命之短也员不忍称疾辟易以见王之亲为越之禽也员请先死将死曰而县吾目于东门以见越之入吴国之亡也遂自杀王愠曰孤不使大夫得有见也乃使取申胥之尸盛以鸱夷而投之于江吴王夫差既杀申胥不稔于岁乃起师北征阙为深沟于商鲁之间北属之沂西属之济以会晋公午于黄池于是越王句践乃命范蠡舌庸率师沿海泝淮以絶吴路败王子友于姑熊夷越王句践乃率中军泝江以袭吴入其郛焚其姑苏徙其大舟吴晋争长未成边遽乃至以越乱告吴王惧乃合大夫而谋曰越为不道背其齐盟今吾道路悠逺无会而归与会而先晋孰利王孙雄曰夫危事不齿雄敢先对二者莫利无会而归越闻章矣民惧而走逺无正就齐宋徐夷曰吴既败矣将夹沟而■〈广外侈内〉我我无生命矣会而先晋晋既执诸侯之柄以临我将成其志以见天子吾须之不能去之不忍若越闻愈章吾民恐畔必会而先之王乃歩就王孙雄曰先之图之将若何王孙雄曰王其无疑吾道路悠逺必无有二命焉可以济事王孙雄进顾揖诸大夫曰危事不可以为安死事不可以为生则无为贵知矣民之恶死而欲贵富以长没也与我同虽然彼近其国有迁我絶虑无迁彼岂能与我行此危事也哉事君勇谋于此用之今夕必挑战以广民心请王厉士以奋其朋势劝之以高位重蓄备刑戮以辱其不厉者令各轻其死彼将不战而先我我既执诸侯之柄以岁之不获也无有诛焉而先罢之诸侯必说既而皆入其地王安挺志一日惕一日留以安歩王志必设以此民也封于江淮之间乃能至于吴吴王许诺吴王昏乃戒令秣马食士夜中乃令服兵擐甲系马舌出火灶陈士卒百人以为彻行百行行头皆官帅■〈扌雝〉铎拱稽建肥胡奉文犀之渠十行一嬖大夫建旌提鼓挟经秉枹十旌一将军载常建鼔挟经秉枹为万人以为方陈皆白常白旗素甲臼羽之矰望之如荼王亲秉钺载白旗以中陈而立左军亦如之皆赤常赤旟丹甲朱羽之矰望之如火右军亦如之皆玄常玄旗黒甲乌羽之矰望之如墨为带甲三万以势攻鸡鸣乃定既陈去晋军一里昧明王乃秉枹亲就鸣钟鼓丁宁錞于振铎勇怯尽应三军皆哗扣以振旅其声动天地晋师大骇不出周军饬垒乃令董褐请事曰两君偃兵接好日中为期今大国越录而造于敝邑之军垒敢请乱故吴王亲对之曰天子有命周室卑约贡献莫入上帝鬼神而不可以告无姬姓之振也徒遽来告孤日夜相继匍匐就君君今非王室不安平是忧亿负晋众庶不式诸戎翟楚秦将不长弟以力征一二兄弟之国孤欲守吾先君之班爵进则不敢退则不可今会日薄矣恐事之不集以为诸侯笑孤之事君在今日不得事君亦在今日为使者之无逺也孤用亲听命于藩篱之外董褐将还王称左畸曰摄少司马兹与王士五人坐于王前乃皆进自■〈亚刂〉于客前以酬客董褐既致命乃告诸赵鞅曰臣观吴王之色类有大忧小则嬖妾嫡子死不则国有大难大则越入吴将毒不可与战主其许之先无以待危然而不可徒许也赵鞅许诺晋乃令董褐复命曰寡君未敢观兵身见使褐复命曰曩君之言周室既卑诸侯失礼于天子请贞于阳卜收文武之诸侯孤以下宻迩于天子无所逃■〈白上辛下〉讯譲日至曰昔吴伯父不失春秋必率诸侯以顾在余一人今伯父有蛮荆之虞礼世不续用命孤礼佐周公以见我一二兄弟之国以休君忧今君掩王东海以淫名闻于天子君有短垣而自踰之况蛮荆则何有于周室夫命圭有命固曰吴伯不曰吴王诸侯是以敢辞夫诸侯无二君而周无二王君若无卑天子以干其不祥而曰吴公孤敢不顺从君命长弟许诺吴王许诺乃退就幕而会吴公先歃晋侯亚之吴王既会越闻愈章恐齐宋之为已害也乃命王孙雄先与勇获帅徒师以为过宾于宋以焚其北郛焉而过之吴王夫差既退于黄池乃使王孙茍告劳于周曰昔者楚人为不道不承共王事以逺我一二兄弟之国吾先君阖庐不贳不忍被甲带劔挺铍搢铎以与楚昭王毒逐于中原柏举天舍其衷楚师败绩王去其国遂至于郢王总其百执事以奉其社稷之祭其父子昆弟不相能夫槩王作乱是以复归于吴今齐侯任不鉴于楚又不承共王命以逺我一二兄弟之国夫差不贳不忍被甲带剑挺铍搢铎遵汶伐博簦笠相望于艾陵天舍其衷齐师还夫差岂敢自多文武实舍其衷归不稔于岁余沿江泝淮阙沟深水出于商鲁之闲以彻于兄弟之国夫差克有成事敢使茍吿于下执事周王答曰苟伯父命女来明绍享余一人若余嘉之昔周室逄天之降祸遭民之不祥余心岂忘忧恤不唯下士之不康靖今伯父曰戮力同德伯父若能然余一人兼受而介福伯父多厯年以没元身伯父秉德巳侈大哉吴王夫差还自黄池息民不戒越大夫种乃倡谋曰吾谓吴王将遂渉吾地今罢师而不戒以忘我我不可以怠也日臣尝卜于天今吴民既罢而大荒荐饥市无赤米而囷鹿空虚其民必移就蒲蠃于东海之濵天占既兆人事又见我蔑卜筮矣王若今起师以会夺之利无使失悛夫吴之边鄙逺者罢而未至吴王将耻不战必不须至之会也而以中国之师与我战若事幸而从我我遂践其地其至者亦将不能之会也已吾用御児临之吴王若愠而又战幸遂可出若不战而结成王安厚取名而去之越王曰善哉乃大戒师将伐吴楚申包胥使于越越王句践问焉曰吴国为不道求残我社稷宗庙以为平原勿使血食吾欲与之徼天之衷唯是车马兵甲卒伍既具无以行之请问战奚以而可包胥辞曰不知王固问焉乃对曰夫吴良国也能博取于诸侯敢问君王之所以与之战者王曰在孤之侧者觞酒豆肉箪食未尝敢不分也饮食不致味听乐不尽声求以报吴愿以此战包胥曰善则善矣未可以战也王曰越国之中疾者吾问之死者吾葬之老其老慈其幼长其孤问其病求以报吴愿以此战包胥曰善则善矣未可以战也王曰越国之中吾寛民以子之忠惠以善之吾修令寛刑施民所欲去民所恶称其善掩其恶求以报吴愿以此战包胥曰善则善矣未可以战也王曰越国之中富者吾安之贫者吾予之救其不足裁其有余使贫富皆利之求以报吴愿以此战包胥曰善则善矣未可以战也王曰越国南则楚西则晋北则齐春秋皮币玉帛子女以宾服焉未尝敢絶求以报吴愿以此战包胥曰善哉蔑以加矣然犹未可以战也夫战知为始仁次之勇次之不知则不知民之极无以铨度天下之众寡不仁则不能与三军共饥劳之殃不勇则不能断疑以发大计越王曰诺越王句践乃召五大夫曰吴国为不道求残我社稷宗庙以为平原不使血食吾欲与之徼天之衷唯是车马兵甲卒伍既具无以行之吾问于王孙包胥既命孤矣敢访诸大夫问战奚以而可句践愿诸大夫言之皆以情吿无阿孤孤将以举大事大夫舌庸乃进对曰审赏则可以战乎王曰圣大夫苦成进对曰审罚则可以战乎王曰猛大夫种进对曰审物则可以战乎王曰辨大夫蠡进对曰审备则可以战乎王曰巧大夫皋如进对曰审声则可以战乎王曰可矣王乃命有司大令于国曰苟任戎者皆造于国门之外王乃令于国曰国人欲告者来告告孤不审将为戮不利过及五日必审之过五日道将不行王乃入命夫人王背屏而立夫人向屏王曰自今日以后内政无出外政无入内有辱是子也外有辱是我也吾见子于此止矣王遂出夫人送王不出屏乃阖左阖填之以土去笄侧席而坐不埽王背檐而立大夫向檐王命大夫曰食土不均地之不修内有辱于国是子也军士不死外有辱是我也自今日以后内政无出外政无入吾见子于此止矣王遂出大夫送王不出檐乃阖左阖填之以土侧席而坐不埽王乃之坛列鼓而行之至于军斩有辠者以狥曰莫如此以环瑱通相问也明日徙舍斩有辠者以狥曰莫如此不从其伍之令明日徙舍斩有辠者以狥曰莫如此不用王命明日徙舍至于御児斩有辠者以狥曰莫如此淫逸不可禁也王乃命有司大狥于军曰有父母耆老而无昆弟者以告王亲命之曰我有大事子有父母耆老而子为我死子之父母将转于沟壑子为我礼已重矣子归没而父母之世后若有事吾与子图之明日狥于军曰有兄弟四五人皆在此者以告王亲命之曰我有大事子有昆弟四五人皆在此事若不捷则是尽也择子之所欲归者一人明日狥于军曰有眩瞀之疾者以告王亲命之曰我有大事子有眩瞀之疾其归若已后若有事吾与子圗之明日狥于军曰筋力不足以胜甲兵志行不足以听命者归莫告明日迁军接龢斩有辠者以狥曰莫如此志行不果于是人有致死之心王乃命有司大狥于军曰谓二三子归而不归处而不处进而不进退而不退左而不左右而不右身斩妻子鬻于是吴王起师军于江北越王军于江南越王乃中分其师以为左右军以其私卒君子六千人为中军明日将舟战于江及昏乃令左军衔枚泝江五里以须亦令右军衔枚踰江五里以须夜中乃令左军右军渉江鸣鼓中水以须吴师闻之大骇曰越人分为二师将以夹攻我师乃不待旦亦中分其师将以御越越王乃令其中军衔枚濳渉不鼓不噪以袭攻之吴师大北越之左军右军乃遂渉而从之乂大败之于没又郊败之三战三北乃至于吴越师遂入吴国围王宫吴王惧使人行成曰昔不榖先委制于越君君告孤请成男女服从孤无柰越之先君何畏天之不祥不敢絶祀许君成以至于今今孤不道得辠于君王君王以亲辱于孤之敝邑孤敢请成男女服为臣御越王曰昔天以越赐吴而吴不受今天以吴赐越孤敢不听天之命而听君之令乎乃不许成因使人告于吴王曰天以吴赐越孤不敢不受以民生之不长王其无死民生于地上寓也其与几何寡人其逹王于甬句东夫妇三百唯王所安以没王年夫差辞曰天既降祸于吴国不在前后当孤之身实失宗庙社稷凡吴土地人民越既有之矣孤何以视于天下夫差将死使人说于子胥曰使死者无知则已矣若其有知吾何面目以见员也遂自杀越灭吴上征上国宋郑鲁卫陈蔡执玉之君皆入朝夫唯能下其羣臣以集其谋故也  

## 文章辨体彚选卷四百九十五

（明）贺复征 编  

○史传十三  

越王句践上【`鲁左丘明`】  

越王句践栖于会稽之上乃号令于三军曰凡我父兄昆弟及国子姓有能助寡人谋而退吴者吾与之共知越国之政大夫种进对曰臣闻之贾人夏则资皮冬则资絺旱则资舟水则资车以待乏也夫虽无四方之忧然谋臣与爪牙之士不可不养而择也譬如蓑笠时雨既至必求之今君王既栖于会稽之上然后乃求谋臣无乃后乎句践曰苟得闻子大夫之言何后之有执其手而与之谋遂使之行成于吴曰寡君句践乏无所使使其下臣种不敢彻声闻于天王私于下执事曰寡君之师徒不足以辱君矣愿以金玉子女赂君之辱请句践女女于王大夫女女于大夫士女女于士越国之寳噐毕从寡君帅越国之众以从君之师徒唯君左右之若以越国之罪为不可赦也将焚宗庙系妻孥沉金玉于江有带甲五千人将以致死乃必有偶是以带甲万人以事君也无乃即伤君王之所爱乎与其杀是人也宁其得此国也其孰利乎夫差将欲听与之成子胥諌曰不可夫吴之与越也仇雠敌战之国也三江环之民无所移有吴则无越有越则无吴将不可改于是矣员闻之陆人居陆水人居水夫上党之国我攻而胜之吾不能居其地不能乘其车夫越国吾攻而胜之吾能居其地吾能乘其舟此利也不可失也已君必灭之失此利也虽悔之亦无及已越人饰羙女八人纳之太宰嚭曰子茍赦越国之辠又有羙于此者将进之太宰嚭諌曰嚭闻古之伐国者服之而已今已服矣又何求焉夫差与之成而去之句践说于国人曰寡人不知其力之不足也而乂与大国执雠以暴露百姓之骨于中原此则寡人之辠也寡人请更于是葬死者问伤者养生者吊有忧贺有喜送往者迎来者去民之所恶补民之不足然后卑事夫差宦士三百人于吴其身亲为夫差前马句践之地南至于句无北至于御児东至于鄞西至于姑蔑广运百里乃致其父兄昆弟而誓之曰寡人闻古之贤君四方之民归之若水之归下也今寡人不能将帅二三子夫妇以蕃命壮者无取老妇令老者无取壮妻女子十七不嫁其父母有辠丈夫二十不取其父母有辠将免者以告公令医守之生丈夫二壶酒一犬生女子二壶酒壹豚生三人公与之母生二人公与之饩当室者死三年释其政支子死三月释其政必哭泣葬埋之如其子令孤子寡妇疾疹贫病者纳宦其子其逹士洁其居羙其服饱其食而摩厉之于义四方之士来者必庙礼之句践载稻与脂于舟以行国之孺子之游者无不餔也无不歠也必问其名非其身之所种则不食非其夫人之所织则不衣十年不收于国民居有三年之食国之父兄请曰昔者夫差耻吾君于诸侯之国今越国亦节矣请报之句践辞曰昔者之战也非二三子之辠也寡人之辠也如寡人者安与知耻请姑无庸战父兄乂请曰越四封之内亲吾君也犹父母也子而思报父母之仇臣而思报君之仇其有敢不尽力者乎请复战句践既许之乃致其众而誓之曰寡人闻古之贤君不患其众之不足也而患其志行之少耻也今夫差衣水犀之甲者亿有三千不患其志行之少耻也而患其众之不足也今寡人将助天灭之吾不欲匹夫之勇也欲其旅进旅退也进则思赏退则思刑如此则有常赏进不用命退则无耻如此则有常刑果行国人皆劝父勉其子兄勉其弟妇勉其夫曰孰是君也而可无死乎是故败吴于囿又败之于没又郊败之夫差行成曰寡人之师徒不足以辱君矣请以金玉子女赂君之辱句践对曰昔天以越赐吴而吴不受今天以吴予越越可以无听天之命而听君之令乎吾请逹王甬句东吾与君为二君乎夫差对曰寡人礼先壹饭矣君若不忘周室而为敝邑宸宇亦寡人之愿也君若曰吾将残女社稷灭女宗庙寡人请死余何面目以视于天下乎越君其次也遂灭吴  

越王句践下【`左丘明`】  

越王句践即位三年而欲伐吴范蠡进諌曰夫国家之事有持盈有定倾有节事王曰为三者柰何范蠡对曰持盈者与天定倾者与人节事者与地王不问蠡不敢言天道盈而不溢盛而不骄劳而不矜其功夫圣人随时以行是谓守时天时不作弗为人客人事不起弗为之始今君王未盈而溢未盛而骄不劳而矜其功天时不作而先为人客人事不起而创为之始此逆于天而不龢于人王若行之将妨于国家靡王躬身王弗听范蠡进諌曰夫勇者逆德也兵者凶噐也争者事之末也阴谋逆德好用凶噐始于人者人之所卒也淫泆之事上帝之禁也先行此者不利王曰无是贰言也吾已断之矣果兴师而伐吴战于五湖不胜栖于会稽王召范蠡而问焉曰吾不用子之言以至于此为之柰何范蠡对曰君王其忘之乎持盈者与天定倾者与人节事者与地王曰与人柰何范蠡对曰卑辞尊礼玩好女乐尊之以名如此不已又身与之市王曰诺乃令大夫种行成于吴曰请士女女于士大夫女女于大夫随之以国家之重噐吴人不许大夫种来而复往曰请委管钥属国家以身随之君王制之吴人许诺王曰蠡为我守于国范蠡对曰四封之内百姓之事蠡不如种也四封之外敌国之制立断之事种亦不如蠡也王曰诺令大夫种守于国与范蠡入宦于吴三年而吴人遣之归反至于国王问于范蠡曰节事柰何范蠡对曰节事者与地唯地能包万物以为一其事不失生万物容畜禽兽然后受其名而兼其利羙恶皆成以养生时不至不可强生事不究不可强成自若以处以度天下待其来者而正之因时之所宜而定之同男女之功除民之害以避天灾田野开辟府仓实民众殷无旷其众以为乱梯时将有反事将有闲必有以知天地之恒制乃可以有天下之成利事无闲时无反则抚民保教以须之王曰不榖之国家蠡之国家也蠡其图之范蠡对曰四封之内百姓之事时节三乐不乱民功不逆天时五谷稑孰民乃蕃滋君臣上下交得其志蠡不如种也四封之外敌国之制立断之事因阴阳之恒顺天地之常柔而不屈强而不刚德虐之行因以为常死生因天地之刑天因人圣人因天人自生之天地形之圣人因而成之是故战胜而不报取地而不反兵胜于外福生于内用力甚少而名声章明种亦不如蠡也王曰诺令大夫种为之四年王召范蠡而问焉曰先人就世不榖即位吾年既少未有恒常出则禽荒入则酒荒吾百姓之不图惟舟与车上天降祸于越委制于吴吴人之那不榖亦又甚焉吾欲与子谋之其可乎范蠡对曰未可也蠡闻之上帝不考时反是守强索者不祥得时不成反受其殃失德灭名■〈氵不〉走死亡有夺有矛有不予王无蚤图夫吴君王之吴也王若蚤图之其事又将未可知也王曰诺又一年王召范蠡而问曰吾与子谋吴子曰未可也今吴王淫于乐而忘其百姓乱民功逆天时信谗喜优憎辅逺弼圣人不出忠臣解骨皆曲相御莫适相非上下相偷其可乎范蠡对曰人事至矣天应未也王姑待之王曰诺乂一年王召范蠡而问焉曰吾与子谋吴子曰未可也今申胥骤諌其王王怒而杀之其可乎范蠡对曰逆节萌生天地未形而先为之征其事是以不成杂受其刑王姑待之王曰诺又一年王召范蠡而问焉曰吾与子谋吴子曰未可也今其稲蟹不遗种其可乎范蠡对曰天应至矣人事未尽也王姑待之王怒曰道固然乎妄其欺不谷耶吾与子言人事子应我以天时今天应至矣子应我以人事何也范蠡对曰王姑勿怪夫人事必将与天地相参然后乃可以成功今其祸新民恐其君臣上下皆知其资财之不足以支长久也彼将同其力致其死犹尚殆王其且驰骋弋猎无至禽荒宫中之乐无至酒荒肆与大夫觞饮无忘国常彼其上将薄其德民将尽其力又使之望而不得食乃可以致天地之殛王姑待之至于玄月王召范蠡而问焉曰谚有之曰觥饭不及壶飱今岁晩矣子将柰何范蠡对曰微君王之言臣固将谒之臣闻从时者犹救火追亡人也蹶而趋之唯恐弗及王曰诺遂兴师伐吴至于五湖吴人闻之出挑战一日五反王弗忍欲许之范蠡进諌曰谋之廊庙失之中原其可乎王姑勿许也臣闻之得时无怠时不再来天予不取反为之灾赢缩转化后将悔之天节固然唯谋不迁王曰诺弗许范蠡曰臣闻古之善用兵者赢缩以为常四时以为纪无过天极究数而止天道皇皇日月以为常明者以为法微者则是行阳至而阴阴至而阳日困而还月盈而匡古之善用兵者因天地之常与之俱行后则用阴先则用阳近则用柔逺则用刚后无阴蔽先无阳察用人无执往从其所刚强以御阳节不尽不死其野彼来从我固守勿与若将与之必因天地之灾又观其民之饥饱劳逸以参之尽其阳节盈吾阴节而夺之宜为人客刚强而力疾阳节不尽轻而不可取宜为人主安徐而重固阴节不尽柔而不可廹凡陈之道设右以为牝益左以为牡蚤晏无失必顺天道周旋无究今其来也刚强而力疾王姑待之王曰诺勿与战居军三年吴师自溃吴王帅其贤良与其重禄以上姑苏使王孙雄行成于越曰昔者上天降祸于吴得辠于会稽今君王其图不榖不谷请复会稽之和王弗忍欲许之范蠡进諌曰臣闻之圣人之功时为之庸得时弗成天有还形天节不逺五年复返小凶则近大凶则逺先人有言曰伐柯者其则不逺今君王不断其忘会稽之事乎王曰诺不许使者往而复来辞俞卑礼俞尊王又欲许之范蠡諌曰孰使我蚤朝而晏罢者非吴乎与我争三江五湖之利者非吴邪夫十年谋之一朝而弃之其可乎王姑勿许其事将易冀已王曰吾欲勿许而难对其使者子其对之范蠡乃左提鼓右援枹以应使者曰昔者上天降祸于越委制于吴而吴不受今将反此义以报此祸吾王敢无听天之命而听君王之命乎王孙雄曰子范子先人有言曰无助天为虐助天为虐者不祥今吾稲蟹不遗种子将助天为虐不忌其不祥乎范蠡曰王孙子昔吾先君固周室之不成子也故濵于东海之陂鼋鼍鱼鳖之与处而鼃黾之与同陼余虽腼然而人面哉吾犹禽兽也又安知是諓諓者乎王孙雄曰子范子将助天为虐助天为虐不祥雄请反辞于王范蠡曰君王巳委制于执事之人矣子往矣无使执事之人得辠于子使者辞反范蠡不报于王击鼓兴师以随使者至于姑苏之宫不伤越民遂灭吴反至五湖范蠡辞于王曰君王勉之臣不复入于越国矣王曰不糓疑子之所谓者何也范蠡对曰臣闻之为人臣者君忧臣劳君辱臣死昔者君王辱于会稽臣所以不死者为此事也今事已济矣蠡请从会稽之罚王曰所不掩子之恶扬子之羙者使其身无终没于越国子听吾言与子分国不听吾言身死妻子为戮范蠡对曰臣闻命矣君行制臣行意遂乘轻舟以浮于五湖莫知其所终极王命工以良金写范蠡之状而朝礼之浃日而令大夫朝之环会稽三百里者以为范蠡地曰后世子孙有敢侵蠡之地者使无终没于越国皇天后土四乡地主正之  

## 文章辨体彚选卷四百九十六

（明）贺复征 编  

○史传十四  

赵朔【`鲁左丘明`】  

晋景公之三年朔为晋将下军救郑与楚庄王战河上朔娶晋成公之姊为夫人晋景公之三年大夫屠岸贾欲诛赵氏初赵盾在时夣见叔带持要而哭甚悲巳而笑拊手且歌盾卜之兆絶而后好赵史援占之曰此梦甚恶非君之身乃君之子然亦君之咎至孙赵将世益衰屠岸贾者始有宠于灵公及至于景公而贾为司冦将作难乃治灵公之贼以致赵盾徧告诸将曰盾虽不知犹为贼首以臣弑君子孙在朝何以惩辠请诛之韩厥曰灵公遇贼赵盾在外吾先君以为无罪故不诛今诸君将诛其后是非先君之意而今妄诛妄诛谓之乱臣有大事而君不闻是无君也屠岸贾不听韩厥告赵朔趣亡朔不肯曰子必不絶赵祀朔死不恨韩厥许诺称疾不出贾不请而擅与诸将攻赵氏于下宫杀赵朔赵同赵括赵婴齐皆灭其族赵朔妻成公姊有遗腹走公宫匿赵朔客曰公孙杵臼杵臼谓朔友人程婴曰胡不死程婴曰朔之妇有遗腹若幸而男吾奉之即女也吾徐死耳居无何而朔妇免身生男屠岸贾闻之索于宫中夫人置児绔中祝曰赵宗灭乎若号即不灭若无声及索児竟无声已脱程婴谓公孙杵臼曰今一索不得后必且复索之柰何公孙杵臼曰立孤与死孰难程婴曰死易立孤难耳公孙杵臼曰赵氏先君遇子厚子强为其难者吾为其易者请先死乃二人谋取他人婴児负之衣以文葆匿山中程婴出谬谓诸将军曰婴不肖不能立赵孤谁能与我千金吾告赵氏孤处诸将皆喜许之发师随程婴攻公孙杵臼杵臼谬曰小人哉程婴昔下宫之难不能死与我谋匿赵氏孤児今又卖我纵不能立而忍卖之乎抱児呼曰天乎天乎赵氏孤児何罪请活之独杀杵臼可也诸将不许遂杀杵臼与孤児诸将以为赵氏孤児良已死皆喜然赵氏真孤乃反在程婴卒与俱匿山中居十五年晋景公疾卜之大业之后不遂者为祟景公问韩厥厥知赵孤在乃曰大业之后在晋絶祀者其赵氏乎夫自中衍者皆嬴姓也中衍人面鸟噣降佐殷帝大戊及周天子皆有明德下及幽厉无道而叔带去周适晋事先君文侯至于成公世有立功未尝絶祀今吾君独灭赵宗国人哀之故见龟策唯君圗之景公问赵尚有后子孙乎韩厥具以实告于是景公乃与韩厥谋立赵孤児召而匿之宫中诸将入问疾景公因韩厥之众以胁诸将而见赵孤赵孤名曰武诸将不得已乃曰昔下宫之难屠岸贾为之矫以君命并命羣臣非然孰敢作难微君之疾羣臣固且请立赵后今君有命羣臣之愿也于是召赵武程婴徧拜诸将遂反与程婴赵武攻屠岸贾灭其族复与赵武田邑如故及赵武冠为成人程婴乃辞诸大夫谓赵武曰昔下宫之难皆能死我非不能死我思立赵氏之后今赵武既立为成人复故位我将下报赵宣孟与公孙杵臼赵武啼泣顿首固请曰武愿苦筋骨以报子至死而子忍去我死乎程婴曰不可彼以我为能成事故先我死今我不报是以我事为不成遂自杀赵武服齐衰三年为之祭邑春秋祠之世世勿絶  

赵襄子【`左丘明`】  

智伯帅赵韩魏而伐范中行氏灭之休数年使人请地于韩韩康子欲勿与叚规諌曰不可夫智伯之为人也好利而鸷愎来请地不与必加兵于韩矣君其与之彼狃又将请地于他国他国不听必乡之以兵然则韩可以免于患难而待事之变康子曰善使使者致万家之邑一于智伯智伯说又使人请地于魏魏桓子欲勿与赵葭諌曰彼请地于韩韩与之请地于魏魏弗与则是魏内自强而外怒智伯也然则其错兵于魏必矣不如与之桓子曰诺因使人致万家之邑一于智伯智伯说又使人之赵请蔡皋狼之地赵襄子勿与智伯阴结韩魏将以伐赵赵襄子召张孟谈而告之曰夫智伯之为人阳亲而阴踈三使韩魏而寡人弗与焉其移兵寡人必矣今吾安居而可张孟谈曰夫董阏安于简子之才臣也世治晋阳而尹铎循之其余政教犹存君其定居晋阳君曰诺乃使延陵君将车骑先之晋阳君因从之至行城郭案府库视仓廪召张孟谈曰吾城郭之完府库足用仓库实矣无矢柰何张孟谈曰臣闻董子之治晋阳也公宫之垣皆以荻蒿苫楚廧之其高至丈余君发而用之于是发而试之其坚则箘簬之劲不能过也君曰矢足矣吾铜少若何张孟谈曰臣闻董子之治晋阳也公宫之室皆以錬铜为柱质请发而用之则有余铜矣君曰善号令已定备守已具三国之兵乘晋阳城遂战三月不能拔因舒军而围之决晋水而灌之围晋阳三年城中巢居而处悬釡而炊财食将尽士卒病羸襄予谓张孟谈曰粮食匮财力尽士大夫病吾不能守矣欲以城下何如张孟谈曰臣闻之亡不能存危不能安则无为贵知士也君释此计勿复言也臣请见韩魏之君襄子曰诺张孟谈于是阴见韩魏之君曰臣闻唇亡则齿寒今智伯帅二国之君伐赵赵将亡矣亡则二君为之次矣二君曰我知其然夫智伯之为人麤中而少亲我谋未遂而知则其祸必至为之柰何张孟谈曰谋出二君之口入臣之耳人莫之知也二君即与张孟谈阴约三军与之期夜遣入晋阳张孟谈以报襄子襄子再拜之张孟谈因朝智伯而出遇智过辕门之外智过入见智伯曰二主殆将有变君曰何如对曰臣遇张孟谈于辕门之外其志矜其行高智伯曰不然吾与二主约谨矣破赵三分其地寡入所亲之必不欺也子释之勿出于口智过出见二主入说智伯曰二主色动而意变必背君不如令杀之智伯曰兵着晋阳三年矣旦暮当拔而飨其利乃有他心不可子慎勿复言智过曰不杀则遂亲之智伯曰亲之柰何智过曰魏桓子之谋臣曰赵葭韩康子之谋臣曰叚规是皆能移其君之计君其与二君约破赵则封二子者各万家之县一如是则二君之心可不变而君得其所欲矣智伯曰破赵而三分其地又封二子者各万家之县一则吾所得者少不可智过见君之不用也言之不听出更其姓为辅氏遂去不见张孟谈闻之入见襄子曰臣遇知过于辕门之外其视有疑臣之心入见智伯出更其姓今暮不击必后之矣襄子曰诺使张孟谈见韩魏之君日夜期杀守堤之吏而决水灌智伯军智伯军救水而乱韩魏翼而击之襄子将卒犯其前大败智伯军而禽智伯智伯身死国亡地分为天下笑此贪欲无厌也夫不听智过亦所以亡也智氏尽灭惟辅氏存焉  

赵武灵王【`左丘明`】  

武灵王元年阳文君赵豹相梁襄王与太子嗣韩宣王与太子仓来朝信宫武灵王少未能听政博闻师三人左右司过三人及听政先问先王贵臣肥义加其秩国三老年八十月致其礼三年城鄗四年与韩会于区鼠五年取韩女为夫人八年韩击秦不胜而去五国相王赵独否曰无其实敢处其名乎令国人谓已曰君九年与韩魏共击秦秦败我斩首八万级齐败我观泽十年秦取我西都及中阳齐破燕燕相子之为君君反为臣十一年王召公子职于韩立以为燕王使乐池送之十三年秦拔我蔺虏将军赵庄楚魏王来过邯郸十四年赵何攻魏十六年秦惠王卒王游大陵他日王梦见处女鼓琴而歌诗曰羙人荧荧兮颜若苕之荣命乎命乎曽无我嬴异日王饮酒乐数言所梦想见其人吴广闻之因夫人而内其女娃嬴孟姚也孟姚甚有宠于王是为惠后十七年王出九门为野台以望齐中山之境十八年秦武王与孟说举龙文赤鼎絶膑而死赵王使代相赵固迎公子稷于燕送归立为秦王是为昭王十九年春正月大朝信宫召肥义与议天下五日而毕王北畧中山之地至于房子遂之代北至无穷西至河登黄华之上召楼缓谋曰我先王因世之变以长南藩之地属阻漳滏之险立长城又取蔺郭狼败林人于荏而功未遂今中山在我腹心北有燕东有胡西有林胡楼烦秦韩之边而无强兵之救是亡社稷柰何夫有高世之名必有遗俗之累吾欲胡服楼缓曰善羣臣皆不欲于是肥义侍王曰简襄主之烈计胡翟之利为人臣者宠有孝悌长幼顺明之节通有补民益主之业此两者臣之分也今吾欲继襄主之迹开于胡翟之乡而卒世不见也为敌弱用力少而功多可以毋尽百姓之劳而序往古之勲夫有高世之功者负遗俗之累有独智之虑者任骜民之怨今吾将胡服骑射以教百姓而世必议寡人柰何肥义曰臣闻疑事无功疑行无名王既定负遗俗之虑殆无顾天下之议矣夫论至德者不和于俗成大功者不谋于众昔者舜格有苗禹祖裸国非以养欲而乐志也务以论德而约功也愚者闇成事智者覩未形则王何疑焉王曰吾不疑胡服也吾恐天下笑我也狂夫之乐智者哀焉愚者所笑贤者察焉世有顺我者胡服之功未可知也虽驱世以笑我胡地中山吾必有之于是遂胡服矣使王绁告公子成曰寡人胡服将以朝也亦欲叔服之家听于亲而国听于君古今之公行也子不反亲臣不逆君兄弟之通义也今寡人作教易服而叔不服吾恐天下议之也制国有常利民为本从政有经令行为上明德先论于贱而行政先信于贵今胡服之意非以养欲而乐志也事有所止而功有所出事成功立然后善也今寡人恐叔之逆从政之经以辅叔之议且寡人闻之事利国者行无邪因贵戚者名不累故愿慕公叔之义以成胡服之功使绁谒之叔请服焉公子成再拜稽首曰臣固闻王之胡服也臣不佞寝疾未能趋走以滋进也王命之臣敢对因竭其愚忠曰臣闻中国者盖聪明狥智之所居也万物财用之所聚也圣贤之所教也仁义之所施也诗书礼乐之所用也异敏技能之所试也逺方之所观赴也蛮夷之所义行也今王舍此而袭逺方之服变古之教易古之道逆人之心而怫学者离中国故臣愿王图之也使者以报王曰吾固闻叔之疾也我将自往请之王遂往之公子成家因自请之曰夫服者所以便用也礼者所以便事也圣人观乡而顺宜因事而制礼所以利其民而厚其国也夫剪髪文身错臂左袵瓯越之民也黒齿雕题却冠秫绌大吴之国也故礼服莫同其便一也乡异而用变事异而礼易是以圣人果可以利其国不一其用果可以便其事不同其礼儒者一师而俗异中国同礼而敎离况于山谷之便乎故去就之变智者不能一逺近之服圣贤不能同穷乡多异曲学多辩不知而不疑异于巳而不非者公焉而众求尽善也今叔之所言者俗也吾所言者所以制俗也吾国东有河薄洛之水与齐中山同之无舟楫之用自常山以至代上党东有燕东胡之境而西有楼烦秦韩之边今无骑射之备故寡人无舟楫之用夹水居之民将何以守河薄洛之水变服骑射以备燕三胡秦韩之边且昔者简主不塞晋阳以及上党而襄主并戎取代以攘诸胡此愚智所明也先时中山负齐之强兵侵暴吾地系累吾民引水围鄗微社稷之神灵则鄗几于不守也先王丑之而怨未能报也今骑射之备近可以便上党之形而逺可以报中山之怨而叔顺中国之俗以逆简襄之意恶变服之名以忘鄗事之丑非寡人之所望也公子成再拜稽首曰臣愚不逹于王之义敢道世俗之闻臣之辠也今王将继简襄之意以顺先王之志臣敢不听命乎再拜稽首乃赐胡服明日服而朝于是始出胡服令也赵文赵造周袑赵俊皆諌止王母胡服如故法便王曰先王不同俗何古之法帝王不相袭何礼之循伏羲神农敎而不诛黄帝尭舜诛而不怒及至三王随时制法因事制礼法度制令各顺其宜衣服噐械各便其用故礼也不必一道而便国不必古圣人之兴也不相袭而王夏殷之衰也不易礼而灭然则反古未可非而循礼未足多也且服竒者志淫则是邹鲁无竒行也俗辟者民易则是吴越无秀士也且圣人利身谓之服便事谓之礼夫进退之节衣服之制者所以齐常民也非所以论贤者也故齐民与俗流贤者与变俱故谚曰以书御者不尽马之情以古制今者不逹事之变循法之功不足以高世法古之学不足以制今子不及也遂胡服招骑射二十年王略中山地至宁葭西略胡地至榆中林胡王献马归使楼缓之秦仇液之韩王贲之楚富丁之魏赵爵之齐代相赵固主胡致其兵二十一年攻中山赵祒为右军许钧为左军公子章为中军王并将之牛剪将车骑赵希并将胡代赵与之陉合军曲阳攻取丹丘华阳鸱之塞王军取鄗石邑封龙东垣中山献四邑和王许之罢兵二十三年攻中山二十五年惠后卒使周袑胡服傅王子何二十六年复攻中山攘地北至燕代西至云中九原二十七年五月戊申大朝于东宫传国立王子何以为王王庙见礼毕出临朝大夫悉为臣肥义为相国并傅王是为惠文王惠文王惠后吴娃子也武灵王自号为主父主父欲令子主治国而身胡服将士大夫西北略胡地而欲从云中九原直南袭秦于是诈自为使者入秦秦昭王不知已而怪其状甚伟非人臣之度使人逐之而主父驰已脱闗矣审问之乃主父也秦人大惊主父所以入秦者欲自畧地形因观秦王之为人也惠文王二年主父行新地遂出代西遇楼烦王于西河而致其兵三年灭中山迁其王于肤施起灵寿北地方从代道大通还归行赏大赦置酒酺五日封长子章为代安阳君章素侈心不服其弟所立主父又使田不礼相章也李兑谓肥义曰公子章强壮而志骄党众而欲大殆有私乎田不礼之为人也忍杀而骄二人相得必有谋阴贼起一出身徼幸夫小人有欲轻虑浅谋徒见其利而不顾其害同类相推俱入祸门以吾观之必不久矣子任重而势大乱之所始祸之所集也子必先患仁者爱万物而智者备祸于未形不仁不智何以为国子奚不称疾毋出传政于公子成毋为怨府毋为祸梯肥义曰不可昔者主父以王属义也曰毋变而度毋异而虑坚守一心以殁而世义再拜受命而籍之今畏不礼之难而忘吾籍变孰大焉进受严命退而不全负孰甚焉变负之臣不容于刑谚曰死者复生生者不愧吾言巳在前矣吾欲全吾言安得全吾身且夫贞臣也难至而节见忠臣也累至而行明子则有赐而忠我矣虽然吾有语在前者也终不敢失李兑曰诺子勉之矣吾见子巳今年耳涕泣而出李兑数见公子成以备田不礼之事异日肥义谓信期曰公子与田不礼甚可忧也其于义也声善而实恶此为人也不子不臣吾闻之也奸臣在朝国之残也谗臣在中主之蠧也此人贪而欲大内得主而外为暴矫令为慢以擅一旦之命不难为也祖且建国今吾忧之夜而忘寐饥而忘食盗贼出入不可不备自今以来若有召王者必见吾面我将先以身当之无故而王乃入信期曰善哉吾得闻此也四年朝羣臣安阳君亦来朝主父令王听朝而自从旁观窥羣臣宗室之礼见其长子章傫然也反北面为臣诎于其弟心怜之于是乃欲分赵而王章于代计未决而辍主父及王游沙丘异宫公子章即以其徒与田不礼作乱诈以主父令召王肥义先入杀之高信即与王战公子成与李兑自国至乃起四邑之兵入距难杀公子章及田不礼灭其党贼而定王室公子成为相号安平君李兑为司冦公子章之败往走主父主父开之成兑因围主父宫公子章死公子成李兑谋曰以章故围主父即解兵吾属夷矣乃遂围主父令宫中人后出者夷宫中人悉出主父欲出不得又不得食探爵鷇而食之三月余而饿死沙丘宫主父定死乃发丧赴诸侯是时王少成兑专政畏诛故围主父主父初以长子章为太子后得吴娃爱之为不出者数岁生子何乃废太子章而立何为王吴娃死爱弛怜故太子欲两王之犹豫未决故乱起以至父子俱死为天下笑岂不痛乎  

## 文章辨体彚选卷四百九十七

（明）贺复征 编  

○史传十五  

伯夷列传【`汉司马迁`】  

夫学者载籍极慱犹考信于六艺诗书虽缺然虞夏之文可知也尧将逊位让于虞舜舜禹之间岳牧咸荐乃试之于位典职数十年功用既兴然后授政示天下重器王者大统传天下若斯之难也而说者曰尧让天下于许由许由不受耻之逃隐及夏之时有卞随务光者此何以称焉太史公曰余登箕山其上盖有许由冢云孔子序列古之仁圣贤人如呉太伯伯夷之伦详矣余以所闻由光义至高其文辞不少概见何哉孔子曰伯夷叔齐不念旧恶怨是用希求仁得仁又何怨乎余悲伯夷之意睹轶诗可异焉其传曰伯夷叔齐孤竹君之二子也父欲立叔齐及父卒叔齐譲伯夷伯夷曰父命也遂逃去叔齐亦不肯立而逃之国人立其中子于是伯夷叔齐闻西伯昌善养老盍往归焉及至西伯卒武王载木主号为文王东伐纣伯夷叔齐叩马而谏曰父死不葬爰及干戈可谓孝乎以臣弑君可谓仁乎左右欲兵之太公曰此义人也扶而去之武王已平殷乱天下宗周而伯夷叔齐耻之义不食周粟隐于首阳山采薇而食之及饿且死作歌其辞曰登彼西山兮采其薇矣以暴易暴兮不知其非矣神农虞夏忽焉没兮我安适归兮于嗟徂兮命之衰矣遂饿死于首阳山由此观之怨耶非耶或曰天道无亲常与善人若伯夷叔齐可谓善人者非耶积仁洁行如此而饿死且七十子之徒仲尼独荐颜渊为好学然回也屡空糟糠不厌而卒蚤夭天之报施善人其何如哉盗跖日杀不辜肝人之肉暴戾恣睢聚党数千人横行天下竟以寿终是遵何德哉此其尤大彰明较著者也若至近世操行不轨专犯忌讳而终身逸乐富厚累世不絶或择地而蹈之时然后出言行不由径非公正不发愤而遇祸灾者不可胜数也余甚惑焉傥所谓天道是耶非耶子曰道不同不相为谋亦各从其志也故曰富贵如可求虽执鞭之士吾亦为之如不可求从吾所好岁寒然后知松柏之后凋举世混浊清士乃见岂以其重若彼其轻若此哉君子疾没世而名不称焉贾子曰贪夫狥财烈士狥名夸者死权众庻冯生同明相照同类相求云从龙风从虎圣人作而万物睹伯夷叔齐虽贤得夫子而名益彰颜渊虽笃学附骥尾而行益显岩穴之士趋舎有时若此类名湮灭而不称悲夫闾巷之人欲砥行立名者非附青云之士恶能施于后世哉  

管晏列传【`司马迁`】  

管仲夷吾者颍上人也少时常与鲍叔牙逰鲍叔知其贤管仲贫困常欺鲍叔鲍叔终善遇之不以为言已而鲍叔事齐公子小白管仲事公子纠及小白立为桓公公子纠死管仲囚焉鲍叔遂进管仲管仲既用任政于齐齐桓公以霸九合诸侯一匡天下管仲之谋也管仲曰吾始困时尝与鲍叔贾分财利多自与鲍叔不以我为贪知我贫也吾尝为鲍叔谋事而更穷困鲍叔不以我为愚知时有利不利也吾尝三仕三见逐于君鲍叔不以我为不肖知我不遭时也吾尝三战三走鲍叔不以我为怯知我有老母也公子纠败召忽死之吾幽囚受辱鲍叔不以我为无耻知我不羞小节而耻功名不顕于天下也生我者父母知我者鲍子也鲍叔既进管仲以身下之子孙世禄于齐有封邑者十余世常为名大夫天下不多管仲之贤而多鲍叔能知人也管仲既任政相齐以区区之齐在海滨通货积财富国强兵与俗同好恶故其称曰仓廪实而知礼节衣食足而知荣辱上服度则六亲固四维不张国乃灭亡下令如流水之原令顺民心故论卑而易行俗之所欲因而予之俗之所否因而去之其为政也善因祸而为福转败而为功贵轻重慎权衡桓公实怒少姬南袭蔡管仲因而伐楚责包茅不入贡于周室桓公实北征山戎而管仲因而令燕修召公之政于柯之会桓公欲背曹沫之约管仲因而信之诸侯由是归齐故曰知与之为取政之宝也管仲富拟于公室有三归反坫齐人不以为侈管仲卒齐国遵其政常疆于诸侯后百余年而有晏子焉晏平仲婴者莱之夷维人也事齐灵公荘公景公以节俭力行重于齐既相齐食不重肉妾不衣帛其在朝君语及之即危言语不及之即危行国有道即顺命无道即衡命以此三世显名于诸侯越石父贤在缧绁中晏子出遭之涂解左骖赎之载归弗谢入闺久之越石父请絶晏子戄然摄衣冠谢曰婴虽不仁免子于厄何子求絶之速也石父曰不然吾闻君子诎于不知已而信于知已者方吾在缧绁中彼不知我也夫子既以感寤而赎我是知已知已而无礼固不如在缧绁之中晏子于是延入为上客晏子为齐相出其御之妻从门间而窥其夫其夫为相御拥大盖策驷马意气扬扬甚自得也既而归其妻请去夫问其故妻曰晏子长不满六尺身相齐国名顕诸侯今者妾观其出志念深矣常有以自下者今子长八尺乃为人仆御然子之意自以为足妾是以求去也其后夫自抑损晏子怪而问之御以实对晏子荐以为大夫  

老荘列传【`司马迁`】  

老子者楚苦县厉乡曲仁里人也姓李氏名耳字伯阳谥曰聃周守藏室之史也孔子适周将问礼于老子老子曰子所言者其人与骨皆已朽矣独其言在耳且君子得其时则驾不得其时则蓬累而行吾闻之良贾深藏若虚君子盛德容貌若愚去子之骄气与多欲态色与淫志是皆无益于子之身吾所以告子若是而已孔子去谓弟子曰鸟吾知其能飞鱼吾知其能游兽吾知其能走走者可以为罔游者可以为纶飞者可以为矰至于龙吾不能知其乗风云而上天吾今日见老子其犹龙耶老子修道德其学以自隐无名为务居周乆之见周之衰乃遂去至关关令尹喜曰子将隐矣强为我著书于是老子乃著书上下篇言道德之意五千余言而去莫知其所终或曰老莱子亦楚人也著书十五篇言道家之用与孔子同时云盖老子百有六十余岁或言二百余岁以其修道而飬寿也自孔子死之后百二十九年而史记周太史儋见秦献公曰始秦与周合而离离五百岁而复合合七十岁而覇王者出焉或曰儋即老子或曰非也世莫知其然否老子隐君子也老子之子名宗宗为魏将封于段干宗子注注子宫宫玄孙假假仕于汉孝文帝而假之子解为胶西王卬太傅因家于齐焉世之学老子者则绌儒学儒学亦绌老子道不同不相为谋岂谓是邪李耳无为自化清浄自正  

荘子者蒙人也名周周尝为蒙漆园吏与梁惠王齐宣王同时其学无所不窥然其要本归于老子之言故其著书十余万言大抵率寓言也作渔父盗跖胠箧以诋訾孔子之徒以明老子之术畏累虚亢桑子之属皆空语无事实然善属书离辞指事类情用剽剥儒墨虽当世宿学不能自解免也其言洗洋自恣以适已故自王公大人不能器之楚威王闻荘周贤使使厚币迎之许以为相荘周笑为楚使者曰千金重利卿相尊位也子独不见郊祭之牺牛乎养食之数岁衣以文绣以入太庙当是之时虽欲为孤豚岂可得乎子亟去无污我我宁游戏污渎之中自快无为有国者所覊终身不仕以快吾志焉  

司马穰苴列传【`司马迁`】  

司马穰苴者田完之苖裔也齐景公时晋伐阿甄而燕侵河上齐师败绩景公患之晏婴乃荐田穰苴曰穰苴虽田氏庻孽然其人文能附众武能威敌愿君试之景公召穰苴与语兵事大说之以为将军将兵捍燕晋之师穰苴曰臣素卑贱君擢之闾伍之中加之大夫之上士卒未附百姓不信人微权轻愿得君之宠臣国之所尊以监军乃可于是景公许之使荘贾往穰苴既辞与荘贾约曰旦日日中会于军门穰苴先驰至军立表下漏待贾贾素骄贵以为将已之军而已为监不甚急亲戚左右送之留饮日中而贾不至穰苴则仆表决漏入行军勒兵申明约束约束既定夕时荘贾乃至穰苴曰何后期为贾谢曰不佞大夫亲戚送之故留穰苴曰将受命之日则忘其家临军约束则忘其亲援枹鼓之急则忘其身今敌国深侵邦内骚动士卒暴露于境君寝不安席食不甘味百姓之命皆悬于君何谓相送乎召军正问曰军法期而后至者云何对曰当斩荘贾惧使人驰报景公请救既往未及反于是遂斩荘贾以狥三军三军之士皆振栗乆之景公遣使者持节赦贾驰入军中穰苴曰将在军君令有所不受问军正曰军中不驰今使者驰云何正曰当斩使者大惧穰苴曰君之使不可杀之乃斩其仆车之左驸马之左骖以狥三军遣使者还报然后行士卒次舎井灶饮食问疾医药身自拊循之悉取将军之资粮享士卒身与士卒平分粮食最比其羸弱者三日而后勒兵病者皆求行争奋出为之赴战晋师闻之为罢去燕师闻之度水而解于是追击之遂取所亡封内故境而引兵归未至国释兵旅解约束誓盟而后入邑景公与诸大夫郊迎劳师成礼然后反归寝既见穰苴尊为大司马田氏日以益尊于齐已而大夫鲍氏高国之属害之譛于景公景公退穰苴苴发疾而死田乞田豹之徒由此怨高国等其后及田常杀简公尽灭高子国子之族至常曽孙和因自立为齐威王用兵行威大放穰苴之法而诸侯朝齐齐威王使大夫追论古者司马兵法而附穰苴于其中因号曰司马穰苴兵法  

田单列传【`司马迁`】  

田单者齐诸田疏属也愍王时单为临淄市掾不见知及燕使乐毅伐破齐齐愍王出奔已而保莒城燕师长驱平齐而田单走安平令其宗人尽断其车轴末而傅鐡笼已而燕军攻安平城壊齐人走争涂以轊折车败为燕所虏唯田单宗人以鐡笼故得脱东保即墨燕既尽降齐城唯独莒即墨不下燕军闻齐王在莒并兵攻之淖齿既杀愍王于莒因坚守距燕军数年不下燕引兵东围即墨即墨大夫出与战败死城中相与推田单曰安平之战田单宗人以鐡笼得全习兵立以为将军以即墨距燕顷之燕昭王卒惠王立与乐毅有隙田单闻之乃纵反闲于燕宣言曰齐王已死城之不拔者二耳乐毅畏诛而不敢归以伐齐为名实欲连兵南面而王齐齐人未附故且缓攻即墨以待其事齐人所惧唯恐他将之来即墨残矣燕王以为然使骑刼代乐毅乐毅因归赵燕人士卒忿而田单乃令城中人食必先祭其先祖于庭飞鸟悉翔舞城中下食燕人怪之田单因宣言曰神来下教我乃令城中人曰当有神人为我师有一卒曰臣可以为师乎因反走田单乃起引还东乡坐师事之卒曰臣欺君诚无能也田单曰子勿言也因师之每出约束必称神师乃宣言曰吾唯惧燕军之劓所得齐卒置之前行与我战即墨败矣燕人闻之如其言城中人见齐诸降者尽劓皆怒坚守唯恐见得单又纵反间曰吾惧燕人掘吾城外冢墓僇先人可为寒心燕军尽掘垄墓烧死人即墨人从城上望见皆涕泣其欲出战怒自十倍田单知士卒之可用乃身操版挿与士卒分功妻妾编于行伍之间尽散饮食飨士令甲卒皆伏使老弱女子乘城遣使约降于燕燕军皆呼万岁田单又収民金得千镒令即墨富豪遗燕将曰即墨即降愿无虏掠吾族家妻妾令安堵燕将大喜许之燕军由此益懈田单乃収城中得千余牛为绛缯衣画以五彩龙文束兵刃于其角而灌脂束苇于尾烧其端凿城数十穴夜纵牛壮士五千人随其后牛尾热怒而奔燕军燕军夜大惊牛尾炬火光明炫耀燕军视之皆龙文所触尽死伤五千人因衔枚击之而城中鼓噪从之老弱皆击铜器为声声动天地燕军大骇败走齐人遂夷杀其将骑刼燕军扰乱奔走齐人追亡逐北所过城邑皆畔燕而归田单兵日益多乘胜燕日败亡卒至河上而齐七十余城皆复为齐乃迎襄王于莒入临菑而听政襄王封田单号曰安平君初淖齿之杀愍王也莒人求愍王子法章得之太史嬓之家为人灌园嬓女怜而善遇之后法章私以情告女女遂与通及莒人共立法章为齐王以莒距燕而太史氏女遂为后所谓君王后也燕之初入齐闻画邑人王蠋贤令军中曰环画邑三十里无入以王蠋之故已而使人谓蠋曰齐人多高子之义吾以子为将封子万家蠋固谢燕人曰子不听吾引三军而屠画邑王蠋曰忠臣不事二君贞女不更二夫齐王不听吾谏故退而耕于野国既破亡吾不能存今又刼之以兵为君将是助桀为虐也与其生而无义固不如烹遂经其颈于树枝自奋絶脰而死齐亡大夫闻之曰王蠋布衣也义不北面于燕况在位食禄者乎乃相聚如莒求诸子立为襄王  

## 文章辨体彚选卷四百九十八

（明）贺复征 编  

○史传十六  

伍子胥列传【`汉司马迁`】  

伍子胥者楚人也名员员父曰伍奢员兄曰伍尚其先曰伍举以直谏事楚荘王有顕故其后世有名于楚楚平王有太子名曰建使伍奢为太傅费无忌为少傅无忌不忠于太子建平王使无忌为太子取妇于秦秦女好无忌驰归报平王曰秦女絶美王可自取而更为太子取妇平王遂自取秦女而絶爱幸之生子轸更为太子取妇无忌既以秦女自媚于平王因去太子而事平王恐一旦平王卒而太子立杀已乃因谗太子建建母蔡女也无宠于平王平王稍益疏建使建守城父备边兵顷之无忌又日夜言太子短于王曰太子以秦女之故不能无怨望愿王少自备也自太子居城父将兵外交诸侯且欲入为乱矣平王乃召其太傅伍奢考问之伍奢知无忌谗太子于平王因曰王独奈何以谗贼小臣疏骨肉之亲乎无忌曰王今不制其事成矣王且见禽于是平王怒囚伍奢而使城父司马奋扬往杀太子行未至奋扬使人先告太子太子急去不然将诛太子建亡奔宋无忌言于平王曰伍奢有二子皆贤不诛且为楚忧可以其父质而召之不然且为楚患王使使谓伍奢曰能致汝二子则生不能则死伍奢曰尚为人仁呼必来员为人刚戾忍訽能成大事彼见来之并禽其势必不来王不听使人召二子曰来吾生汝父不来今杀奢也伍尚欲往员曰楚之召我兄弟非欲以生我父也恐有脱者后生患故以父为质诈召二子二子去则父子俱死何益父之死往而令雠不得报耳不如奔他国借力以雪父之耻俱灭无为也伍尚曰我知往终不能全父命然恨父召我以求生而不往后不能雪耻终为天下笑耳谓员可去矣汝能报杀父之雠我将归死尚既就执使者捕伍胥伍胥贯弓执矢向使者使者不敢进伍胥遂亡闻太子建之在宋往从之奢闻子胥之亡也曰楚国君臣且苦兵矣伍尚至楚楚并杀奢与尚也伍胥既至宋宋有华氏之乱乃与太子建俱奔于郑郑人甚善之太子建又适晋晋顷公曰太子既善郑郑信太子太子能为我内应而我攻其外灭郑必矣灭郑而封太子太子乃还郑事未会会自私欲杀其从者从者知其谋乃告之于郑郑定公与子产诛杀太子建建有子名胜伍胥惧乃与胜俱奔呉到昭关昭关欲执之伍胥遂与胜独身歩走几不得脱追者在后至江江上有一渔父乘船知伍胥之急乃渡伍胥伍胥既渡解其剑曰此剑直百金以与父父曰楚国之法得伍胥者赐粟五万石爵执珪岂徒百金剑耶不受伍胥未至呉而疾止中道乞食至于呉呉王僚方用事公子光为将伍胥乃因公子光以求见呉王乆之楚平王以其边邑锺离与呉边邑卑梁氏俱蚕两女子争桑相攻乃大怒至于両国举兵相伐呉使公子光伐楚拔其锺离居巢而归伍子胥说呉王僚曰楚可破也愿复遣公子光公子光谓呉王曰彼伍胥父兄为戮于楚而劝王伐楚者欲以自报其雠耳伐楚未可破也伍胥知公子光有内志欲杀王而自立未可说以外事乃进专诸于公子光退而与太子建之子胜耕于野五年而楚平王卒初平王所夺太子建秦女生子轸及平王卒轸竟立为后是为昭王呉王僚因楚丧使二公子将兵往袭楚楚发兵絶呉兵之后不得归呉国内空而公子光乃令专诸袭刺呉王僚而自立是为呉王阖庐阖庐既立得志乃召伍员以为行人而与谋国事楚诛其大臣郄宛伯州犂伯州犂之孙伯嚭亡奔呉呉亦以嚭为大夫前王僚所遣二公子将兵伐楚者道絶不得归后闻阖庐弑王僚自立遂以其兵降楚楚封之于舒阖庐立三年乃兴师与伍胥伯嚭伐楚拔舒遂禽故呉反二将军因欲至郢将军孙武曰民劳未可且待之乃归四年呉伐楚取六与潜五年伐越败之六年楚昭王使公子囊瓦将兵伐呉呉使伍员迎击大破楚军于豫章取楚之居巢九年呉王阖庐谓子胥孙武曰始子言郢未可入今果何如二子对曰楚将囊瓦贪而唐蔡皆怨之王必欲大伐之必先得唐蔡乃可阖庐听之悉兴师与唐蔡伐楚与楚夹汉水而陈呉王之弟夫概将兵请从王不听遂以其属五千人击楚将子常子常败走奔郑于是呉乘胜而前五战遂至郢已夘楚昭王出奔庚辰呉王入郢昭王出亡入云梦盗击王王走郧郧公弟懐曰平王杀我父我杀其子不亦可乎郧公恐其弟杀王与王奔随呉兵围随谓随人曰周之子孙在汉川者楚尽灭之随人欲杀王王子綦匿王已自为王以当之随人卜与王于呉不吉乃谢呉不与王始伍员与申包胥为交员之亡也谓包胥曰我必覆楚包胥曰我必存之及呉兵入郢伍子胥求昭王既不得乃掘楚平王墓出其尸鞭之三百然后已申包胥亡于山中使人谓子胥曰子之报雠其以甚乎吾闻之人众者胜天天定亦能胜人今子故平王之臣亲北面而事之今至于僇死人此岂其无天道之极乎伍子胥曰为我谢申包胥曰吾日暮涂远吾故倒行而逆施之于是申包胥走秦告急求救于秦秦不许包胥立于秦庭昼夜哭七日七夜不絶其声秦哀公怜之曰楚虽无道有臣若是可无存乎乃遣车五百乘救楚击呉六月败呉兵于稷会呉王乆留楚求昭王而阖庐弟夫概乃亡归自立为王阖庐闻之乃释楚而归击其弟夫概夫概败走遂奔楚楚昭王见呉有内乱乃复入郢封夫概于堂溪为堂溪氏楚复与呉战败呉呉王乃归后二岁阖庐使太子夫差将兵伐楚取番楚惧呉复大来乃去郢徙于鄀当是时呉以伍子胥孙武之谋西破强楚北威齐晋南服越人其后四年孔子相鲁后五年伐越越王句践迎击败呉于姑蘓伤阖庐指军郄阖庐病创将死谓太子夫差曰尔忘句践杀尔父乎夫差对曰不敢忘是夕阖庐死夫差既立为王以伯嚭为太宰习战射二年后伐越败越于夫湫越王句践乃以余兵五千人栖于会稽之上使大夫种厚币遗呉太宰嚭以请和求委国为臣妾呉王将许之伍子胥谏曰越王为人能辛苦今王不灭后必悔之呉王不听用太宰嚭计与越平其后五年而呉王闻齐景公死而大臣争宠新君弱乃兴师北伐齐伍子胥谏曰句践食不重味吊死问疾且欲有所用之也此人不死必为呉患今呉之有越犹人之有腹心疾也而王不先越而乃务齐不亦谬乎呉王不听伐齐大败齐师于艾陵遂灭邹鲁之君以归益疏子胥之谋其后四年呉王将北伐齐越王句践用子贡之谋乃率其众以助呉而重寳以献遗太宰嚭太宰嚭既数受越赂其爱信越殊甚日夜为言于呉王呉王信用嚭之计伍子胥谏曰夫越腹心之病今信其浮词诈伪而贪齐破齐譬犹石田无所用之且盘庚之诰曰有颠越不恭劓殄灭之俾无遗育无使易种于兹邑此商之所以兴愿王释齐而先越若不然后将悔之无及而呉王不听使子胥于齐子胥临行谓其子曰吾数谏王王不用吾今见呉之亡矣汝与呉俱亡无益也乃属其子于齐鲍牧而还报呉呉太宰嚭既与子胥有隙因谗曰子胥为人刚暴少恩猜贼其怨望恐为深祸也前日王欲伐齐子胥以为不可王卒伐之而有大功子胥耻其计谋不用乃反怨望而今王又复伐齐子胥专愎强谏沮毁用事徒幸呉之败以自胜其计谋耳今王自行悉国中武力以伐齐而子胥谏不用因辍谢佯病不行王不可不备此起祸不难且嚭使人微伺之其使于齐也乃属其子于齐之鲍氏夫为人臣内不得意外倚诸侯自以为先王之谋臣今不见用常鞅鞅怨望愿王早图之呉王曰微子之言吾亦疑之乃使使赐伍子胥属镂之剑曰子以此死伍子胥仰天叹曰嗟乎谗臣嚭为乱矣王乃反诛我我令若父霸自若未立时诸公子争立我以死争之于先王几不得立若既得立欲分呉国予我我顾不敢望也然今若听谀臣言以杀长者乃告其舎人曰必树吾墓上以梓令可以为器而抉吾眼县呉东门之上以观越冦之入灭呉也乃自刭死呉王闻之大怒乃取子胥尸盛以鸱夷革浮之江中呉人怜之为立祠于江上因命曰胥山呉王既诛伍子胥遂伐齐齐鲍氏杀其君悼公而立阳生呉王欲讨其贼不胜而去其后二年呉王召鲁卫之君会之槖皋其明年因北大会诸侯于黄池以令周室越王句践袭杀呉太子破呉兵呉王闻之乃归使使厚币与越平后九年越王句践遂灭呉杀王夫差而诛太宰嚭以不忠于其君而外受重赂与已比周也伍子胥初所与俱亡故楚太子建之子胜者在于呉呉王夫差之时楚惠王欲召胜归楚叶公谏曰胜好勇而阴求死士殆有私乎惠王不听遂召胜使居楚之边邑鄢号为白公白公归楚三年而呉诛子胥白公胜既归楚怨郑之杀其父乃阴养死士求报郑归楚五年请伐郑楚令尹子西许之兵未发而晋伐郑郑请救于楚楚使子西往救与盟而还白公胜怒曰非郑之仇乃子西也胜自砺剑人问曰何以为胜曰欲以杀子西子西闻之笑曰胜如卵耳何能为耶其后四岁白公胜与石乞袭杀楚令尹子西司马子綦于朝石乞曰不杀王不可乃刼之王如高府石乞从者屈固负楚惠王亡走昭夫人之宫叶公闻白公为乱率其国人攻白公白公之徒败亡走山中自杀而虏石乞而问白公尸处不言将烹石乞曰事成为卿不成而烹固其职也终不肯告其尸处遂烹石乞而求惠王复立之  

孟子淳于髠列传【`司马迁`】  

孟轲邹人也受业子思之门人道既通游事齐宣王宣王不能用适梁梁惠王不果所言则见以为迂远而阔于事情当是之时秦用商君富国强兵楚魏用呉起战胜弱敌齐威王宣王用孙子田忌之徒而诸侯东面朝齐天下方务于合从连衡以攻伐为贤而孟轲乃述唐虞三代之德是以所如者不合退而与万章之徒序诗书述仲尼之意作孟子七篇其后有驺子之属齐有三驺子其前驺忌以鼓琴干威王因及国政封为成侯而受相印先孟子其次驺衍后孟子驺衍睹有国者益淫侈不能尚德若大雅整之于身施及黎庻矣乃深观阴阳消息而作怪迂之变终始大圣之篇十余万言其语闳大不经必先验小物推而大之至于无垠先序今以上至黄帝学者所共术大并世盛衰因载其禨祥制度推而远之至天地未生窈冥不可考而原也先列中国名山大川通谷禽兽水土所殖物类所珍因而推之及海外人之所不能睹称引天地剖判以来五德转移治各有宜而符应若兹以为儒者所谓中国者于天下乃八十一分居其一分耳中国名曰赤县神州赤县神州内自有九州岛禹之序九州岛是也不得为州数中国外如赤县神州者九乃所谓九州岛也于是有禆海环之人民禽兽莫能相通者如一区中者乃为一州如此者九乃有大瀛海环其外天地之际焉其术皆此类也然要其归必止乎仁义节俭君臣上下六亲之施始也滥耳王公大人初见其术惧然顾化其后不能行之是以驺子重于齐适梁惠王郊迎执宾主之礼适赵平原君侧行襒席如燕昭王拥篲先驱请列弟子之座而受业筑碣石宫身亲往师之作主运其游诸侯见尊礼如此岂与仲尼菜色陈蔡孟轲困于齐梁同乎哉故武王以仁义伐纣而王伯夷饿不食周粟卫灵公问陈而孔子不答梁惠王谋欲攻赵孟轲称太王去邠此岂有意阿世俗茍合而已哉持方枘欲纳圜凿其能入乎或曰伊尹负鼎而勉汤以王百里奚饭牛车下而缪公用覇作先合然后引之大道驺衍其言虽不轨傥亦有牛鼎之意乎自驺衍与齐之稷下先生如淳于髠慎到环渊接子田骈驺奭之徒各著书言治乱之事以干世主岂可胜道哉  

淳于髠齐人也愽闻强记学无所主其谏说慕晏婴之为人也然而承意观色为务客有见髠于梁惠王惠王屏左右独坐而再见之终无言也惠王怪之以让客曰子之称淳于先生管婴不及及见寡人寡人未有得也岂寡人不足为言邪何故哉客以谓髠髠曰固也吾前见王王志在驱逐后复见王王志在音声吾是以黙然客具以报王王大骇曰嗟乎淳于先生诚圣人也前淳于先生之来人有献善马者寡人未及视会先生至后先生之来人有见讴者未及试亦会先生来寡人虽屏人然私心在彼有之后淳于髠见壹语连三日三夜无倦惠王欲以卿相位待之髠因谢去于是送以安车驾驷束帛加璧黄金百镒终身不仕  

## 文章辨体彚选卷四百九十九

（明）贺复征 编  

○史传十七  

孟尝君列传【`汉司马迁`】  

孟尝君名文姓田氏文之父曰靖郭君田婴田婴者齐威王少子而齐宣王庻弟也田婴自威王时任职用事与成侯邹忌及田忌将而救韩伐魏成侯与田忌争宠成侯卖田忌田忌惧袭齐之边邑不胜亡走会威王卒宣王立知成侯卖田忌乃复召田忌以为将宣王二年田忌与孙膑田婴俱伐魏败之马陵虏魏太子申而杀魏将龎涓宣王七年田婴使于韩魏韩魏服于齐婴与韩昭侯魏惠王会齐宣王东阿南盟而去明年复与梁惠王会甄是岁梁惠王卒宣王九年田婴相齐齐宣王与魏襄王会徐州而相王也楚威王闻之怒田婴明年楚伐败齐师于徐州而使人逐田婴田婴使张丑说楚威王威王乃止田婴相齐十一年宣王卒愍王即位即位三年而封田婴于薛初田婴有子四十余人其贱妾有子名文文以五月五日生婴告其母曰勿举也其母窃举生之及长其母因兄弟而见其子文于田婴田婴怒其母曰吾令若去此子而敢生之何也文顿首因曰君所以不举五月子者何故婴曰五月子者长与户齐将不利其父母文曰人生受命于天乎将受命于户邪婴黙然文曰必受命于天君何忧焉必受命于户则高其户耳谁能制者婴曰子休矣乆之文承闲问其父婴曰子之子为何曰为孙孙之孙为何曰为玄孙玄孙之孙为何曰不能知也文曰君用事相齐至今三王矣齐不加广而君私家富累万金门下不见一贤者文闻将门必有将相门必有相今君后宫蹈绮縠而士不得裋褐仆妾余粱肉而士不厌糟糠今君又尚厚积余藏欲以遗所不知何人而忘公家之事日损文窃怪之于是婴乃礼文使主家待宾客宾客日进名声闻于诸侯诸侯皆使人请薛公田婴以文为太子婴许之婴卒谥为靖郭君而文果代立于薛是为孟尝君孟尝君在薛招致诸侯宾客及亡人有罪者皆归孟尝君孟尝君舎业厚遇之以故倾天下之士食客数千人无贵贱一与文等孟尝君待客坐语而屏风后常有侍史主记君所与客语问亲戚居处客去孟尝君已使使存问献遗其亲戚孟尝君曽待客夜食有一人蔽火光客怒以饭不等辍食辞去孟尝君起自持其饭比之客惭自刭士以此多归孟尝君孟尝君客无所择皆善遇之人人各自以为孟尝君亲已秦昭王闻其贤乃先使泾阳君为质于齐以求见孟尝君孟尝君将入秦宾客莫欲其行谏不听蘓代谓曰今旦代从外来见木偶人与土偶人相与语木偶人曰天雨子将败矣土偶人曰我生于土败则归土今天雨流子而行未知所止息也今秦虎狼之国也而君欲往如有不得还君得无为土偶人所笑乎孟尝君乃止齐愍王二十五年复卒使孟尝君入秦昭王即以孟尝君为秦相人或说秦昭王曰孟尝君贤而又齐族也今相秦必先齐而后秦秦其危矣于是秦昭王乃止囚孟尝君谋欲杀之孟尝君使人抵昭王幸姬求解幸姬曰妾愿得君狐白裘此时孟尝君有一狐白裘直千金天下无双入秦献之昭王更无他裘孟尝君患之徧问客莫能对最下坐有能为狗盗者曰臣能得狐白裘乃夜为狗以入秦宫藏中取所献狐白裘至以献秦王幸姬幸姬为言昭王昭王释孟尝君孟尝君得出即驰去更封传变名姓以出关夜半至函谷关秦昭王后悔出孟尝君求之已去即使人驰传逐之孟尝君至关关法鸡鸣而出客孟尝君恐追至客之居下坐者有能为鸡鸣而鸡尽鸣遂发传出出如食顷秦追果至关已后孟尝君出乃还始孟尝君列此二人于宾客宾客尽羞之及孟尝君有秦难卒此二人拔之自是之后客皆服孟尝君过赵赵平原君客之赵人闻孟尝君贤出观之皆笑曰始以薛公为魁然也今视之乃眇小丈夫耳孟尝君闻之怒客与俱者下斫击杀数百人遂灭一县以去齐愍王不自得以其遣孟尝君孟尝君至则以为齐相任政孟尝君怨秦将以齐为韩魏攻楚因与韩魏攻秦而借兵食于西周蘓代为西周谓曰君以齐为韩魏攻楚九年取宛叶以北以强韩魏今复攻秦以益之韩魏南无楚忧西无秦患则齐危矣韩魏必轻齐畏秦臣为君危之君不如令敝邑深合于秦而君无攻又无借兵食君临函谷而无攻令敝邑以君之情谓秦昭王曰薛公必不破秦以强韩魏其攻秦也欲王之令楚王割东国以与齐而秦出楚懐王以为和君令敝邑以此惠秦秦得无破而以东国自免也秦必欲之楚王得出必德齐齐得东国益强而薛世世无患矣秦不大弱而处三晋之西三晋必重齐薛公曰善因令韩魏贺秦使三国无攻而不借兵食于西周矣是时楚懐王入秦秦留之故欲必出之秦不果出楚懐王孟尝君相齐其舎人魏子为孟尝君収邑入三反而不致一入孟尝君问之对曰有贤者窃假与之以故不致入孟尝君怒而退魏子居数年人或毁孟尝君于齐愍王曰孟尝君将为乱及田甲刼愍王愍王意疑孟尝君孟尝君乃奔魏子所与粟贤者闻之乃上书言孟尝君不作乱请以身为盟遂自刭宫门以明孟尝君愍王乃惊而踪迹验问孟尝君果无反谋乃复召孟尝君孟尝君因谢病归老于薛愍王许之其后齐亡将吕礼相齐欲困蘓代代乃谓孟尝君曰周最于齐至厚也而齐王逐之而听亲弗相吕礼者欲取秦也齐秦合则亲弗与吕礼重矣有用齐秦必轻君君不如急北兵趋赵以和秦魏収周最以厚行且反齐王之信又禁天下之变齐无秦则天下集齐亲弗必走则齐王孰与为其国也于是孟尝君从其计而吕礼嫉害于孟尝君孟尝君惧乃遗秦相穰侯魏冉书曰吾闻秦欲以吕礼収齐齐天下之强国也子必轻矣齐秦相取以临三晋吕礼必并相矣是子通齐以重吕礼也若齐免于天下之兵其雠子必深矣子不如劝秦王伐齐齐破吾请以所得封子齐破秦畏晋之强秦必重子以取晋晋国弊于齐而畏秦晋必重子以取秦是子破齐以为功挟晋以为重是子破齐定封秦晋交重子若齐不破吕礼复用子必大穷于是穰侯言于秦昭王伐齐而吕礼亡后齐愍王灭宋益骄欲去孟尝君孟尝君恐乃如魏魏昭王以为相西合于秦赵与燕共伐破齐齐愍王亡在莒遂死焉齐襄王立而孟尝君中立于诸侯无所属齐襄王新立畏孟尝君与连和复亲薛公文卒谥为孟尝君诸子争立而齐魏共灭薛孟尝絶嗣无后也初冯驩闻孟尝君好客蹑屩而见之孟尝君曰先生远辱何以教文也冯驩曰闻君好士以贫身归于君孟尝君置传舎十日孟尝君问传舎长曰客何所为答曰冯先生甚贫犹有一剑耳又蒯缑弹其剑而歌曰长铗归来乎食无鱼孟尝君迁之幸舎食有鱼矣五日又问传舎长答曰客复弹剑而歌曰长铗归来乎出无舆孟尝君迁之代舎出入乘舆车矣五日孟尝君复问传舎长舎长答曰先生又尝弹剑而歌曰长铗归来乎无以为家孟尝君不悦居朞年冯驩无所言孟尝君时相齐封万户于薛其食客三千人邑入不足以奉客使人出钱于薛岁余不入贷钱者多不能与其息客奉将不给孟尝君忧之问左右何人可使収债于薛者传舎长曰代舎客冯公形容状貌甚辩长者无他技能宜可令収债孟尝君乃进冯驩而请之曰宾客不知文不肖幸临文者三千余人邑入不足以奉宾客故出息钱于薛薛岁不入民颇不与其息今客食恐不给愿先生责之冯驩曰诺辞行至薛召取孟尝君钱者皆会得息钱十万乃多酿酒买肥牛召诸取钱者能与息者皆来不能与息者亦来皆持取钱之劵书合之齐为会日杀牛置酒酒酣乃持劵如前合之能与息者与为期贫不能与息者取其劵而烧之曰孟尝君所以贷钱者为民之无者以为本业也所以求息者为无以奉客也令富给者以要期贫穷者燔劵书以捐之诸君强饮食有君如此岂可负哉坐者皆起再拜孟尝君闻冯驩烧劵书怒而使使召驩驩至孟尝君曰文食客三千人故贷钱于薛文奉邑少而民尚多不以时与其息客食恐不足故请先生収责之闻先生得钱即以多具牛酒而烧劵书何冯驩曰然不多具牛酒即不能毕会无以知其有余不足有余者为要期不足者虽守而责之十年息愈多急即以逃亡自捐之若急终无以偿上则为君好利不爱士民下则有离上抵负之名非所以厉士民彰君声也焚无用虚债之劵损不可得之虚计令薛民亲君而彰君之善声也君有何疑焉孟尝君乃拊手而谢之齐王惑于秦楚之毁以为孟尝君名高其主而擅齐国之权遂废孟尝君诸客见孟尝君废皆去冯驩曰借臣车一乘可以入秦者必令君重于国而奉邑益广可乎孟尝君乃约车币而遣之冯驩乃西说秦王曰天下之游士凭轼结靷西入秦者无不欲强秦而弱齐凭轼结靷东入齐者无不欲强齐而弱秦此雄雌之国也势不两立为雄雄者得天下矣秦王跽而问之曰何以使秦无为雌而可冯驩曰王亦知齐之废孟尝君乎秦王曰闻之冯驩曰使齐重于天下者孟尝君也今齐王以毁废之其心怨必背齐背齐入秦则齐国之情人事之诚尽委之秦齐地可得也岂直为雄也君急使使载币阴迎孟尝君不可失时也如有齐觉悟复用孟尝君则雌雄之所在未可知也秦王大悦乃遣车十乘黄金百镒以迎孟尝君冯驩辞以先行至齐说齐王曰天下之游士凭轼结靷东入齐者无不欲强齐而弱秦者凭轼结靷西入秦者无不欲强秦而弱齐者夫齐秦雄雌之国秦强则齐弱矣此势不两雄今臣窃闻秦遣使车十乘载黄金百镒以逆孟尝君孟尝君不西则已西入相秦则天下归之秦为雄而齐为雌雌则临淄即墨危矣王何不先秦使之未到复孟尝君而益与之邑以谢之孟尝君必喜而受之秦虽强国岂可以请人相而迎之哉折秦之谋而絶其覇强之畧齐王曰善乃使人至境候秦使秦使车适入齐境使还驰告之王召孟尝君而复其相位而与其故邑之地又益以千户秦之使者闻孟尝君复相齐还车而去矣自齐王毁废孟尝君诸客皆去后召而复之冯驩迎之未到孟尝君太息叹曰文常好客遇客无所敢失食客三千有余人先生所知也客见文一日废皆背文而去莫顾文者今頼先生得复其位客亦有何面目复见文乎如复见文者必唾其面而大辱之冯驩结辔下拜孟尝君下车接之曰先生为客谢乎冯驩曰非为客谢也为君之言失夫物有必至事有固然君知之乎孟尝君曰愚不知所谓也曰生者必有死物之必至也富贵多士贫贱寡友事之固然也君独不见夫朝趋市者乎明旦侧肩争门而入日暮之后过市朝者掉臂而不顾非好朝而恶暮所期物忘其中今君失位宾客皆去不足以怨士而徒絶宾客之路愿君遇客如故孟尝君再拜曰敬从命矣闻先生之言敢不奉教焉  

平原君虞卿列传【`司马迁`】  

平原君赵胜者赵之诸公子也诸子中胜最贤喜宾客宾客盖至者数千人平原君相赵惠文王及孝成王三去相三复位封于东武城平原君家楼临民家民家有躄者盘散行汲平原君美人居楼上临见大笑之明日躄者至平原君门请曰臣闻君之喜士士不远千里而至者以君能贵士而贱妾也臣不幸有罢癃之病而君之后宫临而笑臣臣愿得笑臣者头平原君笑应曰诺躄者去平原君笑曰观此竖子乃欲以一笑之故杀吾美人不亦甚乎终不杀居岁余宾客门下舎人稍稍引去者过半平原君怪之曰胜所以待诸君者未尝敢失礼而去者何多也门下一人前对曰以君之不杀笑躄者以君为爱色而贱士士即去耳于是平原君乃斩笑躄者美人头自造门进躄者因谢焉其后门下乃复稍稍来是时齐有孟尝魏有信陵楚有春申故争相倾以待士秦之围邯郸赵使平原君求救合从于楚约与食客门下有勇力文武偹具者二十人偕平原君曰使文能取胜则善矣文不能取胜则歃血于华屋之下必得定从而还士不外索取于食客门下足矣得十九人余无可取者无以满二十人门下有毛遂者前自赞于平原君曰遂闻君将合从于楚约与食客门下二十人偕不外索今少一人愿君即以遂偹员而行矣平原君曰先生处胜之门下几年于此矣毛遂曰三年于此矣平原君曰夫贤士之处世也譬若锥之处囊中其末立见今先生处胜之门下三年于此矣左右未有所称诵胜未有所闻是先生无所有也先生不能先生留毛遂曰臣乃今日请处囊中耳使遂蚤得处囊中乃颕脱而出非特其末见而已平原君竟与毛遂偕十九人相与目笑之而未发也毛遂比至楚与十九人论议十九人皆服平原君与楚合从言其利害日出而言之日中不决十九人谓毛遂曰先生上毛遂按剑歴阶而上谓平原君曰从之利害両言而决耳今日出而言从日中不决何也楚王谓平原君曰客何为者也平原君曰是胜之舎人也楚王叱曰胡不下吾乃与而君言汝何为者也毛遂按剑而前曰王之所以叱遂者以楚国之众也今十歩之内王不得恃楚国之众也王之命悬于遂手吾君在前叱者何也且遂闻汤以七十里之地王天下文王以百里之壤而臣诸侯岂其士卒众多哉诚能据其势而奋其威今楚地方五千里持戟百万此覇王之资也以楚之强天下弗能当白起小竖子耳率数万之众兴师以与楚战一战而举鄢郢再战而烧夷陵三战而辱王之先人此百世之怨而赵之所羞而王弗知恶焉合从者为楚非为赵也吾君在前叱者何也楚王曰唯唯诚若先生之言谨奉社稷而以从毛遂曰从定乎楚王曰定矣毛遂谓楚王之左右曰取鸡狗马之血来毛遂奉铜盘而跪进之楚王曰王当歃血而定从次者吾君次者遂遂定从于殿上毛遂左手持盘血而右手招十九人曰公相与歃此血于堂下公等录录所谓因人成事者也平原君已定从而归归至于赵曰胜不敢复相士胜相士多者千人寡者百数自以为不失天下之士今乃于毛先生而失之也毛先生一至楚而使赵重于九鼎大吕毛先生以三寸之舌强于百万之师胜不敢复相士遂以为上客平原君既返赵楚使春申君将兵赴救赵魏信陵君亦矫夺晋鄙军往救赵皆未至秦急围邯郸邯郸急且降平原君甚患之邯郸传舎吏子李同说平原君曰君不忧赵亡邪平原君曰赵亡则胜为虏何为不忧乎李同曰邯郸之民炊骨易子而食可谓急矣而君之后宫以百数婢妾被绮縠余粱肉而民褐衣不完糟糠不厌民困兵尽或剡木为矛矢而君器物钟磬自若使秦破赵君安得有此使赵得全君何患无有今君诚能令夫人以下编于士卒之间分功而作家之所有尽散以飨士士方其危苦之时易德耳于是平原君从之得敢死之士三千人李同遂与三千人赴秦军秦军为之却三十里亦会楚魏救至秦兵遂罢邯郸复存李同战死封其父为李侯虞卿欲以信陵君之存邯郸为平原君请封公孙龙闻之夜驾见平原君曰龙闻虞卿欲以信陵君之存邯郸为君请封有之乎平原君曰然龙曰此甚不可且王举君而相赵者非以君之智能为赵国无有也割东武城而封君者非以君为有功也而以国人无勲乃以君为亲戚故也君受相印不辞无能割地不言无功者亦自以为亲戚故也今信陵君存邯郸而请封是亲戚受城而国人计功也此甚不可且虞卿操其两权事成操右劵以责事不成以虚名德君君必勿听也平原君遂不听虞卿平原君以赵孝成王十五年卒子孙代后竟与赵俱亡平原君厚待公孙龙公孙龙善为坚白之辨及邹衍过赵言至道乃绌公孙龙  

虞卿者游说之士也蹑蹻担簦说赵孝成王一见赐黄金百镒白璧一双再见为赵上卿故号为虞卿秦赵战于长平赵不胜亡一都尉赵王召楼昌与虞卿曰军战不胜尉复死寡人使束甲而趋之何如楼昌曰无益也不如发重使为媾虞卿曰昌言媾者以为不媾军必破也而制媾者在秦且王之论秦也欲破赵之军乎不邪王曰秦不遗余力矣必且欲破赵军虞卿曰王听臣发使出重寳以附楚魏楚魏欲得王之重寳必内吾使赵使入楚魏秦必疑天下之合从且必恐如此则媾乃可为也赵王不听与平阳君为媾发郑朱入秦秦内之赵王召虞卿曰寡人使平阳君为媾于秦秦已内郑朱矣卿以为奚如虞卿对曰王不得媾军必破矣天下贺战胜者皆在秦矣郑朱贵人也入秦秦王与应侯必顕重以示天下楚魏以赵为媾必不救王秦知天下不救王则媾不可得成也应侯果顕郑朱以示天下贺战胜者终不肯媾长平大败遂围邯郸为天下笑秦既解邯郸围而赵王入朝使赵郝约事于秦割六县而媾虞卿谓赵王曰秦之攻王也倦而归乎王以其力尚能进爱王而弗攻乎王曰秦之攻我也不遗余力矣必以倦而归也虞卿曰秦以其力攻其所不能取倦而归王又以其力之所不能取以送之是助秦自攻也来年秦复攻王王无救矣王以虞卿之言告赵郝赵郝曰虞卿诚能尽秦力之所至乎诚知秦力之所不能进此弹丸之地弗予令秦来年复攻王王得无割其内而媾乎王曰请听子割矣子必能使来年秦之不复攻我乎赵郝对曰此非臣之所敢任也他日三晋之交于秦相善也今秦善韩魏而攻王王之所以事秦必不如韩魏也今臣为足下解负亲之攻开关通币齐交韩魏至来年而王独取攻于秦此王之所以事秦必在韩魏之后也此非臣之所敢任也王以告虞卿虞卿对曰郝言不媾来年秦复攻王王得无割其内而媾乎今媾郝又以不能必秦之不复攻也今虽割六城何益来年复攻又割其力之所不能取而媾此自尽之术也不如无媾秦虽善攻不能取六县赵虽不能守终不失六城秦倦而归兵必罢我以六城收天下以攻罢秦是我失之于天下而取偿于秦也吾国尚利孰与坐而割地自弱以强秦哉今郝曰秦善韩魏而攻赵者必以为韩魏不救赵也而王之军必孤又以王之事秦不如韩魏也是使王岁以六城事秦也即坐而城尽来年秦复求割地王将与之乎弗与是弃前功而挑秦祸也与之则无地而给之语曰疆者善攻弱者不能守今坐而听秦秦兵不弊而多得地是强秦而弱赵也以益强之秦而割愈弱之赵其计故不止矣且王之地有尽而秦之求无已以有尽之地而给无已之求其势必无赵矣赵王计未定楼缓从秦来赵王与楼缓计之曰予秦地何如毋予孰吉缓辞让曰此非臣之所能知也王曰虽然试言公之私楼缓对曰王亦闻夫公甫文伯母乎公甫文伯仕于鲁病死女子为自杀于房中者二人其母闻之弗哭也其相室曰焉有子死而弗哭者乎其母曰孔子贤人也逐于鲁而是人不随也今死而妇人为之自杀者二人若是者必其于长者薄而于妇人厚也故从母言之是为贤母从妻言之是必不免为妬妻故其言一也言者异则人心变矣今臣新从秦来而言勿予则非计也言予之恐王以臣为为秦也故不敢对使臣得为大王计不如予之王曰诺虞卿闻之入见王曰此饰说也王慎勿予楼缓闻之往见王王又以虞卿之言告楼缓楼缓对曰不然虞卿得其一不得其二夫秦赵构难而天下皆说何也曰吾且因强而乘弱矣今赵兵困于秦天下之贺战胜者则必尽在于秦矣故不如亟割地为和以疑天下而慰秦之心不然天下将因秦之强怒乘赵之弊瓜分之赵且亡何秦之图乎故曰虞卿得其一不得其二愿王以此决之勿复计也虞卿闻之往见王曰危哉楼子之所以为秦者是愈疑天下而何慰秦之心哉独不言其示天下弱乎且臣言勿予者非固勿予而已也秦索六城于王而王以六城赂齐齐秦之深雠也得王之六城并力西击秦齐之听王不待辞之毕也则是王失之于齐而取偿于秦也而齐赵之深雠可以报矣而示天下有能为也王以此发声兵未窥于境臣见秦之重赂至赵而反媾于王也从秦为媾韩魏闻之必尽重王重王必出重寳以先于王则是王一举而结三国之亲而与秦易道也赵王曰善则使虞卿东见齐王与之谋秦虞卿未返秦使者已在赵矣楼缓闻之亡去赵于是封虞卿以一城居顷之而魏请为从赵孝成王召虞卿谋过平原君平原君曰愿卿之论从也虞卿入见王王曰魏请为从对曰魏过王曰寡人固未之许对曰王过王曰魏请从卿曰魏过寡人未之许又曰寡人过然则从终不可乎对曰臣闻小国之与大国从事也有利则大国受其福有败则小国受其祸今魏以小国请其祸而王以大国辞其福臣故曰王过魏亦过窃以为从便王曰善乃合魏为从虞卿既以魏齐之故不重万户侯卿相之位与魏齐间行卒去赵困于梁魏齐已死不得意乃著书上采春秋下观近世曰节义称号揣摩政谋凡八篇以刺讥国家得失世传之曰虞氏春秋  

信陵君列传【`司马迁`】  

魏公子无忌者魏昭王少子而魏安厘王异母弟也昭王薨安厘王即位封公子为信陵君是时范雎亡魏相秦以怨魏齐故秦兵围大梁破魏华阳下军走芒卯魏王及公子患之公子为人仁而下士士无贤不肖皆谦而礼交之不敢以其富贵骄士士以此方数千里争徃归之致食客三千人当是时诸侯以公子贤多客不敢加兵谋魏十余年公子与魏王愽而北境传举烽言赵冦至且入界魏王释愽欲召大臣谋公子止王曰赵王田猎耳非为冦也复愽如故王恐心不在愽居顷复从北方来传言曰赵王猎耳非为冦也魏王大惊曰公子何以知之公子曰臣之客有能探得赵王阴事者赵王所为客輙以报臣臣以此知之是后魏王畏公子之贤能不敢任公子以国政魏有隐士曰侯嬴年七十家贫为大梁夷门监者公子闻之徃请欲厚遗之不肯受曰臣修身洁行数十年终不以监门困故而受公子财公子于是乃置酒大会宾客坐定公子从车骑虚左自迎夷门侯生侯生摄弊衣冠直上载公子上坐不让欲以观公子公子执辔愈恭侯生又谓公子曰臣有客在市屠中愿枉车骑过之公子引车入市侯生下见其客朱亥俾倪故乆立与其客语微察公子公子颜色愈和当是时魏将相宗室宾客满堂待公子举酒市人皆观公子执辔从骑皆窃骂侯生侯生视公子色终不变乃谢客就车至家公子引侯生坐上坐徧赞宾客宾客皆惊酒酣公子起为寿侯生前侯生因谓公子曰今日嬴之为公子亦足矣嬴乃夷门抱关者也而公子亲枉车骑自迎嬴于众人广坐之中不宜有所过今公子故过之然嬴欲就公子之名故乆立公子车骑市中过客以观公子公子愈恭市人皆以嬴为小人而以公子为长者能下士也于是罢酒侯生遂为上客侯生谓公子曰臣所过屠者朱亥此子贤者世莫能知故隐屠间耳公子徃数请之朱亥故不复谢公子怪之魏安厘王二十年秦昭王已破赵长平军又进兵围邯郸公子姊为赵惠文王弟平原君夫人数遗魏王及公子书请救于魏魏王使将军晋鄙将十万众救赵秦王使使者告魏王曰吾攻赵旦暮且下而诸侯敢救者已拔赵必移兵先击之魏王恐使人止晋鄙留军壁邺名为救赵实持两端以观望平原君使者冠葢相属于魏让魏公子曰胜所以自附为婚姻者以公子之高义为能急人之困今邯郸旦暮降秦而魏救不至安在公子能急人之困也且公子纵轻胜弃之降秦独不怜公子姊耶公子患之数请魏王及宾客辩士说王万端魏王畏秦终不听公子公子自度终不能得之于王计不独生而令赵亡乃请宾客约车骑百余乘欲以客徃赴秦军与赵俱死行过夷门见侯生具告所以欲死秦军状辞决而行侯生曰公子勉之矣老臣不能从公子行数里心不快曰吾所以待侯生者偹矣天下莫不闻今吾且死而侯生曾无一言半辞送我我岂有所失哉复引车还问侯生侯生笑曰臣固知公子之还也曰公子喜士名闻天下今有难无他端而欲赴秦军譬若以肉投馁虎何功之有哉尚安事客然公子遇臣厚公子徃而臣不送以是知公子恨之复返也公子再拜因问侯生乃屏人间语曰嬴闻晋鄙之兵符常在王卧内而如姬最幸出入王卧内力能窃之嬴闻如姬父为人所杀如姬资之三年自王以下欲求报其父仇莫能得如姬为公子泣公子使客斩其仇头敬进如姬如姬之欲为公子死无所辞顾未有路耳公子诚一开口请如姬如姬必许诺则得虎符夺晋鄙军北救赵而西却秦此五霸之伐也公子从其计请如姬如姬果盗晋鄙兵符与公子公子行侯生曰将在外主令有所不受以便国家公子即合符而晋鄙不授公子兵而复请之事必危矣臣客屠者朱亥可与俱此人力士晋鄙听大善不听可使击之于是公子泣侯生曰公子畏死邪何泣也公子曰晋鄙嚄唶宿将徃恐不听必当杀之是以泣耳岂畏死哉于是公子请朱亥朱亥笑曰臣乃市井鼓刀屠者而公子亲数存之所以不报谢者以为小礼无所用今公子有急此乃臣效命之秋也遂与公子俱公子过谢侯生侯生曰臣宜从老不能请数公子行日以至晋鄙军之日北乡自刭以送公子公子遂行至邺矫魏王令代晋鄙晋鄙合符疑之举手视公子曰今吾拥十万之众屯于境上国之重任今单车来代之何如哉欲无听朱亥袖四十斤鐡椎椎杀晋鄙公子遂将晋鄙军勒兵下令军中曰父子俱在军中父归兄弟俱在军中兄归独子无兄弟归养得选兵八万人进兵击秦军秦军解去遂救邯郸存赵赵王及平原君自迎公子于界平原君负■〈车兰〉矢为公子先引赵王再拜曰自古贤人未有及公子者也当此之时平原君不敢自比于人公子与侯生决至军侯生果北乡自刭魏王怒公子之盗其兵符矫杀晋鄙公子亦自知也已却秦存赵使将将其军归魏而公子独与客留赵赵孝成王德公子之矫夺晋鄙兵而存赵乃与平原君计以五城封公子公子闻之意骄矜而有自功之色客有说公子曰物有不可忘或有不可不忘夫人有德于公子公子不可忘也公子有德于人愿公子忘之也且矫魏王令夺晋鄙兵以救赵于赵则有功矣于魏则未为忠臣也公子乃自骄而功之窃为公子不取也于是公子立自责似若无所容者赵王埽除自迎执主人之礼引公子就西阶公子侧行辞让从东阶上自言辠过以负于魏无功于赵赵王侍酒至暮口不忍献五城以公子退让也公子竟留赵赵王以鄗为公子汤沭邑魏亦复以信陵奉公子公子留赵公子闻赵有处士毛公藏于慱徒薛公藏于卖浆家公子欲见两人两人自匿不肯见公子公子闻所在乃闲步往从此两人游甚欢平原君闻之谓其夫人曰始吾闻夫人弟公子天下无双今吾闻之乃妄从愽徒卖浆者游公子妄人耳夫人以告公子公子乃谢夫人去曰始吾闻平原君贤故负魏王而救赵以称平原君平原君之游徒豪举耳不求士也无忌自在大梁时常闻此两人贤至赵恐不得见以无忌从之游尚恐其不我欲也今平原君乃以为羞其不足从游乃装为去夫人具以语平原君平原君乃免冠谢固留公子平原君门下闻之半去平原君归公子天下士复往归公子公子倾平原君客公子留赵十年不归秦闻公子在赵日夜出兵东伐魏魏王患之使使往请公子公子恐其怒之乃诫门下有敢为魏王使通者死宾客皆背魏之赵莫敢劝公子归毛公薛公两人往见公子曰公子所以重于赵名闻诸侯者徒以有魏也今秦伐魏魏急而公子不恤使秦破大梁而夷先王之宗庙公子当何面目立天下乎语未及卒公子立变色告车趣驾归救魏魏王见公子相与泣而以上将军印授公子公子遂将魏安厘王三十年公子使使遍告诸侯诸侯闻公子将各遣将将兵救魏公子率五国之兵破秦军于河外走蒙骜遂乘胜逐秦军至函谷关抑秦兵秦兵不敢出当是时公子威振天下诸侯之客进兵法公子皆名之故世俗称魏公子兵法秦王患之乃行金万斤于魏求晋鄙客令毁公子于魏王曰公子亡在外十年矣今为魏将诸侯将皆属诸侯徒闻魏公子不闻魏王公子亦欲因此时定南面而王诸侯畏公子之威方欲共立之秦数使反间伪贺公子得立为魏王未也魏王日闻其毁不能不信后果使人代公子将公子自知再以毁废乃谢病不朝与宾客为长夜饮饮醇酒多近妇女日夜为乐饮者四岁竟病酒而卒其岁魏安厘王亦薨秦闻公子死使蒙骜攻魏拔二十城初置东郡其后秦稍蚕食魏十八岁而虏魏王屠大梁高祖始微少时数闻公子贤及即天子位每过大梁常祠公子高祖十二年从击黥布还为公子置守冢五家世世岁以四时奉祠公子  

## 文章辨体彚选卷五百

（明）贺复征 编  

○史传十八  

范雎蔡泽列传【`汉司马迁`】  

范雎者魏人也字叔游说诸侯欲事魏王家贫无以自资乃先事魏中大夫湏贾湏贾为魏昭王使于齐范雎从留数月未得报齐襄王闻雎辨口乃使人赐雎金十斤及牛酒雎辞谢不敢受湏贾知之大怒以为雎持魏国阴事告齐故得此馈令雎受其牛酒还其金既归心怒雎以告魏相魏相魏之诸公子曰魏齐魏齐大怒使舎人笞击雎折胁折齿雎佯死即卷以箦置厕中宾客饮者醉更溺雎故僇辱以惩后令无妄言者雎从箦中谓守者曰公能出我我必厚谢公守者乃请出弃篑中死人魏齐醉曰可矣范雎得出后魏齐悔复召求之魏人郑安平闻之乃遂操范雎亡伏匿更名姓曰张禄当此时秦昭王使谒者王稽于魏郑安平诈为卒侍王稽王稽问魏有贤人可与俱西游者乎郑安平曰臣里中有张禄先生欲见君言天下事其人有仇不敢昼见王稽曰夜与俱来郑安平夜与张禄见王稽语未究王稽知范雎贤谓曰先生待我于三亭之南与私约而去王稽辞魏去过载范雎入秦至湖关望见车骑从西来范雎曰彼来者为谁王稽曰秦相穰侯东行县邑范雎曰吾闻穰侯专秦权恶内诸侯客此恐辱我我寕且匿车中有顷穰侯果至劳王稽因立车而语曰关东有何变曰无有又谓王稽曰谒君得无与诸侯客子俱来乎无益徒乱人国耳王稽曰不敢即别去范雎曰吾闻穰侯智士也其见事迟乡者疑车中有人忘索之于是范雎下车走曰此必悔之行十余里果使骑还索车中无客乃已王稽遂与范雎入咸阳已报使因言曰魏有张禄先生天下辩士也曰秦王之国危于累卵得臣则安然不可以书传也臣故载来秦王弗信使舎食草具待命岁余当是时昭王已立三十六年南拔楚之鄢郢楚懐王幽死于秦秦东破齐愍王常称帝后去之数困三晋厌天下辩士无所信穰侯华阳君昭王母宣太后之弟也而泾阳君高陵君皆昭王同母弟也穰侯相三人者更将有封邑以太后故私家富重于王室及穰侯为秦将且欲越韩魏而伐齐纲寿欲以广其陶封范雎乃上书曰臣闻明主立政有功者不得不赏有能者不得不官劳大者其禄厚功多者其爵尊能治众者其官大故无能者不敢当职焉有能者亦不得蔽隐使以臣之言为可愿行而益利其道以臣之言为不可乆留臣无为也语曰庸主赏所爱而罚所恶明主则不然赏必加于有功而刑必断于有罪今臣之胷不足以当椹质而要不足以待斧钺岂敢以疑事尝试于王哉虽以臣为贱人而轻辱独不重任臣者之无反复于王邪且臣闻周有砥砨宋有结緑梁有悬藜楚有和璞此四宝者土之所生良工之所失也而为天下名噐然则圣主之所弃者独不足以厚国家乎臣闻善厚家者取之于国善厚国者取之于诸侯天下有明主则诸侯不得擅厚者何也为其割荣也良医知病人之死生而圣主明于成败之事利则行之害则舎之疑则少尝之虽舜禹复生弗能改已语之至者臣不敢载之于书其浅者又不足听也意者臣愚而不概于王心邪亡其言臣者贱而不可用乎自非然者臣愿得少赐游观之闲望见颜色一语无効请伏斧质于是秦昭王大说乃谢王稽使以传车召范雎于是范雎乃得见于离宫详为不知永巷而入其中王来而宦者怒逐之曰王至范雎缪为曰秦安得王秦独有太后穰侯耳欲以感怒昭王昭王至闻其与宦者争言遂延迎谢曰寡人宜以身受命久矣会义渠之事急寡人旦暮自请太后今义渠之事已寡人乃得受命窃闵然不敏敬执宾主之礼范雎辞让是日观范雎之见者羣臣莫不洒然变色易容者秦王屏左右宫中虚无人秦王跽而请曰先生何以幸教寡人范雎曰唯唯有间秦王复跽而请曰先生何以幸教寡人范雎曰唯唯若是者三秦王跽曰先生卒不幸教寡人邪范雎曰非敢然也臣闻昔者吕尚之遇文王也身为渔父而钓于渭滨耳若是者交疎也已说而立为太师载与俱归者其言深也故文王遂収功于吕尚而卒王天下乡使文王疎吕尚而不与深言是周无天子之德而文武无与成其王业也今臣羇旅之臣也交疎于王而所愿陈者皆匡君之事处人骨肉之间愿効愚忠而未知王之心也此所以王三问而不敢对者也臣非有畏而不敢言也臣知今日言之于前而明日伏诛于后然臣不敢避也大王信行臣之言死不足以为臣患亡不足以为臣忧漆身为厉被髪为狂不足以为臣耻且以五帝之圣焉而死三王之仁焉而死五霸之贤焉而死乌获任鄙之力焉而死成荆孟贲王庆忌夏育之勇焉而死死者人之所必不免也处必然之势可以少有补于秦此臣之所大愿也臣又何患哉伍子胥槖载而出昭关夜行昼伏至于陵水无以餬其口膝行蒲伏稽首肉袒鼓腹吹箎乞食于呉市卒兴呉国阖闾为覇使臣得尽谋如伍子胥加之以幽囚终身不复见是臣之说行也臣又何忧箕子接舆漆身为厉被髪为狂无益于主假使臣得同行于箕子可以有补所贤之主是臣之大荣也臣有何耻臣之所恐者独恐臣死之后天下见臣之尽忠而身死因以是杜口裹足莫肯乡秦耳足下上畏太后之严下惑于姧臣之态居深宫之中不离阿保之手终身迷惑无与昭奸大者宗庙灭覆小者身以孤危此臣之所恐耳若夫穷辱之事死亡之患臣不敢畏也臣死而秦治是臣死贤于生秦王跽曰先生是何言也夫秦国辟远寡人愚不肖先生乃幸辱至于此是天以寡人慁先生而存先王之宗庙也寡人得受命于先生是天所以幸先王而不弃其孤也先生奈何而言若是事无小大上及太后下至大臣愿先生悉以教寡人无疑寡人也范雎拜秦王亦拜范雎曰大王之国四塞以为固北有甘泉谷口南带泾渭右陇蜀左关阪奋击百万战车千乗利则出攻不利则入守此王者之地也民怯于私鬬而勇于公战此王者之民也王并此二者而有之夫以秦卒之勇车骑之众以治诸侯譬若驰韩卢而抟蹇兎也覇王之业可致也而羣臣莫敢当其位至今闭关十五年不敢窥兵于山东者是穰侯为秦谋不忠而大王之计有所失也秦王跽曰寡人愿闻失计然左右多窃听者范雎恐未敢言内先言外事以观秦王之俯仰因进曰夫穰侯越韩魏而攻齐纲寿非计也少出师则不足以伤齐多出师则害于秦臣意王之计欲少出师而悉韩魏之兵也则不义矣今见与国之不亲也越人之国而攻可乎其于计疎矣且昔齐愍王南攻楚破军杀将再辟地千里而齐尺寸之地无得焉者岂不欲得地哉形势不能有也诸侯见齐之罢弊君臣之不和也兴兵而伐齐大破之士辱兵顿皆咎其王曰谁为此计者乎王曰文子为之大臣作乱文子出奔故齐所以大破者以其伐楚而肥韩魏也此所谓借贼兵赍盗粮者也王不如远交而近攻得寸则王之寸也得尺亦王之尺也今释此而远攻不亦缪乎且昔者中山之国地方五百里赵独吞之功成名立而利附焉天下莫之能害也今夫韩魏中国之处而天下之枢也王其欲覇必亲中国以为天下枢以威楚赵楚强则附赵赵强则附楚楚赵皆附齐必惧矣齐惧必卑辞重币以事秦齐附而韩魏因可虏也昭王曰吾欲亲魏乆矣而魏多变之国也寡人不能亲请问亲魏奈何对曰王卑辞重币以事之不可则割地而赂之不可因举兵而伐之王曰寡人敬闻命矣乃拜范雎为客卿谋兵事卒听范雎谋使五大夫绾伐魏拔懐后二岁拔邢丘客卿范雎复说昭王曰秦韩之地形相错如绣秦之有韩也譬若木之有蠧也人之有腹心之病也天下无变则已天下有变其为秦患者孰大于韩乎王不如収韩昭王曰吾固欲収韩韩不听为之奈何对曰韩安得无听乎王下兵而攻荥阳则巩成皋之道不通北断太行之道则上党之师不下王一兴兵而攻荥阳则其国断而为三夫韩见必亡安得不听乎若韩听而覇事因可虑矣王曰善且欲发使于韩范雎日益亲复说用数年矣因请间说曰臣居山东时闻齐之有田文不闻其有王也闻秦之有太后穰侯华阳高陵泾阳不闻其有王也夫擅国之谓王能利害之谓王制杀生之威之谓王今太后擅行不顾穰侯出使不报华阳泾阳等击断无讳高陵进退不请四贵偹而国不危者未之有也为此四贵者下乃所谓无王也然则权安得不倾令安得从王出乎臣闻善治国者乃内固其威而外重其权穰侯使者操王之重决制于诸侯剖符于天下政适伐国莫敢不听战胜攻取则利归于陶国弊御于诸侯战败则结怨于百姓而祸归于社稷诗曰木实繁者披其枝披其枝者伤其心大其都者危其国尊其臣者卑其主崔杼淖齿管齐射王股擢王筋县之于庙梁宿昔而死李兑管赵囚主父于沙丘百日而饥死今臣闻秦太后穰侯用事高陵华阳泾阳佐之卒无秦王此亦淖齿李兑之类也且夫三代所以亡国者君专授政纵酒驰骋弋猎不听政事其所授者妬贤嫉能御下蔽上以成其私不为主计而主不觉悟故失其国今自有秩以上至诸大吏下及王左右无非相国之人者见王独立于朝臣窃为王恐万世之后有秦国者非王子孙也昭王闻之大惧曰善于是废太后逐穰侯高陵华阳泾阳君于关外秦王乃拜范雎为相収穰侯之印使归陶因使县官给车牛以徙千乗有余到关关阅其寳噐寳噐珍怪多于王室秦封范雎以应号为应侯当是时秦昭王四十一年也范雎既相秦秦号曰张禄而魏不知以为范雎已死久矣魏闻秦且东伐韩魏魏使须贾于秦范雎闻之为微行敝衣闲步之邸见须贾须贾见之而惊曰范叔固无恙乎范雎曰然须贾笑曰范叔有说于秦邪曰否也雎前日得过于魏相故亡逃至此安敢说乎须贾曰今叔何事范雎曰臣为人庸赁须贾意哀之留与坐饮食曰范叔一寒如此哉乃取其一绨袍以赐之须贾因问曰秦相张君公知之乎吾闻幸于王天下之事皆决于相君今吾事之去留在张君孺子岂有客习于相君者哉范雎曰主人翁习知之唯雎亦得谒雎请为君见于张君须贾曰吾马病车轴折非大车驷马吾不出范雎曰愿为君借大车驷马于主人翁范雎归取大车驷马为须贾御之入秦相府府中望见有识者皆避匿须贾怪之至相舎门谓须贾曰待我我为君先入通于相君须贾待门下持车良乆问门下曰范叔不出何也门下曰无范叔须贾曰乡者与吾载而入者门下曰乃吾相张君也须贾大惊自知见卖乃肉袒膝行因门下人谢罪于是范雎盛帷帐侍者甚众见之须贾顿首言死罪曰贾不意君能自致于青云之上贾不敢复读天下之书不敢复与天下之事贾有汤镬之罪请自屏于胡貉之地唯君死生之范雎曰汝罪有几曰擢贾之髪以续贾之罪尚未足范雎曰汝罪有三耳昔者楚昭王时而申包胥为楚郄呉军楚王封之以荆五千户包胥辞不受为丘墓之寄于荆也今雎之先人丘墓亦在魏公前以雎为有外心于齐而恶雎于魏齐公之罪一也当魏齐辱我于箦中公不止罪二也更醉而溺我公其何忍乎罪三矣然公之所以得无死者以绨袍恋恋有故人之意故释公乃谢罢入言之昭王罢归须贾须贾辞于范雎范雎大供具尽请诸侯使与坐堂上食饮甚设而坐须贾于堂下置莝豆其前令两黥徒夹而马食之数曰为我告魏王急持魏齐头来不然者我且屠大梁须贾归以告魏齐魏齐恐亡走赵匿平原君所范雎既相王稽谓范雎曰事有不可知者三有不可奈何者亦三宫车一日晏驾是事之不可知者一也君卒然捐馆舎是事之不可知者二也使臣卒然填沟壑是事之不可知者三也宫车一日晏驾君虽恨于臣无可奈何君卒然捐馆舎君虽恨于臣亦无可奈何使臣卒然填沟壑君虽恨于臣亦无可奈何范雎不怿乃入言于王曰非王稽之忠莫能内臣于函谷关非大王之贤圣莫能贵臣今臣官至于相爵在列侯王稽之官尚止于谒者非其内臣之意也昭王召王稽拜为河东守三岁不上计又任郑安平昭王以为将军范雎于是散家财物尽以报所尝困戹者一饭之德必偿睚眦之怨必报范雎相秦二年秦昭王之四十二年东伐韩少曲高平拔之秦昭王闻魏齐在平原君所欲为范雎必报其仇乃详为好书遗平原君曰寡人闻君之高义愿与君为布衣之友君幸过寡人寡人愿与君为十日之饮平原君畏秦且以为然而入秦见昭王昭王与平原君饮数日昭王谓平原君曰昔周文王得吕尚以为太公齐桓公得管夷吾以为仲父今范君亦寡人之叔父也范君之仇在君之家愿使人归取其头来不然吾不出君于关平原君曰贵而为友者为贱也富而为交者为贫也夫魏齐者胜之友也在固不出也今又不在臣所昭王乃遗赵王书曰王之弟在秦范君之仇魏齐在平原君之家王使人疾持其头来不然吾举兵而伐赵又不出王之弟于关赵孝成王乃发卒围平原君家急魏齐夜亡出见赵相虞卿虞卿度赵王终不可说乃解其相印与魏齐亡间行念诸侯莫可以急抵者乃复走大梁欲因信陵君以走楚信陵君闻之畏秦犹豫未肯见曰虞卿何如人也时侯嬴在旁曰人固未易知知人亦未易也夫虞卿蹑屩担簦一见赵王赐白璧一双黄金百镒再见拜为上卿三见卒受相印封万户侯当此之时天下争知之夫魏齐穷困过虞卿虞卿不敢重爵禄之尊解相印捐万户侯而间行急士之穷而归公子公子曰何如人人固不易知知人亦未易也信陵君大惭驾如野迎之魏齐闻信陵君之初难见之怒而自刭赵王闻之卒取其头予秦秦昭王乃出平原君归赵昭王四十三年秦攻韩汾陉拔之因城河上广武后五年昭王用应侯谋纵反闲卖赵赵以其故令马服子代亷颇将秦大破赵于长平遂围邯郸已而与武安君白起有隙言而杀之任郑安平使将击赵郑安平为赵所困急以兵二万人降赵应侯席藁请罪秦之法任人而所任不善者各以其罪罪之于是应侯罪当収三族秦昭王恐伤应侯之意乃下令国中有敢言郑安平事者以其罪罪之而加赐相国应侯食物日益厚以顺适其意后二岁王稽为河东守与诸侯通坐法诛而应侯日益以不怿昭王临朝叹息应侯进曰臣闻主忧臣辱主辱臣死今大王中朝而忧臣敢请其罪昭王曰吾闻楚之鐡剑利而倡优拙夫鐡剑利则士勇倡优拙则思虑远夫以远思虑而御勇士吾恐楚之图秦也夫物不素具不可以应卒今武安君既死而郑安平等畔内无良将而外多敌国吾是以忧欲以激励应侯应侯惧不知所出蔡泽闻之往入秦也  

蔡泽者燕人也游学干诸侯小大甚众不遇而从唐举相曰吾闻先生相李兑曰百日之内持国秉政有之乎曰有之曰若臣者何如唐举孰视而笑曰先生曷鼻巨肩魋颜蹙齃膝挛吾闻圣人不相殆先生乎蔡泽知唐举戏之乃曰富贵吾所自有吾所不知者寿也愿闻之唐举曰先生之寿从今以徃者四十三岁蔡泽笑谢而去谓其御者曰吾持梁刺齿肥跃马疾驱懐黄金之印结紫绶于要揖让人主之前食肉富贵四十三年足矣去之赵见逐入韩魏遇夺釡鬲于涂闻应侯任郑安平王稽皆负重罪于秦应侯内惭蔡泽乃西入秦将见昭王使人宣言以感怒应侯曰燕客蔡泽天下雄俊弘辩智士也彼一见秦王秦王必困君而夺君之位应侯闻曰五帝三代之事百家之说吾既知之众口之辩吾皆摧之是恶能困我而夺我位乎使人召蔡泽蔡泽入则揖应侯应侯固不快及见之又倨应侯因让之曰子尝宣言欲代我相秦宁有之乎对曰然应侯曰请闻其说蔡泽曰吁君何见之晩也夫四时之序成功者退夫人生百体坚强手足便利耳目聪明而心圣智岂非士之愿与应侯曰然蔡泽曰质仁秉义行道施德得志于天下天下懐乐敬爱而尊慕之皆愿以为君王岂不辩智之期与应侯曰然蔡泽复曰富贵顕荣成理万物使各得其所性命寿长终其天年而不夭伤天下继其统守其业传之无穷名实纯粹泽流千里世世称之而无絶与天地终始岂道德之符而圣人所谓吉祥善事者欤应侯曰然蔡泽曰若夫秦之商君楚之呉起越之大夫种其卒然亦可愿与应侯知蔡泽之欲困已以说复谬曰何为不可夫公孙鞅之事孝公也极身无贰虑尽忠而不顾私设刀锯以禁奸邪信赏罚以致治披腹心示情素蒙怨咎欺旧友夺魏公子卬安秦社稷利百姓卒为秦禽将破敌攘地千里呉起之事悼王也使私不得害公谗不得蔽忠言不取茍合行不取茍容不为危易行行义不辟难然为覇主强国不辞祸凶大夫种之事越王也主虽困辱悉忠而不解主虽絶亡尽能而弗离成功而弗矜贵富而不骄怠若此三子者固义之至也忠之节也是故君子以义死难视死如归生而辱不如死而荣士固有杀身以成名唯义之所在虽死无所恨何为不可哉蔡泽曰主圣臣贤天下之盛福也君明臣直国之福也父慈子孝夫信妻贞家之福也故比干忠而不能存殷子胥智而不能完呉申生孝而晋国乱是皆有忠臣孝子而国家灭乱者何也无明君贤父以听之故天下以其君父为僇辱而怜其臣子今商君呉起大夫种之为人臣是也其君非也故世称三子致功而不见德岂慕不遇世死乎夫待死而后可以立忠成名是微子不足仁孔子不足圣管仲不足大也夫人之立功岂不期于成全邪身与名俱全者上也名可法而身死者其次也名在僇辱而身全者下也于是应侯称善蔡泽少得间因曰夫商君呉起大夫种其为人臣尽忠致功则可愿矣闳夭事文王周公辅成王也岂不亦忠圣乎以君臣论之商君呉起大夫种其可愿孰与闳夭周公哉应侯曰商君呉起大夫种弗若也蔡泽曰然则君之主慈仁任忠惇厚旧故其贤智与有道之士为胶漆义不倍功臣孰与秦孝公楚悼王越王乎应侯曰未知何如也蔡泽曰今主亲忠臣不过秦孝公楚悼王越王君之设智能为主安危修政治乱强兵批患折难广地殖榖富国足家强主尊社稷显宗庙天下莫敢欺犯其主主之威盖震海内功彰万里之外声名光辉传于千世君孰与商君呉起大夫种应侯曰不若蔡泽曰今主之亲忠臣不忘旧故不若孝公悼王句践而君之功绩爱信亲幸又不若商君呉起大夫种然而君之禄位贵盛私家之富过于三子而身不退者恐患之甚于三子窃为君危之语曰日中则移月满则亏物盛则衰天地之常数也进退盈缩与时变化圣人之常道也故国有道则仕国无道则隐圣人曰飞龙在天利见大人不义而富且贵于我如浮云今君之怨已雠而德已报意欲至矣而无变计窃为君不取也且夫翠鹄犀象其处势非不远死也而所以死者惑于饵也苏秦智伯之智非不足以辟辱远死也而所以死者惑于贪利不止也是以圣人制礼节欲取于民有度使之以时用之有止故志不溢行不骄常与道俱而不失故天下承而不絶昔者齐桓公九合诸侯一匡天下至于葵丘之会有骄矜之志畔者九国呉王夫差兵无敌于天下勇强以轻诸侯陵齐晋故遂以杀身亡国夏育太史噭叱呼骇三军然而身死于庸夫此皆乗至盛而不返道理不居卑退处俭约之患也夫商君为秦孝公明法令禁奸本尊爵必赏有罪必罚平权衡正度量调轻重决裂阡陌以静生民之业而一其俗劝民耕农利土一室无二事力田稸积习战陈之事是以兵动而地广兵休而国富故秦无敌于天下立威诸侯成秦国之业功已成矣而遂以车裂楚地方数千里持戟百万白起率数万之师以与楚战一战举鄢郢以烧夷陵再战南并蜀汉又越韩魏而攻强赵北坑马服诛屠四十余万之众尽之于长平之下流血成川沸声若靁遂入围邯郸使秦有帝业楚赵天下之强国而秦之仇敌也自是之后楚赵皆慑服不敢攻秦者白起之势也身所服者七十余城功已成矣而遂赐剑死于杜邮呉起为楚悼王立法卑减大臣之威重罢无能废无用损不急之官塞私门之请一楚国之俗禁游客之民精耕战之士南収扬越北并陈蔡破横散从使驰说之士无所开其口禁朋党以励百姓定楚国之政兵震天下威服诸侯功已成矣而卒枝解大夫种为越王深谋远计免会稽之危以亡为存因辱为荣垦草入邑辟地殖榖率四方之士专上下之力辅句践之贤报夫差之雠卒擒劲呉令越成覇功已彰而信矣勾践终负而杀之此四子者功成不去祸至于此此所谓信而不能诎往而不能返者也范蠡知之超然避世长为陶朱公君独不观夫慱者乎或欲大投或欲分功此皆君之所明知也今君相秦计不下席谋不出廊庙坐制诸侯利施三川以实宜阳决羊肠之险塞太行之道又斩范中行之涂六国不得合从栈道千里通于蜀汉使天下皆畏秦秦之欲得矣君之功极矣此亦秦之分功之时也如是而不退则商君白公呉起大夫种是也吾闻之鍳于水者见面之容鉴于人者知吉与凶书曰成功之下不可乆处四子之祸君何居焉君何不以此时归相印让贤者而授之退而岩居川观必有伯夷之亷长为应侯世世称孤而有许由延陵季子之让乔松之寿孰与以祸终哉即君何居焉忍不能自离疑不能自决必有四子之祸矣易曰亢龙有悔此言上而不能下信而不能诎往而不能自返者也愿君孰计之应侯曰善吾闻欲而不知止失其所以欲有而不知足失其所以有先生幸教雎敬受命于是乃延入坐为上客后数日入朝言于秦昭王曰客新有从山东来者曰蔡泽其人辩士明于三王之事五伯之业世俗之变足以寄秦国之政臣之见人甚众莫及臣不如也臣敢以闻秦昭王召见与语大说之拜为客卿应侯因谢病请归相印昭王强起应侯应侯遂称病笃范雎免相昭王新说蔡泽计划遂拜为秦相东収周室蔡泽相秦数月人或恶之惧诛乃谢病归相印号为纲成君居秦十余年事昭王孝文王荘襄王卒事始皇帝为秦使于燕三年而燕使太子丹入质于秦  

亷颇蔺相如列传【`司马迁`】  

亷颇者赵之良将也赵惠文王十六年亷颇为赵将伐齐大破之取晋阳拜为上卿以勇气闻于诸侯蔺相如者赵人也为赵宦者令缪贤舎人赵惠文王时得楚和氏璧秦昭王闻之使人遗赵王书愿以十五城请易璧赵王与大将军亷颇诸大臣谋欲予秦秦城恐不可得徒见欺欲勿予即患秦兵之来计未定求人可使报秦者未得宦者令缪贤曰臣舎人蔺相如可使王问何以知之对曰臣尝有罪窃计欲亡走燕臣舎人相如止臣曰君何以知燕王臣语曰臣尝从大王与燕王会境上燕王私握臣手曰愿结友以此知之故欲徃相如谓臣曰夫赵强而燕弱而君幸于赵故燕王欲结于君今君乃亡赵走燕燕畏赵其势必不敢留君而束君归赵矣君不如肉袒伏斧质请罪则幸得脱矣臣从其计大王亦幸赦臣臣窃以为其人勇士有智谋宜可使于是王召见问蔺相如曰秦王以十五城请易寡人之璧可予不相如曰秦强而赵弱不可不许王曰取吾璧不予我城奈何相如曰秦以城求璧而赵不许曲在赵赵予璧而秦不予赵城曲在秦均之二策宁许以负秦曲王曰谁可使者相如曰王必无人臣愿奉璧徃使城入赵而留璧秦城不入臣请完璧归赵赵王于是遂遣相如奉璧西入秦秦王坐章台见相如相如奉璧奏秦王秦王大喜传以示美人及左右左右皆呼万岁相如视秦王无意偿赵城乃前曰璧有瑕请指示王王授璧相如因持璧却立倚柱怒髪上冲冠谓秦王曰大王欲得璧使人发书至赵王赵王悉召羣臣议皆曰秦贪负其强以空言求璧偿城恐不可得议不欲予秦璧臣以为布衣之交尚不相欺况大国乎且以一璧之故逆强秦之驩不可于是赵王乃斋戒五日使臣奉璧拜送书于庭何者严大国之威以修敬也今臣至大王见臣列观礼节甚倨得璧传之美人以戏弄臣臣观大王无意偿赵王城邑故臣复取璧大王必欲急臣臣头今与璧俱碎于柱矣相如持其璧睨柱欲以击柱秦王恐其破璧乃辞谢固请召有司案图指从此以往十五都予赵相如度秦王特以诈佯为予赵城实不可得乃谓秦王曰和氏璧天下所共传寳也赵王恐不敢不献赵王送璧时斋戒五日今大王亦宜斋戒五日设九宾于庭臣乃敢上璧秦王度之终不可强夺遂许斋五日舎相如广成传舎相如度秦王虽斋决负约不偿城乃使其从者衣褐懐其璧从径道亡归璧于赵秦王斋五日后乃设九宾礼于廷引赵使者蔺相如相如至谓秦王曰秦自缪公以来二十余君未尝有坚明约束者也臣诚恐见欺于王而负赵故令人持璧归间至赵矣且秦强而赵弱大王遣一介之使至赵赵立奉璧来今以秦之强而先割十五都予赵赵岂敢留璧而得罪于大王乎臣知欺大王之罪当诛臣请就汤镬唯大王与羣臣熟计议之秦王与羣臣相视而嘻左右或欲引相如去秦王因曰今杀相如终不能得璧也而絶秦赵之驩不如因而厚遇之使归赵赵王岂以一璧之故欺秦耶卒廷见相如毕礼而归之相如既归赵王以为贤大夫使不辱于诸侯拜相如为上大夫秦亦不以城予赵赵亦终不予秦璧其后秦伐赵拔石城明年复攻赵杀二万人秦王使使者告赵王欲与王为好会于西河外渑池赵王畏秦欲毋行亷颇蔺相如计曰王不行示赵弱且怯也赵王遂行相如从亷颇送至境与王诀曰王行度道里会遇之礼毕还不过三十日三十日不还则请立太子为王以絶秦望王许之遂与秦王会渑池秦王饮酒酣曰寡人窃闻赵王好音请奏瑟赵王鼓瑟秦御史前书曰某年月日与赵王会饮令赵王鼓瑟蔺相如前曰赵王窃闻秦王善为秦声请奉盆缻秦王以相娯乐秦王怒不许于是相如前进缻因跪请秦王秦王不肯击缻相如曰五步之内相如请得以颈血溅大王矣左右欲刃相如相如张目叱之左右皆靡于是秦王不怿为一击缻相如顾召赵御史书曰某年月日秦王为赵王击缻秦之羣臣曰请以赵十五城为秦王寿蔺相如亦曰请以秦之咸阳为赵王寿秦王竟酒终不能加胜于赵赵亦盛设兵以待秦秦不敢动既罢归国以相如功大拜为上卿位在亷颇之右亷颇曰我为赵将有攻城野战之大功而蔺相如徒以口舌为劳而位居我上且相如素贱人吾羞不忍为之下宣言曰我见相如必辱之相如闻不肯与会相如每朝时常称病不欲与亷颇争列已而相如出望见亷颇相如引车避匿于是舎人相与谏曰臣所以去亲戚而事君者徒慕君之高义也今君与亷颇同列亷君宣恶言而君畏匿之恐惧殊甚且庸人尚羞之况于将相乎臣等不肖请辞去蔺相如固止之曰公之视亷将军孰与秦王曰不若也相如曰夫以秦王之威而相如廷叱之辱其羣臣相如虽驽独畏亷将军哉顾吾念之强秦之所以不敢加兵于赵者徒以吾两人在也今两虎共斗其势不俱生吾所以为此者以先国家之急而后私雠也亷颇闻之肉袒负荆因宾客至蔺相如门谢罪曰鄙贱之人不知将军寛之至此也卒相与驩为刎颈之交是岁廉颇东攻齐破其一军居二年廉颇复伐齐几拔之后三年廉颇攻魏之防陵安阳拔之后四年蔺相如将而攻齐至平邑而罢其明年赵奢破秦军阏与下赵奢者赵之田部吏也収租税而平原君家不肯出赵奢以法治之杀平原君用事者九人平原君怒将杀奢奢因说曰君于赵为贵公子今纵君家而不奉公则法削法削则国弱国弱则诸侯加兵诸侯加兵是无赵也君安得有此富乎以君之贵奉公如法则上下平上下平则国强国强则赵固而君为贵戚岂轻于天下邪平原君以为贤言之于王王用之治国赋国赋大平民富而府库实秦伐韩军于阏与王召廉颇而问曰可救不对曰道远险狭难救又召乐乗而问焉乐乗对如廉颇言又召问赵奢奢对曰其道远险狭譬之犹两鼠鬬于穴中捋勇者胜王乃令赵奢将救之兵去邯郸三十里而令军中曰有以军事谏者死秦军军武安西秦军鼓噪勒兵武安瓦屋尽振军中候有一人言急救武安赵奢立斩之坚壁留二十八日不行复益増垒秦间来入赵奢善食而遣之间以报秦将秦将大喜曰夫去国三十里而军不行乃増垒阏与非赵地也赵奢既已遣秦间乃卷甲而趋之二日一夜至令善射者去阏与五十里而军军垒成秦人闻之悉甲而至军士许歴请以军事谏赵奢曰内之许歴曰秦人不意赵师至此其来气盛将军必厚集其阵以待之不然必败赵奢曰请受令许歴曰请就鈇质之诛赵奢曰胥后令邯郸许歴复请谏曰先据北山上者胜后至者败赵奢许诺即发万人趋之秦兵后至争山不得上赵奢纵兵击之大破秦军秦军解而走遂解阏与之围而归赵惠文王赐奢号为马服君以许歴为国尉赵奢于是与廉颇蔺相如同位后四年赵惠文王卒子孝成王立七年秦与赵兵相距长平时赵奢已死而蔺相如病笃赵使廉颇将攻秦秦数败赵军赵军固壁不战秦数挑战廉颇不肯赵王信秦之间秦之间言曰秦之所恶独畏马服君赵奢之子赵括为将耳赵王因以括为将代廉颇蔺相如曰王以名使括若胶柱而鼓瑟耳括徒能读其父书传不知合变也赵王不听遂将之赵括自少时学兵法言兵事以天下莫能当尝与其父奢言兵事奢不能难然不谓善括母问奢其故奢曰兵死地也而括易言之使赵不将括即已若必将之破赵军者必括也及括将行其母上书言于王曰括不可使将王曰何以对曰始妾事其父时为将身所奉饭饮而进食者以十数所友者以百数大王及宗室所赏赐者尽以予军吏士大夫受命之日不问家事今括一旦为将东向而朝军吏无敢仰视之者王所赐金帛归藏于家而日视便利田宅可买者买之王以为何如其父父子异心愿王勿遣王曰母置之吾已决矣括母因曰王终遣之即有如不称妾得无随坐乎王许诺赵括既代廉颇悉更约束易置军吏秦将白起闻之纵竒兵佯败走而絶其粮道分断其军为二士卒离心四十余日军饿赵括出鋭卒自搏战秦军射杀赵括括军败数十万之众遂降秦秦悉坑之赵前后所亡凡四十五万明年秦兵遂围邯郸岁余几不得脱頼楚魏诸侯来救乃得解邯郸之围赵王亦以括母先言竟不诛也自邯郸围解五年而燕用栗腹之谋曰赵壮者尽于长平其孤未壮举兵击赵赵使廉颇将击大破燕军于鄗杀栗腹遂围燕燕割五城请和乃听之赵以尉文封廉颇为信平君为假相国廉颇之免长平归也失势之时故客尽去及复用为将客又复至廉颇曰客退矣客曰吁君何见之晩也夫天下以市道交君有势我则从君君无势则去此固其理也有何怨乎居六年赵使廉颇伐魏之繁阳拔之赵孝成王卒子悼襄王立使乐乗代廉颇廉颇怒攻乐乗乐乗走廉颇遂奔魏之大梁其明年赵乃以李牧为将而攻燕拔武遂方城廉颇居梁乆之魏不能信用赵以数困于秦兵赵王思复得廉颇廉颇亦思复用于赵赵王使使者视廉颇尚可用否廉颇之雠郭开多与使者金令毁之赵使者既见廉颇廉颇为之一饭斗米肉十斤被甲上马以示尚可用赵使还报王曰廉将军虽老尚善饭然与臣坐顷之三遗矢矣赵王以为老遂不召楚闻廉颇在魏阴使人迎之廉颇一为楚将无功曰我思用赵人廉颇卒死于寿春李牧者赵之北边良将也常居代鴈门偹匃奴以便宜置吏市租皆输入莫府为士卒费日击数牛飨士习射骑谨烽火多间谍厚遇战士为约曰匈奴即入盗急入収保有敢捕虏者斩匃奴每入烽火谨輙入収保不敢战如是数岁亦不亡失然匃奴以李牧为怯虽赵边兵亦以为吾将怯赵王让李牧李牧如故赵王怒召之使他人代将岁余匈奴每来出战出战数不利失亡多边不得田畜复请李牧牧杜门不出固称疾赵王乃复强起使将兵牧曰王必用臣臣如前乃敢奉令王许之李牧至如故约匈奴数岁无所得终以为怯边士日得赏赐而不用皆愿一战于是乃具选车得千三百乗选骑得万三千匹百金之士五万人彀者十万人悉勒习战大纵畜牧人民满野匃奴小入佯北不胜以数千人委之单于闻之大率众来入李牧多为竒阵张左右翼击之大破杀匈奴十余万骑灭襜褴破东胡降林胡单于奔走其后十余岁匈奴不敢近赵边城赵悼襄王元年廉颇既亡入魏赵使李牧攻燕拔武遂方城居二年龎暖破燕军杀剧辛后七年秦破赵杀将扈輙于武遂城斩首十万赵乃以李牧为大将军击秦军于宜安大破秦军走秦将桓齮封李牧为武安君居三年秦攻番吾李牧击破秦军南距韩魏赵王迁七年秦使王翦攻赵赵使李牧司马尚御之秦多与赵王宠臣郭开金为反间言李牧司马尚欲反赵王乃使赵葱及齐将颜聚代李牧李牧不受命赵使人微捕得李牧斩之废司马尚后三月王翦因急击赵大破杀赵葱虏赵王迁及其将颜聚遂灭赵  

## 文章辨体彚选卷五百一

（明）贺复征 编  

○史传十九  

鲁仲连列传【`汉司马迁`】  

鲁仲连者齐人也好竒伟俶傥之画策而不肯仕官任职好持高节游于赵赵孝成王时而秦王使白起破赵长平之军前后四十余万秦兵遂东围邯郸赵王恐诸侯之救兵莫敢击秦军魏安厘王使将军晋鄙救赵畏秦止于荡阴不进魏王使客将军新垣衍间入邯郸因平原君谓赵王曰秦所为急围赵者前与齐愍王争强为帝已而复归帝今齐愍王已益弱方今唯秦雄天下此非必贪邯郸其意欲复求为帝赵诚发使尊秦昭王为帝秦必喜罢兵去平原君犹豫未有所决此时鲁仲连适游赵会秦围赵闻魏将欲令赵尊秦为帝乃见平原君曰事将奈何平原君曰胜也何敢言事前亡四十万之众于外今又内围邯郸而不能去魏王使客将军新垣衍令赵帝秦今其人在是胜也何敢言事鲁仲连曰吾始以君为天下之贤公子也吾乃今然后知君非天下之贤公子也梁客新垣衍安在吾请为君责而归之平原君曰胜请为绍介而见之于先生平原君遂见新垣衍曰东国有鲁仲连先生者今其人在此胜请为绍介交之于将军新垣衍曰吾闻鲁仲连先生齐国之高士也衍人臣也使事有职吾不愿见鲁仲连先生平原君曰胜既已泄之矣新垣衍许诺鲁连见新垣衍而无言新垣衍曰吾视居此围城之中者皆有求于平原君者也今吾观先生之玉貌非有求于平原君者也曷为乆居此围城之中而不去鲁仲连曰世以鲍焦为无从容而死者皆非也众人不知则为一身彼秦者弃礼义而上首功之国也权使其士虏使其民彼即肆然而为帝过而为政于天下则连有蹈东海而死耳吾不忍为之民也所为见将军者欲以助赵也新垣衍曰先生助之将奈何鲁连曰吾将使梁及燕助之齐楚则固助之矣新垣衍曰燕则吾请以从矣若乃梁者则吾乃梁人也先生恶能使梁助之鲁连曰梁未睹秦称帝之害故耳使梁睹秦称帝之害则必助赵矣新垣衍曰秦称帝之害何如鲁连曰昔者齐威王尝为仁义矣率天下诸侯而朝周周贫且微诸侯莫朝而齐独朝之居岁余周烈王崩齐后往周怒赴于齐曰天崩地坼天子下席东藩之臣因齐后至则斮齐威王勃然怒曰叱嗟而母婢也卒为天下笑故生则朝周死则叱之诚不忍其求也彼天子固然其无足怪新垣衍曰先生独不见夫仆乎十人而从一人者寕力不胜而智不若邪畏之也鲁仲连曰呜呼梁之比于秦若仆邪新垣衍曰然鲁仲连曰吾将使秦王烹醢梁王新垣衍怏然不悦曰噫嘻亦太甚矣先生之言也先生又恶能使秦王烹醢梁王鲁仲连曰固也吾将言之昔者九侯鄂侯文王纣之三公也九侯有子而好献之于纣纣以为恶醢九侯鄂侯争之强辩之疾故脯鄂侯文王闻之喟然而叹故拘之羑里之库百日欲令之死曷为与人俱称王卒就脯醢之地齐愍王将之鲁夷维子为执策而从谓鲁人曰子将何以待吾君鲁人曰吾将以十太牢待子之君夷维子曰子安取礼而来吾君彼吾君者天子也天子廵狩诸侯辟舎纳筦钥摄衽抱机视膳于堂下天子已食乃退而听朝也鲁人投其钥不果纳不得入于鲁将之薛假途于邹当是时邹君死愍王欲入吊夷维子谓邹之孤曰天子吊主人必将倍殡棺设北面于南方然后天子南面吊也邹之羣臣曰必若此吾将伏剑而死固不敢入于邹邹鲁之臣生则不得事飬死则不得赙襚然且欲行天子之礼于邹鲁邹鲁之臣不果纳今秦万乗之国也梁亦万乗之国也俱据万乗之国各有称王之名睹其一战而胜欲从而帝之是使三晋之大臣不如邹鲁之仆妾也且秦无已而帝则且变易诸侯之大臣彼将夺其所不肖而与其所贤夺其所憎而与其所爱彼又将使其子女谗妾为诸侯妃姬处梁之宫梁王安得晏然而已乎而将军又何以得固宠乎于是新垣衍起再拜谢曰始以先生为庸人吾乃今日知先生为天下之士也吾请出不敢复言帝秦秦将闻之为却军五十里适会魏公子无忌夺晋鄙军以救赵击秦军秦军遂引而去于是平原君欲封鲁连鲁连辞让使者三终不肯受平原君乃置酒酒酣起前以千金为鲁连寿鲁连笑曰所谓贵于天下之士者为人排患释难解纷乱而无取也即有取者是商贾之事也而连不忍为也遂辞平原君而去终身不复见其后二十余年燕将攻下聊城聊城人或谗之燕燕将惧诛因保守聊城不敢归齐田单攻聊城岁余士卒多死而聊城不下鲁连乃为书约之矢以射城中遗燕将书曰吾闻之智者不倍时而弃利勇士不怯死而灭名忠臣不先身而后君今公行一朝之忿不顾燕主之无臣非忠也杀身亡聊城而威不信于齐非勇也功败名灭后世无称焉非智也三者世主不臣说士不载故智者不再计勇士不怯死今死生荣辱贵贱尊卑此时不再至愿公详计而无与俗同且楚攻齐之南阳魏攻平陆而齐无南面之心以为亡南阳之害小不如得济北之利大故定计审处之今秦人下兵魏不敢东面衡秦之势成楚国之形危齐弃南阳断右壤定济北计犹且为之也且夫齐之必决于聊城公勿再计今楚魏交退于齐而燕救不至以全齐之兵无天下之规与聊城共据期年之敝则臣见公之不能退也且燕国大乱君臣失计上下迷惑栗腹以十万之众五折于外以万乗之国被围于赵壤削主困为天下僇笑国敝而祸多民无所归心今公又以敝聊之民距全齐之兵是墨翟之守也食人炊骨士无反外之心是孙膑之兵也能见于天下虽然为公计者不如全车甲以报于燕车甲全而归燕燕王必喜身全而归于国士民如见父母交游攘臂而议于世功业可明上辅孤主以制羣臣下养百姓以资说士矫国更俗功名可立也亡意亦捐燕弃世东游于齐乎裂地定封富比乎陶卫世世称孤与齐乆存又一计也此两计者顕名厚实也愿公详计而审处一焉且吾闻之规小节者不能成荣名恶小耻者不能立大功昔者管夷吾射桓公中其钩簒也遗公子纠不能死怯也束縳桎梏辱也若此三行者世主不臣而乡里不通乡使管子幽囚而不出身死而不反于齐则亦名不免为辱人贱行矣臧获且羞与之同名矣况世俗乎故管子不耻身在缧绁之中而耻天下之不治不耻不死公子纠而耻威之不信于诸侯故兼三行之过而为五覇首名高天下而光烛邻国曹子为鲁将三战三北而亡地五百里乡使曹子计不反顾议不还踵刎颈而死则亦名不免为败军禽将矣曹子弃三北之耻而退与鲁君计桓公朝天下会诸侯曹子以一剑之任枝桓公之心于坛坫之上颜色不变辞气不悖三战之所亡一朝而复之天下震动诸侯惊骇威加呉越若此二士者非不能成小廉而行小节也以为杀身亡躯絶世灭后功名不立非智也故去感忿之怨立终身之名弃忿悁之节定累世之功是以业与三王争流而名与天壤相弊也愿公择一而行之燕将见鲁连书泣三日犹豫不能自决欲归燕已有隙恐诛欲降齐所杀虏于齐甚众恐已降而后见辱喟然叹曰与人刃我宁自刃乃自杀聊城乱田单遂屠聊城归而言鲁连欲爵之鲁连逃隐于海上曰吾与富贵而诎于人宁贫贱而轻世肆志焉  

屈原贾生列传【`司马迁`】  

屈原者名平楚之同姓也为楚懐王左徒愽闻强志明于治乱娴于辞令入则与王图议国事以出号令出则接遇宾客应对诸侯王甚任之上官大夫与之同列争宠而心害其能懐王使屈原造为宪令屈平属草藁未定上官大夫见而欲夺之屈平不与因谗之曰王使屈平为令众莫不知每一令出平伐其功曰以为非我莫能为也王怒而疏屈平屈平疾王听之不聪也谗謟之蔽明也邪曲之害公也方正之不容也故忧愁幽思而作离骚离骚者犹离忧也夫天者人之始也父母者人之本也人穷则反本故劳苦倦极未尝不呼天也疾痛惨怛未尝不呼父母也屈原正道直行竭忠尽智以事其君谗人间之可谓穷矣信而见疑忠而被谤能无怨乎屈平之作离骚盖自怨生也国风好色而不淫小雅怨诽而不乱若离骚者可谓兼之矣上称帝喾下道齐桓中述汤武以刺世事明道德之广崇治乱之条贯靡不毕见其文约其辞微其志洁其行廉其称文小而其指极大举类迩而见义远其志洁故其称物芳其行廉故死而不容自疎濯淖污泥之中蝉蜕于浊秽以浮游尘埃之外不获世之滋垢皭然泥而不滓者也推此志也虽与日月争光可也屈平既绌其后秦欲伐齐齐与楚从亲惠王患之乃令张仪详去秦厚币委质事楚曰秦甚憎齐齐与楚从亲楚诚能絶齐秦愿献商于之地六百里楚懐王贪而信张仪遂絶齐使使如秦受地张仪诈之曰仪与王约六里不闻六百里楚使怒去归告懐王懐王怒大兴师伐秦秦发兵击之大破楚师于丹浙斩首八万虏楚将屈匄遂取楚之汉中地懐王乃悉发国中兵以深入击秦战于蓝田魏闻之袭楚至邓楚兵惧自秦归而齐竟怒不救楚楚大困明年秦割汉中地与楚以和楚王曰不愿得地愿得张仪而甘心焉张仪闻乃曰以一仪而当汉中地臣请往如楚如楚又因厚币用事者臣靳尚而设诡辨于懐王之宠姬郑袖懐王竟听郑袖复释去张仪是时屈平既疏不复在位使于齐顾反谏懐王曰何不杀张仪懐王悔追张仪不及其后诸侯共击楚大破之杀其将唐昧时秦昭王与楚婚欲与懐王会懐王欲行屈平曰秦虎狼之国不可信不如无行懐王稚子子兰劝王行奈何絶秦欢懐王卒行入武关秦伏兵絶其后因留懐王以求割地懐王怒不听亡走赵赵不内复之秦竟死于秦而归葬长子顷襄王立以其弟子兰为令尹楚人既咎子兰以劝懐王入秦而不返也屈平既嫉之虽放流睠顾楚国系心懐王不忘欲反冀幸君之一悟俗之一改也其存君兴国而欲反复之一篇之中三致志焉然终无可奈何故不可以反卒以此见懐王之终不悟也人君无愚智贤不肖莫不欲求忠以自为举贤以自佐然亡国破家相随属而圣君治国累世而不见者其所谓忠者不忠而所谓贤者不贤也懐王以不知忠臣之分故内惑于郑袖外欺于张仪疏屈平而信上官大夫令尹子兰兵挫地削亡其六郡身客死于秦为天下笑此不知人之祸也易曰井渫不食为我心恻可以汲王明并受其福王之不明岂足福哉令尹子兰闻之大怒卒使上官大夫短屈原于顷襄王顷襄王怒而迁之屈原至于江濵被发行吟泽畔颜色憔悴形容枯槁渔父见而问之曰子非三闾大夫与何故而至此屈原曰举世混浊而我独清众人皆醉而我独醒是以见放渔父曰夫圣人者不凝滞于物而能与世推移举世混浊何不随其流而扬其波众人皆醉何不餔其糟而啜其醨何故懐瑾握瑜而自令见放为屈原曰吾闻之新沐者必弹冠新浴者必振衣人又谁能以身之察察受物之汶汶者乎宁赴长流而葬乎江鱼腹中耳又安能以皓皓之白而蒙世之温蠖乎乃作懐沙之赋于是懐石遂自投汨罗以死屈原既死之后楚有宋玉唐勒景差之徒者皆好辞而以赋见称然皆祖屈原之从容辞令终莫敢直谏其后楚日以削数十年竟为秦所灭自屈原沉汨罗后百有余年汉有贾生为长沙王太傅过湘水投书以吊屈原  

贾生名谊雒阳人也年十八以能诵诗属书闻于郡中呉廷尉为河南守闻其秀才召置门下甚幸爱孝文皇帝初立闻河南守治平呉公为天下第一故与李斯同邑而尝学事焉乃征为廷尉廷尉乃言贾生年少颇通诸子百家之书文帝召以为博士是时贾生年二十余最为少每诏令议下诸老先生不能言贾生尽为之对人人各如其意所欲出诸生于是乃以为能不及也孝文帝说之超迁一岁中至大中大夫贾生以为汉兴至孝文二十余年天下和洽而固当改正朔易服色法制度定官名兴礼乐乃悉草具其事仪法色尚黄数用五为官名悉更秦之法孝文帝初即位谦让未遑也诸律令所更定及列侯悉就国其说皆自贾生发之于是天子议以为贾生任公卿之位绛灌东阳侯冯敬之属尽害之乃短贾生曰雒阳之人年少初学专欲擅权纷乱诸事于是天子后亦疏之不用其议乃以贾生为长沙王太傅贾生既辞往行闻长沙卑湿自以寿不得长又以适去意不自得及渡湘水为赋以吊屈原后岁余贾生征见孝文帝方受厘坐宣室上因感鬼神事而问鬼神之本贾生因具道所以然之状至夜半文帝前席既罢曰吾乆不见贾生自以为过之今不及也居顷之拜贾生为梁懐王太傅梁懐王文帝之少子爱而好书故令贾生傅之文帝复封淮南厉王子四人皆为列侯贾生谏以为患之兴自此起矣贾生数上疏言诸侯或连数郡非古之制可稍削之文帝不听居数年懐王骑堕马而死无后贾生自伤为傅无状哭泣岁余亦死贾生之死时年三十三矣及孝文崩孝武皇帝立举贾生之孙二人至郡守而贾嘉最好学世其家与余通书至孝昭时列为九卿  

## 文章辨体彚选卷五百二

（明）贺复征 编  

○史传二十  

刺客列传【`汉司马迁`】  

曹沬者鲁人也以勇力事鲁荘公荘公好力曹沬为鲁将与齐战三败北鲁荘公惧乃献遂邑之地以和犹复以为将齐桓公许与鲁会于柯而盟桓公与荘公既盟于坛上曹沬执匕首刼齐桓公桓公左右莫敢动而问曰子将何欲曹沬曰齐强鲁弱而大国侵鲁亦巳甚矣今鲁城壊即压齐境君其图之桓公乃许尽归鲁之侵地既已言曹沬投其匕首下坛北面就羣臣之位颜色不变辞令如故桓公怒欲倍其约管仲曰不可夫贪小利以自快弃信于诸侯失天下之援不如与之于是桓公乃遂割鲁侵地曹沬三战所亡地尽复予鲁其后百六十有七年而呉有专诸之事  

专诸者呉堂邑人也伍子胥之亡楚而如呉也知专诸之能伍子胥既见呉王僚说以伐楚之利呉公子光曰彼伍员父兄皆死于楚而员言伐楚欲自为报私雠也非能为呉呉王乃止伍子胥知公子光之欲杀呉王僚乃曰彼光将有内志未可说以外事乃进专诸于公子光光之父曰呉王诸樊诸樊弟三人次曰余祭次曰夷昧次曰季子札诸樊知季子札贤而不立太子以次传三弟欲卒致国于季子札诸樊既死传余祭余祭死传夷昧夷昧死当传季子札季子札逃不肯立呉人乃立夷昧之子僚为王公子光曰使以兄弟次邪季子当立必以子乎则光真适嗣当立故常阴养谋臣以求立光既得专诸善客待之九年而楚平王死春呉王僚欲因楚丧使其二弟公子盖余属庸将兵围楚之潜使延陵季子于晋以观诸侯之变楚发兵絶呉将盖余属庸路呉兵不得还于是公子光谓专诸曰此时不可失不求何获且光真王嗣当立季子虽来不吾废也专诸曰王僚可杀也母老子弱而两弟将兵伐楚楚絶其后方今呉外困于楚而内空无骨鲠之臣是无如我何公子光顿首曰光之身子之身也四月丙子光伏甲士于窟室中而具酒请王僚王僚使兵陈自宫至光之家门户阶陛左右皆王僚之亲戚也夹立侍皆持长铍酒既酣公子光详为足疾入窟室中使专诸置匕首鱼炙之腹中而进之既至王前专诸擘鱼因以匕首刺王僚王僚立死左右亦杀专诸王人扰乱公子光出其伏甲以攻王僚之徒尽灭之遂自立为王是为阖庐阖庐乃封专诸之子以为上卿其后七十余年而晋有豫让之事  

豫让者晋人也故尝事范中行氏而无所知名去而事智伯智伯甚尊宠之及智伯伐赵襄子赵襄子与韩魏合谋灭智伯灭智伯之后而三分其地赵襄子最怨智伯漆其头以为饮噐豫让遁逃山中曰嗟乎士为知已者死女为说已者容今智伯知我我必为报雠而死以报智伯则吾魂魄不愧矣乃变名姓为刑人入宫涂厕中挟匕首欲以刺襄子襄子如厕心动执问涂厕之刑人则豫让内持刀兵曰欲为智伯报仇左右欲诛之襄子曰彼义人也吾谨避之耳且智伯亡无后而其臣欲为报仇此天下之贤人也卒释去之居顷之豫让又漆身为厉吞炭为哑使形状不可知行乞于市其妻不识也行见其友其友识之曰汝非豫让邪曰我是也其友为泣曰以子之才委质而臣事襄子襄子必近幸子近幸子乃为所欲顾不易邪何乃残身苦形欲以求报襄子不亦难乎豫让曰既已委质臣事人而求杀之是懐二心以事其君也且吾所为者极难耳然所以为此者将以愧天下后世之为人臣懐二心以事其君者也既去顷之襄子当出豫让伏于所当过之桥下襄子至桥马惊襄子曰此必是豫让也使人问之果豫让也于是襄子乃数豫让曰子不尝事范中行氏乎智伯尽灭之而子不为报仇而反委质臣于智伯智伯亦已死矣而子独何以为之报仇之深也豫让曰臣事范中行氏范中行氏皆众人遇我我故众人报之至于智伯国士遇我我故国士报之襄子喟然叹息而泣曰嗟乎豫子子之为智伯名既成矣而寡人赦子亦已足矣子其自为计寡人不复释子使兵围之豫让曰臣闻明主不掩人之美而忠臣有死名之义前君已寛赦臣天下莫不称君之贤今日之事臣固伏诛然愿请君之衣而击之焉以致报仇之意则虽死不恨非所敢望也敢布腹心于是襄子大义之乃使使持衣与豫让豫让拔剑三跃而击之曰吾可以下报智伯矣遂伏剑自杀死之日赵国志士闻之皆为涕泣四十余年而轵有聂政之事  

聂政者轵深井里人也杀人避仇与母姊如齐以屠为事久之濮阳严仲子事韩哀侯与韩相侠累有却严仲子恐诛亡去游求人可以报侠累者至齐齐人或言聂政勇敢士也避仇隐于屠者之闲严仲子至门请数反然后具酒自畅聂政母前酒酣严仲子奉黄金百镒前为聂政母寿聂政惊怪其厚固谢严仲子严仲子固进而聂政谢曰臣幸有老母家贫客游以为狗屠可以旦夕得甘毳以养亲亲供养偹不敢当仲子之赐严仲子辟人因为聂政言曰臣有仇而行游诸侯众矣然至齐窃闻足下义甚高故进百金者将用为夫人麤粝之费得以交足下之驩岂敢以有求望邪聂政曰臣所以降志辱身居市井屠者徒幸以养老母老母在政身未敢以许人也严仲子固让聂政竟不肯受也然严仲子卒偹宾主之礼而去乆之聂政母死既已葬除服聂政曰嗟乎政乃市井之人鼓刀以屠而严仲子乃诸侯之卿相也不远千里枉车骑而交臣臣之所以待之至浅鲜矣未有大功可以称者而严仲子奉百金为亲寿我虽不受然是者徒深知政也夫贤者以感忿睚眦之意而亲信穷僻之人而政独安得黙然而已乎且前日要政政徒以老母老母今以天年终政将为知已者用乃遂西至濮阳见严仲子曰前日所以不许仲子者徒以亲在今不幸而母以天年终仲子所欲报仇者为谁请得从事焉严仲子具告曰臣之仇韩相侠累侠累又韩君之季父也宗族盛多居处兵卫甚设臣欲使人刺之众终莫能就今足下幸而不弃请益其车骑壮士可为足下辅翼者聂政曰韩之与卫相去中间不甚远今杀人之相相又国君之亲此其势不可以多人多人不能无生得失生得失则语泄语泄是韩举国而与仲子为仇岂不殆哉遂谢车骑人徒聂政乃辞独行仗剑至韩韩相侠累方坐府上持兵戟而卫侍者甚众聂政直入上阶刺杀侠累左右大乱聂政大呼所击杀者数十人因自皮面决眼自屠出膓遂以死韩取聂政尸暴于市购问莫知谁子于是韩购县之有能言杀相侠累者予千金乆之莫知也政姊荣闻人有刺杀韩相者贼不得国不知其名姓暴其尸而县之千金乃于邑曰其是吾弟与嗟乎严仲子知吾弟立起如韩之市而死者果政也伏尸哭极哀曰是轵深井里所谓聂政者也市行者诸众人皆曰此人暴虐吾国相王县购其名姓千金夫人不闻与何敢来识之也荣应之曰闻之然政所以蒙污辱自弃于市贩之间者为老母幸无恙妾未嫁也亲既以天年下世妾已嫁夫严仲子乃察举吾弟困污之中而交之泽厚矣可奈何士固为知已者死今乃以妾尚在之故重自刑以絶从妾其奈何畏殁身之诛终灭贤弟之名大惊韩市人乃大呼天者三卒于邑悲哀而死政之旁晋楚齐卫闻之皆曰非独政能也乃其姊亦烈女也乡使政诚知其姊无濡忍之志不重暴骸之难必絶险千里以列其名姊弟俱僇于韩市者亦未必敢以身许严仲子也严仲子亦可谓知人能得士矣其后二百二十余年秦有荆轲之事  

荆轲者卫人也其先乃齐人徙于卫卫人谓之庆卿而之燕燕人谓之荆卿荆卿好读书击剑以术说卫元君卫元君不用其后秦伐魏置东郡徙卫元君之支属于野王荆轲尝游过榆次与盖聂论剑盖聂怒而目之荆轲出人或言复召荆卿盖聂曰曩者吾与论剑有不称者吾目之试徃是宜去不敢留使使徃之主人荆卿则已驾而去榆次矣使者还报盖聂曰固去也吾曩者目摄之荆轲逰于邯郸鲁句践与荆轲博争道鲁句践怒而叱之荆轲嘿而逃去遂不复会荆轲既至燕爱燕之狗屠及善击筑者高渐离荆轲嗜酒日与狗屠及高渐离饮于燕市酒酣以徃高渐离击筑荆轲和而歌于市中相乐也已而相泣旁若无人者荆轲虽游于酒人乎然其为人沈深好书其所游诸侯尽与其贤豪长者相结其之燕燕之处士田光先生亦善待之知其非庸人也居顷之会燕太子丹质秦亡归燕燕太子丹者故尝质于赵而秦王政生于赵其少时与丹驩及政立为秦王而丹质于秦秦王之遇燕太子丹不善故丹怨而亡归归而求为报秦王者国小力不能其后秦日出兵山东以伐齐楚三晋稍蚕食诸侯且至于燕燕君臣皆恐祸之至太子丹患之问其傅鞠武武对曰秦地徧天下威胁韩魏赵氏北有甘泉谷口之固南有泾渭之沃擅巴汉之饶右陇蜀之山左关殽之险民众而士厉兵革有余意有所出则长城之南易水以北未有所定也奈何以见陵之怨欲批其逆鳞哉丹曰然则何由对曰请入图之居有闲秦将樊于期得罪于秦王亡之燕太子受而舎之鞠武谏曰不可夫以秦王之暴而积怒于燕足为寒心又况闻樊将军之所在乎是谓委肉当饿虎之蹊也祸必不振矣虽有管晏不能为之谋也愿太子疾遣樊将军入匃奴以灭口请西约三晋南连齐楚北购于单于其后乃可图也太子曰太传之计旷日弥乆心惽然恐不能须臾且非独于此也夫樊将军穷困于天下归身于丹丹终不以廹于强秦而弃所哀怜之交置之匃奴是固丹命卒之时也愿太传更虑之鞠武曰夫行危而求安造祸而求福计浅而怨深连结一人之后交不顾国家之大害此谓资怨而助祸矣夫以鸿毛燎于烬炭之上必无事矣且以鵰鸷之秦行怨暴之怒岂足道哉燕有田光先生其为人智深而勇沈可与谋太子曰愿因太傅而得交于田先生可乎鞠武曰敬诺出见田先生道太子愿图国事于先生也田光曰敬奉教乃造焉太子逢迎却行为导跪而襒席田光坐定左右无人太子避席而请曰燕秦不两立愿先生留意也田光曰臣闻骐骥盛壮之时一日而驰千里至其衰老驽马先之今太子闻光盛壮之时不知臣精已消亡矣虽然光不敢以图国事所善荆卿可使也太子曰愿因先生得结交于荆卿可乎田光曰敬诺即起趋出太子送至门戒曰丹所报先生所言者国之大事也愿先生勿泄也田光俛而笑曰诺偻行见荆卿曰光与子相善燕国莫不知今太子闻光壮盛之时不知吾形已不逮也幸而教之曰燕秦不相立愿先生留意也光窃不自外言足下于太子也愿足下过太子于宫荆轲曰谨奉教田光曰吾闻之长者为行不使人疑之今太子告光曰所言者国之大事也愿先生勿泄是太子疑光也夫为行而使人疑之非节侠也欲自杀以激荆卿曰愿足下急过太子言光已死明不言也因遂自刎而死荆轲遂见太子言田光已死致光之言太子再拜而跪膝行流涕有顷而后言曰丹所以诫田先生毋言者欲以成大事之谋也今田先生以死明不言岂丹之心哉荆轲坐定太子避席顿首曰田先生不知丹之不肖使得至前敢有所道此天之所以哀燕而不弃其孤也今秦有贪利之心而欲不可足也非尽天下之地臣海内之王者其意不厌今秦已虏韩王尽纳其地又举兵南伐楚北临赵王翦将数十万之众距漳邺而李信出太原云中赵不能支秦必入臣入臣则祸至燕燕小弱数困于兵今计举国不足以当秦诸侯服秦莫敢合从丹之私计愚以为诚得天下之勇士使于秦窥以重利秦王贪其势必得所愿矣诚得刼秦王使悉反诸侯侵地若曹沬之与齐桓公则大善矣则不可因而刺杀之彼秦大将擅兵于外而内有乱则君臣相疑以其闲诸侯得合从其破秦必矣此丹之大愿而不知所委命唯荆卿留意焉乆之荆轲曰此国之大事也臣驽下恐不足任使太子前顿首固请毋让然后许诺于是尊荆轲为上卿舎上舎太子日造门下供太牢具异物闲进车骑美女恣荆轲所欲以顺适其意乆之荆轲未有行意秦将王翦破赵虏赵王尽収入其地进兵北略地至燕南界太子丹恐惧乃请荆轲曰秦兵旦暮渡易水则虽欲常侍足下岂可得哉荆轲曰微太子言臣愿谒之今行而毋信则秦未可亲也夫樊将军秦王购之金千斤邑万家诚得樊将军首与燕督亢之地图奉献秦王秦王必说见臣臣乃得有以报太子曰樊将军穷困来归丹丹不忍以已之私而伤长者之意愿足下更虑之荆轲知太子不忍乃遂私见樊于期曰秦之遇将军可谓深矣父母宗族皆为戮没今闻购将军首金千斤邑万家将奈何于期仰天太息流涕曰于期每念之常痛于骨髓顾计不知所出耳荆轲曰今有一言可以解燕国之患报将军之仇者何如于期乃前曰为之奈何荆轲曰愿得将军之首以献秦王秦王必喜而见臣臣左手把其袖右手揕其胸然则将军之仇报而燕见陵之愧除矣将军岂有意乎樊于期偏袒搤捥而进曰此臣之日夜切齿腐心也乃今得闻教遂自刭太子闻之驰徃伏尸而哭极哀既已不可奈何乃遂盛樊于期首函封之于是太子豫求天下之利匕首得赵人徐夫人匕首取之百金使工以药焠之以试人血濡缕人无不立死者乃装为遣荆卿燕国有勇士秦舞阳年十三杀人人不敢忤视乃令秦舞阳为副荆轲有所待欲与俱其人居远未来而为治行顷之未发太子迟之疑其改悔乃复请曰日已尽矣荆卿岂有意哉丹请得先遣秦舞阳荆轲怒叱太子曰何太子之遣徃而不返者竖子也且提一匕首入不测之强秦仆所以留者待吾客与俱今太子迟之请辞决矣遂发太子及宾客知其事者皆白衣冠以送之至易水之上既祖取道高渐离击筑荆轲和而歌为变征之声士皆垂泪涕泣又前而歌曰风萧萧兮易水寒壮士一去兮不复还复为羽声忼慨士皆瞋目髪尽上指冠于是荆轲就车而去终已不顾遂至秦持千金之资币物厚遗秦王宠臣中庻子蒙嘉嘉为先言于秦王曰燕王诚振怖大王之威不敢举兵以逆军吏愿举国为内臣比诸侯之列给贡职如郡县而得奉守先王之宗庙恐惧不敢自陈谨斩樊于期之头及献燕督亢之地图函封燕王拜送于庭使使以闻大王唯大王命之秦王闻之大喜乃朝服设九宾见燕使者咸阳宫荆轲奉樊于期头函而秦舞阳奉地图匣以次进至陛秦舞阳色变振恐羣臣怪之荆轲顾笑舞阳前谢曰北蕃蛮夷之鄙人未尝见天子故振慑愿大王少假借之使得毕使于前秦王谓轲曰取舞阳所持地图轲既取图奏之秦王发图图穷而匕首见因左手把秦王之袖而右手持匕首揕之未至身秦王惊自引而起袖絶拔剑剑长操其室时惶急剑坚故不可立拔荆轲逐秦王秦王环柱而走羣臣皆愕卒起不意尽失其度而秦法羣臣侍殿上者不得持尺寸之兵诸郎中执兵皆陈殿下非有诏召不得上方急时不及召下兵以故荆轲乃逐秦王而卒惶急无以击轲而以手共搏之是时侍医夏无且以其所奉药囊提荆轲也秦王方环柱走卒惶急不知所为左右乃曰王负剑负剑遂拔以击荆轲断其左股荆轲废乃引其匕首以擿秦王不中中铜柱秦王复击轲轲被八创轲自知事不就倚柱而笑箕踞以骂曰事所以不成者以欲生刼之必得约契以报太子也于是左右既前杀轲秦王不怡者良乆已而论功赏羣臣及当坐者各有差而赐夏无且黄金二百镒曰无且爱我乃以药囊提荆轲也于是秦王大怒益发兵诣赵诏王翦军以伐燕十月而拔蓟城燕王喜太子丹等尽率其精兵东保于辽东秦将李信追击燕王急代王嘉乃遗燕王喜书曰秦所以尤追燕急者以太子丹故也今王诚杀丹献之秦王秦王必解而社稷幸得血食其后李信追丹丹匿衍水中燕王乃使使斩太子丹欲献之秦秦复进兵攻之后五年秦卒灭燕虏燕王喜其明年秦并天下立号为皇帝于是秦逐太子丹荆轲之客皆亡高渐离变名姓为人庸保匿作于宋子乆之作苦闻其家堂上客击筑傍徨不能去每出言曰彼有善有不善从者以告其主曰彼庸乃知音窃言是非家大人召使前击筑一座称善赐酒而高渐离念乆隐畏约无穷时乃退出其衣匣中筑与其善衣更容貌而前举坐客皆惊下与抗礼以为上客使击筑而歌客无不流涕而去者宋子传客之闻于秦始皇秦始皇召见人有识者乃曰高渐离也秦皇帝惜其善击筑重赦之乃臛其目使击筑未尝不称善稍益近之高渐离乃以铅置筑中复进得近举筑扑秦皇帝不中于是遂诛高渐离终身不复近诸侯之人鲁勾践已闻荆轲之刺秦王私曰嗟乎惜哉其不讲于刺剑之术也甚矣吾不知人也曩者吾叱之彼乃以我为非人也  

## 文章辨体彚选卷五百三

（明）贺复征 编  

○史传二十一  

外戚世家【`汉司马迁`】  

薄太后父吴人姓薄氏秦时与故魏王宗家女魏媪通生薄姬而薄父死山阴因葬焉及诸侯畔秦魏豹立为魏王而魏媪内其女于魏宫媪之许负所相相薄姬云当生天子是时项羽方与汉王相距荥阳天下未有所定豹初与汉击楚及闻许负言心独喜因背汉而畔中立更与楚连和汉使曹参等击虏魏王豹以其国为郡而薄姬输织室豹已死汉王入织室见薄姬有色诏内后宫岁余不得幸始姬少时与管夫人赵子儿相爱约曰先贵无相忘己而管夫人赵子儿先幸汉王汉王坐河南宫成皋台此两美人相与笑薄姬初时约汉王闻之问其故两人具以实告汉王汉王心惨然怜薄姬是日召而幸之薄姬曰昨暮夜妾梦苍龙据吾腹髙帝曰此贵征也吾为女遂成之一幸生男是为代王其后薄姬希见髙祖髙祖崩诸御幸姬戚夫人之属吕太后怒皆幽之不得出宫而薄姬以希见故得出从子之代为代王太后太后弟薄昭从如代代王立十七年髙后崩大臣议立后疾外家吕氏强皆称薄氏仁善故迎代王立为孝文皇帝而太后改号曰皇太后弟薄昭封为轵侯  

窦太后赵之清河观津人也吕太后时窦姬以良家子入宫侍太后太后出宫人以赐诸王各五人窦姬与在行中窦姬家在清河欲如赵近家请其主遣宦者吏必置我籍赵之伍中宦者忘之误置其籍代伍中籍奏诏可当行窦姬涕泣怨其宦者不欲徃相强乃肯行至代代王独幸窦姬生女嫖后生两男而代王王后生四男先代王未入立为帝而王后卒及代王立为帝而王后所生四男更病死孝文帝立数月公卿请立太子而窦姬长男最长立为太子立窦姬为皇后女嫖为长公主其明年立少子武为代王已而又徙梁是为梁孝王窦皇后亲蚤卒葬观津于是薄太后乃诏有司追尊窦后父为安成侯母曰安成夫人令清河置园邑二百家长丞奉守比灵文园法窦皇后兄窦长君弟曰窦广国字少君少君年四五岁时家贫为人所略卖其家不知其处传十余家至宜阳为其主入山作炭寒卧岸下百余人岸崩尽压杀卧者少君独得脱不死自卜数日当为侯从其家至长安闻窦皇后新立家在观津姓窦氏广国去时虽小识其县名及姓又尝与其姊采桑堕用为符信上书自陈窦皇后言之于文帝召见问之具言其故果是又复问他何以为验对曰姊去我西时与我决于传舍中丐沐沐我请食饭我乃去于是窦后持之而泣涕泣交横下侍御左右皆伏地泣助皇后悲哀乃厚赐田宅金钱封公昆弟家于长安绛侯灌将军等曰吾属不死命乃且县此两人两人所出微不可不为择师傅宾客又复效吕氏大事也于是乃选长者士之有节行者与居窦长君少君由此为退让君子不敢以尊贵骄人窦皇后病失明文帝幸邯郸慎夫人尹姬皆毋子孝文帝崩孝景帝立乃封广国为章武侯长君前死封其子彭祖为南皮侯吴楚反时窦太后从昆弟子窦婴任侠自喜将兵以军功为魏其侯窦氏凡三人为侯窦太后好黄帝老子言帝及太子诸窦不得不读黄帝老子尊其术窦太后后孝景帝六岁建元六年崩合葬霸陵遗诏尽以东宫金钱财物赐长公主嫖  

萧相国世家【`司马迁`】  

萧相国何者沛丰人也以文无害为沛主吏掾髙祖为布衣时何数以吏事护髙祖髙祖为亭长常左右之髙祖以吏繇咸阳吏皆送奉钱三何独以五秦御史监郡者与从事常辨之何乃给泗水卒史事第一秦御史欲入言征何何固请得毋行及髙祖起为沛公何常为丞督事沛公至咸阳诸将皆争走金帛财物之府分之何独先入收秦丞相御史律令图书藏之沛公为汉王以何为丞相项王与诸侯屠烧咸阳而去汉王所以具知天下阨塞户口多少强弱之处民所疾苦者以何具得秦图书也何进言韩信汉王以信为大将军语在淮阴侯事中汉王引兵东定三秦何以丞相留收巴蜀填抚谕告使给军食汉二年汉王与诸侯击楚何守关中侍太子治栎阳为法令约束立宗庙社稷宫室县邑辄奏上可许以从事即不及奏上辄以便宜施行上来以闻关中事计户口转漕给军汉王数失军遁去何常兴关中卒辄补缺上以此专属任何闗中事汉三年汉王与项羽相距京索之间上数使使劳苦丞相鲍生谓丞相曰王暴衣露盖数使使劳苦君者有疑君心也为君计莫若遣君子孙昆弟能胜兵者悉诣军所上必益信君于是何从其计汉王大恱汉五年既杀项羽定天下论功行封羣臣争功岁余功不决髙祖以萧何功最盛封为酇侯所食邑多功臣皆曰臣等身披坚执锐多者百余战少者数十合攻城略地大小各有差今萧何未尝有汗马之劳徒持文墨议论不战顾反居臣等上何也髙帝曰诸君知猎乎曰知之知猎狗乎曰知之髙帝曰夫猎追杀兽兔者狗也而发纵指示兽处者人也今诸君徒能得走兽耳功狗也至如萧何发纵指示功人也且诸君独以身随我多者两三人今萧何举宗数十人皆随我功不可忘也羣臣皆莫敢言列侯毕巳受封及奏位次皆曰平阳侯曹参身被七十创攻城略地功最多宜第一上已挠功臣多封萧何至位次未有以复难之然心欲何第一闗内侯鄂君进曰羣臣议皆误夫曹参虽有野战略地之功此特一时之事夫上与楚相距五岁常失军亡众逃身遁者数矣然萧何常从闗中遣军补其处非上所诏令召而数万众会上之乏絶者数矣夫汉与楚相守荥阳数年军无见粮萧何转漕闗中给食不乏陛下虽数亡山东萧何常全闗中以待陛下此万世之功也今虽亡曹参等百数何缺于汉汉得之不必待以全奈何欲以一旦之功而加以万世之功哉萧何第一曹参次之髙祖曰善于是乃令萧何赐带剑履上殿入朝不趋上曰吾闻进贤受上赏萧何功虽髙得鄂君乃益明于是因鄂君故所食闗内侯邑封为安平侯是日悉封何父子兄弟十余人皆有食邑乃益封何二千户以帝尝繇咸阳时何送我独赢奉钱二也汉十一年陈豨反髙祖自将至邯郸未罢淮阴侯谋反闗中吕后用萧何计诛淮阴侯语在淮阴事中上巳闻淮阴侯诛使使拜丞相何为相国益封五千户令卒五百人一都尉为相国卫诸君皆贺召平独吊召平者故秦东陵侯秦破为布衣贫种瓜于长安城东瓜美故世俗谓之东陵瓜从召平以为名也召平谓相国曰祸自此始矣上暴露于外而君守于中非被矢石之事而益君封置卫者以今者淮阴侯新反于中疑君心矣夫置卫卫君非以宠君也愿君让封勿受悉以家私财佐军则上心说相国从其计髙帝乃大喜汉十二年秋黥布反上自将击之数使使问相国何为相国为上在军乃拊循勉力百姓悉以所有佐军如陈豨时客有说相国曰君灭族不久矣夫君位为相国功第一可复加哉然君初入闗中得百姓心十余年矣皆附君常复孳孶得民和上所谓数问君者畏君倾动闗中今君胡不多买田地贱贳贷以自污上心乃安于是相国从其计上乃大说上罢布军归民道遮行上书言相国贱强买民田宅数千万上至相国谒上笑曰夫相国乃利民民所上书皆以与相国曰君自谢民相国因为民请曰长安地狭上林中多空地弃愿令民得入田毋收槀为禽兽食上大怒曰相国多受贾人财物乃为请吾苑乃下相国廷尉械系之数日王卫尉侍前问曰相国何大罪陛下系之暴也上曰吾闻李斯相秦皇帝有善归主有恶自与今相国多受贾竖金而为民请吾苑以自媚于民故系治之王卫尉曰夫职事苟有便于民而请之真宰相事陛下奈何乃疑相国受贾人钱乎且陛下距楚数岁陈豨黥布反陛下自将而往当是时相国守闗中摇足则闗以西非陛下有也相国不以此时为利今乃利贾人之金乎且秦以不闻其过亡天下李斯之分过又何足法哉陛下何疑宰相之浅也髙帝不怿是日使使持节赦出相国相国年老素恭谨入徒跣谢髙帝曰相国休矣相国为民请苑吾不许我不过为桀纣主而相国为贤相吾故系相国欲令百姓闻吾过也何素不与曹参相能及何病孝惠自临视相国病因问曰君即百歳后谁可代君者对曰知臣莫若主孝惠曰曹参何如何顿首曰帝得之矣臣死不恨矣何置田宅必居穷处为家不治垣屋曰后世贤师吾俭不贤毋为势家所夺孝惠二年相国何卒谥为文终侯后嗣以罪失侯者四世絶天子辄复求何后封续酇侯功臣莫得比焉  

曹相国世家【`司马迁`】  

平阳侯曹参者沛人也秦时为沛狱掾而萧何为主吏居县为豪吏矣髙祖为沛公而初起也参以中涓从将击胡陵方与攻秦监公军大破之东下薛击泗水守军薛郭西复攻胡陵取之徙守方与方与反为魏击之丰反为魏攻之赐爵七大夫击秦司马尼军砀东破之取砀狐父祁善置又攻下邑以西至虞击章邯车骑攻爰戚及亢父先登迁为五大夫北救东阿击章邯军陷陈追至濮阳攻定陶取临济南救雍丘击李由军破之杀李由虏秦侯一人秦将章邯破杀项梁也沛公与项羽引而东楚怀王以沛公为砀郡长将砀郡兵于是乃封参为执帛号曰建成君迁为戚公属砀郡其后从攻东郡尉军破之成武南击王离军成阳南复攻之杠里大破之追北西至开封击赵贲军破之围赵贲开封城中西击秦将杨熊军于曲遇破之虏秦司马及御史各一人迁为执珪从攻阳武下轘辕缑氏絶河津还击赵贲军尸北破之从南攻犨与南阳守齮战阳城郭东陷陈取宛虏齮尽定南阳郡从西攻武闗峣闗取之前攻秦军蓝田南又夜击其北秦军大破遂至咸阳灭秦项羽至以沛公为汉王汉王封参为建成侯从至汉中迁为将军从还定三秦初攻下辩故道雍斄击章平军于好畤南破之围好畤取壤乡击三秦军壤东及髙栎破之复围章平章平出好畤走因击赵贲内史保军破之东取咸阳更命曰新城参将兵守景陵二十日三秦使章平等攻参参出击大破之赐食邑于宁秦参以将军引兵围章邯于废丘以中尉从汉王出临晋闗至河内下修武渡围津东击龙且项他定陶破之东破砀萧彭城击项籍军汉兵大败走参以中尉围取雍丘王武反于黄程处反于燕往击尽破之柱天侯反于衍氏又进破取衍氏击项婴于昆阳追至叶还攻武疆因至荥阳参自汉中为将军中尉从击诸侯及项羽败还至荥阳凡二岁髙祖三年拜为假左丞相入屯兵闗中月余魏王豹反以假左丞相别与韩信东攻魏将军孙遫军东张大破之因攻安邑得魏将王襄击魏王于曲阳追至武垣生得魏王豹取平阳得魏王母妻子尽定魏地凡五十二城赐食邑平阳因从韩信击赵相国夏说军于邬东大破之斩夏说韩信与故常山王张耳引兵下井陉击成安君而令参还围赵别将戚将军于邬城中戚将军出走追斩之乃引兵诣敖仓汉王之所韩信巳破赵为相国东击齐参以右丞相属韩信攻破齐歴下军遂取临淄还定济北郡攻着漯阴平原鬲卢巳而从韩信击龙且军于上假密大破之斩龙且虏其将军周兰定齐凡得七十余县得故齐王田广相田光其守相许章及故齐胶东将军田既韩信为齐王引兵诣陈与汉王共破项羽而参留平齐未服者项籍巳死天下定汉王为皇帝韩信徙为楚王齐为郡参归汉相印髙帝以长子肥为齐王而以参为齐相国以髙祖六年赐爵列侯与诸侯剖符世世勿絶食邑平阳万六百三十户号曰平阳侯除前所食邑以齐相国击陈豨将张春军破之黥布反参以齐相国从悼惠王将兵车骑十二万人与髙祖会击黥布军大破之南至蕲还定竹邑相萧留参功凡下二国县一百二十二得王二人相三人将军六人大莫敖郡守司马侯御史各一人孝惠帝元年除诸侯相国法更以参为齐丞相参之相齐齐七十城天下初定悼惠王富于春秋参尽召长老诸生问所以安集百姓如齐故俗诸儒以百数言人人殊参未知所定闻胶西有葢公善治黄老言使人厚币请之既见葢公葢公为言治道贵清净而民自定推此类具言之参于是避正堂舍葢公焉其治要用黄老术故相齐九年齐国安集大称贤相惠帝二年萧何卒参闻之告舍人趋治行吾将入相居无何使者果召参参去属其后相曰以齐狱市为寄慎勿扰也后相曰治无大于此者乎参曰不然夫狱市者所以并容也今君扰之奸人安所容也吾是以先之参始微时与萧何善及为将相有郄至何且死所推贤唯参参代何为汉相国举事无所变更一遵萧何约束择郡国吏木诎于文辞重厚长者即召除为丞相史吏之言文刻深欲务声名者辄斥去之日夜饮醇酒卿大夫已下吏及宾客见参不事事来者皆欲有言至者参辄饮以醇酒间之欲有所言复饮之醉而后去终莫得开说以为常相舍后园近吏舍吏舍日饮歌呼从吏恶之无如之何乃请参游园中闻吏醉歌呼从吏幸相国召按之乃反取酒张坐饮亦歌呼与相应和参见人之有细过专掩匿覆盖之府中无事参子窋为中大夫惠帝怪相国不治事以为岂少朕与乃谓窋曰若归试从容私问而父曰髙帝新弃羣臣帝富于春秋君为相日饮无所请事何以忧天下乎然无言吾告若也窋既洗沐归间侍自从其所谏参参怒而笞窋二百曰趣入侍天下事非若所当言也至朝时惠帝让参曰与窋胡治乎乃者我使谏君也参免冠谢曰陛下自察圣武孰与髙帝上曰朕乃安敢望先帝乎曰陛下观臣能孰与萧何贤上曰君似不及也参曰陛下言之是也且髙帝与萧何定天下法令既明今陛下垂拱参等守职遵而勿失不亦可乎惠帝曰善君休矣参为汉相国出入三年卒谥懿侯子窋代侯百姓歌之曰萧何为法顜若画一曹参代之守而勿失载其清净民以宁一平阳侯窋髙后时为御史大夫孝文帝立免为侯立二十九年卒  

## 文章辨体彚选卷五百四

（明）贺复征 编  

○史传二十二  

留侯世家【`汉司马迁`】  

留侯张良者其先韩人也大父开地相韩昭侯宣惠王襄哀王父平相厘王悼惠王悼惠王二十三年平卒卒二十岁秦灭韩良年少未宦事韩韩破良家僮三百人弟死不葬悉以家财求客刺秦王为韩报仇以大父父五世相韩故良尝学礼淮阳东见仓海君得力士为铁椎重百二十觔秦皇帝东游良与客狙击秦皇帝博浪沙中误中副车秦皇帝大怒大索天下求贼甚急为张良故也良乃更名姓亡匿下邳良尝闲从容步游下邳圯上有一老父衣褐至良所直堕其履圯下顾谓良曰孺子下取履良愕然欲殴之为其老强忍下取履父曰履我良业为取履因长跪履之父以足受笑而去良殊大惊随目之父去里所复还曰孺子可教矣后五日平明与我会此良因怪之跪曰诺五日平明良往父已先在怒曰与老人期后何也去曰后五日早会五日鸡鸣良往父又先在复怒曰后何也去曰后五日复早来五日良夜未半往有顷父亦来喜曰当如是出一编书曰读此则为王者师矣后十年兴十三年孺子见我济北谷城山下黄石即我矣遂去无他言不复见旦日视其书乃太公兵法也良因异之常习诵读之居下邳为任侠项伯常杀人从良匿后十年陈涉等起兵良亦聚少年百余人景驹自立为楚假王在留良欲往从之道遇沛公沛公将数千人略地下邳西遂属焉沛公拜良为廐将良数以太公兵法说沛公沛公善之常用其策良为他人言皆不省良曰沛公殆天授故遂从之不去见景驹及沛公之薛见项梁项梁立楚怀王良乃说项梁曰君巳立楚后而韩诸公子横阳君成贤可立为王益树党项梁使良求韩成立以为韩王以良为韩申徒与韩王将千余人西略韩地得数城秦辄复取之往来为游兵颍川沛公之从雒阳南出轘辕良引兵从沛公下韩十余城击破杨熊军沛公乃令韩王成留守阳翟与良俱南攻下宛西入武闗沛公欲以兵二万人击秦峣下军良说曰秦兵尚强未可轻臣闻其将屠者子贾竖易动以利愿沛公且留壁使人先行为五万人具食益为张旗帜诸山上为疑兵令郦食其持重宝啖秦将秦将果畔欲连和俱西袭咸阳沛公欲听之良曰此独其将欲畔耳恐士卒不从不从必危不如因其觧击之沛公乃引兵击秦军大破之遂北至蓝田再战秦兵竟败遂至咸阳秦王子婴降沛公沛公入秦宫宫室帷帐狗马重宝妇女以千数意欲留居之樊哙谏沛公出舍沛公不听良曰夫秦为无道故沛公得至此夫为天下除残贼宜缟素为资今始入秦即安其乐此所谓助桀为虐且忠言逆耳利于行良药苦口利于病愿沛公听樊哙言沛公乃还军霸上项羽至鸿门下欲击沛公项伯乃夜驰入沛公军私见张良欲与俱去良曰臣为韩王送沛公今事有急亡去不义乃具以语沛公沛公大惊曰为将奈何良曰沛公诚欲倍项羽耶沛公曰鲰生教我距闗无内诸侯秦地可尽王故听之良曰沛公自度能却项羽乎沛公黙然良久曰固不能也今为奈何良乃固要项伯项伯见沛公沛公与饮为寿结宾婚令项伯具言沛公不敢倍项羽所以距闗者备他盗也及见项羽后解语在项羽事中汉元年正月沛公为汉王王巴蜀汉王赐良金百镒珠二斗良具以献项伯汉王亦因令良厚遗项伯使请汉中地项王乃许之遂得汉中地汉王之国良送至褒中遣良归韩良因说汉王曰王何不烧絶所过栈道示天下无还心以固项王意乃使良还行烧絶栈道良至韩韩王成以良从汉王故项王不遣成之国从与俱东良说项王曰汉王烧絶栈道无还心矣乃以齐王田荣反书告项王项王以此无西忧汉心而发兵北击齐项王竟不肯遣韩王乃以为侯又杀之彭城良亡间行归汉王汉王亦已还定三秦矣复以良为成信侯从东击楚至彭城汉败而还至下邑汉王下马踞鞍而问曰吾欲捐闗以东等弃之谁可与共功者良进曰九江王黥布楚枭将与项王有郄彭越与齐王田荣反梁地此两人可急使而汉王之将独韩信可属大事当一面即欲捐之捐之此三人则楚可破也汉王乃遣随何说九江王布而使人连彭越及魏王豹反使韩信将兵击之因举燕代齐赵然卒破楚者此三人力也张良多病未尝特将也常为画策臣时时从汉王汉三年项羽急围汉王荥阳汉王恐忧与郦食其谋挠楚权食其曰昔汤伐桀封其后于杞武王伐纣封其后于宋今秦失徳弃义侵伐诸侯社稷灭六国之后使无立锥之地陛下诚能复立六国后世毕巳受印此其君臣百姓必皆戴陛下之德莫不乡风慕义愿为臣妾徳义巳行陛下南乡称霸楚必敛袵而朝汉王曰善趣刻印先生因行佩之矣食其未行张良从外来谒汉王方食曰子房前客有为我计挠楚权者具以郦生语告于子房曰何如良曰谁为陛下画此计者陛下事去矣汉王曰何哉张良对曰臣请藉前箸为大王筹之曰昔者汤伐桀而封其后于杞者度能制桀之死命也今陛下能制项籍之死命乎曰未能也其不可一也武王伐纣封其后于宋者度能得纣之头也今陛下能得项籍之头乎曰未能也其不可二也武王入殷表商容之闾释箕子之囚封比干之墓今陛下能封圣人之墓表贤者之闾式智者之门乎曰未能也其不可三也发巨桥之粟散鹿台之财以赐贫穷今陛下能散府库以赐贫穷乎曰未能也其不可四矣殷事巳毕偃革为轩倒置干戈覆以虎皮以示天下不复用兵今陛下能偃武行文不复用兵乎曰未能也其不可五矣休马华山之阳示以无所为今陛下能休马无所用乎曰未能也其不可六矣放牛桃林之阴以示不复输积今陛下能放牛不复输积乎曰未能也其不可七矣且天下游士离其亲戚弃坟墓去故旧从陛下游者徒欲日夜望咫尺之地今复六国立韩魏燕赵齐楚之后天下游士各归事其主从其亲戚反其故旧坟墓陛下与谁取天下乎其不可八矣且夫楚唯无强六国立者复挠而从之陛下焉得而臣之诚用客之谋陛下事去矣汉王辍食吐哺骂曰竖儒几败而公事令趣销印汉四年韩信破齐而欲自立为齐王汉王怒张良说汉王汉王使良授齐王信印语在淮阴事中其秋汉王追楚至阳夏南战不利而壁固陵诸侯期不至良说汉王汉王用其计诸侯皆至语在项籍事中汉六年正月封功臣良未尝有战斗功髙帝曰运筹策帷幄中决胜千里外子房功也自择齐三万戸良曰始臣起下邳与上会留此天以臣授陛下陛下用臣计幸而时中臣愿封留足矣不敢当三万户乃封张良为留侯与萧何等俱封六年上巳封大功臣二十余人其余日夜争功不决未得行封上在雒阳南宫从复道望见诸将往往相与坐沙中语上曰此何语留侯曰陛下不知乎此谋反耳上曰天下属安定何故反乎留侯曰陛下起布衣以此属取天下今陛下为天子而所封皆萧曹故人所亲爱而所诛者皆生平所仇怨今军吏计功以天下不足徧封此属畏陛下不能尽封恐又见疑生平过失及诛故即相聚谋反耳上乃忧曰为之奈何留侯曰上平生所憎羣臣所共知谁最甚者上曰雍齿与我故数尝窘辱我我欲杀之为其功多故不忍留侯曰今急先封雍齿以示羣臣羣臣见雍齿封则人人自坚矣于是上乃置酒封雍齿为什方侯而急趣丞相御史定功行封羣臣罢酒皆喜曰雍齿尚为侯我属无患矣刘敬说髙帝曰都闗中上疑之左右大臣皆山东人多劝上都雒阳雒阳东有成皋西有殽黾倍河向伊雒其固亦足恃留侯曰雒阳虽有此固其中小不过数百里田地薄四面受敌此非用武之国也夫关中左殽函右陇蜀沃野千里南有巴蜀之饶北有胡苑之利阻三面而守独以一面东制诸侯诸侯安定河渭漕挽天下西给京师诸侯有变顺流而下足以委输此所谓金城千里天府之国也刘敬说是也于是髙帝即日驾西都闗中留侯从入关留侯性多病即道引不食谷杜门不出岁余上欲废太子立戚夫人子赵王如意大臣多谏争未能得坚决者也吕后恐不知所为人或谓吕后曰留侯善画计筴上信用之吕后乃使建成侯吕泽刼留侯曰君常为上谋臣今上欲易太子若安得髙枕而卧乎留侯曰始上数在困急之中幸用臣策今天下安定以爱欲易太子骨肉之间虽臣等百余人何益吕泽强要曰为我画计留侯曰此难以口舌争也顾上有不能致者天下有四人四人者年老矣皆以为上慢侮人故逃匿山中义不为汉臣然上髙此四人今公诚能无爱金玉璧帛令太子为书卑辞安车因使辩士固请宜来来以为客时时从入朝令上见之则必异而问之问之上知此四人贤则一助也于是吕后令吕泽使人奉太子书卑辞厚礼迎此四人四人至客建成侯所汉十一年黥布反上病欲使太子将往击之四人相谓曰凡来者将以存太子太子将兵事危矣乃说建成侯曰太子将兵有功则位不益太子无功还则从此受祸矣且太子所与俱诸将皆尝与上定天下枭将也今使太子将之此无异使羊将狼也皆不肯为尽力其无功必矣臣闻母爱者子抱今戚夫人日夜侍御赵王如意常抱居前上曰终不使不肖子居爱子之上明乎其代太子位必矣君何不急请吕后乗间为上泣言黥布天下猛将也善用兵今诸将皆陛下故等夷乃令太子将此属无异使羊将狼莫肯为用且使布闻之则鼓行而西耳上虽病强载辎车卧而护之诸将不敢不尽力上虽苦为妻子自强于是吕泽立夜见吕后吕后乗间为上泣涕而言如四人意上曰吾惟竖子固不足遣而公自行耳于是上自将兵而东羣臣居守皆送至灞上留侯病自强起至曲邮见上曰臣宜从病甚楚人剽疾愿上无与楚人争锋因说上曰令太子为将军监关中兵上曰子房虽病强卧而傅太子是时叔孙通为太傅留侯行少傅事汉十二年上从击破布军归疾益甚愈欲易太子留侯谏不听因疾不视事叔孙太傅称说引古今以死争太子上详许之犹欲易之及燕置酒太子侍四人从太子年皆八十有余须眉皓白衣冠甚伟上怪之问曰彼何为者四人前对各言名姓曰东园公甪里先生绮里季夏黄公上乃大惊曰吾求公数岁公辟逃我今公何自从吾儿游乎四人皆曰陛下轻士善骂臣等义不受辱故恐而亡匿窃闻太子为人仁孝恭敬爱士天下莫不延颈欲为太子死者故臣等来耳上曰烦公幸卒调护太子四人为寿巳毕趋去上目送之召戚夫人指示四人者曰我欲易之彼四人辅之羽翼巳成难动矣吕后真而主矣戚夫人泣上曰为我楚舞吾为若楚歌歌曰鸿鹄髙飞一举千里羽翮巳就横絶四海横絶四海当可奈何虽有矰缴尚安所施歌数阕戚夫人嘘唏流涕上起去罢酒竟不易太子者留侯本招此四人之力也留侯从上击代出竒计马邑下及立萧何相国所与上从容言天下事甚众非天下所以存亡故不着留侯乃称曰家世相韩及韩灭不爱万金之资为韩报仇强秦天下振动今以三寸舌为帝者师封万户位列侯此布衣之极于良足矣愿弃人间事欲从赤松子游耳乃学辟谷道引轻身会髙帝崩吕后徳留侯乃强食之曰人生一世间如白驹过隙何至自苦如此乎留侯不得巳强听而食后八年卒谥为文成侯子不疑代侯子房始所见下邳圮上老父与太公书者后十三年从髙帝过济北果见谷城山下黄石取而葆祠之留侯死并塟黄石冢每上冢伏腊祠黄石留侯不疑孝文帝五年坐不敬国除  

陈丞相世家【`司马迁`】  

陈丞相平者阳武户牖乡人也少时家贫好读书有田三十畆独与兄伯居伯常耕田纵平使游学平为人长美色人或谓陈平曰贫何食而肥若是其嫂嫉平之不视家生产曰亦食糠核耳有叔如此不如无有伯闻之逐其妇而弃之及平长可娶妻富人莫肯与者贫者平亦耻之久之户牖富人有张负张负女孙五嫁而夫辄死人莫敢娶平欲得之邑中有丧平贫侍丧以先往后罢为助张负既见之丧所独视伟平平亦以故后去负随平至其家家乃负郭穷巷以弊席为门然门外多有长者车辙张负归谓其子仲曰吾欲以女孙予陈平张仲曰平贫不事事一县中尽笑其所为独奈何予女乎负曰人固有好美如陈平而长贫贱者乎卒与女为平贫乃假贷币以聘予酒肉之资以内妇负诫其孙曰母以贫故事人不谨事兄伯如事父事嫂如母平既娶张氏女赍用益饶游道日广里中社平为宰分肉食甚均父老曰善陈孺子之为宰平曰嗟乎使平得宰天下亦如是肉矣陈渉起而王陈使周市略定魏地立魏咎为魏王与秦军相攻于临济陈平固巳前谢其兄伯从少年徃事魏王咎于临济魏王以为太仆说魏王不听人或谗之陈平亡去久之项羽略地至河上陈平徃归之从入破秦赐平爵卿项羽之东王彭城也汉王还定三秦而东殷王反楚项羽乃以平为信武君将魏王咎客在楚者以徃击降殷王而还项王使项悍拜平为都尉赐金二十镒居无何汉王攻下殷王项王怒将诛定殷者将吏陈平惧诛乃封其金与印使使归项王而平身间行仗剑亡渡河船人见其美丈夫独行疑其亡将要中当有金玉宝器目之欲杀平平恐乃解衣躶而佐刺船船人知其无有乃止平遂至修武降汉因魏无知求见汉王汉王召入是时万石君奋为汉王中涓受平谒入见平平等七人俱进赐食王曰罢就舍矣平曰臣为事来所言不可以过今日于是汉王与语而说之问曰子之居楚何官曰为都尉是日乃拜平为都尉使为参乗典护军诸将尽讙曰大王一日得楚之亡卒未知其髙下而即与同载反使监护军长者汉王闻之愈益幸平遂与东伐项王至彭城为楚所败引而还收散兵至荥阳以平为亚将属于韩王信军广武绛侯灌婴等咸谗陈平曰平虽美丈夫如冠玉耳其中未必有也臣闻平居家时盗其嫂事魏不容亡归楚归楚不中又亡归汉今日大王尊官之令护军臣闻平受诸将金金多者得善处金少者得恶处平反复乱臣也愿王察之汉王疑之召让魏无知无知曰臣所言者能也陛下所问者行也今有尾生孝已之行而无益于胜负之数陛下何暇用之乎楚汉相距臣进竒谋之士顾其计诚足以利国家不耳且盗嫂受金又何足疑乎汉王召让平曰先生事魏不中遂事楚而去今又从吾游信者固多心乎平曰臣事魏王魏王不能用臣说故去事项王项王不能信人其所任爱非诸项即妻之昆弟虽有竒士不能用平乃去楚闻汉王之能用人故归大王臣躶身来不受金无以为资诚臣计划有可采者顾大王用之使无可用者金具在请封输官得请骸骨汉王乃谢厚赐拜为护军中尉尽护诸将诸将乃不敢复言其后楚急攻絶汉甬道围汉王于荥阳城久之汉王患之请割荥阳以西以和项王不听汉王谓陈平曰天下纷纷何时定乎陈平曰项王为人恭敬爱人士之亷节好礼者多归之至于行功爵邑重之士亦以此不附今大王慢而少礼士亷节者不来然大王能饶人以爵邑士之顽钝嗜利无耻者亦多归汉诚各去其两短袭其两长天下指麾则定矣然大王恣侮人不能得亷节之士顾楚有可乱者彼项王骨鲠之臣亚父锺离昧龙且周殷之属不过数人耳大王诚能出捐数万斤金行反间间其君臣以疑其心项王为人意忌信谗必内相诛汉因举兵而攻之破楚必矣汉王以为然乃出黄金四万斤与陈平恣所为不问其出入陈平既多以金纵反间于楚军宣言诸将锺离昧等为项王将功多矣然而终不得裂地而王欲与汉为一以灭项氏而分王其地项羽果意不信锺离昧等项王既疑之使使至汉汉王为太牢具举进见楚使即详惊曰吾以为亚父使乃项王使复持去更以恶草具进楚使楚使归具以报项王项王果大疑亚父亚父欲急攻下荥阳城项王不信不肯听亚父闻项王疑之乃怒曰天下事大定矣君王自为之愿请骸骨归归未至彭城疽发背而死陈平乃夜出女子二千人荥阳城东门楚因击之陈平乃与汉王从城西门夜出去遂入闗收散兵复东其明年淮阴侯破齐自立为齐王使使言之汉王汉王大怒而骂陈平蹑汉王汉王亦悟乃厚遇齐使使张子房卒立信为齐王封平以户牖乡用其竒计策卒灭楚常以护军中尉从定燕王臧荼汉六年人有上书告楚王韩信反髙帝问诸将诸将曰亟发兵坑竖子耳髙帝黙然问陈平平固辞谢曰诸将云何上具告之陈平曰人之上书言信反有知之者乎曰未有曰信知之乎曰不知陈平曰陛下精兵孰与楚上曰不能过平曰陛下将用兵有能过韩信者乎上曰不能过平曰今兵不如楚精而将不能及而举兵攻之是趣之战也窃为陛下危之上曰为之奈何平曰古者天子廵狩会诸侯南方有云梦陛下第出伪游云梦会诸侯于陈陈楚之西界信闻天子以好出游其势必无事而郊迎谒谒而陛下因禽之此特一力士之事耳髙帝以为然乃发使告诸侯会陈吾将南游云梦上因随以行行未至陈楚王信果郊迎道中髙帝豫具武士见信至即执缚之载后车信呼曰天下巳定我固当烹髙帝顾谓信曰若毋声而反明矣武士反接之遂会诸侯于陈尽定楚地还至雒阳赦信以为淮阴侯而与功臣剖符定封于是与平剖符世世勿絶为户牖侯平辞曰此非臣之功也上曰吾用先生谋计战胜克敌非功而何平曰非魏无知臣安得进上曰若子可谓不背本矣乃复赏魏无知其明年以护军中尉从攻反者韩王信于代卒至平城为匈奴所围七日不得食髙帝用陈平竒计使单于阏氏围以得开髙帝既出其计秘世莫得闻髙帝南过曲逆上其城望见其屋室甚大曰壮哉县吾行天下独见洛阳与是耳顾问御史曰曲逆户口几何对曰始秦时三万余户间者兵数起多亡匿今见五千户于是乃诏御史更以陈平为曲逆侯尽食之除前所食户牖其后常以护军中尉从攻陈豨及黥布凡六出竒计辄益邑凡六益封竒计或颇秘世莫能闻也髙帝从破布军还病创徐行至长安燕王卢绾反上使樊哙以相国将兵攻之既行人有短恶哙者髙帝怒曰哙见吾病乃冀我死也用陈平谋而召绛侯周勃受诏床下曰陈平亟驰传载勃代哙将平至军中即斩哙头二人既受诏驰传未至军行计之曰樊哙帝之故人也功多且又乃吕后弟吕嬃之夫有亲且贵帝以忿怒故欲斩之则恐后悔宁囚而致上上自诛之未至军为坛以节召樊哙哙受诏因反接载槛车传诣长安而令绛侯勃代将将兵定燕反县平行闻髙帝崩平恐吕太后及吕嬃谗怒乃驰传先去逢使者诏平与灌婴屯于荥阳平受诏立复驰至宫哭甚哀因奏事丧前吕太后哀之曰君劳出休矣平畏谗之就因固请得宿卫中太后乃以为郎中令曰傅教孝惠是后吕嬃谗乃不得行樊哙至则赦复爵邑孝惠帝六年相国曹参卒以安国侯王陵为右丞相陈平为左丞相王陵者故沛人始为县豪髙祖微时兄事陵陵少文任气好直言及髙祖起兵入至咸阳陵亦自聚党数千人居南阳不肯从沛公及汉王之还攻项籍陵乃以兵属汉项羽取陵母置军中陵使至则东乡坐陵母欲以招陵陵母既私送使者泣曰为老妾语陵谨事汉王汉王长者也无以老妾故持二心妾以死送使者遂伏剑而死项王怒烹陵母陵卒从汉王定天下以善雍齿雍齿髙帝之仇而陵本无意从髙帝以故晩封为安国侯安国侯既为右丞相二岁孝惠帝崩髙后欲立诸吕为王问王陵王陵曰不可问陈平陈平曰可吕太后怒乃详迁陵为帝太傅实不用陵陵怒谢疾免杜门竟不朝请七年而卒陵之免丞相吕太后乃徙平为右丞相以辟阳侯审食其为左丞相左丞相不治常给事于中食其亦沛人汉王之败彭城西楚取太上皇吕后为质食其以舍人侍吕后其后从破项籍为侯幸于吕太后及为相居中百官皆因决事吕嬃常以前陈平为髙帝谋执樊哙数谗曰陈平为相非治事日饮醇酒戱妇女陈平闻日益甚吕太后闻之私独喜面质吕嬃于陈平曰鄙语曰儿妇人口不可用顾君与我何如耳无畏吕嬃之谗也吕太后立诸吕为王陈平伪听之及吕太后崩平与太尉勃合谋卒诛诸吕立孝文皇帝陈平本谋也审食其免相孝文帝立以为太尉勃亲以兵诛吕氏功多陈平欲让勃尊位乃病谢孝文帝初立怪平病问之平曰髙祖时勃功不如臣平及诛诸吕臣功亦不如勃愿以右丞相让勃于是孝文帝乃以绛侯勃为右丞相位次第一平徙为左丞相位次第二赐平金千斤益封三千户居顷之孝文皇帝既益明习国家事朝而问右丞相勃曰天下一岁决狱几何勃谢曰不知问天下一岁钱谷出入几何勃又谢不知汗出沾背愧不能对于是上亦问左丞相平平曰有主者上曰主者谓谁平曰陛下即问决狱责廷尉问钱谷责治粟内史上曰茍各有主者而君所主者何事也平谢曰主臣陛下不知其驽下使待罪宰相宰相者上佐天子理阴阳顺四时下育万物之宜外镇抚四夷诸侯内亲附百姓使卿大夫各得任其职焉孝文帝乃称善右丞相大惭出而让陈平曰君独不素教我对陈平笑曰君居其位不知其任耶且陛下即问长安中盗贼数君欲强对耶于是绛侯自知其能不如平远矣居顷之绛侯谢病请免相陈平专为一丞相孝文帝二年丞相陈平卒谥为献侯子共侯买代侯二年卒子简侯恢代侯二十三年卒子何代侯三十三年何坐略人妻弃市国除始陈平曰我多阴谋是道家之所禁吾世即废亦巳矣终不能复起以吾多阴祸也然其后曾孙陈掌以卫氏亲贵戚愿得续封陈氏然终不得  

绛侯周勃世家  

绛侯周勃者沛人也其先卷人徙沛勃以织薄曲为生常为人吹箫给丧事材官引强髙祖之为沛公初起勃以中涓从攻胡陵下方与方与反与战却适攻丰击秦军砀东还军留及萧复攻砀破之下下邑先登赐爵五大夫攻蒙虞取之击章邯车骑殿定魏地攻爰戚东缗以徃至栗取之攻啮桑先登击秦军阿下破之追至濮阳下甄城攻都闗定陶袭取宛朐得单父令夜袭取临济攻张以前至卷破之袭李由军雍丘下攻开封先至城下为多后章邯破杀项梁沛公与项羽引兵东如砀自初起沛还至砀一岁二月楚懐王封沛公号安武侯为砀郡长沛公拜勃为虎贲令以令从沛公定魏地攻东郡尉于城武破之击王离军破之攻长社先登攻颖阳缑氏絶河津击赵贲军尸北南攻南阳守齮破武闗峣闗破秦军于蓝田至咸阳灭秦项羽至以沛公为汉王汉王赐勃爵为威武侯从入汉中拜为将军还定三秦至秦赐食邑懐德攻槐里好畤最击赵贲内史保于咸阳最北攻漆击章平姚卭军西定汧还下郿频阳围章邯废丘破西丞击盗巴军破之攻上邽东守峣闗转击项籍攻曲逆最还守敖仓追项籍籍已死因东定楚地泗川东海郡凡得二十二县还守雒阳栎阳赐与颍阳侯共食锺离以将军从髙帝击反者燕王臧荼破之易下所将卒当驰道为多赐爵列侯剖符世世勿絶食绛八千一百八十户号绛侯以将军从髙帝击反韩王信于代降下霍人以前至武泉击胡骑破之武泉北转攻韩信军铜鞮破之还降太原六城击韩信胡骑晋阳下破之下晋阳后击韩信军于硰石破之追北八十里还攻楼烦三城因击胡骑平城下所将卒当驰道为多勃迁为太尉击陈豨屠马邑所将卒斩豨将军乗马絺击韩信陈豨赵利军于楼烦破之得豨将宋最雁门守圂因转攻得云中守遬丞相箕肆将勲定雁门郡十七县云中郡十二县因复击豨灵丘破之斩豨得豨丞相程纵将军陈武都尉髙肆定代郡九县燕王卢绾反勃以相国代樊哙将击下蓟得绾大将抵丞相偃守陉太尉弱御史大夫施屠浑都破绾军上兰复击破绾军沮阳追至长城定上谷十一县右北平十六县辽西辽东二十九县渔阳二十二县最从髙帝得相国一人丞相二人将军二千石各三人别破军二下城三定郡五县七十九得丞相大将各一人勃为人木强敦厚髙帝以为可属大事勃不好文学每召诸生说士东乡坐而责之趣为我语其椎少文如此勃既定燕而归髙祖巳崩矣以列侯事孝惠帝孝惠帝六年置太尉官以勃为太尉十岁髙后崩吕禄以赵王为汉上将军吕产以吕王为汉相国秉汉权欲危刘氏勃为太尉不得入军门陈平为丞相不得任事于是勃与平谋卒诛诸吕而立孝文皇帝其说在吕后孝文事中文帝既立以勃为右丞相赐金五十斤食邑万户居月余人或说勃曰君既诛诸吕立代王威震天下而君受厚赏处尊位以宠久之即祸及身矣勃惧亦自危乃谢请归相印上许之岁余丞相平卒上复以勃为丞相十余月上曰前日吾诏列侯就国或未能行丞相吾所重其率先之乃免相归国岁余每河东守尉行县至绛绛侯勃自畏恐诛常被甲令家人持兵以见之其后人有上书告勃欲反下廷尉廷尉下其事长安逮捕勃治之勃恐不知置辞吏稍侵辱之勃以千金与狱吏狱吏乃书牍背示之曰以公主为证公主者孝文帝女也勃太子胜之尚之故狱吏教引为证勃之益封受赐尽以与薄昭及系急薄昭为言薄太后太后亦以为无反事文帝朝太后以冒絮提文帝曰绛侯绾皇帝玺将兵于北军不以此时反今居一小县顾欲反耶文帝既见绛侯狱辞乃谢曰吏事方验而出之于是使使持节赦绛侯复爵邑绛侯既出曰吾尝将百万军然安知狱吏之贵乎绛侯复就国孝文帝十一年卒谥为武侯子胜之代侯六岁尚公主不相中坐杀人国除絶一岁文帝乃择绛侯勃子贤者河内守亚夫封为条侯续绛侯后条侯亚夫自未侯为河内守时许负相之曰君后三岁而侯侯八岁为将相持国秉贵重矣于人臣无两其后九岁而君饿死亚夫笑曰臣之兄巳代父侯矣有如卒子当代亚夫何说侯乎然既巳贵如负言又何说饿死指示我许负指其口曰有从理入口此饿死法也居三岁其兄绛侯胜之有罪孝文帝择绛侯子贤者皆推亚夫乃封亚夫为条侯续绛侯后文帝之后六年匈奴大入邉乃以宗正刘礼为将军军霸上祝兹侯徐厉为将军军棘门以河内守亚夫为将军军细桞以偹胡上自劳军至霸上及棘门军直驰入将以下骑送迎巳而之细桞军军士吏被甲锐兵刃彀弓弩持满天子先驱至不得入先驱曰天子且至军门都尉曰将军令曰军中闻将军令不闻天子之诏居无何上至又不得入于是上乃使使持节诏将军吾欲入劳军亚夫乃传言开壁门壁门士吏谓从属车骑曰将军约军中不得驱驰于是天子乃按辔徐行至营将军亚夫持兵揖曰介胄之士不拜请以军礼见天子为动改容式车使人称谢皇帝敬劳将军成礼而去既出军门羣臣皆惊文帝曰嗟乎此真将军矣曩者霸上棘门军若儿戏耳其将固可袭而虏也至于亚夫可得而犯邪称善者久之月余三军皆罢乃拜亚夫为中尉孝文且崩时诫太子曰即有缓急周亚夫真可任将兵文帝崩拜亚夫为车骑将军孝景三年吴楚反亚夫以中尉为太尉东击吴楚因自请上曰楚兵剽轻难与争锋愿以梁委之絶其粮道乃可制上许之太尉既会兵荥阳吴方攻梁梁急请救太尉引兵东北走昌邑深壁而守梁日使使请太尉太尉守便宜不肯徃梁上书言景帝景帝使使诏救梁太尉不奉诏坚壁不出而使轻骑兵弓髙侯等絶吴楚兵后食道吴兵乏粮饥数欲挑战终不出夜军中惊内相攻击扰乱至于太尉帐下太尉终卧不起顷之复定后吴奔壁东南陬太尉使备西北巳而其精兵果奔西北不得入吴兵既饿乃引而去太尉出精兵追击大破之吴王濞弃其军而与壮士数千人亡走保于江南丹徒汉兵因乗胜遂尽虏之降其兵购吴王千金月余越人斩吴王头以告凡相攻守三月而吴楚破平于是诸将乃以太尉计谋为是由此梁孝王与太尉有却归复置太尉官五岁迁为丞相景帝甚重之景帝废栗太子丞相固争之不得景帝由此疏之而梁孝王每朝常与太后言条侯之短窦太后曰皇后兄王信可侯也景帝让曰始南皮章武侯先帝不侯及臣即位乃侯之信未得封也窦太后曰人主各以时行耳自窦长君在时竟不得侯死后乃封其子彭祖顾得侯吾甚恨之帝趣侯信也景帝曰请得与丞相议之丞相议之亚夫曰髙皇帝约非刘氏不得王非有功不得侯不如约天下共击之今信虽皇后兄无功侯之非约也景帝黙然而止其后匈奴王徐卢等五人降景帝欲侯之以劝后丞相亚夫曰彼背其主降陛下陛下侯之则何以责人臣不守节者乎景帝曰丞相议不可用乃悉封徐卢等为列侯亚夫因谢病景帝中三年以病免相顷之景帝居禁中召条侯赐食独置大胾无切肉又不置櫡条侯心不平顾谓尚席取櫡景帝视而笑曰此非不足君所乎条侯免冠谢上起条侯因趋出景帝以目送之曰此怏怏者非少主臣也居无何条侯子为父买工官尚方甲楯五百被可以葬者取庸苦之不予钱庸知其盗买县官器怒而上变告子事连污条侯书既闻上上下吏吏簿责条侯条侯不对景帝骂之曰吾不用也召诣廷尉廷尉责曰君侯欲反耶亚夫曰臣所买器乃葬器也何谓反耶吏曰君侯纵不反地上即欲反地下耳吏侵之益急初吏捕条侯条侯欲自杀夫人止之以故不得死遂入廷尉因不食五日呕血而死国除絶一岁景帝乃更封绛侯勃他子坚为平曲侯续绛侯后十九年卒谥为共侯子建徳代侯十三年为太子太傅坐酬金不善元鼎五年有罪国除条侯果饿死死后景帝乃封王信为盖侯  

## 文章辨体彚选卷五百五

（明）贺复征 编  

○史传二十三  

张耳陈余列传【`汉司马迁`】  

张耳者大梁人也其少时及魏公子无忌为客张耳尝亡命游外黄外黄富人女甚美嫁庸奴其夫亡去抵父客父客素知张耳乃谓女曰必欲求贤夫从张耳女听乃卒为请决嫁之张耳张耳是时脱身游女家厚奉给张耳张耳以故致千里客乃宦魏为外黄令名由此益贤陈余者亦大梁人也好儒术数游赵苦陉富人公乗氏以其女妻之亦知陈余非庸人也余年少父事张耳两人相与为刎颈交秦之灭大梁也张耳家外黄髙祖为布衣时尝数从张耳游客数月秦灭魏数岁已闻此两人魏之名士也购求有得张耳千金陈余五百金张耳陈余乃变名姓俱之陈为里监门以自食两人相对里吏尝有过笞陈余陈余欲起张耳蹑之使受笞吏去张耳乃引陈余之桑下而数之曰始吾与公言何如今见小辱而欲死一吏乎陈余然之秦诏书购求两人两人亦反用门者以令里中陈涉起蕲至入陈兵数万张耳陈余上谒陈涉涉及左右生平数闻张耳陈余贤未尝见见即大喜陈中豪杰父老乃说陈涉曰将军身披坚执锐率士卒以诛暴秦复立楚社稷存亡继絶功徳宜为王且夫监临天下诸将不为王不可愿将军立为楚王也陈涉问此两人两人对曰夫秦为无道破人国家灭人社稷絶人后世罢百姓之力尽百姓之财将军瞋目张胆出万死不顾一生之计为天下除残也今始至陈而王之示天下私愿将军毋王急引兵而西遣人立六国后自为树党为秦益敌也敌多则力分与众则兵强如此野无交兵县无守城诛暴秦据咸阳以令诸侯诸侯亡而得立以德服之如此则帝业成矣今独王陈恐天下解也陈涉不听遂立为王陈余乃复说陈王曰大王举梁楚而西务在入闗未及收河北也臣尝游赵知其豪杰及地形愿请竒兵北畧赵地于是陈王以故所善陈人武臣为将军邵骚为护军以张耳陈余为左右校尉予卒三千人北略赵地武臣等从白马渡河至诸县说其豪杰曰秦为乱政虐刑以残贼天下数十年矣北有长城之役南有五岭之戍外内骚动百姓罢敝头会箕敛以供军费财匮力尽民不聊生重之以苛法峻刑使天下父子不相安陈王奋臂为天下倡始王楚之地方二千里莫不响应家自为怒人自为鬬各报其怨而攻其雠县杀其令丞郡杀其守尉今巳张大楚王陈使吴广周文将卒百万西击秦于此时而不成封侯之业者非人豪也诸君试相与计之夫天下同心而苦秦久矣因天下之力而攻无道之君报父兄之怨而成割地有土之业此士之一时也豪杰皆然其言乃行收兵得数万人号武臣为武信君下赵十城余皆城守莫肯下乃引兵东北击范阳范阳人蒯通说范阳令曰窃闻公之将死故吊虽然贺公得通而生范阳令曰何以吊之对曰秦法重足下为范阳令十年矣杀人之父孤人之子断人之足黥人之首不可胜数然而慈父孝子莫敢倳刃公之腹中者畏秦法耳今天下大乱秦法不施然则慈父孝子且倳刃公之腹中以成其名此臣之所以吊公也今诸侯畔秦矣武信君兵且至而君坚守范阳少年皆争杀君下武信君君急遣臣见武信君可转祸为福在今矣范阳令乃使蒯通见武信君曰足下必将战胜然后略地攻得然后下城臣窃以为过矣诚听臣之计可不攻而降城不战而略地传檄而千里定可乎武信君曰何谓也蒯通曰今范阳令宜整顿其士卒以守战者也怯而畏死贪而重富贵故欲先天下降畏君以为秦所置吏诛杀如前十城也然今范阳少年亦方杀其令自以城距君君何不赍臣侯印拜范阳令范阳令则以城下君少年亦不敢杀其令令范阳令乗朱轮华毂使驰驱燕赵郊燕赵郊见之皆曰此范阳令先下者也即喜矣燕赵城可毋战而降也此臣之所谓传檄而千里定者也武信君从其计因使蒯通赐范阳令侯印赵地闻之不战以城下者三十余城至邯郸张耳陈余闻周章军入闗至戏却又闻诸将为陈王徇地多以谗毁得罪诛怨陈王不用其策不以为将而以为校尉乃说武臣曰陈王起蕲至陈而王非必立六国后将军今以三千人下赵数十城独介居河北不王无以填之且陈王听谗还报恐不脱于祸又不如立其兄弟不即立赵后将军毋失时时间不容息武臣乃听之遂立为赵王以陈余为大将军张耳为右丞相邵骚为左丞相使人报陈王陈王大怒欲尽族武臣等家而发兵击赵陈王相国房君谏曰秦未亡而诛武臣等家此又生一秦也不如因而贺之使急引兵西击秦陈王然之从其计徙系武臣等家宫中封张耳子敖为成都君陈王使使者贺赵令趣发兵西入关张耳陈余说武臣曰王王赵非楚意特以计贺王楚已灭秦必加兵于赵愿王毋西兵北徇燕代南收河内以自广赵南据大河北有燕代楚虽胜秦必不敢制赵赵王以为然因不西兵而使韩广略燕李良略常山张黡略上党韩广至燕燕人因立广为燕王赵王乃与张耳陈余北略地燕界赵王间出为燕军所得燕将囚之欲与分赵地半乃归王使者徃燕辄杀之以求地张耳陈余患之有厮养卒谢其舍中曰吾为公说燕与赵王载归舍中皆笑曰使者徃十余軰辄死若何以能得王乃走燕壁燕将见之问燕将曰知臣何欲燕将曰若欲得赵王耳曰君知张耳陈余何如人也燕将曰贤人也曰知其志何欲曰欲得其王耳赵养卒乃笑曰君未知此两人所欲也夫武臣张耳陈余杖马棰下赵数十城此亦各欲南面而王岂欲为卿相终已邪夫臣与主岂可同日而道哉顾其势初定未敢参分而王且以少长先立武臣为王以持赵心今赵地巳服此两人亦欲分赵而王时未可耳今君乃囚赵王此两人名为求赵王实欲燕杀之此两人分赵自立夫以一赵尚易燕况以两贤王左提右挈而责杀王之罪灭燕易矣燕将以为然乃归赵王养卒为御而归李良巳定常山还报赵王复使良略太原至石邑秦兵塞井陉未能前秦将诈称二世使人遗李良书不封曰良尝事我得显幸良诚能反赵为秦赦良罪贵良良得书疑不信乃还之邯郸益请兵未至道逢赵王姊出饮从百余骑李良望见以为王伏谒道旁王姊醉不知其将使骑谢李良李良素贵起惭其从官从官有一人曰天下畔秦能者先立且赵王素出将军下今女儿乃不为将军下车请追杀之李良巳得秦书固欲反赵未决因此怒遣人追杀王姊道中乃遂将其兵袭邯郸邯郸不知竟杀武臣邵骚赵人多为张耳陈余耳目者以故得脱出收其兵得数万人客有说张耳曰两君羁旅而欲附赵难独立立赵后扶以义可就功乃求得赵歇立为赵王居信都李良进兵击陈余陈余败李良李良走归章邯章邯引兵至邯郸皆徙其民河内夷其城郭张耳与赵王歇走入巨鹿城王离围之陈余北收常山兵得数万人军巨鹿北章邯军巨鹿南棘原筑甬道属河饷王离王离兵食多急攻巨鹿巨鹿城中食尽兵少张耳数使人召前陈余陈余自度兵少不敌秦不敢前数月张耳大怒怨陈余使张黡陈泽徃让陈余曰始吾与公为刎颈交今王与耳旦暮且死而公拥兵数万不肯相救安在其相为死茍必信胡不赴秦军俱死且有十一二相全陈余曰吾度前终不能救赵徒尽亾军且余所以不俱死欲为赵王张君报秦今必俱死如以肉委饿虎何益张黡陈泽曰事巳急要以俱死立信安知后虑陈余曰吾死顾以为无益必如公言乃使五千人令张黡陈泽先尝秦军至皆没当是时燕齐楚闻赵急皆来救张敖亦北收代兵得万余人来皆壁余旁未敢击秦项羽兵数絶章邯甬道王离军乏食项羽悉引兵渡河遂破章邯章邯引兵解诸侯军乃敢击围巨鹿秦军遂虏王离涉间自杀卒存巨鹿者楚力也于是赵王歇张耳乃得出巨鹿谢诸侯张耳与陈余相见责让陈余以不肯救赵及问张黡陈泽所在陈余怒曰张黡陈泽以必死责臣臣使将五千人先尝秦军皆没不出张耳不信以为杀之数问陈余陈余怒曰不意君之望臣深也岂以臣为重去将哉乃脱解印绶推与张耳张耳亦愕不受陈余起如厕客有说张耳曰臣闻天与不取反受其咎今陈将军与君印君不受反天不祥急取之张耳乃佩其印收其麾下而陈余还亦望张耳不让遂趋出张耳遂收其兵陈余独与麾下所善数百人之河上泽中渔猎由此陈余张耳遂有却赵王歇复居信都张耳从项羽诸侯入闗汉元年二月项羽立诸侯王张耳雅游人多为之言项羽亦素数闻张耳贤乃分赵立张耳为常山王治信都信都更名襄国陈余客多说项羽曰陈余张耳一体有功于赵项羽以陈余不从入闗闻其在南皮即以南皮旁三县以封之而徙赵王歇王代张耳之国陈余愈益怒曰张耳与余功等也今张耳王余独侯此项羽不平及齐王田荣畔楚陈余乃使夏说说田荣曰项羽为天下宰不平尽王诸将善地徙故王王恶地今赵王乃居代愿王假臣兵请以南皮为扞蔽田荣欲树党于赵以反楚乃遣兵从陈余陈余因悉三县兵袭常山王张耳张耳败走念诸侯无可归者曰汉王与我有旧故而项羽又强立我我欲之楚甘公曰汉王之入闗五星聚东井东井者秦分也先至必霸楚虽强后必属汉故耳走汉汉王亦还定三秦方围章邯废丘张耳谒汉王汉王厚遇之陈余已败张耳皆复收赵地迎赵王于代复为赵王赵王德陈余立以为代王陈余为赵王弱国初定不之国留傅赵王而使夏说以相国守代汉二年东击楚使使告赵欲与俱陈余曰汉杀张耳乃从于是汉王求人类张耳者斩之持其头遗陈余陈余乃遣兵助汉汉之败于彭城西陈余亦复觉张耳不死即背汉汉三年韩信巳定魏地遣张耳与韩信击破赵井陉斩陈余泜水上追杀赵王歇襄国汉立张耳为赵王汉五年张耳薨谥为景王子敖嗣立为赵王髙祖长女鲁元公主为赵王敖后汉七年髙祖从平城过赵赵王朝夕袒鞴蔽自上食礼甚卑有子壻礼髙祖箕倨詈甚慢易之赵相贯髙赵午等年六十余故张耳客也生平为气乃怒曰吾王孱王也说王曰夫天下豪杰并起能者先立今王事髙祖甚恭而髙祖无礼请为王杀之张敖啮其指出血曰君何言之误且先人亡国頼髙祖得复国徳流子孙秋毫皆髙祖力也愿君无复出口贯髙赵午等十余人皆相谓曰乃吾等非也吾王长者不倍徳且吾等义不辱今怨髙祖辱吾王故欲杀之何乃洿王为乎今事成归王事败独身坐耳汉八年上从东垣还过赵贯髙等乃壁人柏人要之置上过欲宿心动问曰县名为何曰柏人柏人者廹于人也不宿而去汉九年贯髙怨家知其谋乃上变告之于是上皆并逮捕赵王贯髙等十余人皆争自刭贯髙独怒骂曰谁令公为之今王实无谋而并捕王公等皆死谁白王不反者乃轞车胶致与王诣长安治张敖之罪上乃诏赵羣臣宾客有敢从王皆族贯髙与客孟舒等十余人皆自髠钳为王家奴从来贯髙至对狱曰独吾属为之王实不知吏治榜笞数千刺剟身无可击者终不复言吕后数言张王以鲁元公主故不宜有此上怒曰使张敖据天下岂少而女乎不听廷尉以贯髙事辞闻上曰壮士谁知者以私问之中大夫泄公曰臣之邑子素知之此固赵国立名义不侵为然诺者也上使泄公持节问之箯舆前仰视曰泄公邪泄公劳苦如生平驩与语问张王果有计谋否髙曰人情宁不各爱其父母妻子乎今吾三族皆以论死岂以王易吾亲哉顾为王实不反独吾等为之具道本指所以为者王不知状于是泄公入具以报上乃赦赵王上贤贯髙为人能立然诺使泄公具告之曰张王巳出因赦贯髙贯髙喜曰吾王审出乎泄公曰然泄公曰上多足下故赦足下贯髙曰所以不死一身无余者白张王不反也今王巳出吾责巳塞死不恨矣且人臣有簒弑之名何面目复事上哉纵上不杀我我不愧于心乎乃仰絶肮遂死当此之时名闻天下张敖已出以尚鲁元故封为宣平侯于是上贤张王诸客以钳奴从张王入闗无不为诸侯相郡守者及孝惠髙后文帝孝景时张王客子孙皆得为二千石张敖髙后六年薨子偃为鲁元王以母吕后女故吕后封为鲁元王元王弱兄弟少乃封张敖他姬子二人寿为乐昌侯侈为信都侯髙后崩诸吕无道大臣诛之而废鲁元王及乐昌侯信都侯孝文帝即位复封故鲁元王偃为南宫侯续张氏  

淮阴侯列传【`司马迁`】  

淮阴侯韩信者淮阴人也始为布衣时贫无行不得推择为吏又不能治生商贾常从人寄食饮人多厌之者常数从其下乡南昌亭长寄食数月亭长妻患之乃晨炊蓐食食时信徃不为具食信亦知其意怒竟絶去信钓于城下诸母漂有一母见信饥饭信竟漂数十日信喜谓漂母曰吾必有以重报母母怒曰大丈夫不能自食吾哀王孙而进食岂望报乎淮阴屠中少年有侮信者曰若虽长大好带刀剑中情怯耳众辱之曰信能死刺我不能死出我袴下于是信熟视之俛出袴下蒲伏一市人皆笑信以为怯及项梁渡淮信仗剑从之居戏下无所知名项梁败又属项羽羽以为郎中数以策干项羽羽不用汉王之入蜀信亡楚归汉未得知名为连敖坐法当斩其辈十三人皆巳斩次至信信乃仰视适见滕公曰上不欲就天下乎何为斩壮士滕公竒其言壮其貌释而不斩与语大说之言于上上拜以为治粟都尉上未之竒也信数与萧何语何竒之至南郑诸将行道亡者数十人信度何等已数言上上不我用即亡何闻信亡不及以闻自追之人有言上曰丞相何亡上大怒如失左右手居一二日何来谒上上且怒且喜骂何曰若亡何也何曰臣不敢亡也臣追亡者上曰若所追者谁何曰韩信也上复骂曰诸将亡者以十数公无所追追信诈也何曰诸将易得耳至如信者国士无双王必欲长王汉中无所事信必欲争天下非信无所与计事者顾王策安所决耳王曰吾亦欲东耳安能郁郁久居此乎何曰王计必欲东能用信信即留不能用信终亡耳王曰吾为公以为将何曰虽为将信必不留王曰以为大将何曰幸甚于是王欲召信拜之何曰王素慢无礼今拜大将如呼小儿耳此乃信所以去也王必欲拜之择良日斋戒设坛场具礼乃可耳王许之诸将皆喜人人各自以为得大将至拜大将乃信也一军皆惊信拜礼毕上坐王曰丞相数言将军将军何以教寡人计策信谢因问王曰今东乡争权天下岂非项王乎汉王曰然曰大王自料勇悍仁强孰与项王汉王黙然良久曰不如也信再拜贺曰惟信亦以为大王不如也然臣尝事之请言项王之为人也项王喑哑叱咤千人皆废然不能任属贤将此特匹夫之勇耳项王见人恭敬慈爱言语呕呕人有疾病涕泣分食饮至使人有功当封爵者印刓弊忍不能予此所谓妇人之仁也项王虽霸天下而臣诸侯不居闗中而都彭城有背义帝之约而以亲爱王诸侯不平诸侯之见项王迁逐义帝置江南亦皆归逐其主而自王善地项王所过无不残灭者天下多怨百姓不亲附特刼于威强耳名虽为霸实失天下心故曰其强易弱今大王诚能反其道任天下武勇何所不诛以天下城邑封功臣何所不服以义兵从思东归之士何所不散且三秦王为秦将将秦子弟数歳矣所杀亡不可胜计又欺其众降诸侯至新安项王诈坑秦降卒二十余万唯独邯欣翳得脱秦父兄怨此三人痛入骨髓今楚强以威王此三人秦民莫爱也大王之入武闗秋毫无所害除秦苛法与秦民约法三章耳秦民无不欲得大王王秦者于诸侯之约大王当王关中关中民咸知之大王失职入汉中秦民无不恨者今大王举而东三秦可传檄而定也于是汉王大喜自以为得信晩遂听信计部署诸将所击八月汉王举兵东出陈仓定三秦汉二年出闗收魏河南韩殷王皆降合齐赵共击楚四月至彭城汉兵败散而还信复收兵与汉王会荥阳复击破楚京索之间以故楚兵卒不能西汉之败郄彭城塞王欣翟王翳亡汉降楚齐赵亦反汉与楚和六月魏王豹谒归视亲疾至国即絶河关反汉与楚约和汉王使郦生说豹不下其八月以信为左丞相击魏魏王盛兵蒲坂塞临晋信乃益为疑兵陈船欲渡临晋而伏兵从夏阳以木罂瓶渡军袭安邑魏王豹惊引兵迎信信遂虏豹定魏为河东郡汉王遣张耳与信俱引兵东北击赵代后九月破代兵禽夏说阏与信之下魏破代汉輙使人收其精兵诣荥阳以距楚信与张耳以兵数万欲东下井陉击赵赵王成安君陈余闻汉且袭之也聚兵井陉口号称二十万广武君李左车说成安君曰闻汉将韩信涉西河虏魏王禽夏说新喋血阏与今乃辅以张耳议欲下赵此乗胜而去国逺鬬其锋不可当臣闻千里馈粮士有饥色樵苏后爨师不宿饱今井陉之道车不得方轨骑不得成列行数百里其势粮食必在其后愿足下假臣竒兵三万人从间路絶其辎重足下深沟髙垒坚营勿与战彼前不得鬬退不得还吾竒兵絶其后使野无所掠不至十日而两将之头可致于戏下愿君留意臣之计否必为二子所禽矣成安君儒者也常称义兵不用诈谋竒计曰吾闻兵法十则围之倍则战之今韩信兵号数万其实不过数千能千里而袭我亦巳罢极今如此避而不击后有大者何以加之则诸侯谓吾怯而轻来伐我不听广武君策广武君策不用韩信使人间视知其不用还报则大喜乃敢引兵遂下未至井陉口三十里止舍夜半传发选轻骑二千人人持一赤帜从间道萆山而望赵军诫曰赵见我走必空壁逐我若疾入赵壁拔赵帜立汉赤帜令其裨将传飱曰今日破赵会食诸将皆莫信佯应曰诺谓军吏曰赵巳先据便地为壁且彼未见吾大将旗鼓未肯击前行恐吾至阻险而还信乃使万人先行出背水阵赵军望见而大笑平旦信建大将之旗鼓鼓行出井陉口赵开壁击之大战良久于是信张耳佯弃鼓旗走水上军水上军开入之复疾战赵果空壁争汉鼓旗逐韩信张耳韩信张耳巳入水上军军皆殊死战不可败信所出竒兵二千骑共候赵空壁逐利则驰入赵壁皆拔赵旗立汉赤帜二千赵军巳不胜不能得信等欲还归壁壁皆汉赤帜而大惊以为汉皆巳得赵王将矣兵遂乱遁走赵将虽斩之不能禁也于是汉兵夹击大破虏赵军斩成安君泜水上禽赵王歇信乃令军中毋杀广武君有能生得者购千金于是有缚广武君而致麾下者信乃解其缚东乡坐西乡对师事之诸将効首虏休毕贺因问信曰兵法右倍山陵前左水泽今者将军令臣等反背水阵曰破赵会食臣等不服然竟以胜此何术也信曰此在兵法顾诸君不察耳兵法不曰陷之死地而后生置之亡地而后存且信非得素拊循士大夫也此所谓驱市人而战之其势非置之死地使人人自为战今予之生地皆走宁尚可得而用之乎诸将皆服曰善非臣所及也于是信问广武君曰仆欲北攻燕东伐齐何若而有功广武君辞谢曰臣闻败军之将不可以言勇亡国之大夫不可以图存今臣败亡之虏何足以权大事乎信曰仆闻之百里奚居虞而虞亡在秦而秦霸非愚于虞而智于秦也用与不用听与不听也诚令成安君听足下计若信者亦巳为禽矣以不用足下故信得侍耳因固问曰仆委心归计愿足下勿辞广武君曰臣闻智者千虑必有一失愚者千虑必有一得故曰狂夫之言圣人择焉顾恐臣计未必足用愿效愚忠夫成安君有百战百胜之计一旦而失之军败鄗下身死泜上今将军涉西河虏魏王禽夏说阏与一举而下井陉不终朝破赵二十万众诛成安君名闻海内威震天下农夫莫不辍耕释耒褕衣甘食倾耳以待命者若此将军之所长也然而众劳卒罢其实难用今将军欲举倦罢之兵顿之燕坚城之下欲战恐久力不能拔情见势屈旷日粮竭而弱燕不服齐必距境以自强也燕齐相持而不下则刘项之权未有所分也若此者将军所短也臣愚窃以为过矣故善用兵者不以短击长而以长击短韩信曰然则何由广武君对曰方今为将军计莫如案甲休兵镇赵抚其孤百里之内牛酒日至以飨士大夫醳兵北首燕路而后遣辩士奉咫尺之书暴其所长于燕燕必不敢不听从燕已从使諠言者东告齐齐必从风而服虽有智者亦不知为齐计矣如是则天下事皆可图也兵固有先声而后实者此之谓也韩信曰善从其策发使使燕燕从风而靡乃遣使报汉因请立张耳为赵王以镇抚其国汉王许之乃立张耳为赵王楚数使竒兵渡河击赵赵王耳韩信徃来救赵因行定赵城邑发兵诣汉楚方急围汉王于荥阳汉王南出之宛叶间得黥布走入成皋楚复急围之六月汉王出成皋东渡河独与滕公俱从张耳军修武至宿传舍晨自称汉使驰入赵壁张耳韩信未起即其卧内上夺其印符以麾召诸将易置之信耳起乃知汉王来大惊汉王夺两人军即令张耳备守赵地拜韩信为相国收赵兵未发者击齐信引兵东未渡平原闻汉王使郦食其巳说下齐韩信欲止范阳辩士蒯通说信曰将军受诏击齐而汉独发间使下齐宁有诏止将军乎何以得毋行也且郦生一士伏轼掉三寸之舌下齐七十余城将军将数万众岁余乃下赵五十余城为将数岁反不如一竖儒之功乎于是信然之从其计遂渡河齐巳听郦生即留纵酒罢备汉守御信因袭齐歴下军遂至临菑齐王田广以郦生卖已乃烹之而走髙密使使之楚请救韩信巳定临菑遂东追广至髙宻西楚亦使龙且将号称二十万救齐齐王广龙且并军与信战未合人或说龙且曰汉兵逺斗穷战其锋不可当齐楚自居其地战兵易败散不如深壁令齐王使其信臣招所亡城亡城闻其王在楚来救必反汉汉兵二千里客居齐城皆反之其势无所得食可无战而降也龙且曰吾平生知韩信为人易与耳且夫救齐不战而降之吾何功今战而胜之齐之半可得何为止遂战与信夹潍水陈韩信乃夜令人为万余囊满盛沙壅水上流引军半渡击龙且佯不胜还走龙且果喜曰固知信怯也遂追渡水信使人决壅囊水大至龙且军大半不得渡即急击杀龙且龙且水东军散走齐王广亡去信遂追北至城阳皆虏楚卒汉四年遂皆降平齐使人言汉王曰齐伪诈多变反复之国也南邉楚不为假王以镇之其势不定愿为假王便当是时楚方急围汉王于荥阳韩信使者至发书汉王大怒骂曰吾困于此旦暮望若来佐我乃欲自立为王张良陈平蹑汉王足因附耳语曰汉方不利宁能禁信之王乎不如因而立善遇之使自为守不然变生汉王亦悟因复骂曰大丈夫定诸侯即为真王耳何以假为乃遣张良徃立信为齐王征其兵击楚楚巳亡龙且项王恐使盱眙人武涉徃说齐王信曰天下共苦秦久矣相与戮力击秦秦已破计功割地分土而王之以休士卒今汉王复兴兵而东侵人之分夺人之地巳破三秦引兵出闗收诸侯之兵以东击楚其意非尽吞天下者不休其不知厌足如是甚也且汉王不可必身居项王掌握之中数矣项王怜而活之然得脱輙倍约复击项王其不可亲信如此今足下虽自以与汉王为厚交为之尽力用兵终为之所禽矣足下所以得须臾至今者以项王尚存也当今二王之事权在足下足下左投则汉王胜右投则项王胜项王今日亡则次取足下足下与项王有故何不反汉与楚连和参分天下王之今释此时而自必于汉以击楚且为智者固若此乎韩信谢曰臣事项王官不过郎中位不过执戟言不听画不用故倍楚而归汉汉王授我上将军印予我数万众解衣衣我推食食我言听计用故我得以至于此夫人深亲信我我倍之不祥虽死不易幸为信谢项王武涉已去齐人蒯通知天下权在韩信欲为竒术而感动之以相人说韩信曰仆尝受相人之术韩信曰先生相人何如对曰贵贱在于骨法忧喜在于容色成败在于决断以此参之万不失一韩信曰善先生相寡人何如对曰愿少间信曰左右去矣通曰相君之面不过封侯又危不安相君之背贵乃不可言韩信曰何谓也蒯通曰天下初发难也俊雄豪杰建号一呼天下之士云合雾集鱼鳞杂沓熛至风起当此之时忧在亡秦而巳今楚汉分争使天下无罪之人肝胆涂地父子暴骸骨于中野不可胜数楚人起彭城转鬬逐北至于荥阳乗利席卷威震天下然兵困于京索之间廹西山而不能进者三年于此矣汉王将数十万之众距巩洛阻山河之险一日数战无尺寸之功折北不救败荥阳伤城皋遂走宛叶之间此所谓智勇俱困者也夫锐气挫于险塞而粮食竭于内府百姓罢极怨望容容无所倚以臣料之其势非天下之圣贤固不能息天下之祸当今两主之命县于足下足下为汉则汉胜与楚则楚胜臣愿披腹心输肝胆效愚计恐足下不能用也诚能听臣之计莫若两利而俱存之三分天下鼎足而居其势莫敢先动夫以足下之贤圣有甲兵之众据强齐从燕赵出空虚之地而制其后因民之欲西乡为百姓请命则天下风走而响应矣孰敢不听割大弱强以立诸侯诸侯巳立天下服听而归德于齐案齐之故有胶泗之地懐诸侯之德深拱揖让而天下之君王相率而朝于齐矣盖闻天与弗取反受其咎时至不行反受其殃愿足下孰虑之韩信曰汉王遇我甚厚载我以其车衣我以其衣食我以其食吾闻之乗人之车者载人之患衣人之衣者分人之忧食人之食者死人之事吾岂可以向利倍义乎蒯生曰足下自以为善汉王欲建万世之业臣窃以为误矣始常山王成安君为布衣时相与为刎颈之交后争张黡陈泽之事二人相怨常山王背项王奉项婴头而窜逃归于汉王汉王借兵而东下杀成安君泜水之南头足异处卒为天下笑此二人相与天下至驩也然而卒相禽者何也患生于多欲而人心难测也今足下欲行忠信以交于汉王必不能固于二君之相与也而事多大于张黡陈泽故臣以为足下必汉王之不危已亦误矣大夫种范蠡存亡越霸句践立功成名而身死亡野兽巳尽而猎狗烹夫以交友言之则不如张耳之与成安君者也以忠信言之则不过大夫种范蠡之于句践也此二人者足以观矣愿足下深虑之且臣闻勇略震主者身危而功盖天下者不赏臣请言大王功略足下涉西河虏魏王禽夏说引兵下井径诛成安君徇赵胁燕定齐南摧楚人之兵二十万东杀龙且西乡以报此所谓功无二于天下而略不世出者也今足下戴震主之威挟不赏之功归楚楚人不信归汉汉人震恐足下欲持是安归乎夫势在人臣之位而有震主之威名髙天下窃为足下危之韩信谢曰先生且休矣吾将念之后数日蒯通复说曰夫听者事之候也计者事之机也听过计失而能久安者鲜矣听不失一二者不可乱以言计不失本末者不可纷以辞夫随厮养之役者失万乗之权守儋石之禄者阙卿相之位故知者决之断也疑者事之害也审毫厘之小计遗天下之大数智诚知之决弗敢行者百事之祸也故曰猛虎之犹豫不若蜂虿之致螫骐骥之局躅不如驽马之安歩孟贲之狐疑不如庸夫之必至也虽有舜禹之智吟而不言不如瘖聋之指麾也此言贵能行之夫功者难成而易败时者难得而易失也时乎时不再来愿足下详察之韩信犹豫不忍倍汉又自以为功多汉终不夺我齐遂谢蒯通蒯通说不听巳佯狂为巫汉王之困固陵用张良计召齐王信遂将兵会垓下项羽巳破髙祖袭夺齐王军汉五年正月徙齐王信为楚王都下邳信至国召所从食漂母赐千金及下乡南昌亭长赐百钱曰公小人也为德不卒召辱已之少年令出袴下者以为楚中尉告诸将相曰此壮士也方辱我时我宁不能杀之邪杀之无名故忍而就于此项王亡将锺离昧家在伊庐素与信善项王死后亡归信汉王怨昧闻其在楚诏楚捕昧信初之国行县邑陈兵出入汉六年人有上书告楚王信反髙帝以陈平计天子廵狩会诸侯南方有云梦发使告诸侯会陈吾将游云梦实欲袭信信弗知髙祖且至楚信欲发兵反自度无罪欲谒上恐见禽人或说信曰斩昧谒上上必喜无患信见昧计事昧曰汉所以不击取楚以昧在公所若欲捕我以自媚于汉昧今日死公亦随手亡矣乃骂信曰公非长者卒自刭信持其首谒髙祖于陈上令武士缚信载后车信曰果若人言狡兔死良狗烹髙鸟尽良弓藏敌国破谋臣亡天下巳定我固当烹上曰人告公反遂械系信至雒阳赦信罪以为淮阴侯信知汉王畏恶其能常称病不朝从信由此日怨望居常鞅鞅羞与绛灌等列信常过樊将军哙哙跪拜送迎言称臣曰大王乃肯临臣信出门笑曰生乃与哙等为伍上常从容与信言诸将能否各有差上问曰如我能将几何信曰陛下不过能将十万上曰于君何如曰臣多多而益善耳上笑曰多多益善何为为我禽信曰陛下不能将兵而善将将此乃信之所以为陛下禽也且陛下所谓天授非人力也陈豨拜为巨鹿守辞于淮阴侯淮阴侯挈其手辟左右与之歩于庭仰天叹曰子可与言乎欲与子有言也豨曰唯将军令之淮阴侯曰公所居天下精兵处也而公陛下之信幸臣也人言公之畔陛下必不信再至陛下乃疑矣三至必怒而自将吾为公从中起天下可图也陈豨素知其能也信之曰谨奉教汉十一年陈豨果反上自将而徃信病不从阴使人至豨所曰第举兵吾从此助公信乃谋与家臣夜诈诏赦诸官徒奴欲发以袭吕后太子部署巳定待豨报其舍人得罪于信信囚欲杀之舍人弟上变告信欲反状于吕后吕后欲召恐其党不就乃与萧相国谋诈令人从上所来言豨巳得死列侯羣臣皆贺相国绐信曰虽疾强入贺信入吕后使武士缚信斩之长乐钟室信方斩曰吾悔不用蒯通之计乃为儿女子所诈岂非天哉遂夷信三族髙祖巳从豨军来至见信死且喜且怜之问信死亦何言吕后曰信言恨不用蒯通计髙祖曰是齐辩士也乃诏齐捕蒯通蒯通至上曰若教淮阴侯反乎对曰然臣固教之竖子不用臣之策故令自夷于此如彼竖子用臣之计陛下安得而夷之乎上怒曰烹之通曰嗟乎寃哉烹也上曰若教韩信反何寃对曰秦之纲絶而维弛山东大扰异姓并起英俊乌集秦失其鹿天下共逐之于是髙材疾足者先得焉跖之狗吠尧尧非不仁狗固吠非其主当是时臣唯独知韩信非知陛下也且天下锐精持锋欲为陛下所为者甚众顾力不能耳又可尽烹之邪髙帝曰置之乃释通之罪  

## 文章辨体彚选卷五百六

（明）贺复征 编  

○史传二十四  

田儋列传【`汉司马迁`】  

田儋者狄人也故齐王田氏族也儋从弟田荣荣弟田横皆豪宗强能得人陈涉之初起王楚也使周市略定魏地北至狄狄城守田儋佯为缚其奴从少年之庭欲谒杀奴见狄令因击杀令而召豪吏子弟曰诸侯皆反秦自立齐古之建国儋田氏当王遂自立为齐王发兵以击周市周市军还去田儋因率兵东略定齐地秦将章邯围魏王咎于临济急魏王请救于齐齐王田儋将兵救魏章邯夜衔枚击大破齐魏军杀田儋于临济下儋弟田荣收儋余兵走东阿齐人闻王田儋死乃立故齐王建之弟田假为齐王田角为相田间为将以距诸侯田荣之走东阿章邯追围之项梁闻田荣之急乃引兵击破章邯军东阿下章邯走而西项梁因追之而田荣怒齐之立假乃引兵归击逐齐王假假亡走楚齐相角亡走赵角弟田间前求救赵因留不敢归田荣乃立田儋子市为齐王荣相之田横为将平齐地项梁既追章邯章邯兵益盛项梁使使告赵齐发兵共击章邯田荣曰使楚杀田假赵杀田角田间乃肯出兵楚懐王曰田假与国之王穷而归我杀之不义赵亦不杀田角田间以市于齐齐曰蝮螫手则斩手螫足则斩足何者为害于身也今田假田角田间于楚赵非直手足戚也何故不杀且秦复得志于天下则齮龁用事者坟墓矣楚赵不听齐亦怒终不肯出兵章邯果败杀项梁破楚兵楚兵东走而章邯渡河围赵于巨鹿项羽徃救赵由此怨田荣项羽既存赵降章邯等西屠咸阳灭秦而立侯王也乃徙齐王田市更王胶东治即墨齐将田都从共救赵因入闗故立都为齐王治临菑故齐王建孙田安项羽方渡河救赵田安下济北数城引兵降项羽项羽立田安为济北王治博阳田荣以负项梁不肯出兵助楚赵攻秦故不得王赵将陈余亦失职不得王二人俱怨项王项王既归诸侯各就国田荣使人将兵助陈余令反赵地而荣亦发兵以距击田都田都亡走楚田荣留齐王市无令之胶东市之左右曰项王强暴而王当之胶东不就国必危市惧乃亡就国田荣怒追击杀齐王市于即墨还攻杀济北王安于是田荣乃自立为齐王尽并三齐之地项王闻之大怒乃北伐齐齐王田荣兵败走平原平原人杀荣项王遂烧夷齐城郭所过者尽屠之齐人相聚畔之荣弟横收齐散兵得数万人反击项羽于城阳而汉王率诸侯败楚入彭城项羽闻之乃释齐而归击汉于彭城因连与汉战相距荥阳以故田横复得收齐城邑立田荣子广为齐王而横相之专国政政无巨细皆断于相横定齐三年汉王使郦生徃说下齐王广及其相国横横以为然解其歴下军汉将韩信引兵且东击齐齐初使华无伤田解军于歴下以距汉汉使至乃罢守战备纵酒且遣使与汉平汉将韩信巳平赵燕用蒯通计度平原袭破齐歴下军因入临菑齐王广相横怒以郦生卖已而烹郦生齐王广东走髙宻相横走博阳守相田光走城阳将军田既军于胶东楚使龙且救齐齐王与合军髙宻汉将韩信与曹参破杀龙且虏齐王广汉将灌婴追得齐守相田光至博阳而横闻齐王死自立为齐王还击婴婴败横之军于嬴下田横亡走梁归彭越彭越是时居梁地中立且为汉且为楚韩信已杀龙且因令曹参进兵破杀田既于胶东使灌婴破杀齐将田吸于千乗韩信遂平齐乞自立为齐假王汉因而立之后岁余汉灭项籍汉王立为皇帝以彭越为梁王田横惧诛而与其徒属五百余人入居海岛中髙帝闻之以为田横兄弟本定齐齐人贤者多附焉今在海中不收后恐为乱乃使使赦田横罪而召之田横因谢曰臣烹陛下之使郦生今闻其弟郦商为汉将而贤臣恐惧不敢奉诏请为庶人守海岛中使还报髙皇帝乃诏卫尉郦商曰齐王田横即至人马从者敢动揺者致族夷乃复使使持节具告以诏商状曰田横来大者王小者乃侯耳不来且举兵加诛焉田横乃与其客二人乗传诣雒阳未至三十里至尸乡廐置横谢使者曰人臣见天子当洗沐止留谓其客曰横始与汉王俱南面称孤今汉王为天子而横乃为亡虏而北面事之其耻固巳甚矣且吾烹人之兄与其弟并肩而事其主纵彼畏天子之诏不敢动我我独不愧于心乎且陛下所以欲见我者不过欲一见吾面貌耳今陛下在雒阳今斩吾头驰三十里间形容尚未能败犹可观也遂自刭令客奉其头从使者驰奏之髙帝髙帝曰嗟乎有以也夫起自布衣兄弟三人更王岂不贤乎哉为之流涕而拜其二客为都尉发卒二千人以王者礼葬田横既葬二客穿其冢旁孔皆自刭下从之髙帝闻之乃大惊以田横之客皆贤吾闻其余尚五百人在海中使使召之至则闻田横死亦皆自杀于是乃知田横兄弟能得士也  

樊哙列传【`司马迁`】  

舞阳侯樊哙者沛人也以屠狗为事与髙祖俱隐初从髙祖起丰攻下沛髙祖为沛公以哙为舍人从攻胡陵方与还守丰击泗水监丰下破之复东定沛破泗水守薛西与司马尼战砀东郄敌斩首十五级赐爵国大夫常从沛公击章邯军濮阳攻城先登斩首三十三级赐爵列大夫复常从从攻城阳先登下户牖破李由军斩首十六级赐上间爵从攻围东郡守尉于成武却敌斩首十四级捕虏十一人赐爵五大夫从击秦军出亳南河间守军于杠里破之击破赵贲军开封北以却敌先登斩侯一人首六十八级捕虏二十七人赐爵卿从攻破杨熊军于曲遇攻宛陵先登斩首八级捕虏四十四人赐爵封号贤成君从攻长社轘辕絶河津东攻秦军于尸南攻秦军于犨破南阳守齮于阳城东攻宛城先登西至郦以却敌斩首二十四级捕虏四十人赐重封攻武关至霸上斩都尉一人首十级捕虏百四十六人降卒二千九百人项羽在戏下欲攻沛公沛公从百余骑因项伯面见项羽谢无有闭闗事项羽既飨军士中酒亚父谋欲杀沛公令项庄拔剑舞坐中欲击沛公项伯常肩蔽之时独沛公与张良得入坐樊哙在营外闻事急乃持铁盾入到营营卫止哙哙直冲入立帐下项羽目之问为谁张良曰沛公参乗樊哙项羽曰壮士赐之巵酒彘肩哙既饮酒拔剑切肉食尽之项羽曰能复饮乎哙曰臣死且不辞岂特巵酒乎且沛公先入定咸阳暴师霸上以待大王大王今日至听小人之言与沛公有隙臣恐天下解心疑大王也项羽黙然沛公如厕麾樊哙去既出沛公留车骑独骑一马与樊哙等四人歩从从间道山下归走霸上军而使张良谢项羽项羽亦因遂巳无诛沛公之心矣是日微樊哙犇入营诮让项羽沛公事几殆明日项羽入屠咸阳立沛公为汉王汉王赐哙爵为列侯号临武侯迁为郎中从入汉中还定三秦别击西丞白水北雍轻车骑于雍南破之从攻雍漦城先登击章平军好畤攻城先登陷阵斩县令丞各一人首十一级虏二十人迁郎中骑将从击秦军骑壤东却敌迁为将军攻赵贲下郿槐里桞中咸阳灌废丘最至栎阳赐食邑杜之樊乡从攻项籍屠煮枣击破王武程处军于外黄攻邹鲁瑕丘薛项羽败汉王于彭城尽复取鲁梁地哙还至荥阳益食平阴二千户以将军守广武一岁项羽引而东从髙祖击项籍下阳夏虏楚周将军卒四千人围项籍于陈大破之屠胡陵项籍既死汉王为帝以哙坚守战有功益食八百户从髙帝攻反燕王臧荼虏荼定燕地楚王韩信反哙从至陈取信定楚更赐爵列侯与诸侯剖符世世勿絶食舞阳号为舞阳侯除前所食以将军从髙祖攻反韩王信于代自霍人以徃至云中与绛侯等共定之益食千五百户因击陈豨与曼丘臣军战襄国破栢人先登降定清河常山凡二十七县残东垣迁为左丞相破得綦母卬尹潘军于无终广昌破豨别将胡人王黄军于代南因击韩信军于参合军所将卒斩韩信破豨胡骑横谷斩将军赵既虏代丞相冯梁守孙奋大将王黄将军太卜太仆解福等十人与诸将共定代乡邑七十三其后燕王卢绾反哙以相国击卢绾破其丞相抵蓟南定燕地凡县十八乡邑五十一益食邑千三百户定食舞阳五千四百户从斩首百七十六级虏二百八十八人别破军七下城五定郡六县五十二得丞相一人将军十二人二千石以下至三百石十一人哙以吕后女弟吕须为妇生子伉故其比诸将最亲先黥布反时髙祖尝病甚恶见人卧禁中诏户者毋得入羣臣羣臣绛灌等莫敢入十余日哙乃排闼直入大臣随之上独枕一宦者卧哙等见上流涕曰始陛下与臣等起丰沛定天下何其壮也今天下巳定又何惫也且陛下病甚大臣震恐不见臣等计事顾独与一宦者絶乎且陛下独不见赵髙之事乎髙帝笑而起其后卢绾反髙帝使哙以相国击燕是时髙帝病甚人有恶哙党于吕氏即上一日宫车宴驾则哙欲以兵尽诛灭戚氏赵王如意之属髙帝闻之大怒乃使陈平载绛侯代将而即军中斩哙陈平畏吕后执哙诣长安至则髙祖巳崩吕后释哙使复爵邑孝惠六年樊哙卒谥为武侯  

张丞相列传【`司马迁`】  

张丞相苍者阳武人也好书律歴秦时为御史主柱下方书有罪亡归及沛公略地过阳武苍以客从攻南阳苍坐法当斩解衣伏质身长大肥白如瓠时王陵见而怪其美士乃言沛公赦勿斩遂从西入武关至咸阳沛公立为汉王入汉中还定三秦陈余击走常山王张耳耳归汉汉乃以张苍为常山守从淮阴侯击赵苍得陈余赵地巳平汉王以苍为代相备邉冦巳而徙为赵相相赵王耳耳卒相赵王敖复徙相代王燕王臧荼反髙祖徃击之苍以代相从攻臧荼有功以六年中封为北平侯食邑千二百户迁为计相一月更以列侯为主计四岁是时萧何为相国而张苍乃自秦时为柱下史明习天下图书计籍苍又善用筭律厯故令苍以列侯居相府领主郡国上计者黥布反亡汉立皇子长为淮南王而张苍相之十四年迁为御史大夫  

周昌者沛人也其从兄曰周苛秦时皆为泗水卒史及髙祖起沛击破泗水守监于是周昌周苛自卒史从沛公沛公以周昌为职志周苛为客从入闗破秦沛公立为汉王以周苛为御史大夫周昌为中尉汉王四年楚围汉王于荥阳急汉王遁出去而使周苛守荥阳城楚破荥阳城欲令周苛将苛骂曰若趣降汉王不然今为虏矣项羽怒烹周苛于是乃拜周昌为御史大夫常从击破项籍以六年中与萧曹等俱封封周昌为汾阴侯周苛子周城以父死事封为髙景侯昌为人强力敢直言自萧曹等皆卑下之昌尝燕时入奏事髙帝方拥戚姬昌还走髙帝逐得骑周昌项问曰我何如主也昌仰曰陛下即桀纣之主也于是上笑之然尤惮周昌及帝欲废太子而立戚姬子如意为太子大臣固争之莫能得上以留侯策即止而周昌廷争之强上问其说昌为人吃又盛怒曰臣口不能言然臣期期知其不可陛下虽欲废太子臣期期不奉诏上欣然而笑既罢吕后侧耳于东厢听见周昌为跪谢曰微君太子几废是后戚姬子如意为赵王年十岁髙祖忧即万岁之后不全也赵尧年少为符玺御史赵人方与公谓御史大夫周昌曰君之史赵尧年虽少然竒才也君必异之是且代君之位周昌笑曰尧年少刀笔吏耳何能至是乎居顷之赵尧侍髙祖髙祖独心不乐悲歌羣臣不知上之所以然赵尧进请问曰陛下所为不乐非为赵王年少而戚夫人与吕后有却耶备万岁之后而赵王不能自全乎髙祖曰然吾私忧之不知所出尧曰陛下独宜为赵王置贵强相及吕后太子羣臣素所敬惮乃可髙祖曰然吾念之欲如是而羣臣谁可者尧曰御史大夫周昌其人有坚忍质直且自吕后太子及大臣皆素敬惮之独昌可髙祖曰善于是乃召周昌谓曰吾欲固烦公公强为我相赵王周昌泣曰臣初起从陛下陛下独奈何中道而弃之于诸侯乎髙祖曰吾极知其左迁然吾私忧赵王念非公无可者公不得巳强行于是徙御史大夫周昌为赵相既行久之髙祖持御史大夫印弄之曰谁可以为御史大夫者熟视赵尧曰无以易尧遂拜赵尧为御史大夫尧亦前有军功食邑及以御史大夫从击陈豨有功封为江邑侯髙祖崩吕太后使使召赵王其相周昌令王称疾不行使者三反周昌固为不遣赵王于是髙后患之乃使使召周昌周昌至谒髙后髙后怒而骂周昌曰尔不知我之怨戚氏乎而不遣赵王何昌既征髙后使使召赵王赵王果来至长安月余饮药而死周昌因谢病不朝见三岁而死后五岁髙后闻御史大夫江邑侯赵尧髙祖时定赵王如意之画乃抵尧罪以广阿侯任敖为御史大夫  

任敖者故沛狱吏髙祖尝辟吏吏系吕后遇之不谨任敖素善髙祖怒击伤主吕后吏及髙祖初起敖以客从为御史守丰二岁髙祖立为汉王东击项籍敖迁为上党守陈豨反时敖坚守封为广阿侯食千八百户髙后时为御史大夫三岁免以平阳侯曹窋为御史大夫髙后崩不与大臣共诛吕禄等免以淮南相张苍为御史大夫苍与绛侯等尊立代王为孝文皇帝四年丞相灌婴卒张苍为丞相自汉兴至孝文二十余年会天下初定将相公卿皆军吏张苍为计相时绪正律厯以髙祖十月始至霸上因故秦时本以十月为岁首弗革推五德之运以为汉当水德之时尚黒如故吹律调乐人之音声及以比定律令若百工天下作程品至于为丞相卒就之故汉家言律厯者本之张苍苍本好书无所不观无所不通而尤善律厯张苍德王陵王陵者安国侯也及苍贵尝父事王陵陵死后苍为丞相洗沐常先朝陵夫人上食然后敢归家苍为丞相十余年鲁人公孙臣上书言汉土德时其符有黄龙当见诏下其议张苍张苍以为非是罢之其后黄龙见成纪于是文帝召公孙臣以为博士草土德之厯制度更元年张丞相由此自绌谢病称老苍任人为中候大为奸利上以让苍苍遂病免苍为丞相十五岁而免孝景前五年苍卒谥为文侯子康代侯八年卒子类代为侯八年坐临诸侯丧后就位不敬国除初张苍父长不满五尺及生苍苍长八尺余为侯丞相苍子复长及孙类长六尺余坐法失侯苍之免相后老口中无齿食乳女子为乳母妻妾以百数尝孕者不复幸苍年百有余岁而卒  

申屠丞相嘉者梁人以材官蹶张从髙帝击项籍迁为队率从击黥布军为都尉孝惠时为淮南守孝文帝元年举故吏士二千石从髙皇帝者悉以为闗内侯食邑二十四人而申屠嘉食邑五百户张苍已为丞相嘉迁为御史大夫张苍免相孝文帝欲用皇后弟窦广国为丞相曰恐天下以吾私广国广国贤有行故欲相之念久之不可而髙帝时大臣又皆多死余见无可者乃以御史大夫嘉为丞相因故邑封为故安侯嘉为人亷直门不受私谒是时大中大夫邓通方隆爱幸赏赐累巨万文帝尝燕饮通家其宠如是是时丞相入朝而通居上傍有怠慢之礼丞相奏事毕因言曰陛下爱幸臣则富贵之至于朝廷之礼不可以不肃上曰君勿言吾私之罢朝坐府中嘉为檄召邓通诣丞相府不来且斩通通恐入言文帝文帝曰汝第徃吾今使人召若通至丞相府免冠徒跣顿首谢嘉坐自如故不为礼责曰夫朝廷者髙皇帝之朝廷也通小臣戏殿上大不敬当斩吏今行斩之通顿首首尽出血不解文帝度丞相已困通使使者持节召通而谢丞相曰此吾弄臣君释之邓通既至为文帝泣曰丞相几杀臣嘉为丞相五岁孝文帝崩孝景帝即位二年鼌错为内史贵幸用事诸法令多所请变更议以谪罚侵削诸侯而丞相嘉自绌所言不用疾错错为内史门东出不便更穿一门南出南出者太上皇庙堧垣嘉闻之欲因此以法错擅穿宗庙垣为门奏请诛错错客有语错错恐夜入宫上谒自归景帝至朝丞相奏请诛内史错景帝曰错所穿非真庙垣乃外堧垣故他官居其中且又我使为之错无罪罢朝嘉谓长史曰吾悔不先斩错乃先请之为错所卖至舍因欧血而死谥为节侯子共侯蔑代三年卒子侯去病代三十一年卒子侯臾代六岁坐为九江太守受故官送有罪国除自申屠嘉死之后景帝时开封侯陶青桃侯刘含为丞相及今上时柏至侯许昌平棘侯薛泽武疆侯庄青翟髙陵侯赵周等为丞相皆以列侯继嗣娖娖亷谨为丞相备员而巳无所能发明功名有着于当世者  

郦生陆贾列传【`司马迁`】  

郦生食其者陈留髙阳人也好读书家贫落魄无以为衣食业为里监门吏然县中贤豪不敢役县中皆谓之狂生及陈胜项梁等起诸将狥地过髙阳者数十人郦生问其将皆握齱好苛礼自用不能听大度之言郦生乃深自藏匿后闻沛公将兵略地陈留郊沛公麾下骑士适郦生里中子也沛公时时问邑中贤士豪俊骑士归郦生见谓之曰吾闻沛公慢而易人多大略此真吾所愿从游莫为我先若见沛公谓曰臣里中有郦生年六十余长八尺人皆谓之狂生生自谓我非狂生骑士曰沛公不好儒诸客冠儒冠来者沛公輙解其冠溲溺其中与人言常大骂未可以儒生说也郦生曰第言之骑士从容言如郦生所诫者沛公至南阳传舍使人召郦生郦生至入谒沛公方倨床使两女子洗足而见郦生郦生入则长揖不拜曰足下欲助秦取诸侯乎且欲率诸侯破秦也沛公骂曰竖儒夫天下同苦秦久矣故诸侯相率而攻秦何谓助秦攻诸侯乎郦生曰必聚徒合义兵诛无道秦不宜倨见长者于是沛公辍洗起摄衣延郦生上坐谢之郦生因言六国从横时沛公喜赐郦生食问曰计将安出郦生曰足下起紏合之众收散乱之兵不满万人欲以径入强秦此所谓探虎口者也夫陈留天下之冲四通五达之郊也今其城又多积粟臣善其令请得使之令下足下即不听足下举兵攻之臣为内应于是遣郦生行沛公引兵随之遂下陈留号郦食其为广野君郦生言其弟郦商使将数千人从沛公西南略地郦生常为说客驰使诸侯汉三年秋项羽击汉拔荥阳汉兵遁保巩洛楚人闻淮阴侯破赵彭越数反梁地则分兵救之淮阴方东击齐汉王数困荥阳成皋计欲捐成皋以东屯巩洛以拒楚郦生因曰臣闻知天之天者王事可成不知天之天者王事不可成王者以民人为天而民人以食为天夫敖仓天下转输久矣臣闻其下乃有藏粟盛多楚人拔荥阳不坚守敖仓乃引而东令适卒分守成皋此乃天所以资汉也方今楚易取而汉反却自夺其便臣窃以为过矣且两雄不俱立楚汉久相持不决百姓骚动海内揺荡农夫释耒工女下机天下之心未有所定也愿足下急复进兵收取荥阳据敖仓之粟塞成皋之险杜太行之道距蜚狐之口守白马之津以示诸侯効实形制之势则天下知所归矣方今燕赵巳定唯齐未下今田广据千里之齐田间将二十万之众军于厯下诸田宗强负海阻河济南近楚人多变诈足下虽遣数十万师未可以岁月破也臣请得奉明诏说齐王使为汉而称东藩上曰善乃从其画复守敖仓而使郦生说齐王曰王知天下之所归乎王曰不知也曰王知天下之所归则齐国可得而有也若不知天下之所归则齐国未可得保也齐王曰天下何所归曰归汉曰先生何以言之曰汉王与项王戮力西面击秦约先入咸阳者王之汉王先入咸阳项王负约不与而王之汉中项王迁杀义帝汉王闻之起蜀汉之兵击三秦出闗而责义帝之处收天下之兵立诸侯之后降城即以侯其将得赂即以分其士与天下同其利豪英贤才皆乐为之用诸侯之兵四面而至蜀汉之粟方船而下项王有倍约之名杀义帝之负于人之功无所记于人之罪无所忘战胜而不得其赏拔城而不得其封非项氏莫得用焉为人刻印刓而不能授攻城得赂积而不能赏天下畔之贤才怨之而莫为之用故天下之士归于汉王可坐而策也夫汉王发蜀汉定三秦涉西河之外援上党之兵下井陉诛成安君破北魏举三十二城此蚩尤之兵也非人之力也天之福也今巳据敖仓之粟塞成皋之险守白马之津杜太行之阪距蜚狐之口天下后服者先亡矣王疾先下汉王齐国社稷可得而保也不下汉王危亡可立而待也田广以为然乃听郦生罢厯下兵守战偹与郦生日纵酒淮阴侯闻郦生伏轼下齐七十余城乃夜度兵平原袭齐齐王田广闻汉兵至以为郦生卖已乃曰汝能止汉军我活汝不然我将亨汝郦生曰举大事不细谨盛徳不辞让而公不为若更言齐王遂亨郦生引兵东走汉十二年曲周侯郦商以丞相将兵击黥布有功髙祖举列侯功臣思郦食其郦食其子郦疥数将兵功未当侯上以其父故封疥为髙梁侯后更食武遂嗣三世元狩元年中武遂侯平坐诈诏衡山王取百斤金当弃市病死国除也  

陆贾者楚人也以客从髙祖定天下名为有口辨士居左右常使诸侯及髙祖时中国初定尉他平南越因王之髙祖使陆贾赐尉他印为南越王陆生至尉他魋结箕倨见陆生陆生因进说他曰足下中国人亲戚昆弟坟墓在真定今足下反天性弃冠带欲以区区之越与天子抗衡为敌国祸且及身矣且夫秦失其政诸侯豪杰并起唯汉王先入闗据咸阳项羽倍约自立为西楚霸王诸侯皆属可谓至强然汉王起巴蜀鞭笞天下刼略诸侯遂诛项羽灭之五年之间海内平定此非人力天之所建也天子闻君王王南越不助天下诛暴逆将相欲移兵而诛王天子怜百姓新劳苦故且休之遣臣授君王印剖符通使君王宜郊迎北面称臣乃欲以新造未集之越屈强于此汉诚闻之掘烧王先人冢夷灭宗族使一偏将将十万众临越则越杀王降汉如反复手耳于是尉他乃蹶然起坐谢陆生曰居蛮夷中久殊失礼义因问陆生曰我孰与萧何曺参韩信贤陆生曰王似贤复曰我孰与皇帝贤陆生曰皇帝起丰沛讨暴秦诛强楚为天下兴利除害继五帝三王之业统理中国中国之人以亿计地方万里居天下之膏腴人众车轝万物殷富政繇一家自天地剖判未始有也今王众不过数十万皆蛮夷﨑岖山海间譬若汉一郡王何乃比于汉尉他大笑曰吾不起中国故王此使我居中国何渠不若汉乃大说陆生留与饮数月曰越中无足与语至生来令我日闻所不闻赐陆生橐中装直千金他送亦千金陆生卒拜尉他为越王令称臣奉汉约归报髙祖大悦拜贾为大中大夫陆生时时前说称诗书髙帝骂之曰乃公居马上而得之安事诗书陆生曰居马上得之宁可以马上治之乎且汤武逆取而以顺守之文武并用长久之术也昔者吴王夫差智伯极武而亡秦任刑法不变卒灭赵氏乡使秦巳并天下行仁义法先圣陛下安得而有之髙帝不怿而有惭色乃谓陆生曰试为我着秦所以失天下吾所以得之者何及古成败之国陆生乃粗述存亡之征凡着十二篇每奏一篇髙帝未尝不称善左右呼万岁号其书曰新语孝惠帝时吕太后用事欲王诸吕畏大臣有口者陆生自度不能争之乃病免家居以好畤田地善可以家焉有五男乃出所使越得橐中装卖千金分其子子二百金令为生产陆生常安车驷马从歌舞鼓琴瑟侍者十人宝剑且百金谓其子曰与汝约过汝汝给吾人马酒食极欲十日而更所死家得宝剑车骑侍从者一岁中徃来过他客率不过再三过数见不鲜无久慁公为也吕太后时王诸吕诸吕擅权欲刼少主危刘氏右丞相陈平患之力不能争恐祸及已常燕居深念陆生徃请直入坐而陈丞相方深念不时见陆生陆生曰何念之深也陈平曰生揣我何念陆生曰足下位为上相食三万户侯可谓极富贵无欲矣然有忧念不过患诸吕少主耳陈平曰然为之奈何陆生曰天下安注意相天下危注意将将相和调则士务附士务附天下虽有变即权不分为社稷计在两君掌握耳臣常欲谓太尉绛侯绛侯与我戏易吾言君何不交欢太尉深相结为陈平画吕氏数事陈平用其计乃以五百金为绛侯寿厚具乐饮太尉亦报如之此两人深相结则吕氏谋益衰陈平乃以奴婢百人车马五十乗钱五百万遗陆生为饮食费陆生以此游汉廷公卿间名声籍甚及诛诸吕立孝文帝陆生颇有力焉孝文帝即位欲使人之南越陈丞相等乃言陆生为大中大夫徃使尉他令尉他去黄屋称制令比诸侯皆如意旨语在南越语中陆生竟以寿终  

## 文章辨体彚选卷五百七

（明）贺复征 编  

○史传二十五  

叔孙通列传【`汉司马迁`】  

叔孙通者薛人也秦时以文学征待诏博士数岁陈胜起山东使者以闻二世召博士诸儒生问曰楚戍卒攻蕲入陈于公如何博士诸生三十余人前曰人臣无将将即反罪死无赦愿陛下急发兵击之二世怒作色叔孙通前曰诸生言皆非也夫天下合为一家毁郡县城铄其兵示天下不复用且明主在其上法令具于下使人人奉职四方辐辏安敢有反者此特羣盗鼠窃狗盗耳何足置之齿牙间郡守尉今捕论何足忧二世喜曰善尽问诸生诸生或言反或言盗于是二世令御史案诸生言反者下吏非所宜言诸言盗者皆罢之乃赐叔孙通帛二十匹衣一袭拜为博士叔孙通巳出宫反舎诸生曰先生何言之谀也通曰公不知也我几不脱于虎口乃亡去之薛薛巳降楚矣及项梁之薛叔孙通从之败于定陶从懐王懐王为义帝徙长沙叔孙通留事项王汉二年汉王从五诸侯入彭城叔孙通降汉王汉王败而西因竟从汉叔孙通儒服汉王憎之乃变其服服短衣楚制汉王喜叔孙通之降汉从儒生弟子百余人然通无所言进专言诸故羣盗壮士进之弟子皆窃骂曰事先生数岁幸得从降汉今不能进臣等专言大猾何也叔孙通闻之乃谓曰汉王方蒙矢石争天下诸生宁能斗乎故先言斩将搴旗之士诸生且待我我不忘矣汉王拜叔孙通为博士号稷嗣君汉五年巳并天下诸侯共尊汉王为皇帝于定陶叔孙通就其仪号髙帝悉去秦苛仪法为简易羣臣饮酒争功醉或妄呼拔剑击柱髙帝患之叔孙通知上益厌之也说上曰夫儒者难与进取可与守成臣愿征鲁诸生与臣弟子共起朝仪髙帝曰得无难乎叔孙通曰五帝异乐三王不同礼礼者因时世人情为之节文者也故夏殷周之礼所因损益可知者谓不相复也臣愿颇采古礼与秦杂仪就之上曰可试为之令易知度吾所能行为之于是叔孙通使征鲁诸生三十余人鲁有两生不肯行曰公所事者且十主皆面谀以得亲贵今天下初定死者未葬伤者未起又欲起礼乐礼乐所由起积德百年而后可兴也吾不忍为公所为公所为不合古吾不行公徃矣无污我叔孙通笑曰若真鄙儒也不知时变遂与所征三十人西及上左右为学者与其弟子百余人为绵蕞野外习之月余叔孙通曰上可试观上即观使行礼曰吾能为此乃令羣臣习隶会十月汉七年长乐宫成诸侯羣臣皆朝十月仪先平明谒者治礼引以次入殿门廷中陈车骑歩卒卫宫设兵张旗志传言趋殿下郎中侠陛陛数百人功臣列侯诸将军军吏以次陈西方东乡文官丞相以下陈东方西乡大行设九宾胪句传于是皇帝辇出房百官执职传警引诸侯王以下至吏六百石以次奉贺自诸侯王以下莫不振恐肃敬至礼毕复置法酒诸侍坐殿上皆伏抑首以尊卑次起上寿觞九行谒者言罢酒御史执法举不如仪者辄引去竟朝置酒无敢讙哗失礼者于是髙帝曰吾乃今日知为皇帝之贵也乃拜叔孙通为太常赐金五百斤叔孙通因进曰诸弟子儒生随臣久矣与臣共为仪愿陛下官之髙帝悉以为郎叔孙通出皆以五百斤金赐诸生诸生乃皆喜曰叔孙生诚圣人也知当世之要务汉九年髙帝徙叔孙通为太子太傅汉十二年髙祖欲以赵王如意易太子叔孙通谏上曰昔者晋献公以骊姬之故废太子立奚齐晋国乱者数十年为天下笑秦以不早定扶苏令赵髙得以诈立胡亥自使灭祀此陛下所亲见今太子仁孝天下皆闻之吕后与陛下攻苦食淡其可背哉陛下必欲废适而立少臣愿先伏诛以颈血污地髙帝曰公罢矣吾直戏耳叔孙通曰太子天下本本一摇天下振动奈何以天下为戏髙帝曰吾听公言及上置酒见留侯所招客从太子入见上乃遂无易太子志矣髙帝崩孝惠即位乃谓叔孙生曰先帝园陵寝庙羣臣莫能习徙为太常定宗庙仪法及稍定汉诸仪法皆叔孙生为太常所论著也孝惠帝为东朝长乐宫及间徃来数跸烦人乃作复道方筑武库南叔孙生奏事因请间曰陛下何自筑复道髙寝衣冠月出游髙庙髙庙汉太祖奈何令后世子孙乗宗庙道上行哉孝惠帝大惧曰急壊之叔孙生曰人主无过举今巳作百姓皆知之今坏此则示有过举愿陛下为原庙渭北衣冠月出游之益广多宗庙大孝之本也上乃诏有司立原庙原庙起以复道故孝惠帝曽春出游离宫叔孙生曰古者有春尝果方今樱桃熟可献愿陛下出因取樱桃献宗庙上乃许之诸果献由此兴  

季布栾布列传【`司马迁`】  

季布者楚人也为气任侠有名于楚项籍使将兵数窘汉王及项羽灭髙祖购求布千金敢有舍匿罪及三族季布匿濮阳周氏周氏曰汉购将军急迹且至臣家将军能听臣臣敢献计即不能愿先自刭季布许之乃髠钳季布衣褐衣置广桞车中并与其家僮数十人之鲁朱家所卖之朱家心知是季布乃买而置之田诫其子曰田事听此奴必与同食朱家乃乗轺车之洛阳见汝阴侯滕公滕公留朱家饮数日因谓滕公曰季布何大罪而上求之急也滕公曰布数为项羽窘上上怨之故必欲得之朱家曰君视季布何如人也曰贤者也朱家曰臣各为其主用季布为项籍用职耳项氏臣可尽诛耶今上始得天下独以已之私怨求一人何示天下之不广也且以季布之贤而汉求之急如此此不北走胡即南走越耳夫忌壮士以资敌国此伍子胥所以鞭荆平王之墓也君何不从容为上言耶汝阴侯滕公心知朱家大侠意季布匿其所乃许曰诺待间果言如朱家指上乃赦季布当是时诸公皆多季布能摧刚为柔朱家亦以此名闻当世季布召见谢上拜为郎中孝惠时为中郎将单于尝为书嫚吕后不逊吕后大怒召诸将议之上将军樊哙曰臣愿得十万众横行匃奴中诸将皆阿吕后意曰然季布曰樊哙可斩也夫髙帝将兵四十余万众困于平城今哙奈何以十万众横行匃奴中面欺且秦以事于胡陈胜等起于今创痍未瘳哙又面谀欲揺动天下是时殿上皆恐太后罢朝遂不复议击匃奴事季布为河东守孝文时人有言其贤者孝文召欲以为御史大夫复有言其勇使酒难近至留邸一月见罢季布因进曰臣无功窃宠待罪河东陛下无故召臣此人必有以臣欺陛下者今臣至无所受事罢去此人必有以毁臣者夫陛下以一人之誉而召臣一人之毁而去臣臣恐天下有识闻之有以窥陛下也上黙然惭良久曰河东吾股肱郡故特召君耳布辞之官楚人曹丘生辩士数招权顾金钱事贵人赵同等与窦长君善季布闻之寄书谏窦长君曰吾闻曹丘生非长者勿与通及曹丘生归欲得书诣季布窦长君曰季将军不说足下足下无徃固请书遂行使人先发书季布果大怒待曹丘曹丘至即揖季布曰楚人谚曰得黄金百斤不如得季布一诺足下何以得此声于梁楚间哉且仆楚人足下亦楚人也仆游扬足下之名于天下顾不重耶何足下距仆之深也季布乃大说引入留数月为上客厚送之季布名所以益闻者曹丘扬之也季布弟季心气盖闗中遇人恭谨为任侠方数千里士皆争为之死尝杀人亡之吴从袁丝匿长事袁丝弟畜灌夫籍福之属尝为中司马中尉郅都不敢不加礼少年多时时窃籍其名以行当是时季心以勇布以诺着闻闗中季布母弟丁公为楚将丁公为项羽逐窘髙祖彭城西短兵接髙祖急顾丁公曰两贤岂相厄哉于是丁公引兵而还汉王遂解去及项王灭丁公谒见髙祖髙祖以丁公徇军中丁公为项王臣不忠使项王失天下者乃丁公也遂斩丁公曰使后世为人臣者无效丁公  

栾布者梁人也始梁王彭越为家人时尝与布游穷困赁佣于齐为酒人保数岁彭越去之巨野中为盗而布为人所略卖为奴于燕为其家主报仇燕将臧荼举以为都尉臧荼后为燕王以布为将及臧荼反汉击燕虏布梁王彭越闻之乃言上请赎布以为梁大夫使于齐未还汉召彭越责以谋反夷三族巳而枭彭越头于雒阳下诏曰有敢收视者輙捕之布从齐还奏事彭越头下祠而哭之吏捕布以闻上召布骂曰若与彭越反耶吾禁人勿收若独祠而哭之与越反明矣趣亨之方提趣汤布顾曰愿一言而死上曰何言布曰方上之困于彭城败荥阳成皋间项王所以遂不能西徙以彭王居梁地与汉合从苦楚也当是之时彭王一顾与楚则汉破与汉而楚破且垓下之会微彭王项氏不亡天下已定彭王剖符受封亦欲传之万世今陛下一征兵于梁彭王病不行而陛下疑以为反反形未见以苛小案诛灭之臣恐功臣人人自危也今彭王巳死臣生不如死请就亨于是上乃释布罪拜为都尉孝文时为燕相至将军布乃称曰穷困不能辱身下志非人也富贵不能快意非贤也于是尝有德者厚报之有怨者必以法灭之吴军反时以军功封俞侯复为燕相燕齐之间皆为栾布立社号曰栾公社景帝中五年薨子贲嗣为太常牺牲不如令国除  

张释之冯唐列传【`司马迁`】  

张廷尉释之者堵阳人也字季有兄仲同居以訾为骑郎事孝文帝十岁不得调无所知名释之曰久宦减仲之产不遂欲自免归中郎将衰盎知其贤惜其去乃请徙释之补谒者释之既朝毕因前言便宜事文帝曰卑之毋甚髙论令今可施行也于是释之言秦汉之闲事秦所以失而汉所以兴者久之文帝称善乃拜释之为谒者仆射释之从行登虎圏上问上林尉诸禽兽簿十余问尉左右视尽不能对虎圏啬夫从旁代尉对上所问禽兽簿甚悉欲以观其能口对响应无穷者文帝曰吏不当若是耶尉无頼乃诏释之拜啬夫为上林令释之久之前曰陛下以绛侯周勃何如人也上曰长者也又复问东阳侯张相如何如人也上复曰长者释之曰夫绛侯东阳侯称为长者此两人言事曽不能出口岂斆此啬夫谍谍利口捷给哉且秦以任刀笔之吏吏争以亟疾苛察相髙然其敝徒文具耳无恻隐之实以故不闻其过陵迟而至于二世天下土崩今陛下以啬夫口辨而超迁之臣恐天下随风靡靡争为口辨而无其实且下之化上疾于景响举错不可不审也文帝曰善乃止不拜啬夫上就车召释之参乗徐行问释之秦之敝具以质言至宫上拜释之为公交车令顷之太子与梁王共车入朝不下司马门于是释之追止太子梁王无得入殿门遂劾不下公门不敬奏之薄太后闻之文帝免冠谢曰教儿子不谨薄太后乃使使承诏赦太子梁王然后得入文帝繇是竒释之拜为中大夫顷之至中郎将从行至霸陵居北临厕是时慎夫人从上指示慎夫人新丰道曰此走邯郸道也使慎夫人鼓瑟上自倚瑟而歌意惨凄悲怀顾谓羣臣曰嗟乎以北山石为椁用纻絮斮陈蕠漆其间岂可动哉左右皆曰善释之前进曰使其中有可欲者虽锢南山犹有郄使其中无可欲者虽无石椁又何戚焉文帝称善其后拜释之为廷尉顷之上行出中渭桥有一人从桥下走出乗舆马惊于是使骑捕属之廷尉释之治问曰县人来闻跸匿桥下久之以为行巳过即出见乗舆车骑即走耳廷尉奏当一人犯跸当罚金文帝怒曰此人亲惊吾马吾马頼柔和令他马固不败伤我乎而廷尉乃当之罚金释之曰法者天子所与天下公共也今法如此而更重之是法不信于民也且方其时上使立诛之则巳今既下廷尉廷尉天下之平也一倾而天下用法皆为轻重民安所措其手足唯陛下察之良久上曰廷尉当是也其后有人盗髙庙坐前玉环捕得文帝怒下廷尉廷尉治释之案律盗宗庙服御物者为奏奏当弃市上大怒曰人之无道乃盗先帝庙器吾属廷尉者欲致族之而君以法奏之非吾所以共承宗庙意也释之免冠顿首谢曰法如是足也且罪等然以逆顺为差今盗宗庙器而族之有如万分之一假令愚民取长陵一抔土陛下何以加其法乎久之文帝与太后言之乃许廷尉当是时中尉条侯周亚夫与梁相山都侯王恬开见释之持议平乃结为亲友张廷尉由此天下称之后文帝崩景帝立释之恐称病欲免去惧大诛至欲见谢则未知何如用王生计卒见谢景帝不过也王生者善为黄老言处士也尝召居廷中三公九卿尽会立王生老人曰吾袜解顾谓张廷尉为我结袜释之跪而结之既巳人或谓王生曰独奈何廷辱张廷尉使跪结袜王生曰吾老且贱自度终无益于张廷尉张廷尉方今天下名臣吾故聊辱廷尉使跪结袜欲以重之诸公闻之贤王生而重张廷尉张廷尉事景帝岁余为淮南王相犹尚以前过也久之释之卒其子曰张摰字长公官至大夫免以不能取容当世故终身不仕  

冯唐者其大父赵人父徙代汉兴徙安陵唐以孝着为中郎署长事文帝文帝辇过问唐曰父老何自为郎家安在唐具以实对文帝曰吾居代时吾尚食监髙袪数为我言赵将李齐之贤战于巨鹿下今吾每饭意未尝不在巨鹿也父知之乎唐对曰尚不如亷颇李牧之为将也上曰何以唐曰臣大父在赵时为官卒将善李牧臣父故为代相善赵将李齐知其为人也上既闻亷颇李牧为人良说而搏髀曰嗟乎吾独不得亷颇李牧时为吾将吾岂忧匃奴哉唐曰主臣陛下虽得亷颇李牧弗能用也上怒起入禁中良久召唐让曰公奈何众辱我独无闲处乎唐谢曰鄙人不知忌讳当是之时匃奴新大入朝那杀北地都尉昻上以胡冦为意乃卒复问唐曰公何以知吾不能用亷颇李牧也唐对曰臣闻上古王者之遣将也跪而推毂曰阃以内者寡人制之阃以外者将军制之军功爵赏皆决于外归而奏之此非虚言也臣大父言李牧为赵将居边军市之租皆自用飨士赏赐决于外不从中扰也委任而责成功故李牧乃得尽其智能遣选车千三百乗彀骑万三千百金之士十万是以北逐单于破东胡灭澹林西抑强秦南支韩魏当是之时赵几霸其后会赵王迁立其母倡也王迁立乃用郭开谗卒诛李牧令颜聚代之是以兵破士北为秦所禽灭今臣窃闻魏尚为云中守其军市租尽以飨士卒私养钱五日一椎牛飨宾客军吏舍人是以匃奴逺避不近云中之塞虏曽一入尚率车骑击之所杀甚众夫士卒尽家人子起田中从军安知尺籍伍符终日力战斩首捕虏上功莫府一言不相应文吏以法绳之其赏不行而吏奉法必用臣愚以为陛下法太明赏太轻罚太重且云中守魏尚坐上功首虏差六级陛下下之吏削其爵罚作之繇此言之陛下虽得亷颇李牧弗能用也臣诚愚触忌讳死罪死罪文帝说是日令冯唐持节赦魏尚复以为云中守而拜唐为车骑都尉主中尉及郡国车士七年景帝立以唐为楚相免武帝立求贤良举冯唐唐时年九十余不能复为官乃以唐子冯遂为郎遂字王孙亦竒士与余善  

万石君列传【`司马迁`】  

万石君名奋其父赵人也姓石氏赵亡徙居温髙祖东击项籍过河内时奋年十五为小吏侍髙祖髙祖与语爱其恭敬问曰若何有对曰奋独有母不幸失明家贫有姊能鼓琴髙祖曰若能从我乎曰愿尽力于是髙祖召其姊为美人以奋为中涓受书谒徙其家长安中戚里以姊为美人故也其官至孝文时积功劳至大中大夫无文学恭谨无与比文帝时东阳侯张相如为太子太傅免选可为傅者皆推奋奋为太子太傅及孝景即位以为九卿廹近惮之徙奋为诸侯相奋长子建次子甲次子乙次子庆皆以驯行孝谨官皆至二千石于是景帝曰石君及四子皆二千石人臣尊宠乃集其门号奋为万石君孝景帝季年万石君以上大夫禄归老于家以岁时为朝臣过宫门阙万石君必下车趋见路马必式焉子孙为小吏来归谒万石君必朝服见之不名子孙有过失不谯让为便坐对案不食然后诸子相责因长老肉袒固谢罪改之乃许子孙胜冠者在侧虽燕居必冠申申如也僮仆欣欣如也唯谨上时赐食于家必稽首俯伏而食之如在上前其执丧哀戚甚悼子孙遵教亦如之万石君家以孝谨闻乎郡国虽齐鲁诸儒质行皆自以为不及也建元二年郎中令王臧以文学获罪皇太后以为儒者文多质少今万石君家不言而躬行乃以长子建为郎中令少子庆为内史建老白首万石君尚无恙建为郎中令每五日洗沐归谒亲入子舎窃问侍者取亲中裙厕牏身自浣涤复与侍者不敢令万石君知以为常建为郎中令事有可言屏人恣言极切至廷见如不能言者是以上乃亲尊礼之万石君徙居陵里内史庆醉归入外门不下车万石君闻之不食庆恐肉袒请罪不许举宗及兄建肉袒万石君让曰内史贵人入闾里里中长老皆走匿而内史坐车中自如固当乃谢罢庆庆及诸子弟入里门趋至家万石君以元朔五年中卒长子郎中令建哭泣哀思扶杖乃能行岁余建亦死诸子孙咸孝然建最甚甚于万石君建为郎中令书奏事事下建读之曰误书马字与尾当五今乃四不足一上谴死矣甚惶恐其为谨慎虽他皆如是万石君少子庆为太仆御出上问车中几马庆以策数马毕举手曰六马庆于诸子中最为简易矣然犹如此为齐相举齐国皆慕其家行不言而齐国大治为立石相祠元狩元年上立太子选羣臣可为傅者庆自沛守为太子太傅七岁迁为御史大夫元鼎五年秋丞相有罪罢制诏御史万石君先帝尊之子孙孝其以御史大夫庆为丞相封为牧丘侯是时汉方南诛两越东击朝鲜北逐匃奴西伐大宛中国多事天子廵狩海内修上古神祠封禅兴礼乐公家用少桑弘羊等致利王温舒之属峻法儿寛等推文学至九卿更进用事事不闗决于丞相丞相醇谨而巳在位九岁无能有所匡言尝欲请治上近臣所忠九卿减宣罪不能服反受其过赎罪元封四年中闗东流民二百万口无名数者四十万公卿议欲请徙流民于边以适之上以为丞相老谨不能与其议乃赐丞相告归而案御史大夫以下议为请者丞相惭不任职乃上书曰庆幸得待罪丞相罢驽无以辅治城郭仓库空虚民多流亡罪当伏斧质上不忍致法愿归丞相侯印乞骸骨归避贤者路天子曰仓廪既空民贫流亡而君欲请徙之揺荡不安动危之而辞位君欲安归难乎以书让庆庆甚惭遂复视事庆文深审谨然无他大略为百姓言后三岁余太初二年中丞相庆卒谥为恬侯庆仲子德庆爱用之上以德为嗣代侯后为太常坐法当死赎免为庶人庆方为丞相诸子孙为吏更至二千石者十三人及庆死后稍以罪去孝谨益衰矣  

魏其武安侯列传【`司马迁`】  

魏其侯窦婴者孝文后从兄子也父世观津人喜宾客孝文时婴为吴相病免孝景帝即位为詹事梁孝王者孝景弟也其母窦太后爱之梁孝王朝因昆弟燕饮是时上未立太子酒酣从容言曰千秋之后传梁王太后驩窦婴引巵酒进上曰天下者髙祖天下父子相传此汉之约也上何以得擅传梁王太后由此憎窦婴窦婴亦薄其官因病免太后除窦婴门籍不得入朝请孝景三年吴楚反上察宗室诸窦毋如窦婴贤乃召婴婴入见固辞谢病不足任太后亦惭于是上曰天下方有急王孙宁可以让耶乃拜婴为大将军赐金千斤婴乃言袁盎栾布诸名将贤士在家者进之所赐金陈之廊庑下军吏过輙令财取为用金无入家者窦婴守荥阳监齐赵兵七国兵巳尽破封婴为魏其侯诸游士宾客争归魏其侯孝景时毎朝议大事条侯魏其侯诸列侯莫敢与亢礼孝景四年立栗太子使魏其侯为太子傅孝景七年栗太子废魏其数争不能得魏其谢病屏居蓝田南山之下数月诸宾客辩士说之莫能来梁人髙遂乃说魏其曰能富贵将军者上也能亲将军者太后也今将军傅太子太子废而不能争争不能得又弗能死自引谢病拥赵女屏闲处而不朝相提而论是自明扬主上之过有如两宫螫将军则妻子无类矣魏其侯然之乃遂起朝请如故桃侯免相窦太后数言魏其侯孝景帝曰太后岂以为臣有爱不相魏其魏其者沾沾自喜耳多易难以为相持重遂不用用建陵侯卫绾为丞相武安侯田蚡者孝景后同母弟也生长陵魏其巳为大将军后方盛蚡为诸郎未贵徃来侍酒魏其跪起如子侄及孝景晩节蚡益贵幸为大中大夫蚡辩有口学盘盂诸书王太后贤之孝景崩即日太子立称制所镇抚多有田蚡宾客计策蚡弟田胜皆以太后弟孝景后三年封蚡为武安侯胜为周阳侯武安侯新欲用事为相卑下宾客进名士家居者贵之欲以倾魏其诸将相建元元年丞相绾病免上议置丞相太尉籍福说武安侯曰魏其贵久矣天下士素归之今将军初兴未如魏其即上以将军为丞相必让魏其魏其为丞相将军必为太尉太尉丞相尊等耳又有让贤名武安侯乃微言太后风上于是乃以魏其侯为丞相武安侯为太尉籍福贺魏其侯因吊曰君侯资性喜善疾恶方今善人誉君侯故至丞相然君侯且疾恶恶人众亦且毁君侯君侯能兼容则幸久不能今以毁去矣魏其不听魏其武安俱好儒术推毂赵绾为御史大夫王臧为郎中令迎鲁申公欲设明堂令列侯就国除闗以礼为服制以兴太平举适诸窦宗室毋节行者除其属籍时诸外家为列侯列侯多尚公主皆不欲就国以故毁日至窦太后太后好黄老之言而魏其武安赵绾王臧等务隆推儒术贬道家言是以窦太后滋不说魏其等及建元二年御史大夫赵绾请无奏事东宫窦太后大怒乃罢逐赵绾王臧等而免丞相太尉以柏至侯许昌为丞相武强侯庄青翟为御史大夫魏其武安繇此以侯家居武安侯虽不任职以王太后故亲幸数言事多效天下吏士趋势利者皆去魏其归武安武安日益横建元六年窦太后崩丞相昌御史大夫青翟坐丧事不办免以武安侯蚡为丞相以大司农韩安国为御史大夫天下士郡国诸侯愈益附武安武安者貌侵生贵甚又以为诸侯王多长上初即位富于春秋蚡以肺腑为京师相非痛折节以礼诎之天下不肃当是时丞相入奏事坐语移日所言皆听荐人或起家至二千石权移主上上乃曰君除吏已尽未吾亦欲除吏尝请考工地益宅上怒曰君何不遂取武库是后乃退尝召客饮坐其兄盖侯南乡自坐东乡以为汉相尊不可以兄故私桡武安繇此滋骄治宅甲诸第田园极膏腴而市买郡县器物相属于道前堂罗锺鼓立曲■〈施，冉代也〉后房妇女以百数诸侯奉金玉狗马玩好不可胜数魏其失窦太后益疏不用无势诸客稍稍自引而怠傲唯灌将军独不失故魏其日黙黙不得志而独厚遇  

灌将军灌将军夫者颍阴人也夫父张孟尝为颍阴侯婴舎人得幸因进之至二千石故蒙灌氏姓为灌孟吴楚反时颍阴侯灌何为将军属太尉请灌孟为校尉夫以千人与父俱灌孟年老颍阴侯强请之郁郁不得意故战常陷坚遂死吴军中军法父子俱从军有死事得与丧归灌夫不肯随丧归奋曰愿取吴王若将军头以报父之仇于是灌夫披甲持戟募军中壮士所善愿从者数十人及出壁门莫敢前独二人及从奴十数骑驰入吴军至吴将麾下所杀伤数十人不得前复驰还走入汉壁皆亡其奴独与一骑归夫身中大创十余适有万金良药故得无死夫创少瘳又复请将军曰吾益知吴壁中曲折请复徃将军壮义之恐亡夫乃言太尉太尉乃固止之吴巳破灌夫以此名闻天下颍阴侯言之上上以夫为中郎将数月坐法去后家居长安长安中诸公莫弗称之孝景时至代相孝景崩今上初即位以为淮阳天下交劲兵处故徙夫为淮阳太守建元元年入为太仆二年夫与长乐卫尉窦甫饮轻重不得夫醉搏甫甫窦太后昆弟也上恐太后诛夫徙为燕相数岁坐法去官家居长安灌夫为人刚直使酒不好面谀贵戚诸有势在已之右不欲加礼必陵之诸士在已之左愈贫贱尤益敬与钧稠人广众荐宠下辈士亦以此多之夫不喜文学好任侠巳然诺诸所与交通无非豪杰大猾家累数千万食客日数十百人陂池田园宗族宾客为权利横于颍川颍川儿乃歌之曰颍水清灌氏宁颍水浊灌氏族灌夫家居虽富然失势卿相侍中宾客益衰及魏其侯失势亦欲倚灌夫引绳批根生平慕之后弃之者灌夫亦倚魏其而通列侯宗室为名髙两人相为引重其游如父子然相得驩甚无厌恨相知晩也灌夫有服过丞相丞相从容曰吾欲与仲孺过魏其侯会仲孺有服灌夫曰将军乃肯幸临况魏其侯夫安敢以服为解请语魏其侯帐具将军旦日蚤临武安许诺灌夫具语魏其侯如所谓武安侯魏其与其夫人益市牛酒夜洒扫早帐具至旦平明令门下候伺至日中丞相不来魏其谓灌夫曰丞相岂忘之哉灌夫不怿曰夫以服请宜徃乃驾自徃迎丞相丞相特前戏与灌夫殊无意徃及夫至门丞相尚卧于是夫入见曰将军昨日幸许过魏其魏其夫妻治具自旦至今未敢尝食武安鄂谢曰吾昨日醉忽忘与仲孺言乃驾徃又徐行灌夫愈益怒及饮酒酣夫起舞属丞相丞相不起夫从坐上语侵之魏其乃扶灌夫去谢丞相丞相卒饮至夜极驩而去丞相尝使籍福请魏其城南田魏其大望曰老仆虽弃将军虽贵宁可以势夺乎不许灌夫闻怒骂籍福籍福恶两人有郄乃谩自好谢丞相曰魏其老且死易忍且待之巳而武安闻魏其灌夫实怒不予田亦怒曰魏其子尝杀人蚡活之蚡事魏其无所不可何爱数顷田且灌夫何与也吾不敢复求田武安繇此大怨灌夫魏其元光四年春丞相言灌夫家在颍川横甚民苦之请案上曰此丞相事何请灌夫亦持丞相阴事为奸利受淮南王金与语言宾客居间遂止俱解夏丞相取燕王女为夫人有太后诏召列侯宗室皆徃贺魏其侯过灌夫欲与俱夫谢曰夫数以酒失得过丞相丞相今者又与夫有郄魏其曰事巳解强与俱饮酒酣武安起为寿坐皆避席伏巳魏其侯为寿独故人避席耳余半膝席灌夫不悦起行酒至武安武安膝席曰不能满觞夫怒因嘻笑曰将军贵人也属之时武安不肯行酒次至临汝侯临汝侯方与程不识耳语又不避席夫无所发怒乃骂临汝侯曰生平毁程不识不直一钱今日长者为寿乃效女儿呫嗫耳语武安谓灌夫曰程李俱东西宫卫尉今众辱程将军仲孺独不为李将军地乎灌夫曰今日斩头陷胸何知程李乎坐乃起更衣稍稍去魏其侯去麾灌夫出武安遂怒曰此吾骄灌夫罪乃令骑留灌夫灌夫欲出不得籍福起为谢案灌夫项令谢夫愈怒不肯谢武安乃麾骑缚夫置传舍召长史曰今日召宗室有诏劾灌夫骂坐不敬系居室遂按其前事遣吏分曹逐捕诸灌氏支属皆得弃市罪魏其侯大媿为资使宾客请莫能解武安吏皆为耳目诸灌氏皆亡匿夫系遂不得告言武安阴事魏其鋭身为救灌夫夫人谏魏其曰灌将军得罪丞相与太后家忤宁可救耶魏其侯曰侯自我得之自我捐之无所恨且终不令灌仲孺独死婴独生乃匿其家窃出上书立召入具言灌夫醉饱事不足诛上然之赐魏其食曰东朝廷辩之魏其之东朝盛推灌夫之善言其醉饱得过乃丞相以他事诬罪之武安又盛毁灌夫所为横恣罪逆不道魏其度不可奈何因言丞相短武安曰天下幸而安乐无事蚡得为肺腑所好音乐狗马田宅蚡所爱倡优巧匠之属不如魏其灌夫日夜招聚天下豪杰壮士与论议腹诽而心谤不仰视天而俯画地辟倪两宫间幸天下有变而欲有大功臣乃不如魏其等所为于是上问朝臣两人孰是御史大夫韩安国曰魏其言灌夫父死事身荷戟驰入不测之吴军身被数十创名冠三军此天下壮士非有大恶争杯酒不足引他过以诛也魏其言是也丞相亦言灌夫通奸猾侵细民家累巨万横恣颍川凌轹宗室侵犯骨肉此所谓枝大于本胫大于股不折必披丞相言亦是唯明主裁之主爵都尉汲黯是魏其内史郑当时是魏其后不敢坚对余皆莫敢对上怒内史曰公平生数言魏其武安长短今日廷论局趣效辕下驹吾并斩若属矣即罢起入上食太后太后亦巳使人候伺具以告太后太后怒不食曰今我在也而人皆藉吾弟令我百岁后皆鱼肉之矣且帝宁能为石人耶此特帝在即录录设百岁后此属宁有可信者乎上谢曰俱宗室外家故廷辨之不然此一狱吏所决耳是时郎中令石建为上分别言两人事武安巳罢朝出止车门召韩御史大夫载怒曰与长孺共一老秃翁何为首鼠两端韩御史良久谓丞相曰君何不自喜夫魏其毁君君当免冠解印绶归曰臣以肺腑幸得待罪固非其任魏其言皆是如此上必多君有让不废君魏其必内愧杜门齚舌自杀今人毁君君亦毁人譬如贾竖女子争言何其无大体也武安谢罪曰争时急不知出此于是上使御史簿责魏其所言灌夫颇不雠欺谩劾系都司空孝景时魏其尝受遗诏曰事有不便以便宜论上及系灌夫罪至族事日急诸公莫敢复明言于上魏其乃使昆弟子上书言之幸得复召见书奏上而案尚书大行无遗诏诏书独藏魏其家家丞封乃劾魏其矫先帝诏罪当弃市五年十月悉论灌夫及家属魏其良久乃闻闻即恚病痱不食欲死或闻上无意杀魏其魏其复食治病议定不死矣乃有蜚语为恶言闻上故以十二月晦论弃市渭城其春武安侯病专呼服谢罪使巫视鬼者视之见魏其灌夫共守欲杀之竟死子恬嗣元朔三年武安侯坐衣襜褕入宫不敬淮南王安谋反觉治王前朝武安侯为太尉时迎王至霸上谓王曰上未有太子大王最贤髙祖孙即宫车晏驾非大王立当谁哉淮南王大喜厚遗金财物上自魏其时不直武安特为太后故耳及闻淮南王金事上曰使武安侯在者族矣  

## 文章辨体彚选卷五百八

（明）贺复征 编  

○史传二十六  

李将军列传【`汉司马迁`】  

李将军广者陇西成纪人也其先曰李信秦时为将逐得燕太子丹者也故槐里徙成纪广家世世受射孝文帝十四年匈奴大入萧关而广以良家子从军击胡用善骑射杀首虏多为汉中郎广从弟李蔡亦为郎皆为武骑常侍秩八百石尝从行有所冲陷折关及格猛兽而文帝曰惜乎子不遇时如令子当高帝时万户侯岂足道哉及孝景初立广为陇西都尉徙为骑郎将吴楚军时广为骁骑都尉从太尉亚夫击吴楚军取旗显功名昌邑下以梁王授广将军印还赏不行徙为上谷太守匈奴日以合战典属国公孙昆邪为上泣曰李广才气天下无双自负其能数与虏敌战恐亡之于是乃徙为上郡太守后广转为边郡太守徙上郡尝为陇西北地雁门代郡云中太守皆以力战为名匈奴大入上郡天子使中贵人从广勒习兵击匈奴中贵人将骑数十纵见匈奴三人与战三人还射伤中贵人杀其骑且尽中贵人走广广曰是必射雕者也广乃遂从百骑往驰三人三人亡马歩行行数十里广令其骑张左右翼而广身自射彼三人者杀其二人生得一人果匈奴射雕者也巳缚之上马望匈奴有数千骑见广以为诱骑皆惊上山陈广之百骑皆大恐欲驰还走广曰吾去大军数十里今如此以百骑走匈奴追射我立尽今我留匈奴必以我为大军诱之必不敢击我广令诸骑曰前前未到匈奴陈二里所止令曰皆下马解鞍其骑曰虏多且近即有急奈何广曰彼虏以我为走今皆解鞍以示不走用坚其意于是胡骑遂不敢击有白马将出护其兵李广上马与十余骑犇射杀胡白马将而复还至其骑中解鞍令士皆纵马卧是时会暮胡兵终怪之不敢击夜半时胡兵亦以为汉有伏军于旁欲夜取之胡皆引兵而去平旦李广乃归其大军大军不知广所之故弗从居久之孝景崩武帝立左右以为广名将也于是广以上郡太守为未央卫尉而程不识亦为长乐卫尉程不识故与李广俱以边太守将军屯及出击胡而广行无部伍行阵就善水草屯舎止人人自便不击刁斗以自卫幕府省约文书籍事然亦远斥候未尝遇害程不识正部曲行伍营陈击刁斗士吏治军簿至明军不得休息然亦未尝遇害不识曰李广军极简易然虏卒犯之无以禁也而其士卒亦佚乐咸乐为之死我军虽烦扰然虏亦不得犯我是时汉边郡李广程不识皆为名将然匈奴畏李广之畧士卒亦多乐从李广而苦程不识程不识孝景时以数直谏为大中大夫为人亷谨于文法后汉以马邑城诱单于使大军伏马邑旁谷而广为骁骑将军领属护军将军是时单于觉之去汉军皆无功其后四岁广以卫尉为将军出雁门击匈奴匈奴兵多破败广军生得广单于素闻广贤令曰得李广必生致之胡骑得广广时伤病置广两马间络而盛卧广行十余里广佯死睨其旁有一胡儿骑善马广暂腾而上胡儿马因推堕儿取其弓鞭马南驰数十里复得其余军因引而入塞匈奴捕者骑数百追之广行取胡儿弓射杀追骑以故得脱于是至汉汉下广吏吏当广所失亡多为虏所生得当斩赎为庶人顷之家居数岁广家与故颍阴侯孙屏野居蓝田南山中射猎尝夜从一骑出从人田闲饮还至覇陵亭覇陵尉醉呵止广广骑曰故李将军尉曰今将军尚不得夜行何乃故也止广宿亭下居无何匈奴入杀辽西太守败韩将军韩将军后徙右北平于是天子乃召拜广为右北平太守广即请覇陵尉与俱至军而斩之广居右北平匈奴闻之号曰汉之飞将军避之数岁不敢入右北平广出猎见草中石以为虎而射之中石没镞视之石也因复更射之终不能复入石矣广所居郡闻有虎尝自射之及居右北平射虎虎腾伤广广亦竟射杀之广亷得赏赐辄分其麾下饮食与士共之终广之身为二十石四十余年家无余财终不言家产事广为人长猨臂其善射亦天性也虽其子孙他人学者莫能及广广讷口少言与人居则画地为军陈射阔狭以饮专以射为戏竟死广之将兵乏絶之处见水士卒不尽饮广不近水士卒不尽食广不尝食寛缓不苛士以此爱乐为用其射见敌急非在数十歩之内度不中不发发即应弦而倒用此其将兵数困辱其射猛兽亦为所伤云居顷之石建卒于是上召广代建为郎中令元朔六年广复为后将军从大将军军出定襄击匈奴诸将多中首虏率以功为侯者而广军无功后三岁广以郎中令将四千骑出右北平博望侯张骞将万骑与广俱异道行可数百里匈奴左贤王将四万骑围广广军士皆恐广乃使其子敢往驰之敢独与数十骑驰直贯胡骑出其左右而还告广曰匈奴易与耳军士乃安广为圜陈外向胡急击之矢下如雨汉兵死者过半汉矢且尽广乃令士持满毋发而广身自以大黄射其禆将杀数人匈奴益解会日暮吏士皆无人色而广意气自如益治军军中自是服其勇也明日复力战而博望侯军亦至匈奴军乃解去汉军罢弗能追是时广军几没罢归汉法博望侯留迟后期当死赎为庶人广军功自如无赏初广之从弟李蔡与广俱事孝文帝景帝时蔡积功劳至二千石孝武帝时至代相以元朔五年为轻车将军从大将军击右贤王有功中率封为乐安侯元狩二年中代公孙弘为丞相蔡为人在下中名声出广下甚远然广不得爵邑官不过九卿而蔡为列侯位至三公诸广之军吏及士卒或取封侯广尝与望气王朔燕语曰自汉击匈奴而广未尝不在其中而诸部校尉以下才能不及中人然以击胡军功取侯者数十人而广不为后人然无尺寸之功以得封邑者何也岂吾相不当侯耶且固命也朔曰将军自念岂尝有所恨乎广曰吾尝为陇西守羗尝反吾诱而降降者八百余人吾诈而同日杀之至今大恨独此耳朔曰祸莫大于杀巳降此乃将军所以不得侯者也后二岁大将军骠骑将军大出击匈奴广数自请行天子以为老弗许良久乃许之以为前将军是岁元狩四年也广既从大将军青击匈奴既出塞青捕虏知单于所居乃自以精兵走之而令广并于右将军军出东道东道少回远而大军行水草少其势不屯行广自请曰臣部为前将军今大将军乃徙令臣出东道且臣结髪而与匈奴战今乃一得当单于臣愿居前先死单于大将军青亦阴受上诫以为李广老数竒毋令当单于恐不得所欲而是时公孙敖新失侯为中将军从大将军大将军亦欲使敖与俱当单于故徙前将军广广时知之固自辞于大将军大将军不听令长史封书与广之幕府曰急诣部如书广不谢大将军而起行意甚愠怒而就部引兵与右将军食其合军出东道军亡导或失道后大将军大将军与单于接战单于遁走弗能得而还南絶幕遇前将军右将军广已见大将军还入军大将军使长史持糒醪遗广因问广食其失道状青欲上书报天子军曲折广未对大将军使驰骑急责广之幕府对簿广曰诸校尉无罪乃我自失道吾今自上簿至幕府广谓其麾下曰广结髪与匈奴大小七十余战今幸从大将军出接单于兵而大将军又徙广部行回远而又迷失道岂非天哉且广年六十余矣终不能复对刀笔之吏遂引刀自颈广军士大夫一军皆哭百姓闻之知与不知无老壮皆为垂涕而右将军独下吏当死赎为庶人广子三人曰当户椒敢为郎天子与韩嫣戏嫣少不逊当户击嫣嫣走于是天子以为勇当户早死拜椒为代郡太守皆先广死当户有遗腹子名陵广死军时敢从骠骑将军广死明年李蔡以丞相坐侵孝景园壖地当下吏治蔡亦自杀不对狱国除李敢以校尉从骠骑将军击胡左贤王力战夺左贤王鼔旗斩首多赐爵关内侯食邑二百户代广为郎中令顷之怨大将军青之恨其父乃击伤大将军大将军匿讳之居无何敢从上雍至甘泉宫猎骠骑将军去病与青有亲射杀敢去病时方贵幸上讳云鹿触杀之居岁余去病死而敢有女为太子中人爱幸敢男禹有宠于太子然好利李氏陵迟衰微矣  

匈奴列传【`司马迁`】  

单于有太子名冒顿后有所爱阏氏生少子而单于欲废冒顿而立少子乃使冒顿质于月氏冒顿既质于月氏而头曼急击月氏月氏欲杀冒顿冒顿盗其善马骑之亡归头曼以为壮令将万骑冒顿乃诈为鸣镝习勒其骑射令曰鸣镝所射而不悉射者斩之行猎鸟兽有不射鸣镝所射者輙斩之已而冒顿以鸣镝自射其善马左右或不敢射者冒顿立斩不射善马者居顷之复以鸣镝自射其爱妻左右或颇恐不敢射冒顿又复斩之居顷之冒顿出猎以鸣镝射单于善马左右皆射之于是冒顿知其左右皆可用从其父单于头曼猎以鸣镝射头曼其左右亦皆随鸣镝而射杀单于头曼遂尽诛其后母与弟及大臣不听从者冒顿自立为单于冒顿既立是时东胡强盛闻冒顿杀父自立乃使使谓冒顿欲得头曼时有千里马冒顿问羣臣羣臣皆曰千里马匈奴寳马也勿与冒顿曰奈何与人邻国而爱一马乎遂与之千里马居顷之东胡以为冒顿畏之乃使使谓冒顿欲得单于一阏氏冒顿复问左右左右皆怒曰东胡无道乃求阏氏请击之冒顿曰奈何与人邻国爱一女子乎遂取所爱阏氏予东胡东胡王愈益骄西侵与匈奴间中有弃地莫居千余里各居其边为瓯脱东胡使使谓冒顿曰匈奴所与我界瓯脱外弃地匈奴非能至也吾欲有之冒顿问羣臣羣臣或曰此弃地予之亦可勿与亦可于是冒顿大怒曰地者国之寳也奈何予之诸言予之者皆斩之冒顿上马令国中有后者斩遂东袭击东胡东胡初轻冒顿不为偹及冒顿以兵至击大破灭东胡王而虏其民人及畜产既归西击走月氏南并楼烦白羊河南王侵燕代悉复收秦所使蒙恬所夺匈奴地者与汉关故河南塞至朝那肤施遂侵燕代是时汉兵与项羽相拒中国罢于兵革以故冒顿得自强控弦之士三十余万自淳维以至头曼千有余岁时大时小别散分离尚矣其世传不可得而次云然至冒顿而匈奴最强大尽服从北夷而南与中国为敌国其世传国官号乃可得而记云置左右贤王左右谷蠡王左右大将左右大都尉左右大当户左右骨都侯匈奴谓贤曰屠耆故常以太子为左屠耆王自如左右贤以下至当户大者万骑小者数千凡二十四长立号曰万骑诸大臣皆世官呼衍氏兰氏其后有湏卜氏此三姓其贵种也诸左方王将居东方直上谷以往者东接秽貉朝鲜右方王将居西方直上郡以西接月氏氐羗而单于之庭直代云中各有分地逐水草移徙而左右贤王左右谷蠡王最为大国左右骨都侯辅政诸二十四长亦各自置千长百长什长禆小王相封都尉当户且渠之属岁正月诸长小会单于庭祠五月大会茏城祭其先天地鬼神秋马肥大会蹛林课校人畜计其法拔刃尺者死坐盗者没入其家有罪小者轧大者死狱久者不过十日一国之囚不过数人而单于朝出营拜日之始生夕拜月其坐长左而北乡日上戊己其送死有棺椁金银衣裘而无封树丧服近幸臣妾从死者多至数千百人举事而候星月月盛壮则攻战月亏则退兵其攻战斩首虏赐一巵酒而所得卤获因以予之得人以为奴婢故其战人人自为趋利善为诱兵以冒敌故其见敌则逐利如鸟之集其困败则瓦解云散矣战而扶舆死者尽得死者家财后北服浑庾屈射丁灵鬲昆薪犂之国于是匈奴贵人大臣皆服以冒顿单于为贤是时汉初定中国徙韩王信于代都马邑匈奴大攻围马邑韩王信降匈奴匈奴得信因引兵南踰句注攻太原至晋阳下高帝自将兵往击之会冬大寒雨雪卒之堕指者十二三于是冒顿详败走诱汉兵汉兵逐击冒顿冒顿匿其精兵见其羸弱于是汉悉兵多歩兵三十二万北逐之高帝先至平城歩兵未尽到冒顿纵精兵四十万骑围高帝于白登七日汉兵中外不得相救饷匈奴骑其西方尽白马东方尽青駹马北方尽乌骊马南方尽骍马高帝乃使使间厚遗阏氏阏氏乃谓冒顿曰两主不相困今得汉地而单于终非能居之也且汉王亦有神单于察之冒顿与韩王信之将王黄赵利期而黄利兵又不来疑其与汉有谋亦取阏氏之言乃解围之一角于是高帝令士皆持满傅矢外向从解角直出竟与大军合而冒顿遂引兵而去汉亦引兵而罢使刘敬结和亲之约是后韩王信为匈奴将及赵利王黄等数倍约侵盗代云中居无几何陈豨反又与韩信合谋击代汉使樊哙往击之复拔代雁门云中郡县不出塞是时匈奴以汉将众往降故冒顿常往来侵盗代地于是汉患之高帝乃使刘敬奉宗室女公主为单于阏氏岁奉匈奴絮缯酒米食物各有数约为昆弟以和亲冒顿乃少止后燕王卢绾反率其党数千人降匈奴往来苦上谷以东高祖崩孝惠吕太后时汉初定故匈奴以骄冒顿乃为书遗髙后妄言高后欲击之诸将曰以高帝贤武然尚困于平城于是高后乃止复与匈奴和亲至孝文帝初立复修和亲之事其三年五月匈奴右贤王入居河南地侵盗上郡葆塞蛮夷杀略人民于是孝文帝诏丞相灌婴率车骑八万五千诣髙奴击右贤王右贤王走出塞文帝幸太原是时济北王反文帝归罢丞相击胡之兵其明年单于遗汉书曰天所立匈奴大单于敬问皇帝无恙前时皇帝言和亲事称书意合欢汉边吏侵侮右贤王右贤王不请听后义卢侯难氏等计与汉吏相距絶二主之约离兄弟之亲皇帝让书再至发使以书报不来汉使不至汉以其故不和邻国不附今以小吏之败约故罚右贤王使之西求月氏击之以天之福吏卒良马强力以夷灭月氏尽斩杀降下之定楼兰乌孙呼揭及其旁二十六国皆以为匈奴诸引弓之民并为一家北州已定愿寝兵休士卒养马除前事复故约以安边民以应始古使少者得成其长老者安其处世世平乐未得皇帝之志也故使郎中系雩浅奉书请献橐驼一匹骑马二匹驾二驷皇帝即不欲匈奴近塞则且诏吏民远舍使者至即遣之以六月中来至薪望之地书至汉议击与和亲孰便公卿皆曰单于新破月氏乘胜不可击且得匈奴地泽卤非可居也和亲甚便汉许之孝文皇帝前六年汉遗匈奴书曰皇帝敬问匈奴大单于无恙使郎中系雩浅遗朕书曰右贤王不请听后义卢侯难氏等计絶二主之约离兄弟之亲汉以故不和邻国不附今以小吏败约故罚右贤王使西击月氏尽定之愿寝兵休士卒养马除前事复故约以安边民使少者得成其长老者安其处世世平乐朕甚嘉之此古圣主之意也汉与匈奴约为兄弟所以遗单于甚厚倍约离兄弟之亲者常在匈奴然右贤王事已在赦前单于勿深诛单于若称书意明告诸吏使无负约有信敬如单于书使者言单于自将伐国有功甚苦兵事服绣祫绮衣绣裕长襦锦袷袍各一比余一黄金饰具帯一黄金胥纰一绣十匹锦三十匹赤绨緑缯各四十匹使中大夫意谒者令肩遗单于后顷之冒顿死子稽粥立号曰老上单于老上稽粥单于初立孝文皇帝复遣宗室女公主为单于阏氏使宦者燕人中行说傅公主说不欲行汉强使之说曰必我行也为汉患者中行说既至因降单于单于甚亲幸之初匈奴好汉缯絮食物中行说曰匈奴人众不能当汉之一郡然所以强者以衣食异无仰于汉也今单于变俗好汉物汉物不过什二则匈奴尽归于汉矣其得汉缯絮以驰草棘中衣袴皆裂敝以示不如旃裘之完善也得汉食物皆去之以示不如湩酪之便美也于是说教单于左右疏记以计课其人众畜物汉遗单于书牍以尺一寸辞曰皇帝敬问匈奴大单于无恙所遗物及言语云云中行说令单于遗汉书以尺二寸牍及印封皆令广大长倨傲其辞曰天地所生日月所置匈奴大单于敬问汉皇帝无恙所以遗物言语亦云云汉使或言曰匈奴俗贱老中行说穷汉使曰而汉俗屯戍从军当发者其老亲岂有不自脱温厚肥美以赍送饮食行戍乎汉使曰然中行说曰匈奴明以战攻为事其老弱不能斗故以其肥美饮食壮健者盖以自为守卫如此父子各得久相保何以言匈奴轻老也汉使曰匈奴父子乃同穹庐而卧父死妻其后母兄弟死尽取其妻妻之无冠帯之饰阙庭之礼中行说曰匈奴之俗人食畜肉饮其汁衣其皮畜食草饮水随时转移故其急则人习骑射寛则人乐无事其约束轻易行也君臣简易一国之政犹一身也父子兄弟死取其妻妻之恶种姓之失也故匈奴虽乱必立宗种今中国虽详不取其父兄之妻亲属益疎则相杀至乃易姓皆从此类且礼义之敝上下交怨望而室屋之极生力必屈夫力耕桑以求衣食筑城郭以自备故其民急则不习战功缓则罢于作业嗟土室之人顾无多辞令喋喋而占占冠固何当自是之后汉使欲辩论者中行说輙曰汉使无多言顾汉所输匈奴缯絮米蘖令其量中必善美而已矣何以为言乎且所给备善则巳不备苦恶则侯秋熟以骑驰蹂而稼穑耳日夜教单于候利害处汉孝文皇帝十四年匈奴单于十四万骑入朝那萧关杀北地都尉卬虏人民畜产甚多遂至彭阳使竒兵入烧回中宫候骑至雍甘泉于是文帝以中尉周舍郎中令张武为将军发车千乘骑十万军长安旁以备胡冦而拜昌侯卢卿为上郡将军寗侯魏遫为北地将军隆虑侯周灶为陇西将军东阳侯张相如为大将军成侯董赤为前将军大发车骑往击胡单于留塞内月余乃去汉逐出塞即还不能有所杀匈奴日巳骄岁入边杀略人民畜产甚多云中辽东最甚至代郡万余人汉患之乃使使遗匈奴书单于亦使当户报谢复言和亲事孝文帝后二年使使遗匈奴书曰皇帝敬问匈奴大单于无恙使当户且居雕渠难郎中韩辽遗朕马二匹巳至敬受先帝制长城以北引弓之国受命单于长城以内冠帯之室朕亦制之使万民耕织射猎衣食父子无离臣主相安俱无暴逆今闻渫恶民贪降其进取之利倍义絶约忘万民之命离两主之驩然其事已在前矣书曰二国巳和亲两主驩说寝兵休卒养马世世昌乐闟然更始朕甚嘉之圣人者日新改作更始使老者得息幼者得长各保其首领而终其天年朕与单于俱由此道顺天恤民世世相传施之无穷天下莫不咸便汉与匈奴邻敌之国匈奴处北地寒杀气早降故诏吏遗单于秫蘖金帛丝絮佗物岁有数今天下大安万民熈熈朕与单于为之父母朕追念前事薄物细故谋臣计失皆不足以离兄弟之驩朕闻天不颇覆地不偏载朕与单于皆捐徃细故俱蹈大道堕壊前恶以图长久使两国之民若一家子元元万民下及鱼鳖上及飞鸟跂行喙息蠕动之类莫不就安利而辟危殆故来者不止天之道也俱去前事朕释逃虏民单于无言章尼等朕闻古之帝王约分明而无食言单于留志天下大安和亲之后汉过不先单于其察之单于既约和亲于是制诏御史曰匈奴大单于遗朕书言和亲巳定亡人不足以益众广地匈奴无入塞汉无出塞犯令约者杀之可以久亲后无咎俱便朕已许之其布告天下使明知之后四岁老上稽粥单于死子军臣立为单于  

## 文章辨体彚选卷五百九

（明）贺复征 编  

○史传二十七  

卫将军骠骑列传【`汉司马迁`】  

大将军卫青者平阳人也其父郑季为吏给事平阳侯家与侯妾卫媪通生青青同母兄卫长子而姊卫子夫自平阳公主家得幸天子故冒姓为卫氏字仲卿长子更字长君长君母号为卫媪媪长女卫孺次女少儿次女即子夫后子夫男弟歩广皆冒卫氏青为侯家人少时归其父其父使牧羊先母之子皆奴畜之不以为兄弟数青尝从入至甘泉居室有一钳徒相青曰贵人也官至封侯青笑曰人奴之生得毋笞骂即足矣安得封侯事乎青壮为侯家骑从平阳主建元二年春青姊子夫得入宫幸上皇后堂邑大长公主女也无子妬大长公主闻卫子夫幸有身妬之乃使人捕青青时给事建章未知名大长公主执囚青欲杀之其友骑郎公孙敖与壮士簒取之以故得不死上闻乃召青为建章监侍中及同母昆弟贵赏赐数日间累千金孺为太仆公孙贺妻少儿故与陈掌通上召贵掌公孙敖由此益贵子夫为夫人青为太中大夫元光五年青为车骑将军击匈奴出上谷太仆公孙贺为轻车将军出云中太中大夫公孙敖为骑将军出代郡卫尉李广为骁骑将军出雁门军各万骑青至笼城斩首虏数百骑将军敖亡七千骑卫尉李广为虏所得得脱归皆当斩赎为庶人贺亦无功元朔元年春卫夫人有男立为皇后其秋青为车骑将军出雁门三万骑击匈奴斩首虏数千人明年匈奴入杀辽西太守虏略渔阳二千余人败韩将军军汉令将军李息击之出代令车骑将军青出云中以西至高阙遂略河南地至于陇西捕首虏数千畜数十万走白羊楼烦王遂以河南地为朔方郡以三千八百户封青为长平侯青校尉苏建有功以千一百户封建为平陵侯使建筑朔方城青校尉张次公有功封为岸头侯天子曰匈奴逆天理乱人伦暴长虐老以盗窃为务行诈诸蛮夷造谋籍兵数为边害故兴师遣将以征厥罪诗不云乎薄伐玁狁至于太原出车彭彭城彼朔方今车骑将军青度西河至髙阙获首虏二千三百级车辎畜产毕收为卤已封为列侯遂西定河南地按榆溪旧塞絶梓领梁北河讨蒲泥破符离斩轻锐之卒捕伏听者三千七十一级执讯获丑驱马牛羊百有余万全甲兵而还益封青三千户其明年匈奴入杀代郡太守友入略雁门千余人其明年匈奴大入代定襄上郡杀略汉数千人其明年元朔之五年春汉令车骑将军青将三万骑出高阙卫尉苏建为游击将军左内史李沮为强弩将军太仆公孙贺为骑将军代相李蔡为轻车将军皆领属车骑将军俱出朔方大行李息岸头侯张次公为将军出右北平咸击匈奴匈奴右贤王当卫青等兵以为汉兵不能至此饮醉汉兵夜至围右贤王右贤王惊夜逃独与其爱妾一人壮骑数百驰溃围北去汉轻骑校尉郭成等逐数百里不及得右贤禆王十余人众男女万五千余人畜数千百万于是引兵而还至塞天子使使者持大将军印即军中拜车骑将军青为大将军诸将皆以兵属大将军大将军立号而归天子曰大将军青躬率戎士师大捷获匈奴王十有余人益封青六千户而封青子伉为宜春侯青子不疑为阴安侯青子登为发干侯青固谢曰臣幸得待罪行间頼陛下神灵军大捷皆诸校尉力战之功也陛下幸巳益封臣青臣青子在襁褓中未有勤劳上幸列地封为三侯非臣待罪行间所以劝士力战之意也伉等三人何敢受封天子曰我非忘诸校尉功也今固且图之乃诏御史曰护军都尉公孙敖三从大将军击匈奴常护军傅校获王以千五百户封敖为合骑侯都尉韩说从大将军出窳浑至匈奴右贤王庭为麾下搏战获王以千三百户封说为龙頟侯骑将军公孙贺从大将军获王以千三百户封贺为南窌侯轻车将军李蔡再从大将军获王以千六百户封蔡为乐安侯校尉李朔校尉赵不虞校尉公孙戎奴各三从大将军获王以千三百户封朔为渉轵侯以千三百户封不虞为随成侯以千三百户封戎奴为从平侯将军李沮李息及校尉豆如意有功赐爵关内侯食邑各三百户其秋匈奴入代杀都尉朱英其明年春大将军青出定襄合骑侯敖为中将军太仆贺为左将军翕侯赵信为前将军卫尉苏建为右将军郎中令李广为后将军左内史李沮为强弩将军咸属大将军斩首数千级而还月余悉复出定襄击匈奴斩首虏万余人右将军建前将军信并军三千余骑独逢单于兵与战一日余汉兵且尽前将军故胡人降为翕侯见急匈奴诱之遂将其余骑可八百犇降单于右将军苏建尽亡其军独以身得亡去自归大将军大将军问其罪正闳长史安议郎周覇等建当云何覇曰自大将军出未尝斩禆将今建弃军可斩以明将军之威闳安曰不然兵法小敌之坚大敌之禽也今建以数千当单于数万力战一日余士尽不敢有二心自归自归而斩之是示后无反意也不当斩大将军曰青幸得以肺腑待罪行间不患无威而霸说我以明威甚失臣意且使臣职虽当斩将以臣之尊宠而不敢自擅专诛于境外而具归天子天子自裁之于是以见为人臣不敢专权不亦可乎军吏皆曰善遂囚建诣行在所入塞罢兵是岁也大将军姊子霍去病年十八幸为天子侍中善骑射再从大将军大将军受诏与壮士为剽姚校尉与轻勇骑八百直弃大军数百里赴利斩捕首虏过当于是天子曰剽姚校尉去病斩首虏二千二十八级及相国当户斩单于大父行籍若侯产生捕季父罗姑此再冠军以千六百户封去病为冠军侯上谷太守郝贤四从大将军捕斩首虏二千余人以千一百户封贤为众利侯是岁失两将军军亡翕侯军功不多故大将军不益封右将军建至天子不诛赦其罪赎为庶人大将军既还赐千金是时王夫人方幸于上寗乘说大将军曰将军所以功未甚多身食万户三子皆为侯者徒以皇后故也今王夫人幸而宗族未富贵愿将军奉所赐千金为王夫人亲寿大将军乃以五百金为寿天子闻之问大将军大将军以实言上乃拜寗乘为东海都尉张骞从大将军以甞使大夏留匈奴中久导军知善水草处军得以无饥渇因前使絶国功封骞博望侯冠军侯去病为骠骑将军将万骑出陇西有功天子曰骠骑将军率戎士踰乌盭讨遫濮渉狐奴歴五王国辎重人众慑慑者弗取冀获单于子转战六日过焉支山千有余里合短兵杀折兰王斩卢胡王诛全甲执浑邪王子及相国都尉首虏八千余级收休屠祭天金人益封去病二千户其夏骠骑将军与合骑侯敖俱出北地异道博望侯张骞郎中令李广俱出右北平异道皆击匈奴郎中令将四千骑先至博望侯将万骑在后至匈奴左贤王将数万骑围郎中令郎中令与战二日死者过半所杀亦过当博望侯至匈奴兵引去博望侯坐行留当斩赎为庶人而骠骑将军出北地巳遂深入与合骑侯失道不相得骠骑将军踰居延至祁连山捕首虏甚多天子曰骠骑将军踰居延遂过小月氐攻祁连山得酋涂王以众降者二千五百人斩首虏三万二百级获五王五王母单于阏氏王子五十九人相国将军当户都尉六十三人师大率减什三益封去病五千户赐校尉从至小月氏爵左庶长鹰击司马破奴再从骠骑将军斩遬濮王捕稽且王千骑将得王王母各一人王子以下四十一人捕虏三千三百三十人前行捕虏千四百人以千五百户封破奴为从骠侯校尉句王高不识从骠骑将军捕呼于屠王王子以下十一人捕虏千七百六十八人以千一百户封不识为宜冠侯校尉仆多有功封为辉渠侯合骑侯敖坐行留不与骠骑会当斩赎为庶人诸宿将所将士马兵亦不如骠骑骠骑所将常选然亦敢深入甞与壮骑先其大将军军亦有天幸未尝困絶也然而诸宿将常坐留落不遇由此骠骑日以亲贵比大将军其秋单于怒浑邪王居西方数为汉所破亡数万人以骠骑之兵也单于怒欲召诛浑邪王浑邪王与休屠王等谋欲降汉使人先遣使向边境要遮汉人令报天子要边是时大行李息将城河上得浑邪王使即驰传以闻天子闻之于是恐其诈降而袭边乃令骠骑将军将兵往迎之骠骑既渡河与浑邪王众相望浑邪王禆将见汉军而多欲不降者颇遁去骠骑乃驰入与浑邪王相见斩其欲亡者八千人遂独遣浑邪王乘传先诣行在所尽将其众渡河降者数万号称十万既至长安天子所以赏赐者数十巨万封浑邪王万户为漯阴侯封其禆王呼毒尼为下摩侯鹰庇为辉渠侯禽梨为河綦侯大当户铜离为常乐侯于是天子嘉骠骑之功曰骠骑将军去病率师攻匈奴西域王浑邪王及厥众萌咸相犇率以军粮接仓并将控弦万有余人诛獟駻获首虏八千余级降异国之王三十二人战士不离伤十万之众咸怀集服仍与之劳爰及河塞庶几无患幸既永绥矣以千七百户益封骠骑将军减陇西北地上郡戍卒之半以寛天下之繇居顷之乃分徙降者边五郡故塞外而皆在河南因其故俗为属国其明年匈奴入右北平定襄杀略汉千余人其明年天子与诸将议曰翕侯赵信为单于画计常以为汉兵不能度幕轻留今大发士卒其势必得所欲是岁元狩四年也元狩四年春上令大将军青骠骑将军去病将各五万骑歩兵转者踵军数十万而敢力战深入之士皆属骠骑骠骑始为出定襄当单于捕虏言单于东乃更令骠骑出代郡令大将军出定襄郎中令为前将军太仆为左将军主爵赵食其为右将军平阳侯襄为后将军皆属大将军兵即度幕人马凡五万骑与骠骑等咸击匈奴单于赵信为单于谋曰汉兵既度幕人马罢匈奴可坐收虏耳乃悉远北其辎重皆以精兵待幕北而适值大将军军出塞千余里见单于兵陈而待于是大将军令武刚车自环为营而纵五千骑往当匈奴匈奴亦纵可万骑会日且入大风起砂砾击面两军不相见汉益纵左右翼绕单于单于视汉兵多而士马尚强战而匈奴不利薄暮单于遂乘六臝壮骑可数百直冒汉围西北驰去时已昏汉匈奴相纷挐杀伤大当汉军左校捕虏言单于未昏而去汉军因发轻骑夜追之大将军军因随其后匃奴兵亦散走迟明行二百余里不得单于颇捕斩首虏万余级遂至窴颜山赵信城得匈奴积粟食军军留一日而还悉烧其城余粟以归大将军之与单于会也而前将军广右将军食其军别从东道或失道后击单于大将军引还过幕南乃得前将军右将军大将军欲使使归报令长史簿责前将军广广自杀右将军至下吏赎为庻人大将军军入塞凡斩捕首虏万九千级是时匈奴众失单于十余日右谷蠡王闻之自立为单于单于后得其众右王乃去单于之号骠骑将军亦将五万骑车重与大将军军等而无禆将悉以李敢等为大校当禆将出代右北平千余里直左方兵所斩捕功已多大将军军既还天子曰骠骑将军去病率师躬将所获荤粥之士约轻赍絶大幕渉获章渠以诛此车耆转击左大将斩获旗鼓歴渉离侯济弓闾获屯头王韩王等三人将军相国当户都尉八十三人封狼居胥山禅于姑衍登临翰海执卤获丑七万有四百四十三级师率减什三取食于敌逴行殊远而粮不絶以五千八百户益封骠骑将军右北平太守路博徳属骠骑将军会与城不失期从至梼余山斩首捕虏二千七百级以千六百户封博徳为符离侯北地都尉邢山从骠骑将军获王以千二百户封山为义阳侯故归义因淳王复陆支楼专王伊即靬皆从骠骑将军有功以千三百户封复陆支为壮侯以千八百户封伊即轩为众利侯从骠侯破奴昌武侯安稽从骠骑有功益封各三百户校尉敢得旗鼓为关内侯仓邑二百户校尉自为爵大庻长军吏卒为官赏赐甚多而大将军不得益封军吏卒皆无封侯者两军之出塞塞阅官及私马凡十四万匹而复入塞者不满三万匹乃益置大司马位大将军骠骑将军皆为大司马定令令骠骑将军秩禄与大将军等自是之后大将军青日退而骠骑日益贵举大将军故人门下多去事骠骑輙得官爵唯任安不肯骠骑将军为人少言不泄有气敢任天子尝欲教之孙吴兵法对曰顾方略何如耳不至学古兵法天子为治第令骠骑视之对曰匈奴未灭无以家为也由此上益重爱之然少而侍中贵不省士其从军天子为遣太官赍数十乘既还重车余弃粱肉而士有饥者其在塞外卒乏粮或不能自振而骠骑尚穿域蹋鞠事多此类大将军为人仁善退譲以和柔自媚于上然天下未有称也骠骑将军自四年军后三年元狩六年而卒天子悼之发属国玄甲军陈自长安至茂陵为冢像祁连山谥之并武与广地曰景桓侯子嬗代侯嬗少字子侯上爱之幸其壮而将之居六岁元封元年嬗卒谥哀侯无子絶国除自骠骑将军死后大将军长子宜春侯伉坐法失侯后五岁伉弟二人阴安侯不疑及发干侯登皆坐酎金失侯失侯后二岁冠军侯国除其后四年大将军青卒谥为烈侯子伉代为长平侯自大将军围单于之后十四年而卒竟不复击匈奴者以汉马少而方南诛两越东伐朝鲜击羗西南夷以故久不伐胡大将军以其得尚平阳公主故长平侯伉代侯六岁坐法失侯  

南越尉佗列传【`司马迁`】  

南越王尉佗者真定人也姓赵氏秦时已并天下略定扬越置桂林南海象郡以谪徙民与越杂处十三岁佗秦时用为南海龙川令至二世时南海尉任嚣病且死召龙川令赵佗语曰闻陈胜等作乱秦为无道天下苦之项羽刘季陈胜吴广等州郡各共兴军聚众虎争天下中国扰乱未知所安豪杰畔秦相立南海僻远吾恐盗兵侵地至此吾欲兴兵絶新道自备待诸侯变会病甚且番禺负山险阻南海东西数千里颇有中国人相辅此亦一州之主也可以立国郡中长吏无足与言者故召公告之即被佗书行南海尉事嚣死佗即移檄告横浦阳山湟溪关曰盗兵且至急絶道聚兵自守因稍以法诛秦所置长吏以其党为假守秦已破灭佗即击并桂林象郡自立为南越武王高帝已定天下为中国劳苦故释佗弗诛汉十一年遣陆贾因立佗为南越王与剖符通使和集百越毋为南边患害与长沙接境高后时有司请禁南越关市铁噐佗曰高帝立我通使物今高后听谗臣别异蛮夷隔絶器物此必长沙王计也欲倚中国击灭南越而并王之自为功也于是佗乃自尊号为南越武帝发兵攻长沙边邑败数县而去焉高后遣将军隆虑侯灶往击之会暑湿士卒大疫兵不能踰岭岁余高后崩即罢兵佗因此以兵威边财物赂遗闽越西瓯骆役属焉东西万余里乃乘黄屋左纛称制与中国侔及孝文帝元年初镇抚天下使告诸侯四夷从代来即位意喻盛德焉乃为佗亲冢在真定置守邑岁时奉祀召其从昆弟尊官厚赐宠之诏丞相陈平等举可使南越者平言好畤陆贾先帝时习使南越乃召贾以为太中大夫徃使因让佗自立为帝曽无一介之使报者陆贾至南越王甚恐为书谢称曰蛮夷大长老夫臣佗前日高后隔异南越窃疑长沙王谗臣又遥闻髙后尽诛佗宗族掘烧先人冢以故自弃犯长沙边境且南方卑湿蛮夷中间其东闽越千人众号称王其西瓯骆裸国亦称王老臣妄窃帝号聊以自娱岂敢以闻天王哉乃顿首谢愿长为藩臣奉贡职于是乃下令国中曰吾闻两雄不俱立两贤不并世皇帝贤天子也自今以后去帝制黄屋左纛陆贾还报孝文帝大说遂至孝景时称臣使入朝请然南越其居国窃如故号名其使天子称王朝命如诸侯至建元四年卒  

## 文章辨体彚选卷五百十

（明）贺复征 编  

○史传二十八  

司马相如列传【`汉司马迁`】  

司马相如者蜀郡成都人也字长卿少时好读书学击剑故其亲名之曰犬子相如既学慕蔺相如之为人更名相如以赀为郎事孝景帝为武骑常侍非其好也会景帝不好辞赋是时梁孝王来朝从游说之士齐人邹阳淮阴枚乘吴庄忌夫子之徒相如见而说之因病免客游梁梁孝王令与诸生同舍相如得与诸生游士居数岁乃着子虚之赋会梁孝王卒相如归而家贫无以自业素与临卬令王吉相善吉曰长卿久宦游不遂而来过我于是相如往舍都亭临卬令缪为恭敬日徃朝相如相如初尚见之后称病使从者谢吉吉愈益谨肃临卬中多富人而卓王孙家僮八百人程郑亦数百人二人乃相谓曰令有贵客为具召之并召令令既至卓氏客以百数至日中谒司马长卿长卿谢病不能往临卬令不敢尝食自往迎相如相如不得已强往一坐尽倾酒酣临卬令前奏琴曰窃闻长卿好之愿以自娱相如辞谢为鼓一再行是时卓王孙有女文君新寡好音故相如缪与令相重而以琴心挑之相如之临卬从车骑雍容闲雅甚都及饮卓氏弄琴文君窃从户窥之心悦而好之恐不得当也既罢相如乃使人重赐文君侍者通殷勤文君夜亡奔相如相如乃与驰归家居徒四壁立卓王孙大怒曰女至不材我不忍杀不分一钱也人或谓王孙王孙终不听文君久之不乐曰长卿苐俱如临卬从昆弟假贷犹足为生何至自苦如此相如与俱之临卬尽卖其车骑买一酒舍酤酒而令文君当炉相如身自着犊鼻裈与保庸杂作涤器于市中卓王孙闻而耻之为杜门不出昆弟诸公更谓王孙曰有一男两女所不足者非财也今文君已失身于司马长卿长卿故倦游虽贫其人材足依也且又令客独奈何相辱如此卓王孙不得已分予文君僮百人钱百万及其嫁时衣被财物文君乃与相如归成都买田宅为富人居久之蜀人杨得意为狗监侍上上读子虚赋而善之曰朕独不得与此人同时哉得意曰臣邑人司马相如自言为此赋上惊乃召问相如相如曰有是然此乃诸侯之事未足观也请为天子游猎赋赋成奏之上许令尚书给笔札相如以子虚虚言也为楚称乌有先生者乌有此事也为齐难无是公者无是人也明天子之义故空藉此三人为辞以推天子之苑囿其卒章归之于节俭因以风諌奏之天子天子大说以为郎无是公言天子上林广大山谷水泉万物及子虚言楚云梦所有甚众侈靡过其实且非义理所尚故删取其要归正道而论之相如为郎数岁会唐蒙使略通夜郎西僰中发巴蜀吏卒千人郡又多为发转漕万余人用兴法诛其渠帅巴蜀民大惊恐上闻之乃使相如责唐蒙因喻吿巴蜀民以非上意相如还报唐蒙已略通夜郎因通西南夷道发巴蜀广汉卒作者数万人治道二岁道不成士卒多物故费以巨万计蜀民及汉用事者多言其不便是时卭筰之君长闻南夷与汉通得赏赐多多欲愿为内臣妾请吏比南夷天子问相如相如曰卭筰冉駹者近蜀道亦易通秦时尝通为郡县至汉兴而罢今诚复通为置郡县愈于南夷天子以为然乃拜相如为中郎将建节往使副使王然于壶充国吕越人驰四乘之传因巴蜀吏币物以赂西夷至蜀蜀太守以下郊迎县令负弩矢先驱蜀人以为宠于是卓王孙临卬诸公皆因门下献牛酒以交驩卓王孙喟然而叹自以得使女尚司马长卿晩而厚分与其女财与男等同司马长卿便略定西夷卭筰冉駹斯榆之君皆请为内臣除边关关益斥西至沫若水南至牂牁为徼通零关道桥孙水以通卭都还报天子天子大说相如使时蜀长老多言通西南夷不为用唯大臣亦以为然相如欲諌业已建之不敢乃著书藉以蜀父老为辞而已诘难之以风天子且因宣其使指令百姓知天子之意其后人有上书言相如使时受金失官居岁余复召为郎相如口吃而善著书常有消渇疾与卓氏婚饶于财其进仕宦未尝肯与公卿国家之事称疾闲居不慕官爵常从上至长杨猎是时天子方好自击熊彘驰逐野兽相如上疏谏之上善之还过宜春宫相如奏赋以哀二世行失也相如拜为孝文园令天子既美子虚之事相如见上好僊道因曰上林之事未足美也尚有靡者臣尝为大人赋未就请具而奏之相如以为列仙之传居山泽间形容甚臞此非帝王之僊意也乃遂奏大人之颂天子大悦飘飘有凌云之气似游天地之间意相如既病免客居茂陵天子曰司马相如病甚可往从悉取其书若不然后失之矣使所忠往而相如已死家无书问其妻对曰长卿固未尝有书也时时著书人又取去即空居长卿未死时为一卷书曰有使者来求书奏之无他书其遗札书言封禅事奏所忠忠奏其书天子异之司马相如既卒五岁天子始祭后土八年而遂先礼中岳封于太山至梁父禅肃然相如他所著若遗平陵侯书与五公子相难草木书篇不采采其尤着公卿者云  

汲黯郑当时列传【`司马迁`】  

汲黯字长孺濮阳人也其先有宠于古之卫君至黯七世世为卿大夫黯以父任孝景时为太子洗马以庄见惮孝景帝崩太子即位黯为谒者东越相攻上使黯往视之不至至吴而还报曰越人相攻固其俗然不足以辱天子之使河内失火延烧千余家上使黯往视之还报曰家人失火屋比延烧不足忧也臣过河南河南贫人伤水旱万余家或父子相食臣谨以便宜持节发河南仓粟以振贫民臣请归节伏矫制之罪上贤而释之迁为荥阳令黯耻为令病归田里上闻乃召拜为中大夫以数切諌不得久留内迁为东海太守黯学黄老之言治官理民好清静择丞史而任之其治责大指而已不苛小黯多病卧闺合内不出岁余东海大治称之上闻召以为主爵都尉列于九卿治务在无为而已弘大体不拘文法黯为人性倨少礼面折不能容人之过合已者善待之不合已者不能忍见士亦以此不附焉然好学游侠任气节内行修絜好直諌数犯主之颜色常慕傅栢袁盎之为人也善灌夫郑当时及宗正刘弃亦以数直諌不得久居位当是时太后弟武安侯蚡为丞相中二千石来拜谒蚡不为礼然黯见蚡未尝拜常揖之天子方招文学儒者上曰吾欲云云黯对曰陛下内多欲而外施仁义柰何欲效唐虞之治乎上黙然怒变色而罢朝公卿皆为黯惧上退谓左右曰甚矣汲黯之戆也羣臣或数黯黯曰天子置公卿辅弼之臣宁令从谀承意陷主于不义乎且巳在其位纵爱身奈辱朝廷何黯多病病且满三月上尝赐告者数终不愈最后病庄助为请吿上曰汲黯何如人哉助曰使黯任职居官无以踰人然至其辅少主守城深坚招之不来麾之不去虽自谓贲育亦不能夺之矣上曰然古有社稷之臣至如黯近之矣大将军青侍中上踞厕而视之丞相弘燕见上或时不冠至如黯见上不冠不见也上尝坐武帐中黯前奏事上不冠望见黯避帐中使人可其奏其见敬礼如此张汤方以更定律令为廷尉黯数质责汤于上前曰公为正卿上不能褒先帝之功业下不能抑天下之邪心安国富民使囹圄空虚二者无一焉非苦就行放析就功何乃取高皇帝约束纷更之为公以此无种矣黯时与汤论议汤辩常在文深小苛黯伉厉守高不能屈忿发骂曰天下谓刀笔吏不可以为公卿果然必汤也令天下重足而立侧目而视矣是时汉方征匈奴招怀四夷黯务少事乘上闲尝言与胡和亲无起兵上方向儒术尊公孙弘及事益多吏民巧弄上分别文法汤等数奏决谳以幸而黯常毁儒面触弘等徒怀诈饰智以阿人主取容而刀笔吏专深文巧诋陷人于罪使不得反其真以胜为功上愈益贵弘汤弘汤深心疾黯唯天子亦不说也欲诛之以事弘为丞相乃言上曰右内史界部中多贵人宗室难治非素重臣不能任请黯为右内史为右内史数岁官事不废大将军青既益尊姊为皇后然黯与亢礼人或说黯曰自天子欲羣臣下大将军大将军尊重益贵君不可以不拜黯曰夫以大将军有揖客反不重邪大将军闻愈贤黯数请问国家朝廷所疑遇黯过于平生淮南王谋反惮黯曰好直諌守节死义难惑以非至如说丞相弘如发蒙振落耳天子既数征匈奴有功黯之言益不用始黯列为九卿而公孙弘张汤为小吏及弘汤稍益贵与黯同位黯又非毁弘汤等已而弘至丞相封为侯汤至御史大夫故黯时丞相史皆与黯同列或尊用过之黯褊心不能无少望见上前言曰陛下用羣臣如积薪耳后来者居上上黙然有间黯罢上曰人果不可以无学观黯之言也日益甚居无何匈奴浑邪王率众来降汉发车二万乗县官无钱从民贳马民或匿马马不具上怒欲斩长安令黯曰长安令无罪独斩黯民乃肯出马且匈奴畔其主而降汉汉徐以县次传之何至令天下骚动罢弊中国而以事夷狄之人乎上黙然及浑邪至贾人与市者坐当死者五百余人黯请间见高门曰夫匈奴攻当路塞絶和亲中国兴兵诛之死伤者不可胜计而费以巨万百数臣愚以为陛下得胡人皆以为奴婢以赐从军死事者家所卤获因予之以谢天下之苦塞百姓之心今纵不能浑邪率数万之众来降虚府库赏赐发良民侍养譬若奉骄子愚民安知市买长安中物而文吏绳以为阑出财物于边关乎陛下纵不能得匈奴之资以谢天下又以微文杀无知者五百余人是所谓庇其叶而伤其枝者也臣窃为陛下不取也上黙然不许曰吾久不闻汲黯之言今又复妄发矣后数月黯坐小法会赦免官于是黯隠于田园居数年会更五铢钱民多盗铸钱楚地尤甚上以为淮阳楚地之郊乃召拜黯为淮阳太守黯伏谢不受印诏数强予然后奉诏诏召见黯黯为上泣曰臣自以为填沟壑不复见陛下不意陛下复収用之臣常有狗马病力不能任郡事臣愿为中郎出入禁闼补过拾遗臣之愿也上曰君薄淮阳邪吾今召君矣顾淮阳吏民不相得吾徒得君之重卧而治之黯既辞行过大行李息曰黯弃居郡不得与朝廷议也然御史大夫张汤智足以拒諌诈足以饰非务巧佞之语辨数之辞非肯正为天下言专阿主意主意所不欲因而毁之主意所欲因而誉之好兴事舞文法内怀诈以御主心外挟贼吏以为威重公列九卿不早言之公与之俱受其僇矣息畏汤终不敢言黯居郡如故治淮阳政清后张汤果败上闻黯与息言抵息罪令黯以诸侯相秩居淮阳七岁而卒卒后上以黯故官其弟汲仁至九卿子汲偃至诸侯相黯姑姊子司马安亦少与黯为太子洗马安文深巧善宦官四至九卿以河南太守卒昆弟以安故同时至二千石者十人濮阳段宏始事盖侯信信任宏宏亦再至九卿然卫人仕者皆严惮汲黯出其下  

郑当时者字庄陈人也其先郑君尝为项籍将籍死巳而属汉高祖令诸故项籍臣名籍郑君独不奉诏诏尽拜名籍者为大夫而逐郑君郑君死孝文时郑庄以任侠自喜脱张君于戹声闻梁楚之间孝景时为太子舍人每五日洗沐常置驿马长安诸郊存诸故人请谢宾客夜以继日至其明旦常恐不徧庄好黄老之言其慕长者如恐不见年少官薄然其游知交皆其大父行天下有名之士也武帝立庄稍迁为鲁中尉济南太守江都相至九卿为右内史以武安侯魏其时议贬秩为詹事迁为大农令庄为内史诫门下客至无贵贱无留门者执宾主之礼以其贵下人庄亷又不治其产业仰奉赐以给诸公然其馈遗人不过筭噐食每朝候上之间说未尝不言天下之长者其推毂士及官属丞史诚有味其言之也常引以为贤于巳未尝名吏与官属言若恐伤之闻人之善言进之上唯恐后山东士诸公以此翕然称郑庄郑庄使视决河自请治行五日上曰吾闻郑庄行千里不赍粮请治行者何也然郑庄在朝常趋和承意不敢甚引当否及晩节汉征匈奴招四夷天下费多财用益匮庄任人宾客为大农僦人多逋负司马安为淮阳太守发其事庄以此陷罪赎为庻人顷之守长史上以为老以庄为汝南太守数岁以官卒郑庄汲黯始列为九卿亷内行修絜此两人中废家贫宾客益落及居郡卒后家无余赀财庄兄弟子孙以庄故至二千石六七人焉  

## 文章辨体彚选卷五百十一

（明）贺复征 编  

○史传二十九  

大宛列传【`汉司马迁`】  

大宛之迹见自张骞张骞汉中人建元中为郎是时天子问匈奴降者皆言匈奴破月氏王以其头为饮噐月氏遁逃而常怨仇匈奴无与共击之汉方欲事灭胡闻此言因欲通使道必更匈奴中乃募能使者骞以郎应募使月氏与堂邑氏故胡奴甘父俱出陇西经匈奴匈奴得之传诣单于单于留之曰月氏在吾北汉何以得往使吾欲使越汉肯听我乎留骞十余岁与妻有子然骞持汉节不失居匈奴中益寛骞因与其属亡乡月氏西走数十日至大宛大宛闻汉之饶财欲通不得见骞喜问曰若欲何之骞曰为汉使月氏而为匈奴所闭道今亡唯王使人导送我诚得至反汉汉之赂遗王财物不可胜言大宛以为然遣骞为发导驿抵康居康居传致大月氏大月氏王已为胡所杀立其太子为王既臣大夏而居地肥饶少冦志安乐又自以远汉殊无报胡之心骞从月氏至大夏竟不能得月氏要领留岁余还并南山欲从羗中归复为匈奴所得留岁余单于死左谷蠡王攻其太子自立国内乱骞与胡妻及堂邑父俱亡归汉汉拜骞为大中大夫堂邑父为奉使君骞为人强力寛大信人蛮夷爱之堂邑父故胡人善射穷急射禽兽给食初骞行时百余人去十三岁唯二人得还骞身所至者大宛大月氏大夏康居而传闻其旁大国五六具为天子言之曰大宛在匈奴西南在汉正西去汉可万里其俗土著耕田田稻麦有蒲萄酒多善马马汗血其先天马子也有城郭屋室其属邑大小七十余城众可数十万其兵弓矛骑射其北则康居西则大月氏西南则大夏东北则乌孙东则扞罙于寘于寘之西则水皆西流注西海其东水东流注盐泽盐泽潜行地下其南则河源出焉多玉石河注中国而楼兰姑师邑有城郭临盐泽盐泽去长安可五千里匈奴右方居盐泽以东至陇西长城南接羗鬲汉道焉乌孙在大宛东北可二千里行国随畜与匈奴同俗控弦者数万敢战故服匈奴及盛取其覊属不肯往朝会焉康居在大宛西北可二千里行国与月氏大同俗控弦者八九万人与大宛邻国国小南覊事月氏东覊事匈奴奄蔡在康居西北可二千里行国与康居大同俗控弦者十余万临大泽无崖盖乃北海云大月氏在大宛西可二三千里居妫水北其南则大夏西则安息北则康居行国也随畜移徙与匈奴同俗控弦者可一二十万故恃强轻匈奴及冐顿立攻破月氏至匈奴老上单于杀月支王以其头为饮噐始月氏居敦煌祁连间及为匈奴所败乃远去过宛西击大夏而臣之遂都妫水北为王庭其余小众不能去者保南山羗号小月氏安息在大月氏西可数千里其俗土著耕田田稻麦蒲陶酒城邑如大宛其属大小数百城地方数千里最为大国临妫水有市民商贾用车及船行旁国或数千里以银为钱钱如其王面王死輙更钱效王面焉画革旁行以为书记其西则条枝北有奄蔡黎轩条枝在安息西数千里临西海暑湿耕田田稻有大鸟卵如瓮人众甚多往往有小君长而安息役属之以为外国国善眩安息长老传闻条枝有弱水西王母而未尝见大夏在大宛西南二千余里妫水南其俗土著有城屋与大宛同俗无大王长往往城邑置小长其兵弱畏战善贾市及大月氏西徙攻败之皆臣畜大夏大夏民多可百余万其都曰蓝市城有市贩贾诸物其东南有身毒国骞曰臣在大夏时见卭竹杖蜀布问曰安得此大夏国人曰吾贾人往市之身毒身毒在大夏东南可数千里其俗土著大与大夏同而卑湿暑热云其人民乘象以战其国临大水焉以骞度之大夏去汉万二千里居汉西南今身毒国又居大夏东南数千里有蜀物此其去蜀不远矣今使大夏从羗中险羗人恶之少北则为匈奴所得从蜀宜径又无冦天子既闻大宛及大夏安息之属皆大国多竒物土著可与中国同业而兵弱贵汉财物其北有大月氏康居之属兵强可以赂遗设利朝也且诚得而以义属之则广地万里重九译致殊俗威徳徧于四海天子欣然以骞言为然乃令骞因蜀犍为发间使四道并出出駹出冉出徙出卭僰皆各行一二千里其北方闭氐筰南方闭嶲昆明昆明之属无君长善冦盗輙杀略汉使终莫得通然闻其西可千余里有乘象国名曰滇越而蜀贾奸出物者或至焉于是汉以求大夏道始通滇国初汉欲通西南夷费多道不通罢之及张骞言可以通大夏乃复事西南夷骞以校尉从大将军击匈奴知水草处军得以不乏乃封骞为博望侯是岁元朔六年也其明年骞为卫尉与李将军俱出右北平击匈奴匈奴围李将军军失亡多而骞后期当斩赎为庶人是岁汉遣骠骑破匈奴西城数万人至祁连山其明年浑邪王率其民降汉而金城河西西并南山至盐泽空无匈奴匈奴时有候者到而希矣其后二年汉击走单于于幕北是后天子数问骞大夏之属骞既失侯因言曰臣居匈奴中闻乌孙王号昆莫昆莫之父匈奴西边小国也匈奴攻杀其父而昆莫生弃于野鸟嗛肉飞其上狼往乳之单于怪以为神而收长之及壮使将兵数有功单于复以其父之民予昆莫令长守于西城昆莫收养其民攻旁小邑控弦数万习攻战单于死昆莫乃率其众远徙中立不肯朝会匈奴匈奴遣竒兵击不胜以为神而远之因覊属之不大攻今单于新困于汉而故浑邪地空无人蛮夷俗贪汉财物今诚以此时而厚币赂乌孙招以益东居故浑邪之地与汉结昆弟其势宜听听则是断匈奴右臂也既连乌孙自其西大夏之属皆可招来而为外臣天子以为然拜骞为中郎将将三百人马各二匹牛羊以万数赍金币帛直数千巨万多持节副使道可使使遗之他旁国骞既至乌孙乌孙王昆莫见汉使如单于礼骞大惭知蛮夷贪乃曰天子致赐王不拜则还赐昆莫起拜赐其它如故骞谕使指曰乌孙能东居浑邪地则汉遣翁主为昆莫夫人乌孙国分王老而远汉未知其大小素服属匈奴日久矣且又近之其大臣皆畏胡不欲移徙王不能专制骞不得其要领昆莫有十余子其中子曰大禄强善将众将众别居万余骑太禄兄为太子太子有子曰岑娶而太子蚤死临死谓其父昆莫曰必以岑娶为太子无令他人代之昆莫哀而许之卒以岑娶为太子大禄怒其不得代太子也乃收其诸昆弟将其众畔谋攻岑娶及昆莫昆莫老常恐大禄杀岑娶予岑娶万余骑别居而昆莫有万余骑自备国众分为三而其大总取覊属昆莫昆莫亦以此不敢专约于骞骞因分遣副使使大宛康居大月氏大夏安息身毒于阗扞罙及诸旁国乌孙发导译送骞还骞与乌孙遣使数十人马数十匹报谢因令窥汉知其广大骞还到拜为大行列于九卿岁余卒乌孙使既见汉人众富厚归报其国其国乃益重汉其后岁余骞所遣使通大夏之属者皆颇与其人俱来于是西北国始通于汉矣然张骞凿空其后使徃者皆称博望侯以为质于外国外国由此信之自博望侯骞死后匈奴闻汉通乌孙怒欲击之及汉使乌孙若出其南抵大宛大月氏相属乌孙乃恐使使献马愿得尚汉女翁主为昆弟天子问羣臣议计皆曰必先纳聘然后乃遣女初天子发书易云神马当从西北来得乌孙马好名曰天马及得大宛汗血马益壮更名乌孙马曰西极名大宛马曰天马云而汉始筑令居以西初置酒泉郡以通西北国因益发使抵安息奄蔡黎轩条枝身毒国而天子好宛马使者相望于道诸使外国一辈大者数百少者百余人人所赍持大放博望侯时其后益习而衰少焉汉率一岁中使多者十余少者五六辈远者八九岁近者数岁而反是时汉既灭越而蜀西南夷皆震请吏入朝于是置盖州越嶲■〈牜羊〉牱沈黎汶山郡欲地接以前通大夏乃遣使栢始昌吕越人等岁十余辈出此数郡抵大夏皆复闭昆明为所杀夺币财终莫能通至大夏焉于是汉发三辅罪人因巴蜀士数万人遣两将军郭昌卫广等往击昆明之遮汉使者斩首虏数万人而去其后遣使昆明复为冦竟莫能得通而北道酒泉抵大夏使者既多而外国益厌汉币不贵其物自博望侯开外国道以尊贵其后从吏卒皆争上书言外国竒怪利害求使天子为其絶逺非人所乐往听其言予节募吏民毋问所从来为具偹人众遣之以广其道来还不能毋侵盗币物及使失指天子为其习之輙覆案致重罪以激怒令赎复求使使端无穷而轻犯法其吏卒亦輙复盛推外国所有言大者予节言小者为副故妄言无行之徒皆争效之其使皆贫人子私县官赍物欲贱市以私其利外国外国亦厌汉使人人有言轻重度汉兵远不能至而禁其食物以苦汉使汉使乏絶积怨至相攻击而楼兰姑师小国耳当空道攻刼汉使王恢等尤甚而匈奴竒兵时时遮击使西国者使者争徧言外国灾害皆有城邑兵弱易击于是天子以故遣从骠侯破奴将属国骑及郡兵数万至匈河水欲以击胡胡皆去其明年击姑师破奴与轻骑七百余先至虏楼兰王遂破姑师因举兵威以困乌孙大宛之属还封破奴为浞野侯王恢数使为楼兰所苦言天子天子发兵令恢佐破奴击破之封恢为浩侯于是酒泉列亭障至玉门矣乌孙以千匹马聘汉女汉遣宗室女江都翁主往妻乌孙乌孙王昆莫以为右夫人匈奴亦遣女妻昆莫昆莫以为左夫人昆莫曰我老乃令其孙岑娶妻翁主乌孙多马其富人至有四五千匹马初汉使至安息安息王令将二万骑迎于东界东界去王都数千里行比至过数十城人民相属甚多汉使还而后发使随汉使来观汉广大以大乌卵及黎轩善眩人献于汉及宛西小国驩潜大益宛东姑师扞罙蘓薤之属皆随汉使献见天子天子大悦而汉使穷河源河源出于寘其山多玉石采来天子按古图书名河所出山曰昆仑云是时上方数廵狩海上乃悉从外国客大都多人则过之散财帛以赏赐厚具以饶给之以览示汉富厚焉于是大觳抵出竒戏诸怪物多聚观者行赏赐酒池肉林令外国客徧观各仓库府藏之积见汉之广大倾骇之及加其眩者之工而觳抵竒戏岁增变甚盛益兴自此始西北外国使更来更去宛以西皆自以远尚骄恣晏然未可诎以礼覊縻而使也自乌孙以西至安息以近匈奴匈奴困月氏也匈奴使持单于一信则国国传送食不敢留苦及至汉使非出币帛不得食不市畜不得骑用所以然者远汉而汉多财物故必市乃得所欲然以畏匈奴于汉使焉宛左右以蒲陶为酒富人藏酒至万余石久者数十岁不败俗嗜酒马嗜苜蓿汉使取其实来于是天子始种苜蓿蒲陶肥饶地及天马多外国使来众则离宫别观旁尽种蒲陶苜蓿极望自大宛以西至安息国虽颇异言然大同俗相知言其人皆深眼多须髯善市贾争分铢俗贵女子女子所言而丈夫乃决正其地皆无丝漆不知铸钱噐及汉使亡卒降教铸作他兵噐得汉黄白金輙以为噐不用为币而汉使者往既多其少从率多进熟于天子言曰宛有善马在贰师城匿不肯与汉使天子既好宛马闻之动心使壮士车令等持千金及金马以请宛王贰师城善马宛国饶汉物相与谋曰汉去我逺而盐水中数败出其北有胡冦出其南乏水草又且往往而絶邑乏食者多汉使数百人为辈来而常乏食死者过半是安能致大军乎无奈我何且贰师马宛寳马也遂不肯予汉使汉使怒妄言椎金马而去宛贵人怒曰汉使至轻我遣汉使去令其东边郁成遮攻杀汉使取其财物于是天子大怒诸尝使宛姚定汉等言宛兵弱诚以汉兵不过三千人强弩射之即尽虏破宛矣天子已尝使浞野侯攻楼兰以七百骑先至虏其王以定汉等言为然而欲侯宠姬李氏拜李广利为贰师将军发属国六千骑及郡国恶少年数万人以往伐宛期至贰师城取善马故号贰师将军赵始成为军正故浩侯王恢使导军而李哆为校尉制军事是岁太初元年也而关东蝗大起蜚西至敦煌贰师将军军既西过盐水当道小国恐各坚城守不肯给食攻之不能下下者得食不下者数日则去比至郁城士至者不过数千皆饥罢攻郁城郁成大破之所杀伤甚众贰师将军与哆始成等计至郁成尚不能举况至其王都乎引兵而还往来二岁还至敦煌士不过什一二使使上书言道远多乏食且士卒不患战患饥人少不足以拔宛愿且罢兵益发而复往天子闻之大怒而使使遮玉门曰军有敢入者輙斩之贰师恐因留敦煌其夏汉亡浞野之兵二万余于匈奴公卿及议者皆愿罢击宛军专力攻胡天子已业诛宛宛小国而不能下则大夏之属轻汉而宛善马絶不来乌孙仑头易苦汉使矣为外国笑乃案言伐宛尤不便者邓光等赦囚徒材官益发恶少年及边骑岁余而出炖煌者六万人负私从者不与牛十万马三万余匹驴骡槖驼以万数多赍粮兵弩甚设天下骚动传相奉伐宛凡五十余校尉宛王城中无井皆汲城外流水于是乃遣水工徙其城下水空以空其城益发戌甲卒十八万酒泉张掖北置居延休屠以卫酒泉而发天下七科适及载糒给贰师转车人徒相连属至炖煌而拜习马者二人为执驱校尉备破宛择取其善马云于是贰师后复行兵多而所至小国莫不迎出食给军至仑头仑头不下攻数日屠之自北而西平行至宛城汉兵到者三万人宛兵迎击汉兵汉兵射败之宛走入葆乘其城贰师兵欲行攻郁成恐留行而令宛益生诈乃先至宛决其水源移之则宛固已忧困围其城攻之四十余日其外城坏虏宛贵人勇将煎靡宛大恐走入中城宛贵人相与谋曰汉所为攻宛以王母寡匿善马而杀汉使今杀王母寡而出善马汉兵宜解即不解乃力战而死未晩也宛贵人皆以为然共杀王母寡持其头遣贵人使贰师约曰汉毋攻我我尽出善马恣所取而给汉军食即不听我尽杀善马而康居之救且至至我居内康居居外与汉军战汉军熟计之何从是时康居候视汉兵汉兵尚盛不敢进贰师与赵始成李哆等计闻宛城中新得秦人知穿井而其内食尚多所为来诛首恶者母寡母寡头巳至如此而不许解兵则坚守而康居候汉罢而来救宛破汉军必矣军吏皆以为然许宛之约宛乃出其善马令汉自择之而多出食食给汉军汉军取其善马数十匹中马以下牡牝三千余匹而立宛贵人之故待遇汉使善者名昧蔡以为宛王与盟而罢兵终不得入中城乃罢而引归初贰师起炖煌西以为人多道上国不能食乃分为数军从南北道校尉王申生故鸿胪壶充国等千余人别到郁成郁成城守不肯给食其军王申生去大军二百里侦而轻之责郁成郁成食不肯出窥知申生军日少晨用三千人攻戮杀申生等军破数人脱亡走贰师贰师令搜粟都尉上官桀往攻破郁成郁成王亡走康居桀追至康居康居闻汉已破宛乃出郁成王予桀桀令四骑士縳守诣大将军四人相谓曰郁成王汉国所毒今生将去卒失大事欲杀莫敢先击上邽骑士赵弟最少拔剑击之斩郁成王赍头弟桀等逐及大将军初贰师后行天子使使告乌孙大发兵并力击宛乌孙发二千骑往持两端不肯前贰师将军之东诸所过小国闻宛破皆使其子弟从军入献见天子因以为质焉贰师之伐宛也而军正赵始成力战功最多及上官桀敢深入李哆为谋计军入玉门者万余人军马千余匹贰师后行军非乏食战死不能多而将吏贪多不爱士卒侵牟之以此物故众天子为万里而伐宛不录过封广利为海西侯又封身斩郁成王者骑士赵弟为新畤侯军正赵始成为光禄大夫上官桀为少府李哆为上党太守军官吏为九卿者三人诸侯相郡守二千石者百余人千石以下千余人奋行者官过其望以适过行者皆绌其劳士卒赐直四万金伐宛再反凡四岁而得罢焉汉已代宛立昧蔡为宛王而去岁余宛贵人以为昧蔡善谀使我国遇屠乃相与杀昧蔡立母寡昆弟曰蝉封为宛王而遣其子入质于汉汉因使使赂赐以镇抚之而汉发使十余辈至宛西诸外国求竒物因风览以伐宛之威徳而炖煌置酒泉都尉西至盐水往往有亭而仑头有田卒数百人因置使者护田积粟以给使外国者  

## 文章辨体彚选卷五百十二

（明）贺复征 编  

○史传三十  

酷吏列传【`汉司马迁`】  

郅都者杨人也以郎事孝文帝孝景时都为中郎将敢直諌面折大臣于朝尝从入上林贾姬如厕野彘卒入厕上目都都不行上欲自持兵救贾姬都伏上前曰亡一姬复一姬进天下所少宁贾姬等乎陛下纵自轻奈宗庙太后何上还彘亦去太后闻之赐都金百斤由此重郅都济南瞷氏宗人三百余家豪猾二千石莫能制于是景帝乃拜都为济南太守至则族灭瞷氏首恶余皆股栗居岁余郡中不拾遗旁十余郡守畏都如大府都为人勇有气力公亷不发私书问遗无所受请寄无所听常自称曰已倍亲而仕身固当奉职死节官下终不顾妻子矣郅都迁为中尉丞相条侯至贵倨也而都揖丞相是时民朴畏罪自重而都独先严酷致行法不避贵戚列侯宗室见都侧目而视号曰苍鹰临江王征诣中尉府对簿临江王欲得刀笔为书谢上而都禁吏不予魏其侯使人以间与临江王临江王既为书谢上因自杀窦太后闻之怒以危法中都都免归家孝景帝乃使使持节拜都为雁门太守而便道之官得以便宜从事匈奴素闻郅都节居边为引兵去竟郅都死不近雁门匈奴至为偶人象郅都令骑驰射莫能中见惮如此匈奴患之窦太后乃竟中都以汉法景帝曰都忠臣欲释之窦太后曰临江王独非忠臣耶于是遂斩郅都宁成者穰人也以郎谒者事景帝好气为人小吏必陵其长吏为人上操下如束湿薪渭贼任威稍迁至济南都尉而郅都为守始前数都尉皆歩入府因吏谒守如县令其畏郅都如此及成往直陵都出其上都素闻其声于是善遇与结驩久之郅都死后长安左右宗室多暴犯法于是上召宁成为中尉其治效郅都其亷弗如然宗室豪桀皆人人惴恐武帝即位徙为内史外戚多毁成之短抵罪髠钳是时九卿罪死即死少被刑而成极刑自以为不复收于是解脱诈刻传出关归家称曰仕不至二千石贾不至千万安可比人乎乃贳贷买陂田千余顷假贫民役使数千家数年会赦致产数千金为任侠持吏长短出从数十骑其使民威重于郡守周阳由者其父赵兼以淮南王舅父侯周阳故因姓周阳氏由以宗家任为郎事孝文及景帝景帝时由为郡守武帝即位吏治尚循谨甚然由居二千石中最为暴酷骄恣所爱者挠法活之所憎者曲法诛灭之所居郡必夷其豪为守视都尉如令为都尉必陵太守夺之治与汲黯俱为忮司马安之文恶俱在二千石列同车未尝敢均茵伏由后为河东都尉时与其守胜屠公争权相告言罪胜屠公当抵罪义不受刑自杀而由弃市自宁成周阳由之后事益多民巧法大抵吏之治类多成由等矣  

赵禹者斄人以佐史补中都官用亷为令史事太尉亚夫亚夫为丞相禹为丞相史府中皆称其亷平然亚夫弗任曰极知禹无害然文深不可以居大府今上时禹以刀笔吏积劳迁为御史上以为能至大中大夫与张汤论定诸律令作见知吏传得相监司用法益刻盖自此始  

张汤者杜人也其父为长安丞出汤为儿守舍还而鼠盗肉其父怒笞汤汤掘窟得盗鼠及余肉劾鼠掠治传爰书讯鞫论报并取鼠与肉具狱磔堂下其父见之视其文辞如老狱吏大惊遂使书狱父死后汤为长安吏久之周阳侯始为诸卿时常系长安汤倾身为之及出为侯大与汤交徧见汤贵人汤给事内史为宁成掾以汤为无害言大府调为茂陵尉治方中武安侯为丞相征汤为史时荐言之天子补御史使案事治陈皇后蛊狱深竟党与于是上以为能稍迁至太中大夫与赵禹共定诸律令务在深文拘守职之吏已而赵禹迁为中尉徙为少府而张汤为廷尉两人交驩而兄事禹禹为人亷倨为吏以来舍母食客公卿相造请禹禹终不报谢务在絶知友宾客之请孤立行一意而已见文法輙取亦不覆案求官属阴罪汤为人多诈舞智以御人始为小吏干没与长安富贾田甲鱼翁叔之属交私及列九卿收接天下名士大夫已心内虽不合然阳浮慕之是时上方乡文学汤决大狱欲傅古义乃请博士弟子治尚书春秋补廷尉史亭疑法奏谳疑事必豫先为上分别其源上所是受而着谳决法廷尉絜令扬主之明奏事即谴汤应谢乡上意所便必引正监掾史贤者曰固为臣议如上责臣臣弗用愚抵于此罪常释闻即奏事上善之曰臣非知为此奏乃正监掾史某为之其欲荐吏扬人之善蔽人之过如此所治即上意所欲罪予监史深祸者即上意所欲释与监史轻平者所治即豪必舞文巧诋即下户羸弱时口言虽文致法上财察于是往往释汤所言汤至于大吏内行修也通宾客饮食于故人子弟为吏及贫昆弟调护之尤厚其造请诸公不避寒暑是以汤虽文深意忌不专平然得此声誉而刻深吏多为爪牙用者依于文学之士丞相弘数称其美及治淮南衡山江都反狱皆穷根本严助及伍被上欲释之汤争曰伍被本画反谋而助亲幸出入禁闼爪牙臣乃交私诸侯如此弗诛后不可治于是上可论之其治狱所排大臣自为功多此类于是汤益尊任迁为御史大夫会浑邪等降汉大兴兵伐匈奴山东水旱贫民流徙皆仰给县官县官空虚于是承上指请造白金及五铢钱笼天下盐鐡排富商大贾出告缗令鉏豪强并兼之家舞文巧诋以辅法汤每朝奏事语国家用日晏天子忘食丞相取充位天下事皆决于汤百姓不安其生骚动县官所兴未获其利奸吏并侵渔于是痛绳以罪则自公卿以下至于庶人咸指汤汤尝病天子至自视病其隆贵如此匈奴来请和亲羣臣议上前博士狄山曰和亲便上问其便山曰兵者凶噐未易数动高帝欲伐匈奴大困平城乃遂结和亲孝惠高后时天下安乐及孝文帝欲事匈奴北边萧然苦兵矣孝景时吴楚七国反景帝往来两宫间寒心者数月吴楚已破竟景帝不言兵天下富实今自陛下举兵击匈奴中国以空虚边民大困贫由此观之不如和亲上问汤汤曰此愚儒无知狄山曰臣固愚忠若御史大夫汤乃诈忠若汤之治淮南江都以深文痛诋诸侯别疏骨月使蕃臣不自安臣固知汤之为诈忠于是上作色曰吾使生居一郡能无使虏入盗乎曰不能曰居一县对曰不能复曰居一障间山自度辨穷且下吏曰能于是上遣山乘障至月余匈奴斩山头而去自是以后羣臣震慑汤之客田甲虽贾人有贤操始汤为小吏时与钱通及汤为大吏甲所以责汤行义过失亦有烈士风汤为御史大夫七岁败河东人李文尝与汤有却巳而为御史中丞恚数从中文书事有可以伤汤者不能为地汤有所爱史鲁谒居知汤不平使人上蜚变告文奸事下汤汤治论杀文而汤心知谒居为之上问曰言变事踪迹安起汤详惊曰此殆文故人怨之谒居病卧闾里主人汤自往视疾为谒居摩足赵国以冶铸为业王数讼鐡官事汤常排赵王赵王求汤阴事谒居常按赵王赵王怨之并上书告汤大臣也史谒居有病汤至为摩足疑与为大奸事下廷尉谒居病死事连其弟弟系导官汤亦治他囚导官见谒居弟欲阴为之而阳不省谒居弟弗知怨汤使人上书告汤与谒居谋共变告李文事下减宣宣尝与汤有却及得此事穷竟其事未奏也会人有盗发孝文园瘗钱丞相青翟朝与汤约俱谢至前汤念独丞相以四时行园当谢汤无与也不谢丞相谢上使御史案其事汤欲致其文丞相见知丞相患之三长史皆害汤欲陷之始长史朱买臣会稽人也读春秋庄助使人言买臣买臣以楚辞与助俱幸侍中为大中大夫用事而汤乃为小吏跪伏使买臣等前巳而汤为廷尉治淮南狱排挤庄助买臣固怨望及汤为御史大夫买臣以会稽守为主爵都尉列于九卿数年坐法废守长史见汤汤坐床上丞史遇买臣弗为礼买臣楚士深怨尝欲报之王朝齐人也以术至右内史边通学长短刚暴强人也官再至济南相故皆居汤右已而失官守长史诎体于汤汤数行丞相事知此三长史素贵常凌折之以故三长史合谋曰始汤约与君谢已而卖君今欲劾君以宗庙事此欲代君耳吾知汤阴事使吏捕案汤左右田信等曰汤且欲奏请信輙先知之居物致富与汤分之及他奸事事辞颇闻上问汤曰吾所为贾人輙先知之益居其物是类有以吾谋告之者汤不谢汤又详惊曰固宜有减宣亦奏谒居等事天子果以汤怀诈面欺使使八辈簿责汤汤具自道无此不服于是上使赵禹责汤禹至让汤曰君何不知分也君所治夷灭者几何人矣今人言君皆有状天子重致君狱欲令君自为计何多以对簿为汤乃为书谢曰汤无尺寸功起刀笔吏陛下幸致为三公无以塞责然谋陷汤罪者三长史也遂自杀汤死家产直不过五百金皆所得奉赐无他业昆弟诸子欲厚葬汤汤母曰汤为天子大臣被污恶言而死何厚葬乎载以牛车有棺无椁天子闻之曰非此母不能生此子乃尽案诛三长史丞相青翟自杀出田信上惜汤稍迁其子安世赵禹中废已而为廷尉始条侯以为禹贼深弗任及禹为少府比九卿禹酷急至晩节事益多吏务为严峻而禹治加缓而名为平王温舒等后起治酷于禹禹以老徙为燕相数载乱悖有罪免归后汤十余年以寿卒于家  

义纵者河东人也为少年时尝与张次公俱攻剽为羣盗纵有姊姁以医幸王太后王太后问有子兄弟为官者乎姊曰有弟无行不可太后乃告上拜义姁弟纵为中郎补上党郡中令治敢行少藴藉县无逋事举为第一迁为长陵及长安令直法行治不避贵戚以捕案太后外孙修成君子仲上以为能迁为河内都尉至则族灭其豪穰氏之属河内道不拾遗而张次公亦为郎以勇悍从军敢深入有功为岸头侯宁成家居上欲以为郡守御史大夫弘曰臣居山东为小吏时宁成为济南都尉其治如狼牧羊成不可使治民上乃拜成为关都尉岁余关东吏隶郡国出入关者号曰宁见乳虎无值宁成之怒义纵自河内迁为南阳太守闻宁成家居南阳及纵至关宁成侧行送迎然纵气盛弗为礼至郡遂案宁氏尽破碎其家成坐有罪及孔暴之属皆奔亡南阳吏民重足屏迹而平氏朱强杜衍杜周为纵爪牙之吏任用迁为廷史军数出定襄定襄吏民乱败于是徙纵为定襄太守纵至掩定襄狱中重罪轻系二百余人及宾客昆弟私入相视亦二百余人纵一捕鞫曰为死罪解脱是日皆报杀四百余人其后郡中不寒而栗猾民佐吏为治是时赵禹张汤以深刻为九卿矣然其治尚寛辅法而行而纵以鹰击毛挚为治后会五铢钱白金起民为奸京师尤甚乃以纵为右内史王温舒为中尉温舒至恶其所为不先言纵纵必以气凌之败坏其功其治所诛杀甚多然取为小治奸益不胜直指始出矣吏之治以斩杀縳束为务阎奉以恶用矣纵亷其治放郅都上幸鼎湖病久已而卒起幸甘泉道多不治上怒曰纵以我为不复行此道乎嗛之至冬杨可方受告缗纵以为此乱民部吏捕其可为使者天子闻使杜式治以为废格沮事弃纵市后一岁张汤亦死  

王温舒者阳陵人也少时椎埋为奸巳而试补县亭长数废为吏以治狱至廷史事张汤迁为御史督盗贼杀伤甚多稍迁至广平都尉择郡中豪敢任吏十余人以为爪牙皆把其阴重罪而纵使督盗贼快其意所欲得此人虽有百罪弗法即有避因其事夷之亦灭宗以其故齐赵之郊盗贼不敢近广平广平声为道不拾遗上闻迁为河内太守素居广平时皆知河内豪奸之家及往九月而至令郡具私马五十匹为驿自河内至长安部吏如居广平时方略捕郡中豪猾郡中豪猾相连坐千余家上书请大者至族小者乃死家尽没入偿臧奏行不过二三日得可事论报至流血十余里河内皆怪其奏以为神速尽十二月郡中毋声毋敢夜行野无犬吠之盗其颇不得失之旁郡国黎求会春温舒顿足叹曰嗟乎令冬月益展一月足吾事矣其好杀伐行威不爱人如此天子闻之以为能迁为中尉其治复放河内徙诸名祸猾吏与从事河内则杨皆麻戊关中杨赣成信等义纵为内史惮未敢恣治及纵死张汤败后徙为廷尉而尹齐为中尉  

尹齐者东郡茌平人以刀笔稍迁至御史事张汤张汤数称以为廉武使督盗贼所斩伐不避贵戚迁为关内都尉声甚于寜成上以为能迁为中尉吏民益凋敝尹齐木强少文豪恶吏伏匿而善吏不能为治以故事多废抵罪上复徙温舒为中尉而杨仆以严酷为主爵都尉  

杨仆者宜阳人也以千夫为吏河南守案举以为能迁为御史使督盗贼关东治放尹齐以为敢挚行稍迁至主爵都尉列九卿天子以为能南越反拜为楼船将军有功封将梁侯为荀彘所缚居乆之病死而温舒复为中尉为人少文居廷惛惛不辨至于中尉则心开督盗贼素习关中俗知豪恶吏豪恶吏尽复为用为方略吏苛察盗贼恶少年投銗购告言奸置伯格长以牧司奸盗贼温舒为人讇善事有势者即无势者视之如奴有势家虽有奸如山弗犯无势者贵戚必侵辱舞文巧诋下户之猾以焄大豪其治中尉如此奸猾穷治大抵尽靡烂狱中行论无出者其爪牙吏虎而冠于是中尉部中中猾以下皆伏有势者为游声誉称治治数岁其吏多以权富温舒击东越还议有不中意者坐小法抵罪免是时天子方欲作通天台而未有人温舒请覆中尉脱卒得数万人作上说拜为少府徙为右内史治如其故奸邪少禁坐法失官复为右辅行中尉事如故操歳余会宛军发诏征豪吏温舒匿其吏华成及人有变告温舒受员骑钱他奸利事罪至族自杀其时両弟及両婿家亦各自坐他罪而族光禄徐自为曰悲夫夫古有三族而王温舒罪至同时而五族乎温舒死家直累千金后数岁尹齐亦以淮阳都尉病死家直不满五十金所诛灭淮阳甚多及死仇家欲烧其尸尸亡去归塟自温舒等以恶为治而郡守都尉诸侯二千石欲为治者其治大抵尽放温舒而吏民益轻犯法盗贼滋起南阳有梅免白政楚有殷中杜少齐有徐勃燕赵之间有坚卢范生之属大羣至数千人擅自号攻城邑取库兵释死罪縳辱郡太守都尉杀二千石为檄告县趣具食小郡盗以百数卤掠郷里者不可胜数也于是天子始使御史中丞丞相长史督之犹弗能禁也乃使光禄大夫范昆诸辅都尉及故九卿张德等衣绣衣持节虎符发兵以兴击斩首大部或至万余级及以法诛通饮食坐连诸郡甚者数千人数岁乃颇得其渠率散卒失亡复聚党阻山川者往往而羣居无可奈何于是作沈命法曰羣盗起不发觉发觉而捕不满品者二千石以下至小吏主者皆死其小吏畏诛虽有盗不敢发恐不能得坐课累府府亦使其不言故盗贼寖多上下相为匿以文辞避法焉  

减宣者杨人也以佐史无害给事河东守府卫将军青使买马河东见宣无害言上征为大廐丞官事办稍迁至御史及中丞使治主父偃及治淮南反狱所以微文深诋杀者甚众称为敢决疑数废数起为御史及中丞者几二十岁王温舒免中尉而宣为左内史其治米盐事大小皆关其手自部署县名曹实物官吏令丞不得擅揺痛以重法绳之居官数年一切郡中为小治办然独宣以小致大能因力行之难以为经中废为右扶风坐怨成信信亡藏上林中宣使郿令格杀信吏卒格信时射中上林苑门宣下吏抵罪以为大逆当族自杀而杜周任用  

杜周者南阳杜衍人义纵为南阳守以为爪牙举为廷尉史事张汤汤数言其无害至御史使案邉失亡所论杀甚众奏事中上意任用与减宣相编更为中丞十余岁其治与减宣相放然重迟外寛内深次骨宣为左内史周为廷尉其治大放张汤而善候伺上所欲挤者因而陷之上所欲释者乆系待问而微见其寃状客有譲周曰君为天子决平不循三尺法专以人主意指为狱狱者固如是乎周曰三尺安出哉前主所是着为律后主所是疏为令当时为是何古之法乎至周为廷尉诏狱亦益多矣二千石系者新故相因不减百余人郡吏大府举之廷尉一岁至千余章章大者连逮证案数百小者数十人逺者数千近者数百里会狱吏因责如章告劾不服以笞掠定之于是闻有逮皆亡匿狱乆者至更数赦十有余岁而相告言大抵尽诋以不道以上廷尉及中都官诏狱逮至六七万人吏所増加十万余人周中废后为执金吾逐盗捕治桑弘羊卫皇后昆弟子刻深天子以为尽力无私迁为御史大夫家两子夹河为守其治暴酷皆甚于王温舒等矣杜周初征为廷史有一马且不全及身乆任事至三公列子孙尊官家訾累数巨万矣  

## 文章辨体彚选卷五百十三

（明）贺复征 编  

○史传三十一  

游侠列传【`汉司马迁`】  

鲁朱家者与髙祖同时鲁人皆以儒教而朱家用侠闻所藏活豪士以百数其余庸人不可胜言然终不伐其能歆其德诸所尝施唯恐见之振人不赡先从贫贱始家无余财衣不完采食不重味乗不过軥车专趋人之急甚己之私既阴脱季布将军之阨及布尊贵终身不见也自关以东莫不延颈愿交焉楚田仲以侠闻喜剑父事朱家自以为行弗及田仲巳死而雒阳有剧孟周人以商贾为资而剧孟以任侠显诸侯呉楚反时条侯为太尉乗傅车将至河南得剧孟喜曰吴楚举大事而不求孟吾知其无能为巳矣天下骚动宰相得之若得一敌国云剧孟行大类朱家而好博德少年之戏然剧孟母死自逺方送丧葢千乗及剧孟死家无余十金之财而符离人王孟亦以侠称江淮之间是时济南瞷氏陈周庸亦以豪闻景帝闻之使使尽诛此属其后代诸白梁韩无辟阳翟薛况陜韩孺纷纷复出焉  

郭解轵人也字翁伯善相人者许负外孙也解父以任侠孝文时诛死解为人短小精悍不饮酒少时阴贼慨不快意身所杀甚众以躯借交报仇藏命作奸剽攻不休及铸钱掘冢固不可胜数适有天幸窘急常得脱若遇赦及解年长更折节为俭以德报怨厚施而薄望然其自喜为侠益甚既已振人之命不矜其功其阴贼着于心卒发于睚眦如故云而少年慕其行亦輙为报仇不使知也觧姊子负解之势与人饮使之嚼非其任强必灌之人怒拔刀刺杀解姊子亡去觧姊怒曰以翁伯之义而人杀吾子贼不得弃其尸于道弗葬欲以辱解解使人微伺贼处贼窘自归具以实告解解曰公杀之固当吾儿不直遂去其贼罪其姊子乃收而塟之诸公闻之皆多解之义益附焉觧出入人皆避之有一人独箕倨视之解遣人问其名姓客欲杀之解曰居邑屋至不见敬是吾德不修也彼何罪乃阴属尉史曰是人吾所急也至践更时脱之每至践更数过吏弗求怪之问其故乃解使脱之箕倨者乃肉袒谢罪少年闻之愈益慕解之行雒阳人有相仇者邑中贤豪居间者以十数终不听客乃见郭解解夜见仇家仇家曲听解解乃谓仇家曰吾闻雒阳诸公在此间多不听者今子幸而听解解柰何乃从他县夺人邑中贤大夫权乎乃夜去不使人知曰且无用待我待我去令雒阳豪居其间乃听之觧执恭敬不敢乗车入其县廷之旁郡国为人请求事事可出出之不可者各厌其意然后乃敢尝酒食诸公以故严重之争为用邑中少年及旁近县贤豪夜半过门常十余车请得觧客舍养之及徙豪富茂陵也解家贫不中訾吏恐不敢不徙卫将军为言郭觧家贫不中徙上曰布衣权至使将军为言此其家不贫解家遂徙诸公送者出千余万轵人杨季主子为县掾举徙解解兄子断杨掾头由此杨氏与郭氏为仇解入关关中贤豪知与不知闻其声争交驩觧觧为人短小不饮酒出未尝有骑已又杀杨季主杨季主家上书人又杀之阙下上闻乃下吏捕觧觧亡置其母家室夏阳身至临晋临晋籍少公素不知解解冐因求出关籍少公已出解解转入太原所过輙告主人家吏逐之迹至籍少公少公自杀口絶乆之乃得解穷治所犯为觧所杀皆在赦前轵有儒生侍使者坐客誉郭觧生曰郭觧专以奸犯公法何谓贤觧客闻杀此生断其舌吏以此责解解实不知杀者杀者亦竟絶莫知为谁吏奏觧无罪御史大夫公孙弘议曰觧布衣为任侠行权以睚眦杀人解虽弗知此罪甚于解杀之当大逆无道遂族郭觧翁伯自是之后为侠者极众敖而无足数者然关中长安樊仲子槐里赵王孙长陵高公子西河郭公仲大原卤公孺临淮儿长卿东阳田君孺虽为侠而逡逡有退让君子之风至若北道姚氏西道诸杜南道仇景东道赵他羽公子南阳赵调之徒此盗跖居民间者耳曷足道哉此乃郷者朱家之羞也  

滑稽列传【`司马迁`】  

淳于髠者齐之赘婿也长不满七尺滑稽多辨数使诸侯未尝屈辱齐威王之时喜隠好为滛乐长夜之饮沈湎不治委政卿大夫百官荒乱诸侯并侵国且危亡在于旦暮左右莫敢谏淳于髠说之以隠曰国中有大鸟止王之庭三年不蜚又不鸣王知此鸟何也王曰此鸟不蜚则已一蜚冲天不鸣则巳一鸣惊人于是乃朝诸县令长七十二人赏一人诛一人奋兵而出诸侯振惊皆还齐侵地威行三十六年语在田完世家中威王八年楚大发兵加齐齐王使淳于髠之赵请救兵赍金百斤车马十驷淳于髠仰天大笑冠缨索絶王曰先生少之乎髠曰何敢王曰笑岂有说乎髠曰今者臣从东方来见道旁有穰田者操一豚蹄酒一盂而祝曰瓯窭满筹污邪满车五榖蕃熟穰穰满家臣见其所持者狭而所欲者奢故笑之于是齐威王乃益赍黄金千镒白璧十双车马百驷髠辞而行至赵赵王与之精兵十万革车千乗楚闻之夜引兵而去威王大说置酒后宫召髠赐之酒问曰先生能饮几何而醉对曰臣饮一斗亦醉一石亦醉威王曰先生饮一斗而醉恶能饮一石哉其说可得闻乎髠曰赐酒大王之前执法在旁御史在后髠恐惧俯伏而饮不过一斗径醉矣若亲有严客髠帣鞴鞠■〈月卺〉侍酒于前时赐余沥奉觞上寿数起饮不过二斗径醉矣若朋友交游乆不相见卒然相覩欢然道故私情相语饮可五六斗径醉矣若乃州闾之会男女杂坐行酒稽留六博投壶相引为曹握手无罚目眙不禁前有堕珥后有遗簪髠窃乐此饮可八斗而醉二参日暮酒阑合尊促坐男女同席履舄交错杯盘狼藉堂上烛灭主人留髠而送客罗襦襟解微闻芗泽当此之时髠心最欢能饮一石故曰酒极则乱乐极则悲万事尽然言不可极极之而衰以讽谏焉齐王曰善乃罢长夜之饮以髠为诸侯主客宗室置酒髠尝在侧其后百余年楚有优孟  

优孟者故楚之乐人也长八尺多辨尝以谈笑讽谏楚庄王之时有所爱马衣以文绣置之华屋之下席以露床啖以枣脯马病肥死使羣臣丧之欲以棺椁大夫礼葬之左右争之以为不可王下令曰有敢以马谏者罪至死优孟闻之入殿门仰天大哭王惊而问其故优孟曰马者王之所爱也以楚国堂堂之大何求不得而以大夫礼塟之薄请以人君礼葬之王曰何如孟曰臣请以雕玉为棺文梓为椁楩枫豫章为题凑发甲卒为穿圹老弱负土齐赵陪位于前韩魏翼卫其后庙食太牢奉以万户之邑诸侯闻之皆知大王贱人而贵马也王曰寡人之过一至此乎为之奈何优孟曰请为大王六畜葬之以垄灶为椁铜厯为棺赍以姜枣荐以木兰祭以粮稻衣以火光塟之于人腹肠于是王乃使以马属大官无令天下久闻也楚相孙叔敖知其贤人也善待之病且死属其子曰我死汝必贫困若徃见优孟言我孙叔敖之予也居数年其子穷困负薪逢优孟与言曰我孙叔敖之子也父且死时属我穷困往见优孟优孟曰若无逺有所之即为孙叔敖衣冠抵掌谈语岁余像孙叔敖楚王左右不能别也庄王置酒优孟前为寿庄王大惊以为孙叔敖复生也欲以为相优孟曰请归与妇计之三日而为相庄王许之三日后优孟复来王曰妇言谓何孟曰妇言慎无为楚相不足为也如孙叔敖之为楚相尽忠为廉以治楚楚王得以覇今死其子无立锥之地贫困负薪以自饮食必如孙叔敖不如自杀因歌曰山居耕田苦难以得食起而为吏身贪鄙者余财不顾耻辱身死家室富又恐受赇枉法为奸触大罪身死而家灭贪吏安可为也念为亷吏奉法守职竟死不敢为非廉吏安可为也楚相孙叔敖持廉至死方今妻子穷困负薪而食不足为也于是庄王谢优孟而召孙叔敖子封之寝丘四百户以奉其祀后十世不絶此知可以言时矣其后二百余年秦有优■〈施，冉代也〉  

优■〈施，冉代也〉者秦倡侏儒也善为笑言然合于大道秦始皇时置酒而天雨陛楯者皆沾寒优■〈施，冉代也〉见而哀之谓之曰汝欲休乎陛楯者皆曰幸甚优■〈施，冉代也〉曰我即呼汝汝疾应曰诺居有顷殿上上寿呼万岁优■〈施，冉代也〉临槛大呼曰陛楯郎郎曰诺优■〈施，冉代也〉曰汝虽长何益幸雨立我虽短也幸休居于是始皇使陛楯者得半相代始皇尝议欲大苑囿东至函谷关西至雍陈仓优■〈施，冉代也〉曰善多纵禽兽于其中冦从东方来令麋鹿触之足矣始皇以故辍止二世立又欲漆其城优■〈施，冉代也〉曰善主上虽无言臣固将请之漆城虽于百姓愁费然佳哉漆城荡荡冦来不能上即欲就之易为漆耳顾难为荫室于是二世笑之以其故止居无何二世杀死优■〈施，冉代也〉归汉数年而卒  

货殖列传【`司马迁`】  

老子曰至治之极邻国相望鸡狗之声相闻民各甘其食美其服安其俗乐其业至老死不相徃来必用此为务挽近世涂民耳目则几无行矣  

太史公曰夫神农以前吾不知矣至若诗书所述虞夏以来耳目欲极声色之好口欲穷刍豢之味身安逸乐而心夸矜势能之荣使俗之渐民乆矣虽户说以眇论终不能化故善者因之其次利道之其次教诲之其次整齐之最下者与之争夫山西饶材竹榖纑旄玉石山东多鱼盐漆丝声色江南出柟梓姜桂金锡连丹砂犀瑇瑁珠玑齿革龙门碣石北多马牛羊■〈施，冉代也〉裘筋角铜铁则千里徃徃山出棋置此其大较也皆中国人民所喜好謡俗被服饮食奉生送死之具也故待农而食之虞而出之工而成之商而通之此寕有政教发征期会哉人各任其能竭其力以得所欲故物贱之征贵贵之征贱各劝其业乐其事若水之趋下日夜无休时不召而自来不求而民出之岂非道之所符而自然之验耶周书曰农不出则乏其食工不出则乏其事商不出则三宝絶虞不出则财匮少财匮少而山泽不辟矣此四者民所衣食之原也原大则饶原小则鲜上则富国下则富家贫富之道莫之夺予而巧者有余拙者不足故太公望封于营丘地泻卤人民寡于是太公劝其女功极技巧通鱼盐则人物归之襁至而辐凑故齐冠带衣履天下海岱之间敛袂而徃朝焉其后齐中衰管子修之设轻重九府则桓公以覇九合诸侯一匡天下而管氏亦有三归位在陪臣富于列国之君是以齐富强至于威宣也故曰仓廪实而知礼节衣食足而知荣辱礼生于有而废于无故君子富好行其德小人富以适其力渊深而鱼生之山深而兽徃之人富而仁义附焉富者得势益彰失势则客无所之以而不乐夷狄益甚谚曰千金之子不死于市此非空言也故曰天下熈熈皆为利来天下攘攘皆为利徃夫千乗之王万家之侯百室之君尚犹患贫而况匹夫编户之民乎  

昔者越王勾践困于会稽之上乃用范蠡计然计然曰知鬬则修备时用则知物二者形则万货之情可得而观已故岁在金穰水毁木饥火旱旱则资舟水则资车物之理也六岁穰六岁旱十二岁一大饥夫粜二十病农九十病末末病则财不出农病则草不辟矣上不过八十下不减三十则农末俱利平粜齐物闗市不乏治国之道也积贮之理务完物无息币以物相贸易腐败而食之货勿留无敢居贵论其有余不足则知贵贱贵上极则反贱贱下极则反贵贵出如粪土贱取如珠玉财币欲其行如流水修之十年国富厚赂战士士赴矢石如渇得饮遂报强吴观兵中国称号五覇范蠡既雪会稽之耻乃喟然而叹曰计然之策七越用其五而得意既已施于国吾欲用之家乃乗扁舟浮于江湖变名易姓适齐为鸱夷子皮之陶为朱公朱公以为陶天下之中诸侯四通货物所交易也乃治产积居与时逐而不责于人故善治生者能择人而任时十九年之中三致千金再分散与贫交疏昆弟此所谓富好行其德者也后年衰老而听子孙子孙修业而息之遂至巨万故言富者皆称陶朱公子贡既学于仲尼退而仕于卫废着鬻财于曹鲁之间七十子之徒赐最为饶益原宪不厌糟糠匿于穷巷子贡结驷连骑束帛之币以聘享诸侯所至国君无不分庭与之抗礼夫使孔子名布扬于天下者子贡先后之也此所谓得势而益彰者乎  

白圭周人也当魏文侯时李克务尽地力而白圭乐观时变故人弃我取人取我与夫岁熟取榖予之丝漆蠒凶取帛絮与之食太阴在卯穰眀岁衰恶至午旱明岁羙至酉穰明岁衰恶至子大旱明岁羙有水至卯积贮率岁倍欲长钱取下榖长石斗取上种能薄饮食忍嗜欲节衣服与用事僮仆同苦乐趋时若猛兽挚鸟之发故曰吾治生产犹伊尹吕尚之谋孙吴用兵商鞅行法是也是故其智不足与权变勇不足以决断仁不能以取予强不能有所守虽欲学吾术终不告之矣葢天下言治生祖白圭白圭其有所试矣能试有所长非茍而巳也猗顿用盬盐起而邯郸郭纵以铁冶成业与王者埓富乌氏倮畜牧及众斥卖求竒缯物间献遗戎王戎王什倍其偿与之畜畜至用谷量马牛秦始皇帝令倮比封君以时与列臣朝请而巴蜀寡妇清其先得丹穴而擅其利数世家亦不訾清寡妇也能守其业用财自卫不见侵犯秦皇帝以为贞妇而客之为筑女懐清台夫倮鄙人牧长清穷郷寡妇礼抗万乗名显天下岂非以富邪汉兴海内为一开关梁弛山泽之禁是以富商大贾周流天下交易之物莫不通得其所欲而徙豪杰诸侯强族于京师关中自汧雍以东至河华膏壤沃野千里自虞夏之贡以为上田而公刘适邠太王王季在岐文王作丰武王治镐故其民犹有先王之遗风好稼穑殖五榖地重重为邪及秦文孝缪居雍隙陇蜀之货物而多贾献孝公徙栎邑栎邑北却戎翟东通三晋亦多大贾武昭治咸阳因以汉都长安诸陵四方辐辏并至而会地小人众故其民益玩好而事未也南则巴蜀巴蜀亦沃野地饶巵姜丹砂石铜铁竹木之噐南御滇僰僰僮西近卭筰筰马旄牛然四塞栈道千里无所不通唯褒斜绾毂其口以所多易所鲜天水陇西北地上郡与关中同俗然西有羌中之利北有戎翟之畜畜牧为天下饶然地亦穷险唯京师要其道故关中之地于天下三分之一而人众不过十三然量其富什居其六昔唐人都河东殷人都河内周人都河南夫三河在天下之中若鼎足王者所更居也建国各数百千岁土地小狭民人众都国诸侯所聚会故其俗纎俭习事杨平阳陈西贾秦翟北贾种代种代石北也地边胡数被冦人民矜懻忮好气任侠为奸不事农商然廹近北夷师旅亟徃中国委输时有竒羡其民羯羠不均自全晋之时固已患其僄悍而武灵王益厉之其謡俗犹有赵之风也故杨平阳陈椽其间得所欲温轵西贾上党北贾赵中山中山地薄人众犹有沙丘纣滛地余民民俗懁急仰机利而食丈夫相聚游戏悲歌忼慨起则相随椎剽休则掘冢作巧奸冶多羙物为倡优女子则鼓鸣瑟跕屣游媚贵富入后宫徧诸侯然邯郸亦漳河之间一都会也北通燕涿南有郑卫郑卫俗与赵相类然近梁鲁微重而矜节濮上之邑徙野王野王好气任侠卫之风也夫燕亦勃碣之间一都会也南通齐赵东北邉胡上谷至辽东地踔逺人民希数被冦大与赵代俗相类而民雕捍少虑有鱼盐枣栗之饶北邻鸟桓夫余东绾秽貉朝鲜真番之利洛阳东贾齐鲁南贾梁楚故泰山之阳则鲁其阴则齐齐带山海膏壤千里宜桑麻人民多文彩布帛鱼盐临淄亦海岱之间一都会也其俗寛缓阔逹而足智好议论地重难动揺怯于众鬬勇于持刺故多劫人者大国之风也其中具五民而邹鲁濵洙泗犹有周公遗风俗好儒备于礼故其民龊龊颇有桑麻之业无林泽之饶地小人众俭啬畏罪逺邪及衰好贾趋利甚于周人夫自鸿沟以东芒砀以北属巨野此梁宋也陶睢阳亦一都会也昔尧作游成阳舜渔于雷泽汤止于亳其俗犹有先王遗风重厚多君子好稼穑虽无山川之饶能恶衣食致其蓄藏越楚则有三俗夫自淮北沛陈汝南南郡此西楚也其俗剽轻易发怒地薄寡于积聚江陵故郢都西通巫巴东有云梦之饶陈在楚夏之交通鱼盐之货其民多贾徐僮取虑则清刻矜巳诺彭城以东东海吴广陵此东楚也其俗类徐僮胊缯以北俗则齐浙江南则越夫吴自阖庐春申王濞三人招致天下之喜游子弟东有海盐之饶章山之铜三江五湖之利亦江东一都会也衡山九江江南豫章长沙是南楚也其俗大类西楚郢之后徙寿春亦一都会也而合肥受南北潮皮革鲍木输会也与闽中于越杂俗故南楚好辞巧说少信江南卑湿丈夫早夭多竹木豫章出黄金长沙出连锡然厪厪物之所有取之不足以更费九疑苍梧以南至儋耳者与江南大同俗而扬越多焉番禺亦其一都会也珠玑犀瑇瑁果布之凑颍川南阳夏人之居也夏人政尚忠朴犹有先王之遗风颍川敦愿秦末世迁不轨之民于南阳南阳西通武关郧关东南受汉江淮宛亦一都会也俗杂好事业多贾其任侠交通颍川故至今谓之夏人夫天下物所鲜所多人民謡俗山东食海盐山西食盐卤岭南沙北固徃徃出盐大体如此矣总之楚越之地地广人稀饭稻羹鱼或火耕而水耨果陏蠃蛤不待贾而足地势饶食无饥馑之患以故呰窳偷生无积聚而多贫是故江淮以南无冻饿之人亦无千金之家沂泗水以北宜五榖桑麻六畜地少人众数被水旱之害民好畜藏故秦夏梁鲁好农而重民三河宛陈亦然加以商贾齐赵设智巧仰机利燕代田畜而事蚕由此观之贤人深谋于廊庙论议朝廷守信死节隠居岩穴之士设为名髙者安归乎归于富厚也是以廉吏乆乆更富廉贾归富富者人之情性所不学而俱欲者也故壮士在军攻城先登陷陈却敌斩将搴旗前蒙矢石不避汤火之难者为重赏使也其在闾巷少年攻剽椎埋劫人作奸掘冢铸币任侠并兼借交报仇簒逐幽隠不避法禁走死地如骛其实皆为财用耳今夫赵女郑姬设形容揳鸣琴揄长袂蹑利屣目挑心招出不逺千里不择老少者奔富厚也逰闲公子饰冠剑连车骑亦为富贵容也弋射渔猎犯晨夜冐霜雪驰阮谷不避猛兽之害为得味也博戏驰逐斗鸡走狗作色相矜必争胜者重失负也医方诸食技术之人焦神极能为重糈也吏士舞文弄法刻章伪书不避刀锯之诛者没于赂遗也农工商贾畜长固求富益货也此有知尽能索耳终不余力而让财矣谚曰百里不贩樵千里不贩籴居之一岁种之以榖十岁树之以木百岁来之以德德者人物之谓也今有无禄秩之奉爵邑之入而乐与之比者命曰素封封者食租税岁率户二百千户之君则二十万朝觐聘享出其中庶民农工商贾率亦岁万息二千户百万之家则二十万而更徭租赋出其中衣食之欲恣所好美矣故曰陆地牧马二百蹄牛蹄角千千足羊泽中千足彘水居千石鱼陂山居千章之材安邑千树枣燕秦千树栗蜀汉江陵千树橘淮北常山巴南河济之间千树荻陈夏千畆漆齐鲁千畆桑麻渭川千畆竹及名国万家之城带郭千畆畆锺之田若千畆巵茜千畦姜韭此其人皆与千户侯等然是富给之资也不窥市井不行异邑坐而待收身有处士之义而取给焉若至家贫亲老妻子软弱岁时无以祭祀进醵饮食被服不足以自通如此不惭耻则无所比矣是以无财作力少有鬬智既饶争时此其大经也今治生不待危身取给则贤人勉焉是故本富为上未富次之奸富最下无岩处竒士之行而长贫贱好语仁义亦足羞也凡编户之民富相什则卑下之伯则畏惮之千则役万则仆物之理也夫用贫求富农不如工工不如商刺绣文不如倚市门此言末业贫者之资也通邑大都酤一岁千酿酰酱千■〈詹瓦〉醤千甔屠牛羊彘千皮贩榖粜千锺薪藁千车船长千丈木千章竹竿万个其轺车百乗牛车千两木器髤者千枚铜噐千钧素木铁器若巵茜千石马蹄躈千牛千足羊彘千双僮手指千筋角丹砂千斤其帛絮细布千钧文采千疋榻布皮革千石漆千斗蘖曲盐豉千荅鲐鮆千斤鲰千石鲍千钧枣栗千石者三之狐鼦裘千皮羔羊裘千石■〈施，冉代也〉席千具佗果菜千锺子贷金钱千贯节驵会贪贾三之亷贾五之此亦比千乗之家其大率也佗杂业不中什二则非吾财也请略道当世千里之中贤人所以富者令后世得以观择焉蜀卓氏之先赵人也用铁冶富秦破赵迁卓氏卓氏见虏略独夫妻推辇行诣迁处诸迁虏少有余财争与吏求近处处葭萌唯卓氏曰此地狭薄吾闻汶山之下沃野下有蹲鸱至死不饥民工于市易贾乃求逺迁致之临卭大喜即鐡山鼓铸运筹策倾滇蜀之民富至僮千人田池射猎之乐拟于人君程郑山东迁虏也亦冶铸贾椎髻之民富埒卓氏俱居临卬宛孔氏之先梁人也用铁冶为业秦伐魏迁孔氏南阳大鼔铸规陂池连车骑游诸侯因通商贾之利有游闲公子之赐与名然其赢得过当愈于纎啬家致富数千金故南阳行贾尽法孔氏之雍容鲁人俗俭啬而曹邴氏尤甚以铁冶起富至巨万然家自父兄子孙约俛有拾仰有取贳贷行贾徧郡国邹鲁以其故多去文学而趋利者以曹邴氏也齐俗贱奴虏而刁间独爱贵之桀黠奴人之所患也唯刁间收取使之逐鱼盐商贾之利或连车骑交守相然愈益任之终得其力起富数千万故曰寜爵毋刁言其能使豪奴自饶而尽其力周人既纎而师史尤甚转毂以百数贾郡国无所不至洛阳街居在齐秦楚赵之中贫人学事富家相矜以乆贾数过邑不入门设任此等故师史能致七千万宣曲任氏之先为督道仓吏秦之败也豪杰皆争取金玉而任氏独窖仓粟楚汉相距荥阳也民不得耕种米石至万而豪杰金玉尽归任氏任氏以此起富富人争奢侈而任氏折节为俭力田畜田畜人争取贱贾任氏独取贵善富者数世然任公家约非田畜所出弗衣食公事不毕则身不得饮酒食肉以此为闾里率故富而主上重之塞之斥也唯桥姚已致马千匹牛倍之羊万头粟以万锺计吴楚七国兵起时长安中列侯封君行从军旅赍贷子钱子钱家以为侯邑国在关东关东成败未决莫肯与唯无盐氏出捐千金贷其息什之三月吴楚平一岁之中则无盐氏之息什倍用此富埒关中关中富商大贾大抵尽诸田田啬田兰韦家栗氏安陵杜杜氏亦巨万此其章章尤异者也皆非有爵邑俸禄弄法犯奸而富尽椎埋去就与时俯仰获其赢利以末致财用本守之以武一切用文持之变化有概故足术也若至力农畜工虞商贾为权利以成富大者倾郡中者倾县下者倾乡里者不可胜数夫纎啬筋力治生之正道也而富者必用竒胜田农拙业而秦阳以葢一州掘冢奸事也而曲叔以起博戏恶业也而桓发用之富行贾丈夫贱行也而雍乐成以饶贩脂辱处也而雍伯千金卖浆小业也而张氏千万洒削薄技也而郅氏鼎食胃脯简微耳浊氏连骑马医浅方张里击钟此皆诚一之所致由是观之富无经业则货无常主能者辐辏不肖者瓦觧千金之家比一都之君巨万者乃与王者同乐岂所谓素封者邪非也  

## 文章辨体彚选卷五百十四

（明）贺复征 编  

○史传三十二  

陈胜传【`汉班固`】  

陈胜字涉阳城人吴广字叔阳夏人也胜少时尝与人佣耕辍耕之垄上怅然甚乆曰茍富贵无相忘佣者笑而应曰若为佣耕何富贵也胜太息曰嗟乎燕雀安知鸿鹄之志哉秦二世元年秋七月发闾左戍渔阳九百人胜广皆为屯长行至蕲大泽乡会天大雨道不通度已失期失期法斩胜广乃谋曰今亡亦死举大计亦死等死死国可乎胜曰天下苦秦乆矣吾闻二世少子不当立当立者乃公子扶苏扶苏以数諌故不得立上使外将兵今或闻无罪二世杀之百姓多闻其贤未知其死项燕为楚将数有功爱士卒楚人怜之或以为在今诚以吾众为天下倡宜多应者广以为然乃行卜卜者知其指意曰足下事皆成有功然足下卜之鬼乎胜广喜念鬼曰此教我先威众耳乃丹书帛曰陈胜王置人所罾鱼腹中卒买鱼烹食得书已怪之矣又间令广之次所旁丛祠中夜构火狐鸣呼曰大楚兴陈胜王卒皆夜惊恐旦日卒中往往指目胜广胜广素爱人士卒多为用将尉醉广故数言欲亡忿尉令辱之以激怒其众尉果笞广尉剑挺广起夺而杀尉胜佐之并杀两尉召令徒属曰公等遇雨皆已失期当斩藉第令母斩而戍死者固什六七且壮士不死则已死则举大名耳侯王将相宁有种乎徒属皆曰敬受令乃诈称公子扶苏项燕从民望也袒右称大楚为坛而盟祭以尉首胜自立为将军广为都尉攻大泽乡拔之收兵而攻蕲蕲下乃令符离人葛婴将兵徇蕲以东攻铚鄼苦柘谯皆下之行收兵比至陈兵车六七百乘骑千余卒数万人攻陈陈守令皆不在独守丞与战谯门中不胜守丞死乃入据陈数日号召三老豪杰会计事皆曰将军身被坚执鋭伐无道诛暴秦复立楚之社稷功宜为王胜乃立为王号为张楚于是诸郡县苦秦吏暴皆杀其长吏将以应胜乃以广为假王监诸将以西击荥阳令陈人武臣张耳陈余徇赵汝阴人邓宗徇九江郡当此时楚兵数千人为聚者不可胜数葛婴至东城立襄强为楚王后闻胜已立因杀襄强还报至陈胜杀婴令魏人周市北徇魏地广围荥阳李由为三川守守荥阳广不能下胜征国之豪桀与计以上蔡人房君蔡赐为上柱国周文陈贤人也尝为项燕军视日事春申君自言习兵胜与之将军印西击秦行收兵至闗车千乘卒十万至戏军焉秦令少府章邯免骊山徒人奴产子悉发以击楚军大败之周文走出闗止屯曹阳二月余章邯追败之复走黾池十余日章邯击大破之周文自刭军遂不战武臣至邯郸自立为赵王陈余为大将军张耳召骚为左右丞相胜怒捕系武臣等家室欲诛之柱国曰秦未亡而诛赵王将相家属此生一秦不如因立之胜乃遣使者贺赵而徙系武臣等家属宫中而封张耳子敖为成都君趣赵兵亟入闗赵王将相相与谋曰王王赵非楚意也楚已诛秦必加兵于赵计莫如毋西兵使使北徇燕地以自广赵南据大河北有燕代楚虽胜秦不敢制赵若不胜秦必重赵赵承秦楚之敝可以得志于天下赵王以为然因不西兵而遣故上谷卒史韩广将兵北徇燕燕地贵人豪桀谓韩广曰楚赵皆已立王燕虽小亦万乘之国也愿将军立为王韩广曰广母在赵不可燕人曰赵方西忧秦南忧楚其力不能禁我且以楚之强不敢害赵王将相之家今赵独安敢害将军之家乎韩广以为然乃自立为燕王居数月赵奉燕王母家属归之是时诸将徇地者不可胜数周市北至狄狄人田儋杀狄令自立为齐王反击周市市军散还至魏地立魏后故宁陵君咎为魏王咎在胜所不得之魏魏地已定欲立周市为王市不肯使者五反胜乃立宁陵君为魏王遣之国周市为相将军田臧等相与谋曰周章军已破秦兵且至我守荥阳城不能下秦军至必大败不如少遗兵足以守荥阳悉精兵迎秦军今假王骄不知兵权不可与计非诛之事恐败因相与矫陈王令以诛吴广献其首于胜胜使赐田臧楚令尹印使为上将田臧乃使诸将李归等守荥阳城自以精兵西迎秦军于敖仓与战田臧死军破章邯进击李归等荥阳下破之李归死阳城人邓说将兵居郯章邯别将击破之邓说走陈铚人五逢将兵居许章邯击破之五逢亦走陈胜诛邓说胜初立时凌人秦嘉铚人董绁符离人朱鸡石取虑人郑布徐人丁疾等皆特起将兵围东海守于郯胜闻乃使武平君畔为将军监郯下军秦嘉自立为大司马恶属人告军吏曰武平君年少不知兵事勿听因矫以王命杀武平君畔章邯已破五逢击陈柱国房君死章邯又进击陈西张贺军胜出临战军破张贺死腊月胜之汝阴还至下城父其御庄贾杀胜以降秦葬砀谥曰隠王胜故涓人将军吕臣为苍头军起新阳攻陈下之杀庄贾复以陈为楚初胜令铚人宋留将兵定南阳入武闗留已徇南阳闻胜死南阳复为秦宋留不能入武闗乃东至新蔡遇秦军宋留以军降秦秦传留至咸阳车裂留以徇秦嘉等闻胜军败乃立景驹为楚王引兵之方与欲击秦军济阴下使公孙庆使齐王欲与并力俱进齐王曰陈王战败未知其死生楚安得不请而立王公孙庆曰齐不请楚而立王楚何故请齐而立王且楚首事当令于天下田儋杀公孙庆秦左右校复攻陈下之吕将军走徼兵复聚与畨盗英布相遇攻击秦左右校破之青波复以陈为楚会项梁立懐王孙心为楚王陈胜王凡六月初为王其故人尝与佣耕者闻之乃之陈叩宫门曰吾欲见涉宫门令欲缚之自辩数乃置不肯为通胜出遮道而呼涉乃召见载与归入宫见殿屋帷帐客曰伙涉之为王沉沉者楚人谓多为伙故天下传之伙涉为王由陈涉始客出入愈益发舒言胜故情或言客愚无知専妄言轻威胜斩之诸故人皆自引去由是无亲胜者以朱防为中正胡武为司过主司羣臣诸将徇地至令之不是者系而罪之以苛察为忠其所不善者不下吏辄自治胜信用之诸将以故不亲附此其所以败也胜虽已死其所置遣侯王将相竟亡秦髙祖时为胜置守冢于砀至今血食王莽败乃絶  

儿寛传【`班固`】  

儿寛千乘人也治尚书事欧阳生以郡国选诣博士受业孔安国贫无资用尝为弟子都养时行赁作带经而鉏休息辄读诵其精如此以射策为掌故功次补廷尉文学卒史寛为人温良有亷知自将善属文然懦于武口弗能发明也时张汤为廷尉廷尉府尽用文史法律之吏而寛以儒生在其间见谓不习事不署曹除为从史之北地视畜数年还至府上畜簿会廷尉时有疑奏已再见却矣掾史莫知所为寛为言其意掾史因使寛为奏奏成读之皆服以白廷尉汤汤大惊召寛与语乃竒其材以为掾上寛所作奏实时得可异日汤见上问曰前奏非俗吏所及谁为之者汤言儿寛上曰吾固闻之乆矣汤由是乡学以寛为奏谳掾以古法义决疑狱甚重之及汤为御史大夫以寛为掾举侍御史见上语经学上说之从问尚书一篇擢为中大夫迁左内史寛既治民劝农业缓刑罚理狱讼卑体下士务在于得人心择用仁厚士推情与下不求名声吏民大信爱之寛表奏开六辅渠定水令以广溉田收租税时裁阔狭与民相假贷以故租多不入后有军发左内史以负租课殿当免民闻当免皆恐失之大家牛车小家担负输租襁属不絶课更以最上由此愈竒寛及议欲放古巡狩封禅之事诸儒对者五十余人未能有所定先是司马相如病死有遗书颂功徳言符瑞足以封泰山上竒其书以问寛寛对曰陛下躬发圣徳统楫羣元宗祀天地荐礼百神精神所乡征兆必报天地并应符瑞昭明其封泰山禅梁父昭姓考瑞帝王之盛节也然享荐之义不着于经以为封禅告成合祛于天地神祗祗戒精专以接神明总百官之职各称事宜而为之节文惟圣主所由制定其当非羣臣之所能列今将举大事优游数年使羣臣得人自尽终莫能成惟天子建中和之极兼总条贯金声而玉振之以顺成天庆垂万世之基上然之乃自制仪采儒术以文焉既成将用事拜寛为御史大夫从东封泰山还登明堂寛上寿曰臣闻三代改制属象相因间者圣统废絶陛下发愤合指天地祖立明堂辟雍宗祀泰山六律五声幽赞圣意神乐四合各有方象以丞嘉祀为万世则天下幸甚将建大元本瑞登告岱宗发祉闿门以候景至癸亥宗祀日宣重光上元甲子肃邕永享光辉充塞天文粲然见象日昭报降符应臣寛奉觞再拜上千万歳寿制曰敬举君之觞后太史令司马迁等言厯纪壊废汉兴未改正朔宜可正上乃诏寛与迁等共定汉大初厯语在律厯志初梁相禇大通五经为博士时寛为弟子及御史大夫缺征禇大夫自以为得御史大夫至洛阳闻儿寛为之禇大笑及至与寛议封禅于上前大不能及退而服曰上诚知人寛为御史大夫以称意任职故乆无有所匡諌于上官属易之居位九岁以官卒  

张安世传【`班固`】  

安世字子孺少以父任为郎用善书给事尚书精力于职休沐未尝出上行幸河东尝亡书三箧诏问莫能知唯安世识之具作其事后购求得书以相校无所遗失上竒其才擢为尚书令迁光禄大夫昭帝即位大将军霍光秉政以安世笃行光亲重之会左将军上官桀父子及御史大夫桑弘羊皆与燕王葢主谋反诛光以朝无旧臣白用安世为右将军光禄勲以自副焉乆之天子下诏曰右将军光禄勲安世辅政宿卫肃敬不怠十有三年咸以康宁夫亲亲任贤唐虞之道也其封安世为富平侯明年昭帝崩未葬大将军光白太后徙安世为车骑将军与共征立昌邑王王行滛乱光复与安世谋废王尊立宣帝帝初即位褒赏大臣下诏曰夫褒有徳赏有功古今之通义也车骑将军光禄勲富平侯安世宿卫忠正宣徳明恩勤劳国家守职秉义以安宗庙其益封万六百户功次大将军光安世子千秋延寿彭祖皆中郎将侍中大将军光薨后数月御史大夫魏相上封事曰圣王褒有徳以懐万方显有功以劝百寮是以朝廷尊荣天下乡风国家承祖宗之业制诸侯之重新失大将军宜宣章盛徳以示天下显明功臣以填藩国毋空大位以塞尊权所以安社稷絶未萌也车骑将军安世事孝武皇帝三十余年忠信谨厚勤劳政事夙夜不怠与大将军定策天下受其福国家重臣也宜尊其位以为大将军毋令领光禄勲事使专精神忧念天下思惟得失安世子延寿重厚可以为光禄勲领宿卫臣上亦欲用之安世闻指惧不敢当请间求见免冠顿首曰老臣耳妄闻言之为先事不言情不达诚自量不足以居大位继大将军后唯天子财哀以全老臣之命上笑曰君言泰谦君而不可尚谁可者安世深辞弗能得后数日竟拜为大司马车骑将军领尚书事数月罢车骑将军屯兵更为卫将军两宫卫尉城门北军兵属焉时霍光子禹为右将军上亦以禹为大司马罢其右将军屯兵以虚尊加之而实夺其众后岁余禹谋反夷宗族安世素小心畏忌已内忧矣其女孙敬为霍氏外属妇当相坐安世瘦惧形于颜色上怪而怜之以问左右乃赦敬以慰其意安世寖恐职典枢机以谨慎周宻自着外内无间每定大政已决辄移病出闻有诏令乃惊使吏之丞相府问焉自朝廷大臣莫知其与议也尝有所荐其人来谢安世大恨以为举贤达能岂有私谢邪絶弗复为通有郎功髙不调自言安世应曰君之功髙明主所知人臣执事何长短而自言乎絶不许已而郎果迁莫府长史迁辞去之官安世问以过失长史曰将军为明主股肱而士无所进论者以为讥安世曰明主在上贤不肖较然臣下自修而已何知士而荐之其欲匿名迹逺权势如此为光禄勲郎有醉小便殿上主事白行法安世曰何以知其不反水浆耶如何以小过成罪郎滛官婢婢兄自言安世曰奴以恚怒诬污衣冠告署适奴其隠人过失皆此类也安世自见父子尊显懐不自安为子延寿求出补吏上以为北地太守岁余上闵安世年老复征延寿为左曹太仆初安世兄贺幸于卫太子太子败宾客皆诛安世为贺上书得下蚕室后为掖庭令而宣帝以皇曾孙收养掖庭贺内伤太子无辜而曾孙幼孤所以视养拊循恩甚宻焉及曾孙壮大贺教书令受诗为取许妃以家财聘之曾孙数有征怪语在宣纪贺闻知为安世道之称其材美安世辄絶止以为少主在上不宜称述曾孙及宣帝即位而贺已死上谓安世曰掖庭令平生称我将军止之是也上追思贺恩欲封其家为恩徳侯置守冢二百家贺有一子早死无子子安世小男彭祖彭祖又小与上同席研书指欲封之先赐爵闗内侯故安世深辞贺封又求损守冢户数稍减至三十户上曰吾自为掖庭令非为将军也安世乃止不敢复言遂下诏曰其为故掖庭令张贺置守冢三十家上自处置其里居冢西斗鸡翁舍南上少时所尝游处也明年复下诏曰朕微眇时故掖庭令张贺辅道朕躬修文学经术恩恵卓异厥功茂焉诗云无言不雠无徳不报其封贺弟子侍中闗内侯彭祖为阳都侯赐贺谥曰阳都哀侯时贺有孤孙霸年七岁拜为散骑中郎将赐爵闗内侯食邑三百户安世以父子封侯在位太盛乃辞禄诏都内别臧张氏无名钱以百万数安世尊为公侯食邑万户然身衣弋绨夫人自纺绩家童七百人皆有手技作事内治产业累积纎微是以能殖其货富于大将军光天子甚尊惮大将军然内亲安世心宻于光焉元康四年春安世病上疏归侯乞骸骨天子报曰将军年老被病朕甚闵之虽不能视事折冲万里君先帝大臣明于治乱朕所不及得数问焉何感而上书归卫将军富平侯印薄朕忘故非所望也愿将军强餐食近医药专精神以辅天年安世复强起视事至秋薨天子赠印绶送以轻车介士谥曰敬侯赐茔杜东将作穿复土起冢祠堂子延寿嗣  

朱买臣传【`班固`】  

朱买臣字翁子吴人也家贫好读书不治产业常艾薪樵卖以给食担束薪行且诵书其妻亦负戴相随数止买臣母歌呕道中买臣愈益疾歌妻羞之求去买臣笑曰我年五十当富贵今已四十余矣女苦日乆待我富贵报女功妻恚怒曰如公等终饿死沟中耳何能富贵买臣不能留即听去其后买臣独行歌道中负薪墓间故妻与夫家俱上冢见买臣饥寒呼饭饮之后数歳买臣随上计吏为卒将重车至长安诣阙上书书乆不报待诏公交车粮用乏上计吏卒更乞匄之会邑子严助贵幸荐买臣召见说春秋言楚词帝甚说之拜买臣为中大夫与严助俱侍中是时方筑朔方公孙弘諌以为罢敝中国上使买臣难诎弘语在弘传后买臣坐事免乆之召待诏是时东越数反复买臣因言故东越王居保泉山一人守险千人不得上今闻东越王更徙处南行去泉山五百里居大泽中今发兵浮海直指泉山陈舟列兵席卷南行可破灭也上拜买臣会稽太守上谓买臣曰富贵不归故乡如衣绣夜行今子何如买臣顿首辞谢诏买臣到郡治楼船备粮食水战具须诏书到军与俱进初买臣免待诏常从会稽守邸者寄居饭食拜为太守买臣衣故衣懐其印绶步归郡邸直上计时会稽吏方相与羣饮不视买臣买臣入室中守邸与共食食且饱少见其绶守邸怪之前引其绶视其印会稽太守章也守邸惊出语上计掾吏皆醉大呼曰妄诞耳守邸曰试来视之其故人素轻买臣者入视之还走疾呼曰实然坐中惊骇白守丞相推排陈列中庭拜谒买臣徐出户有顷长安廐吏乘驷马车来迎买臣遂乘传去会稽闻太守且至发民除道县吏并送迎车百余乘入吴界见其故妻妻夫治道买臣驻车呼令后车载其夫妻到太守舍置园中给食之居一月妻自经死买臣乞其夫钱令葬悉召见故人与饮食诸尝有恩者皆报复焉居岁余买臣受诏将兵与横海将军韩说等俱击破东越有功征入为主爵都尉列于九卿数年坐法免官复为丞相长史张汤为御史大夫始买臣与严助俱侍中贵用事汤尚为小吏趋走买臣等前后汤以廷尉治淮南狱排陷严助买臣怨汤及买臣为长史汤数行丞相事知买臣素贵故陵折之买臣见汤坐床上弗为礼买臣深怨常欲死之后遂告汤阴事汤自杀上亦诛买臣  

朱云传【`班固`】  

朱云字游鲁人也徙平陵少时通轻侠借客报仇长八尺余容貌甚壮以勇力闻年四十乃变节从博士白子友受易又事前将军萧望之受论语皆能传其业好倜傥大节当世以是髙之元帝时琅琊贡禹为御史大夫而华阴守丞嘉上封事言治道在于得贤御史之官宰相之副九卿之右不可不选平陵朱云兼资文武忠正有智畧可使以六百秩试守御史大夫以尽其能上乃下其事问公卿太子少傅匡衡对以为大臣者国家之股肱万姓所瞻仰明主所慎择也传曰下轻其上爵贱人图柄臣则国家摇动而民不静矣今嘉从守丞而图大臣之位欲以匹夫徒步之人而超九卿之右非所以重国家而尊社稷也自尧之用舜文王于太公犹试然后爵之又况朱云者乎云素好勇数犯法亡命受易颇有师道其行义未有以异今御史大夫禹洁白亷正经术通明有伯夷史鱼之风海内莫不闻知而嘉猥称云欲令为御史大夫妄相称举疑有奸心渐不可长宜下有司案验以明好恶嘉竟坐之是时少府五鹿充宗贵幸为梁丘易自宣帝时善梁丘氏说元帝好之欲考其异同令充宗与诸易家论充宗乘贵辩口诸儒莫能与抗皆称疾不敢会有荐云者召入摄齐登堂抗首而请音动左右既论难连拄五鹿君故诸儒为之语曰五鹿岳岳朱云折其角繇是为博士迁杜陵令坐故纵亡命会赦举方正为槐里令时中书令石显用事与充宗为党百僚畏之惟御史中丞陈咸年少抗节不拊显等而与云相结云数上疏言丞相韦玄成容身保位亡能徃来而咸数毁石显乆之有司考云疑风吏杀人羣臣朝见上问丞相以云治行丞相玄成言云暴虐亡状时陈咸在前闻之以语云云上书自讼咸为定奏草求下御史中丞事下丞相丞相部吏考立其杀人罪云亡入长安复与咸计议丞相具发其事奏咸宿卫执法之臣幸得进见漏泄所闻以私语云为定奏草欲令自下治后知云亡命罪人而与交通云以故不得上于是下咸云狱减死为城旦咸云遂废锢终元帝世至成帝时丞相故安昌侯张禹以帝师位特进甚尊重云上书求见公卿在前云曰今朝廷大臣上不能匡主下亡以益民皆尸位素餐孔子所谓鄙夫不可与事君茍患失之亡所不至者也臣愿赐尚方斩马剑断佞臣一人以厉其余上问谁也对曰安昌侯张禹上大怒曰小臣居下讪上廷辱师傅罪死不赦御史将云下云攀殿槛槛折云呼曰臣得下从龙逢比干逰于地下足矣未知圣朝何如耳御史遂将云去于是左将军辛庆忌免冠解印绶叩头殿下曰此臣素着狂直于世使其言是不可诛其言非固当容之臣敢以死争庆忌叩头流血上意解然后得已及后当治槛上曰勿易因而辑之以旌直臣云自是之后不复仕常居鄠田时乘牛车从诸生所过皆敬事焉薛宣为丞相云往见之宣备宾主礼因留云宿从容谓云曰在田野亡事且留我东合可以观四方竒士云曰小生乃欲相吏邪宣不敢复言其教授择诸生然后为弟子九江严望及望兄子元字仲能传云学皆为博士望至泰山太守云年七十余终于家病不呼医饮药遗言以身服敛棺周于身土周于椁为丈五坟葬平陵东郭外  

## 文章辨体彚选卷五百十五

（明0贺复征 编  

○史传三十三  

霍光传【`汉班固`】  

霍光字子孟骠骑将军去病弟也父中孺河东平阳人也以县吏给事平阳侯家与侍者卫少儿私通而生去病中孺吏毕归家娶妇生光因絶不相闻乆之少儿女弟子夫得幸于武帝立为皇后去病以皇后姊子贵幸既壮大乃自知父为霍中孺未及求问会为骠骑将军击匈奴道出河东河东太守郊迎负弩矢先驱至平阳传舍遣吏迎霍中孺中孺趋入拜谒将军迎拜因跪曰去病不早自知为大人遗体也中孺扶服叩头曰老臣得托命将军此天力也去病大为中孺买田宅奴婢而去还复过焉乃使光西至长安时年十余岁任光为郎稍迁诸曹侍中去病死后光为奉车都尉光禄大夫出则奉车入侍左右出入禁闼二十余年小心敬慎未尝有过甚见亲信征和二年卫太子为江充所败而燕王旦广陵王胥皆多过失是时上年老宠姬钩弋赵偼伃有男上心欲以为嗣命大臣辅之察羣臣唯光任大重可属社稷上乃使黄门画者画周公负成王朝诸侯以赐光后元二年春上逰五柞宫病笃光涕泣问曰如有不讳谁当嗣者上曰君未谕前画意邪立少子君行周公之事光顿首让曰臣不如金日磾日磾亦曰臣外国人不如光上以光为大司马大将军日磾为车骑将军及太仆上官桀为左将军搜粟都尉桑弘羊为御史大夫皆拜卧内床下受遗诏辅少主明日武帝崩太子袭尊号是为孝昭皇帝帝年八岁政事一决于光先是后元年侍中仆射莽何罗与弟重合侯通谋为逆时光与金日磾上官桀等共诛之功未录武帝病封玺书曰帝崩发书以从事遗诏封金日磾为秺侯上官桀为安阳侯光为博陆侯皆以前捕反者功封时卫尉王莽子男忽侍中扬语曰帝崩忽常在左右安得遗诏封三子事羣儿自相贵耳光闻之切让王莽莽酖杀忽光为人沈静详审长财七尺三寸白晳疏眉目美须髯每出入下殿门止进有常处郎仆射窃识视之不失尺寸其资性端正如此初辅幼主政自已出天下想闻其风采殿中尝有怪一夜羣臣相惊光召尚符玺郎郎不肯授光光欲夺之郎按剑曰臣头可得玺不可得也光甚义之明日诏増此郎秩二等众庶莫不多光光与左将军桀结婚相亲光长女为桀子安妻有女年与帝相配桀因帝姊鄂邑盖主内安女后宫为偼伃数月立为皇后父安为骠骑将军封桑乐侯光时休沐出桀辄入代光决事桀父子既亲盛而徳长公主公主内行不修近幸河间丁外人桀安欲为外人求封幸依国家故事以列侯尚公主者光不许又为外人求光禄大夫欲令得召见又不许长主大以是怨光而桀安数为外人求官爵弗能得亦惭自先帝时桀已为九卿位在光右及父子并为将军有椒房中宫之重皇后亲安女光乃其外祖而顾专制朝事由是与光争权燕王旦自以昭帝兄常懐怨望及御史大夫桑弘羊建造酒榷盐铁为国兴利伐其功欲为子弟得官亦怨恨光于是葢主上官桀安及弘羊皆与燕王旦通谋诈令人为燕王上书言光出都肄郎羽林道上称跸太官先置又引苏武前使匈奴拘留二十年不降还乃为典属国而大将军长史敞亡功为搜粟都尉又擅调益莫府校尉光专权自恣疑有非常臣旦愿归符玺入宿卫察奸臣变候司光出沐日奏之桀欲从中下其事桑弘羊当与诸大臣共执退光书奏帝不肯下明旦光闻之止画室中不入上问大将军安在左将军桀对曰以燕王告其罪故不敢入有诏召大将军光入免冠顿首谢上曰将军冠朕知是书诈也将军亡罪光曰陛下何以知之上曰将军之广明都郎属耳调校尉以来未能十日燕王何以得知之且将军为非不须校尉是时帝年十四尚书左右皆惊而上书者果亡捕之甚急桀等惧白上小事不足遂上不聴后桀党与有谮光者上辄怒曰大将军忠臣先帝所属以辅朕身敢有毁者坐之自是桀等不敢复言乃谋令长公主置酒请光伏兵格杀之因废帝迎立燕王为天子事发觉光尽诛桀安弘羊外人宗族燕王葢主皆自杀光威震海内昭帝既冠遂委任光讫十三年百姓充实四夷宾服元平元年昭帝崩亡嗣武帝六男独有广陵王胥在羣臣议所立咸持广陵王王本以行失道先帝所不用光内不自安郎有上书言周太王废泰伯立王季文王舍伯邑考立武王惟在所宜虽废长立少可也广陵王不可以承宗庙言合光意光以其书视丞相敞等擢郎为九江太守即日承皇太后诏遣行大鸿胪寺少府乐成宗正徳光禄大夫吉中郎将利汉迎昌邑王贺贺者武帝孙昌邑哀王子也既至即位行滛乱光忧懑独以问所亲故吏大司农田延年延年曰将军为国柱石审此人不可何不建白太后更选贤而立之光曰今欲如是于古常有此不延年曰伊尹相殷废太甲以安宗庙后世称其忠将军若能行此亦汉之伊尹也光乃引延年给事中阴与车骑将军张安世图计遂召丞相御史将军列侯中二千石大夫博士会议未央宫光曰昌邑王行昏乱恐危社稷如何羣臣皆惊鄂失色莫敢发言但唯唯而已田延年前离席按剑曰先帝属将军以幼孤寄将军以天下以将军忠贤能安刘氏也今羣下鼎沸社稷将倾且汉之传谥常为孝者以长有天下令宗庙血食也如令汉家絶祀将军虽死何面目见先帝于地下乎今日之议不得旋踵羣臣后应者臣请剑斩之光谢曰九卿责光是也天下匈匈不安光当受难于是议者皆叩头曰万姓之命在于将军唯大将军令光即与羣臣俱见白太后具陈昌邑王不可以承宗庙状皇太后乃车驾幸未央承明殿诏诸禁门母纳昌邑羣臣王入朝太后还乘辇欲归温室中黄门宦者各持门扇王入门闭昌邑羣臣不得入王曰何为大将军跪曰有皇太后诏母内昌邑羣臣王曰徐之何乃惊人如是光使尽驱出昌邑羣臣置金马门外车骑将军安世将羽林骑収缚二百余人皆送廷尉诏狱令故昭帝侍中中臣侍守王光勅左右谨宿卫卒有物故自裁令我负天下有杀主名王尚未自知当废谓左右我故羣臣从官安得罪而大将尽系之乎顷之有太后诏召王王闻召意恐乃曰我安得罪而召我哉太后被珠襦盛服坐武帐中侍御数百人皆持兵期门武士陛戟陈列殿下羣臣以次上殿召昌邑王伏前听诏光与羣臣连名奏王荒淫迷惑失帝王礼谊乱汉制度臣敞等数进谏不变更日以益甚恐危社稷天下不安臣敞等谨与博士臣霸臣隽舍臣德臣虞舍臣射臣仓议皆曰髙皇帝建功业为汉太祖孝文皇帝慈仁节俭为太宗今陛下嗣孝昭皇帝后行淫辟不轨诗云藉曰未知亦既抱子五辟之属莫大不孝周襄王不能事母春秋曰天王出居于郑繇不孝出之絶之于天下也宗庙重于君陛下未见命髙庙不可以承天序奉祖宗庙子万姓当废臣请有司御史大夫臣谊宗正臣徳太常臣昌与太祝以一太牢具告祠髙庙臣敞等昧死以闻皇太后诏曰可光令王起拜受诏王曰闻天子有争臣七人虽无道不失天下光曰皇太后诏废安得天子乃即持其手解脱其玺组奉上太后扶王下殿出金马门羣臣随送王西面拜曰愚赣不任汉事起就乘舆副车大将军光送至昌邑邸光谢曰王行自絶于天臣等驽怯不能杀身报徳臣宁负王不敢负社稷愿王自爱臣长不复见左右光涕泣而去羣臣奏言古者废放之人屏于逺方不及以政请徙王贺汉中房陵县太后诏归贺昌邑赐汤沐邑二千户昌邑羣臣坐亡辅导之谊陷王于恶光悉诛杀二百余人出死号呼市中曰当断不断反受其乱光坐庭中会丞相以下议定所立广陵王已前不用及燕剌王反诛其子不在议中近亲惟有卫太子孙号皇曾孙在民间咸称述焉光遂复与丞相敞等上奏曰礼曰人道亲亲故尊祖尊祖故敬宗太宗无嗣择支子孙贤者为嗣孝武皇帝曾孙病已武帝时有诏掖庭养视至今年十八师受诗论语孝经躬行节俭慈仁爱人可以嗣孝昭皇帝后奉承祖宗庙子万姓臣昧死以闻皇太后诏曰可光遣宗正刘徳至曾孙家尚冠里洗沐赐御衣太仆以軨猎车迎曾孙就斋宗正府入未央宫见皇太后封为阳武侯已而光奉上皇帝玺绶谒于髙庙是为孝宣皇帝明年下诏曰夫褒有徳赏元功古今通谊也大司马大将军光宿卫忠正宣徳明恩守节秉谊以安宗庙其以河北东武阳益封光万七千户与故所食凡二万户赏赐前后黄金七千斤钱六千万杂缯三万疋奴婢百七十人马二千疋甲第一区自昭帝时光子禹及兄孙云皆中郎将云弟山奉车都尉侍中领胡越兵光两女壻为东西宫卫尉昆弟诸壻外孙皆奉朝请为诸曹大夫骑都尉给事中党亲连体根据于朝廷光自后元秉持万机及上即位乃归政上谦让不受诸事皆先闗白光然后奏御天子光每朝见上虚已敛容礼下之已甚光秉政前后二十年地节二年春病笃车驾自临问光病上为之涕泣光上书谢恩曰愿分国邑三千户以封兄弟奉车都尉山为列侯奉兄骠骑将军去病祀事下丞相御史即日拜光子禹为右将军光薨上及皇太后亲临光丧太中大夫任宣与侍御史五人持节护丧事中二千石治莫府冢上赐金钱缯絮绣被百领衣五十箧璧珠玑玉衣梓宫便房黄肠题凑各一具枞木外臧椁十五具东园温明皆如乘舆制度载光尸柩以辒辌车黄屋左纛发材官轻车北军五校士军陈至茂陵以送其葬谥曰宣成侯发三河卒穿复土起冢祠堂置园邑三百家长丞奉守如旧法既葬封山为乐平侯以奉车都尉领尚书事天子思光功徳下诏曰故大司马大将军博陆侯宿卫孝武皇帝三十有余年辅孝昭皇帝十有余年遭大难躬秉谊率三公九卿大夫定万世册以安社稷天下蒸庶咸以康宁功徳茂盛朕甚嘉之复其后世畴其爵邑世世无有所与功如萧相国明年夏封太子外祖父许广汉为平恩侯复下诏曰宣成侯光宿卫忠正勤劳国家善及后世其封光兄孙中郎将云为冠阳侯禹既嗣为博陆侯太夫人显改光时所自造茔制而侈大之起三出阙筑神道北临昭灵南出承恩盛饰祠室辇阁通属永巷而幽良人婢妾守之广治第室作乘舆辇加画绣絪冯黄金涂韦絮荐轮侍婢以五采丝挽显游戏第中初光爱幸监奴冯子都常与计事及显寡居与子都乱而禹山亦并缮治第宅走马驰逐平乐馆云当朝请数称病私出多从宾客张围猎黄山苑中使苍头奴上朝谒莫敢谴者而显及诸女昼夜出入长信宫殿中无期度宣帝自在民间闻知霍氏尊盛日乆内不能善光薨上始躬亲朝政御史大夫魏相给事中显谓禹云山女曹不务奉大将军余业今大夫给事中他人一间女能复自救耶后两家奴争道霍氏奴入御史府欲蹋大夫门御史为叩头谢乃去人以谓霍氏显等始知忧会魏大夫为丞相数燕见言事平恩侯与侍中金安上等径出入省中时霍山自若领尚书上令吏民得奏封事不闗尚书羣臣进见独往来于是霍氏甚恶之宣帝始立微时许妃为皇后显爱小女成君欲贵之私使乳医淳于衍行毒药杀许后因劝光内成君代立为后语在外戚传始许后暴崩吏捕诸医劾衍侍疾亡状不道下狱吏簿问急显恐事败即具以实语光光大惊欲自发举不忍犹与会奏上因署衍勿论光薨后语稍泄于是上始闻之而未察禹为大司马称病禹故长史任宣候问禹曰我何病县官非我家将军不得至是今将军坟墓未干尽外我家反任许史夺我印绶令人不省死宣见禹恨望深乃谓曰大将军时何可复行持国权柄杀生在手中廷尉李种王平左冯翊贾胜胡及车丞相女壻少府徐仁皆坐逆将军意下狱死使乐成小家子得幸将军至九卿封侯百官以下但事冯子都王子方等视丞相亡如也各自有时今许史自天子骨肉贵正宜耳大司马欲用是怨恨愚以为不可禹黙然数日起视事显及禹山云自见日侵削数相对啼泣自怨山曰今丞相用事县官信之尽变易大将军时法令以公田赋与贫民发扬大将军过失又诸儒生多窭人子逺客饥寒喜妄说狂言不避忌讳大将军常雠之今陛下好与诸儒生语人人自使书封事多言我家者常有上书言大将军时主弱臣强专制擅权今其子孙用事昆弟益骄恣恐危宗庙灾异数见尽为是也其言絶痛山屏不奏其书后上书者益黠尽奏封事辄使中书令出取之不闗尚书益不信人显曰丞相数言我家独无罪乎山曰丞相廉正安得罪我家昆弟诸壻多不谨又闻民间讙言霍氏毒杀许皇后宁有是耶显恐急即具以实告山云禹山云禹惊曰如是何不早告禹等县官离散斥逐诸壻用是故也此大事诛罚不小奈何于是始有邪谋矣初赵平客石夏善为天官语平曰荧惑守御星御星太仆奉车都尉也不黜则死平内忧山等云舅李竟所善张赦见云家卒卒谓竟曰今丞相与平恩侯用事可令太夫人言太后先诛此两人移徙陛下在太后耳长安男子张章告之事下廷尉执金吾捕张赦石夏等后有诏止勿捕山等愈恐相谓曰此县官重太后故不竟也然恶端已见又有弑许后事陛下虽寛仁恐左右不听乆之犹发发即族矣不如先也遂令诸女各归报其夫皆曰安所相避会李竟坐与诸侯王交通辞语及霍氏有诏云山不宜宿卫免就第光诸女遇太后无礼冯子都数犯法上并以为让山禹等甚恐显梦第中井水溢流庭下灶居树上又梦大将军谓显曰知捕儿不亟下捕之第中鼠暴多与人相触以尾画地鸮数鸣殿前树上第门自壊云尚冠里宅中门亦壊巷端人共见有人居云屋上彻瓦投地就视亡有大怪之禹梦车骑声正讙来捕禹举家忧愁山曰丞相擅减宗庙羔莵鼃可以此罪也谋令太后为博平君置酒召丞相平恩侯以下使范明友邓广汉承太后制引斩之因废天子而立禹约定未发云拜为玄莵太守太中大夫任宣为代郡太守山又坐写秘书显为上书献城西第入马千匹以赎山罪书报闻会事发觉云山明友自杀显禹广汉等捕得禹要斩显及诸女昆弟皆弃市惟独霍后废处昭台宫与霍氏相连坐诛灭者数千家上乃下诏曰乃者东织室令史张赦使魏郡豪李竟报冠阳侯云谋为大逆朕以大将军故抑而不扬冀其自新今大司马博陆侯禹与母宣成侯夫人显及从昆弟子冠阳侯云乐平侯山诸姊妺壻谋为大逆欲诖误百姓赖宗庙神灵先发得咸伏其辜朕甚悼之诸为霍氏所诖误事在丙申前未发觉在吏者皆赦除之男子张章先发觉以语期门董忠忠告左曹杨恽恽告侍中金安上恽召见对状后章上书以闻侍中史髙与金安上建发其事言无入霍氏禁闼卒不得遂其谋皆雠有功封章为博成侯忠髙昌侯恽平通侯安上都成侯髙乐陵侯初霍氏奢侈茂陵徐生曰霍氏必亡夫奢则不逊不逊必侮上侮上者逆道也在人之右众必害之霍氏乘权日乆害之者多矣天下害之而又行以逆道不亡何待乃上疏言霍氏泰盛陛下即爱厚之宜以时抑制无使至亡书三上辄报闻其后霍氏诛灭而告霍氏者皆封人为徐生上书曰臣闻客有过主人者见其灶直突傍有积薪客谓主人更为曲突逺徙其薪不者且有火患主人嘿然不应俄而家果失火邻里共救之幸而得息于是杀牛置酒谢其邻人灼烂者在其上行余各以功次坐而不录言曲突者人谓主人曰乡使听客之言不费牛酒终亡大患今论功而请宾曲突徙薪亡恩泽燋头烂额为上客耶主人乃寤而请之今茂陵徐福数上书言霍氏且有变宜防絶之乡使福说得行则国亡裂土出爵之费臣亡逆乱诛灭之败往事既已而福独不蒙其功惟陛下察之贵徙薪曲突之策使居焦髪灼烂之右上乃赐福帛十疋后以为郎宣帝始立谒见髙庙大将军光从骖乘上内严惮之若有芒刺在背后车骑将军张安世代光骖乘天子从容肆体甚安近焉及光身死而宗族竟诛故俗传之曰威震主者不畜霍氏之祸萌于骖乘  

金日磾传【`班固`】  

金日磾字翁叔本匈奴休屠王太子也武帝元狩中骠骑将军霍去病将兵击匈奴右地多斩首虏获休屠王祭天金人其夏骠骑复西过居延攻祁连山大克获于是单于怨昆邪休屠居西方多为汉所破召其王欲诛之昆邪休屠恐谋降汉休屠王后悔昆邪王杀之并将其众降汉封昆邪王为列侯日磾以父不降见杀与母阏氏弟伦俱没入官输黄门养马时年十四矣乆之武帝逰宴见马后宫满侧日磾等数十人牵马过殿下莫不窃视至日磾独不敢日磾长八尺二寸容貌甚严马又肥好上异而问之具以本状对上竒焉即日赐汤沐衣冠拜为马监迁侍中驸马都尉光禄大夫日磾既亲近未尝有过失上甚信爱之赏赐累千金出则骖乘入侍左右贵戚多窃怨曰陛下妄得一胡儿反贵重之上闻愈厚焉日磾母教诲两子甚有法度上闻而嘉之病死诏图画于甘泉宫署曰休屠王阏氏日磾每见画常拜乡之涕泣然后乃去日磾子二人皆爱为帝弄儿常在旁侧弄儿或自后拥上项日磾在前见而目之弄儿走且啼曰翁怒上谓日磾何怒吾儿为其后弄儿壮大不谨自殿下与宫人戏日磾适见之恶其滛乱遂杀弄儿弄儿即日磾长子也上闻之大怒日磾顿首谢具言所以杀弄儿状上甚哀为之泣已而心敬日磾初莽何罗与江充相善及充败卫太子何罗弟通用诛太子时力战得封后上知太子寃乃夷灭充宗族党与何罗兄弟惧及遂谋为逆日磾视其志意有非常心疑之阴独察其动静与俱上下何罗亦觉日磾意以故乆不得发是时上行幸林光宫日磾小疾卧庐何罗与通及小弟安成矫制夜出共杀使者发兵明旦上未起何罗亡何从外入日磾奏厕心动立入坐内户下须臾何罗褏白刃从东箱上见日磾色变走趋卧内欲入行触宝瑟僵日磾得抱何罗因传曰莽何罗反上惊起左右拔刃欲格之上恐并中日磾止勿格日磾捽胡投何罗殿下得禽縳之穷治皆伏辜由是着忠孝节日磾自在左右目不忤视者数十年赐出宫女不敢近上欲内其女后宫不肯其笃慎如此上尤竒异之及上病属霍光以辅少主光让日磾日磾曰臣外国人且使匈奴轻汉于是遂为光副光以女妻日磾嗣子赏初武帝遗诏以讨莽何罗功封日磾为秺侯日磾以帝少不受封辅政岁余病困大将军光白封日磾卧授印绶一日薨赐葬具冢地送以轻车介士军陈至茂陵谥曰敬侯日磾两子赏建俱侍中与昭帝略同年共卧起赏为奉车建驸马都尉及赏嗣侯佩两绶上谓霍将军曰金氏兄弟两人不可使俱两绶邪霍光对曰赏自嗣父为侯耳上笑曰侯不在我与将军乎光曰先帝之约有功乃得封侯时年俱八九岁宣帝即位赏为太仆霍氏有事萌芽上书去妻上亦自哀之独得不坐  

## 文章辨体彚选卷五百十六

（明）贺复征 编  

○史传三十四  

陈汤传【`汉班固`】  

陈汤字子公山阳瑕丘人也少好书博达善属文家贫匄貣无节不为州里所称西至长安求官得太官献食丞数岁富平侯张勃与汤交髙其能初元二年元帝诏列侯举茂材勃举汤汤待迁父死不奔丧司隶奏汤无循行勃选举故不以实坐削户二百会薨因赐谥曰缪侯汤下狱论后复以荐为郎数求使外国乆之迁西域副校尉与甘延寿俱出先是宣帝时匈奴乖乱五单于争立呼韩邪单于与郅支单于俱遣子入侍汉两受之后呼韩邪单于身入称臣朝见郅支以为呼韩邪破弱降汉不能自还即西收右地会汉发兵送呼韩邪单于郅支由是遂西破呼偈坚昆丁令兼三国而都之怨汉拥护呼韩邪而不助已困辱汉使者江乃始等初元四年遣使奉献因求侍子愿为内附汉议遣卫司马谷吉送之御史大夫贡禹博士匡衡以为春秋之义许夷狄者不一而足今郅支单于乡化未醇所在絶逺宜令使者送其子至塞而还吉上书言中国与夷狄有羁縻不絶之义今既养全其子十年徳泽甚厚空絶而不送近从塞还示弃捐不畜使无乡从之心弃前恩立后怨不便议者见前江乃始无应敌之数知勇俱困以致耻辱即豫为臣忧臣幸得建强汉之节承明圣之诏宣谕厚恩不宜敢桀若懐禽兽加无道于臣则单于长婴大罪必遁逃逺舍不敢近邉没一使以安百姓国之计臣之愿也愿送至庭上以示朝者禹复争以为吉往必为国取悔生事不可许右将军冯奉世以为可遣上许焉既至郅支单于怒竟杀吉等自知负汉又闻呼韩邪益强遂西奔康居康居王以女妻郅支郅支亦以女予康居王康居甚尊敬郅支欲倚其威以胁诸国郅支数借兵击乌孙深入至赤谷城杀略民人殴畜产乌孙不敢追西邉空虚不居者且千里郅支单于自以大国威名尊重又乘胜骄不为康居王礼怒杀康居王女及贵人人民数百或支解投都赖水中发民作城日作五百人二歳乃已又遣使责阖苏大宛诸国岁遗不敢不予汉遣使三辈至康居求谷吉等死郅支困辱使者不肯奉诏而因都护上书言居困厄愿归计强汉遣子入侍其骄嫚如此建昭三年汤与延寿出西域汤为人沈勇有大虑多策谋喜竒功每过城邑山川常登望既领外国与延寿谋曰夷狄畏服大种其天性也西域本属匈奴今郅支单于威名逺闻侵陵乌孙大宛常为康居画计欲降服之如得此二国北击伊列西取安息南排月氏山离乌弋数年之间城郭诸国危矣且其人剽悍好战伐数取胜乆畜之必为西域患郅支单于虽所在絶逺蛮夷无金城强弩之守如发屯田吏士殴从乌孙众兵直指其城下彼亡则无所之守则不足自保千载之功可一朝而成也延寿亦以为然欲奏请之汤曰国家与公卿议大策非凡所见事必不从延寿犹与不听会其乆病汤独矫制发城郭诸国兵车师戊己校尉屯田吏士延寿闻之惊起欲止焉汤怒按剑叱延寿曰大众已集会竖子欲沮众邪延寿遂从之部勒行陈益置扬威白虎合骑之校汉兵胡兵合四万余人延寿汤上疏自劾奏矫制陈言兵状即日引军分行别为六校其三校从南道踰葱领径大宛其三校都护自将发温宿国从北道入赤谷过乌孙涉康居界至阗池西而康居副王抱阗将数千骑冦赤谷城东杀略大昆弥千余人驱畜产甚多从后与汉军相及颇冦盗后重汤纵胡兵击之杀四百六十人得其所略民四百七十人还付大昆弥其马牛羊以给军食又捕得抱阗贵人伊奴毒入康居东界令军不得为冦间呼其贵人屠墨见之谕以威信与饮盟遣去径引行未至单于城可六十里止营复捕得康居贵人贝色子男开牟以为导贝色子即屠墨母之弟皆怨单于由是具知郅支情明日引行未至城三十里止营单于遣使问汉兵何以来应曰单于上书言居困阨愿归计强汉身入朝见天子哀闵单于弃大国屈意康居故使都护将军来迎单于妻子恐左右惊动故未敢至城下使数往来相答报延寿汤因让之我为单于逺来而至今无名王大人见将军受事者何单于忽大计失客主之礼也兵来道逺人畜罢极食度且尽恐无以自还愿单于与大臣审计策明日前至郅支城都赖水上离城三里止营傅陈望见单于城上立五采幡织数百人被甲乘城又出百余骑徃来驰城下步兵百余人夹门鱼鳞陈讲习用兵城上人更招汉军曰斗来百余骑驰赴营营皆张弩持满指之骑引却颇遣吏士射城门骑步兵骑步兵皆入延寿汤令军闻鼓音皆薄城下四面围城各有所守穿堑塞门户卤楯为前戟弩为后仰射城中楼上人楼上人下走土城外有重木城从木城中射颇杀伤外人外人发薪烧木城夜数百骑欲出外迎射杀之初单于闻汉兵至欲去疑康居怨已为汉内应又闻乌孙诸国兵皆癸自以无所之郅支已出复还曰不如坚守汉兵逺来不能乆攻单于乃被甲在楼上诸阏氏夫人数十皆以弓射外人外人射中单于鼻诸夫人颇死单于下骑传战大内夜过半木城穿中人却入土城乘城呼时康居兵万余骑分为十余处四面环城亦与相应和夜数奔营不利辄却平明四面火起吏士喜大呼乘之钲鼓声动地康居兵引却汉兵四面推卤楯并入土城中单于男女百余人走入大内汉兵纵火吏士争入单于被创死军候假丞杜勲斩单于首得汉使节二及谷吉等所赍帛书诸卤获以畀得者凡斩阏氏太子名王以下千五百一十八级生虏百四十五人降虏千余人赋予城郭诸国所发十五王于是延寿汤上疏曰臣闻天下之大义当混为一昔有唐虞今有强汉匈奴呼韩邪单于已称北藩惟郅支单于叛逆未伏其辜大夏之西以为强汉不能臣也郅支单于惨毒行于民大恶通于天臣延寿臣汤将义兵行天诛赖陛下神灵阴阳并应天气精明陷阵克敌斩郅支首及名王以下宜县头槀街蛮夷邸间以示万里明犯强汉者虽逺必诛事下有司丞相匡衡御史大夫繁延寿以为郅支及名王首更歴诸国蛮夷莫不闻知月令春掩骼埋胔之时宜勿县车骑将军许嘉右将军王商以为春秋夹谷之会优施笑君孔子诛之方盛夏首足异门而出宜县十日乃埋之有诏将军议是初中书令石显尝欲以姊妻延寿延寿不取及丞相御史亦恶其矫制皆不与汤汤素贪所卤获财物入塞多不法司隶校尉移书道上系吏士按验之汤上疏言臣与吏士共诛郅支单于幸得禽灭万里振旅宜有使者迎劳道路今司隶反逆收系按验是为郅支报雠也上立出吏士令县道具酒食以过军既至论功石显匡衡以为延寿汤擅兴师矫制幸得不诛如复加爵土则后奉使者争欲乘危徼幸生事于蛮夷为国招难渐不可开元帝内嘉延寿汤功而重违衡显之议议乆不决故宗正刘向上疏曰郅支单于囚杀使者吏士以百数事暴扬外国伤威毁重羣臣皆闵焉陛下赫然欲诛之意未尝有忘西域都护延寿副校尉汤承圣指倚神灵总百蛮之君■〈扌监〉城郭之兵出百死入絶域遂蹈康居屠五重城搴歙侯之旗斩郅支之首县旌万里之外扬威昆山之西扫谷吉之耻立昭明之功万夷慑服莫不惧震呼韩邪单于见郅支已诛且喜且惧乡风驰义稽首来宾愿守北藩累世称臣立千载之功建万世之安羣臣之勲莫大焉昔周大夫方叔吉甫为宣王诛猃狁而百蛮从其诗曰啴啴焞焞如霆如雷显允方叔征伐猃狁蛮荆来威易曰有嘉折首获匪其丑言美诛首恶之人而诸不顺者皆来从也今延寿汤所诛震虽易之折首诗之雷霆不能及也论大功者不录小过举大美者不疵细瑕司马法曰军赏不踰月欲民速得为善之利也盖急武功重用人也吉甫之归周厚赐之其诗曰吉甫宴喜既多受祉来归自镐我行永乆千里之镐犹以为逺况万里之外其勤至矣延寿汤既未获受祉之报反屈捐命之功乆挫于刀笔之前非所以劝有功厉戎士也昔齐桓公前有尊周之功后有灭项之罪君子以功覆过而为之讳行事贰师将军李广利捐五万之师靡亿万之费经四年之劳而厪获骏马三十匹虽斩宛王母鼓之首犹不足以复费其私罪恶甚多孝武以为万里征伐不录其过遂封拜两侯三卿二千石百有余人今康居国强于大宛郅支之号重于宛王杀使者罪甚于留马而延寿汤不烦汉士不费斗粮比于贰师功徳百之且常惠随欲击之乌孙郑吉迎自来之日逐犹皆裂土受爵故言威武勤劳则大于方叔吉甫列功覆过则优于齐桓贰师近事之功则髙于安逺长罗而大功未着小恶数布臣窃痛之宜以时解县通籍除过勿治尊宠爵位以劝有功于是天子下诏曰匈奴郅支单于背畔礼义留杀汉使者吏士甚逆道理朕岂忘之哉所以优游而不征者重动师众劳将率故隠忍而未有云也今延寿汤睹便宜乘时利结城郭诸国擅兴师矫制而征之赖天地宗庙之灵诛讨郅支单于斩获其首及阏氏贵人名王以下千数虽踰义干法内不烦一夫之役不开府库之臧因敌之粮以赡军用立功万里之外威震百蛮名显四海为国除残兵革之原息邉竟得以安然犹不免死亡之患罪当在于奉宪朕甚闵之其赦延寿汤罪勿治诏公卿议封焉议者皆以为宜如军法捕斩单于令匡衡石显以为郅支本亡逃失国窃号絶域非真单于元帝取安逺侯郑吉故事封千户衡显复争乃封延寿为义成侯赐汤爵闗内侯食邑各三百户加赐黄金百斤告上帝宗庙大赦天下拜延寿为长水校尉汤为射声校尉延寿迁城门校尉护军都尉薨于官成帝初即位丞相衡复奏汤以吏二千石奉使颛命蛮夷中不正身以先下而盗所收康居财物戒官属曰絶域事不覆校虽在赦前不宜处位汤坐免后汤上书言康居王侍子非王子也按验实王子也汤下狱当死太中大夫谷永上疏讼汤曰臣闻楚有子玉得臣文公为之仄席而坐赵有廉颇马服强秦不敢窥兵井陉近汉有郅都魏尚匈奴不敢南乡沙幕由是言之战克之将国之爪牙不可不重也盖君子闻鼓鼙之声则思将率之臣窃见闗内侯陈汤前使副西域都护忿郅支之无道闵王诛之不加策虑愊亿义勇奋发卒兴师奔逝横厉乌孙踰集都赖屠三重城斩郅支首报十年之逋诛雪邉吏之宿耻威震百蛮武畅西海汉元以来征伐方外之将未尝有也今汤坐言事非是幽囚乆系歴时不决执宪之吏欲致之大辟昔白起为秦将南拔郢都北坑赵括以纎介之过赐死杜邮秦民怜之莫不陨涕今汤亲秉钺席卷喋血万里之外荐功祖庙告类上帝介胄之士靡不慕义以言事为罪无赫赫之恶周书曰记人之功忘人之过宜为君者也夫犬马有劳于人尚加帷葢之报况国之功臣者哉窃恐陛下忽于鼓鼙之声不察周书之意而忘帷葢之施庸臣遇汤卒从吏议使百姓介然有秦民之恨非所以励死难之臣也书奏天子出汤夺爵为士伍后数歳西域都护段会宗为乌孙兵所围驿骑上书愿发城郭炖煌兵以自救丞相王商大将军王鳯及百僚议数日不决凤言汤多筹策习外国事可问上召汤见宣室汤击郅支时中寒病两臂不诎申汤入见有诏母拜示以会宗奏汤辞谢曰将相九卿皆贤材通明小臣罢癃不足以策大事上曰国家有急君其母让对曰臣以为此必无可忧也上曰何以言之汤曰夫胡兵五而当汉兵一何者兵刃朴钝弓弩不利今闻颇得汉巧然犹三而当一又兵法曰客倍而主人半然后敌今围会宗者人众不足以胜会宗惟陛下勿忧且兵轻行五十里重行三十里今会宗欲发城郭炖煌歴时乃至所谓报雠之兵非救急之用也上曰奈何其解可必乎度何时解汤知乌孙瓦合不能乆攻故事不过数日因对曰已解矣诎指计其日曰不出五日当有吉语闻居四日军书到言已解大将军凤奏以为从事中郎莫府事一决于汤汤明法令善因事为埶纳说多从常受人金钱作章奏卒以此败初汤与将作大匠解万年相善自元帝时渭陵不复徙民起邑成帝起初陵数年后乐霸陵曲亭南更营之万年与汤议以为武帝时工杨光以所作数可意自致将作大匠及大司农中丞耿寿昌造杜陵赐爵闗内侯将作大匠乘马延年以劳苦秩中二千石今作初陵而营起邑居成大功万年亦当蒙重赏子公妻家在长安儿子生长长安不乐东方宜求徙可得赐田宅俱善汤心利之即上封事言初陵京师之地最为肥美可立一县天下民不徙诸陵三十余岁矣闗东富人益众多规良田役使贫民可徙初陵以强京师衰弱诸侯又使中家以下得均贫富汤愿与妻子家属徙初陵为天下先于是天子从其计果起昌陵邑后徙内郡国民万年自诡三年可成后卒不就羣臣多言其不便者下有司议皆曰昌陵因卑为髙积土为山度便房犹在平地上客土之中不保幽冥之灵浅外不固卒徒工庸以巨万数至戁脂火夜作取土东山且与谷同贾作治数年天下徧被其劳国家罢敝府藏空虚下至众庶熬熬苦之故陵因天性据真土处埶髙敞旁近祖考前又已有十年功绪宜还复故陵勿徙民上乃下诏罢昌陵语在成纪丞相御史请废昌陵邑中室奏未下人以问汤第宅不彻得母复发徙汤曰县官且顺听羣臣言犹且复发徙之也时成都侯商新为大司马卫将军辅政素不善汤商闻此语白汤惑众下狱治按验诸所犯汤前为骑都尉王莽上书言父早死独不封母明君共养皇太后尤劳苦宜封竟为新都侯后皇太后同母弟茍参为水衡都尉死子伋为侍中参妻欲为伋求封汤受其金五十斤许为求比上奏弘农太守张匡坐臧百万以上狡猾不道有诏即讯恐下狱使人报汤汤为讼罪得踰冬月许谢钱二百万皆此类也事在赦前后东莱郡黒龙冬出人以问汤汤曰是所谓玄门开微行数出出入不时故龙以非时出也又言当复发徙传相语者十余人丞相御史奏汤惑众不道妄称诈归异于上非所宜言大不敬廷尉增寿议以为不道无正法以所犯剧易为罪臣下承用失其中故移狱廷尉无比者先以闻所以正刑罚重人命也明主哀悯百姓下制书罢昌陵勿徙吏民己申布汤妄以意相谓且复发徙虽颇惊动所流行者少百姓不为变不可谓惑众汤称诈虚设不然之事非所宜言大不敬也制曰廷尉增寿当是汤前有讨郅支单于功其免汤为庶人徙邉又曰故将作大匠万年佞邪不忠妄为巧诈多赋敛烦繇役兴卒暴之作卒徒蒙辜死者连属毒流众庶海内怨望虽蒙赦令不宜居京师于是汤与万年俱徙炖煌乆之炖煌太守奏汤前亲诛郅支单于威行外国不宜近邉塞诏徙安定议郎耿育上书言便宜因寃讼汤曰延寿汤为圣汉扬钩深致逺之威雪国家累年之耻讨絶域不羁之君系万里难制之虏岂有比哉先帝嘉之仍下明诏宣着其功改年垂歴传之无穷应是南郡献白虎邉垂无警备会先帝寝疾然犹垂意不忘数使尚书责问丞相趣立其功独丞相匡衡排而不予封延寿汤数百户此功臣战士所以失望也孝成皇帝承建业之基乘征伐之威兵革不动国家无事而大臣倾邪谗佞在朝曾不深惟本末之难以防未然之戒欲专主威排妒有功使汤块然被寃拘囚不能自明卒以无罪老弃炖煌正当西域通道令威名折冲之臣旋踵及身复为郅支遗虏所笑诚可悲也至今奉使外蛮者未尝不陈郅支之诛以扬汉国之盛夫援人之功以惧敌弃人之身以快谗岂不痛哉且安不忘危盛必虑衰今国家素无文帝累年节俭富饶之畜又无武帝荐延枭俊擒敌之臣独有一陈汤耳假使异世不及陛下尚望国家追录其功封表其墓以劝后进也汤幸得身当圣世功曾未久反聴邪臣鞭逐斥逺使亡逃分窜死无处所逺览之士莫不计度以为汤功累世不可及而汤过人情所有汤尚如此虽复破絶筋骨暴露形骸犹复制于唇舌为嫉妬之臣所系虏耳此臣所以为国家尤戚戚也书奏天子还汤卒于长安  

隽不疑传  

隽不疑字曼倩勃海人也治春秋为郡文学进退必以礼名闻州郡武帝末郡国盗贼羣起暴胜之为直指使者衣绣衣持斧逐捕盗贼督课郡国东至海以军兴诛不从命者威振州郡胜之素闻不疑贤至勃海遣吏请与相见不疑冠进贤冠带櫑具剑佩环玦襃衣博带盛服至门上谒门下欲使解剑不疑曰剑者君子武备所以卫身不可解请退吏白胜之胜之开合延请望见不疑容貌尊严衣冠甚伟胜之躧履起迎登堂坐定不疑据地曰窃伏海濒闻暴公子威名旧矣今乃承颜接辞凡为吏太刚则折太柔则废威行施之以恩然后树功扬名永终天禄胜之知不疑非庸人敬纳其戒深接以礼意问当世所施行门下诸从事皆州郡选吏侧听不疑莫不惊骇至昏夜罢去胜之遂表荐不疑征诣公交车拜为青州刺史乆之武帝崩昭帝即位而齐孝王孙刘泽交结郡国豪桀谋反欲先杀青州刺史不疑发觉收捕皆伏其辜擢为京兆尹赐钱百万京师吏民敬其威信每行县录囚徒还其母辄问不疑有所平反活几何人即不疑多有所平反母喜笑为饮食语言异于他时或亡所出母怒为之不食故不疑为吏严而不残始元五年有一男子乘黄犊车建黄旐衣黄襜褕着黄帽诣北阙自谓卫太子公交车以闻诏使公卿将军中二千石杂识视长安中吏民聚观者数万人右将军勒兵阙下以备非常丞相御史中二千石至者立莫敢发言京兆尹不疑后到叱从吏收缚或曰是非未可知且安之不疑曰诸君何患于卫太子昔蒯瞶违命出奔辄拒而不纳春秋是之卫太子得罪先帝亡不即死今来自诣此罪人也遂送诏狱天子与大将军霍光闻而嘉之曰公卿大臣当用经术明于大谊由是名声重于朝廷在位者皆自以不及也大将军光欲以女妻之不疑固辞不肯当乆之以病免终于家京师纪之后赵广汉为京兆尹言我禁奸止邪行于吏民至于朝廷事不及不疑逺甚廷尉验治何人竟得奸诈本夏阳人姓成名方遂居湖以卜筮为事有故太子舍人尝从方遂卜谓曰子状貌甚似卫太子方遂心利其言几得以富贵即诈自称诣阙廷尉逮召乡里识知者张宗禄等方遂坐诬罔不道要斩东市一姓张名延年  

疏广传  

疏广字仲翁东海兰陵人也少好学明春秋家居教授学者自逺方至征为博士太中大夫地节三年立皇太子选丙吉为太傅广为少傅数月吉迁御史大夫广徙为太傅广兄子受字公子亦以贤良举为太子家令受好礼恭谨敏而有辞宣帝幸太子宫受迎谒应对及置酒宴奉觞上寿辞礼闲雅上甚欢恱顷之拜受为少傅太子外祖父特进平恩侯许伯以为太子少傅使其弟中郎将舜监护太子家上以问广广对曰太子国储副君师友必于天下英俊不宜独亲外家许氏且太子自有太傅少傅官属已备今复使舜护太子家视陋非所以广太子徳于天下也上善其言以语丞相魏相相免冠谢曰此非臣等所能及广由是见器重数受赏赐太子每朝因进见太傅在前少傅在后父子并为师傅朝廷以为荣在位五岁皇太子年十二通论语孝经广谓受曰吾闻知足不辱知止不殆功遂身退天之道也今仕宦至二千石宦成名立如此不去惧有后悔岂如父子相随出闗归老故乡以寿命终不亦善乎受叩头曰从大人议即日父子俱移病满三月赐告广遂称笃上疏乞骸骨上以其年笃老皆许之加赐黄金二十斤皇太子赠以五十斤公卿大夫故人邑子设祖道供张东都门外送者车数百两辞决而去及道路观者皆曰贤哉二大夫或叹息为之下泣广既归乡里日令家共具设酒食请族人故旧宾客与相娱乐数问其家金余尚有几所趣卖以共具居歳余广子孙窃谓其昆弟老人广所爱信者曰子孙几及君时颇立产业基址今日饮食费且尽宜从丈人所劝说君买田宅老人即以闲暇时为广言此计广曰吾岂老誖不念子孙哉顾自有旧田庐令子孙勤力其中足以共衣食与凡人齐今复増益之以为赢余但教子孙怠惰耳贤而多财则损其志愚而多财则益其过且夫富者众之怨也吾既亡以教化子孙不欲益其过而生怨又此金者圣主所以恵养老臣也故乐与乡党宗族共飨其赐以尽吾余日不亦可乎于是族人说服皆以寿终  

## 文章辨体彚选卷五百十七

（明）贺复征 编  

○史传三十五  

京房传【`汉班固`】  

京房字君明东郡顿丘人也治易事梁人焦延寿延寿字赣赣贫贱以好学得幸梁王王共其资用令极意学既成为郡吏察举补小黄令以候司先知奸邪盗贼不得发爱养吏民化行县中举最当迁三老官属上书愿留赣有诏许増秩留卒于小黄赣常曰得我道以亡身者必京生也其说长于灾变分六十四卦更直日用事以风雨寒温为候各有占验房用之尤精好锺律知音声初元四年以孝亷为郎永光建昭间西羌反日蚀又乆青亡光阴雾不精房数上疏先言其将然近数月逺一歳所言屡中天子说之数召见问房对曰古帝王以功举贤则万化成瑞应着末世以毁誉取人故功举废而致灾异宜令百官各试其功灾异可息诏使房作其事房奏考功课吏法上令公卿朝臣与房会议温室皆以房言烦碎令上下相司不可许上意乡之时部刺史奏事京师上召见诸刺史令房晓以课事刺史复以为不可行惟御史大夫郑弘光禄大夫周堪初言不可后善之是时中书令石显颛权显友人五鹿充宗为尚书令与房同经论议相非二人用事房尝宴见问上曰幽厉之君何以危所任者何人也上曰君不明而所任者巧佞房曰知其巧佞而用之耶将以为贤也上曰贤之房曰然则今何以知其不贤也上曰以其时乱而君危知之房曰若是任贤必治任不肖必乱必然之道也幽厉何不觉寤而更求贤曷为卒任不肖以至于是上曰临乱之君各贤其臣令皆觉寤天下安得危亡之君房曰齐桓公秦二世亦尝闻此君而非笑之然则任竖刁赵髙政治日乱盗贼满山何不以幽厉卜之而觉悟乎上曰惟有道者能以往知来耳房因免冠顿首曰春秋纪二百四十二年灾异以视万世之君今陛下即位以来日月失明星辰逆行山崩泉涌地震石陨夏霜冬雷春凋秋荣陨霜不杀水旱螟虫民人饥疫盗贼不禁刑人满市春秋所记灾异尽备陛下视今为治耶乱耶上曰亦极乱耳尚何道房曰今所任用者谁与上曰然幸其愈于彼又以为不在此人也房曰夫前世之君亦皆然耳臣恐后之视今犹今之视前也上良乆乃曰今为乱者谁哉房曰明主宜自知之上曰不知也如知之何故用之房曰上最所信任与图事帷幄之中进退天下之士者是矣房指谓石显上亦知之谓房曰已谕房罢出后上令房上弟子晓知考功课吏事者欲试用之房上中郎任良姚平愿以为刺史试考功法臣得通籍殿中为奏事以防壅塞石显五鹿充宗皆疾房欲逺之建言宜试以房为郡守元帝于是以房为魏郡太守秩八百石居得以考功法治郡房自请愿无属刺史得除用他郡人自第吏千石以下歳竟乘传奏事天子许焉房自知数以论议为大臣所非内与石显五鹿充宗有隙不欲逺离左右及为太守忧惧房以建昭三年二月朔拜上封事曰辛酉以来蒙气衰去太阳精明臣独欣然以为陛下有所定也然少阴陪力而乘消息臣疑陛下虽行此道犹不得如意臣窃悼惧守阳平侯凤欲见未得至已夘臣拜为太守此言上虽明下犹胜之効也臣出之后恐必为用事所蔽身死而功不成故愿岁尽乘传奏事蒙哀见许乃辛已蒙气复乘卦太阳侵色此上大夫覆阳而上意疑也己夘庚辰之间必有欲隔絶臣令不得乘传奏事者房未发上令阳平侯凤承制诏房止无乘传奏事房意愈恐去至新丰因邮上封事曰臣前以六月中言遯卦不效法曰道人始去寒涌水为灾至其七月涌水出臣弟子姚平谓臣曰房可谓知道未可谓信道也房言灾异未尝不中今涌水已出道人当逐死尚复何言臣曰陛下至仁于臣尤厚虽言而死臣犹言也平又曰房可谓小忠未可谓大忠也昔秦时赵髙用事有正先者非刺髙而死髙威自此成故秦之乱正先趣之今臣得出守郡自诡効功恐未効而死惟陛下母使臣塞涌水之异当正先之死为姚平所笑房至陜复上封事曰乃丙戌小雨丁亥蒙气去然少阴并力而乘消息戊子益甚到五十分蒙气复起此陛下欲正消息杂卦之党并力而争消息之气不胜强弱安危之机不可不察已丑夜有还风尽辛夘太阳复侵色至癸已日月相薄此邪阴同力而太阳为之疑也臣前白九年不改必有星亡之异臣愿出任良试考功臣得居内星亡之异可去议者知如此于身不利臣不可蔽故云使弟子不若试师臣为刺史又当奏事故复云为刺史恐太守不与同心不若以为太守此其所以隔絶臣也陛下不违其言而遂听之此乃蒙气所以不解太阳亡色者也臣去朝稍逺太阳侵色益甚惟陛下毋难还臣而易逆天意邪说虽安于人天气必变故人可欺天不可欺也愿陛下察焉房去月余竟征下狱初淮阳宪王舅张博从房受学以女妻房房与相亲每朝见辄为博道其语以为上意欲问房议而羣臣恶其害已故为众所排博曰淮阳王上亲弟敏达好政欲为国忠今欲令王上书求入朝得佐助房房曰得无不可博曰前楚王朝荐士何为不可房曰中书令石显尚书令五鹿君相与合同巧佞之人也事县官十余年及丞相韦侯皆乆亡补于民可谓亡功矣此尤不欲行考功者也淮阳王既朝见劝上行考功事善不然但言丞相中书令任事乆而不治可休丞相以御史大夫郑弘代之迁中书令置他官以钩盾令徐立代之如此房考功事得施行矣博具从房记诸所说灾异事因令房为淮阳王作求朝奏草皆持柬与淮阳王石显微司具知之以房亲近未敢言及房出守郡显告房与张博通谋非谤政治归恶天子诖误诸侯王语在宪王传初房见道幽厉事出为御史大夫郑弘言之房博皆弃市弘坐免为庶人房本姓李推律自定为京氏死时年四十一  

赵广汉传【`班固`】  

赵广汉字子都涿郡蠡吾人也故属河间少为郡吏州从事以亷洁通敏下士为名举茂才平凖令察亷为阳翟令以治行尤异迁京辅都尉守京兆尹会昭帝崩而新丰杜建为京兆掾护作平陵方上建素豪侠宾客为奸利广汉闻之先风告建不改扵是收案致法中贵人豪长者为请无不至终无所听宗族宾客谋欲簒取广汉尽知其计议主名起居使吏告曰若计如此且并灭家令数吏将建弃市莫敢近者京师称之是时昌邑王征即位行滛乱大将军霍光与羣臣共废王尊立宣帝广汉以与议定策赐爵闗内侯迁颍川太守郡大姓原禇宗族横恣宾客犯为盗贼前二千石莫能禽制广汉既至数月诛原褚首恶郡中震栗先是颍川豪杰大姓相与为婚姻吏俗朋党广汉患之厉使其中可用者受记出有案问既得罪名行法罚之广汉故漏泄其语令相怨咎又教吏为缿筩及得投书削其主名而托以为豪桀大姓子弟所言其后强宗大族家家结为仇雠奸党散落风俗大改吏民相告讦广汉得以为耳目盗贼以故不发发又辄得一切治理威名流闻及匈奴降者言匈奴中皆闻广汉本始二年汉发五将军击匈奴征广汉以太守将兵属蒲类将军赵充国从军还复用守京兆尹满歳为真广汉为二千石以和颜接士其尉荐待遇吏殷勤甚备事推功善归之于下曰某掾卿所为非二千石所及行之发于至诚吏见者皆输写心腹无所隠匿咸愿为用僵仆无所避广汉聪明皆知其能之所宜尽力与否其或负者辄先闻知风谕不改乃收捕之无所逃案之辠立具实时伏辜广汉为人强力天性精于吏职见吏民或夜不寝至旦尤善为钩距以得事情钩距者设欲知马贾则先问狗已问羊又问牛然后及马叅伍其贾以类相凖则知马之贵贱不失实矣惟广汉至精能行之它人效者莫能及也郡中盗贼闾里轻侠其根株窟穴所在及吏受取请求铢两之奸皆知之长安少年数人会穷里空舍谋共刼人坐语未讫广汉使吏捕治具服富人苏回为郎二人刼之有顷广汉将吏到家自立庭下使长安丞龚奢叩堂户晓贼曰京兆尹赵君谢两卿无得杀质此宿卫臣也释质束手得善相遇幸逢赦令或时解脱二人惊愕又素闻广汉名即开户出下堂叩头广汉跪谢曰幸全活郎甚厚送狱勅吏谨遇给酒肉至冬当出死豫为调棺给敛葬具告语之皆曰死无所恨广汉尝记召湖都亭长湖都亭长西至界上界上亭长戏曰至府为我多谢问赵君亭长既至广汉与语问事毕谓曰界上亭长寄声谢我何以不为致问亭长叩头服实有之广汉因曰还为吾谢界上亭长勉思职事有以自效京兆不忘卿厚意其发奸摘伏如神皆此类也广汉奏请令长安游徼狱吏秩百石其后百石吏皆差自重不敢枉法妄系留人京兆政清吏民称之不容口长老传以为自汉兴以来治京兆者莫能及左冯翊右扶风皆治长安中犯法者从迹喜过京兆界广汉叹曰乱吾治者常二辅也诚令广汉得兼治之直差易耳初大将军霍光秉政广汉事光及光薨后广汉心知微指发长安吏自将与俱至光子博陆侯禹第直突入其门廋索私屠酤推破卢罂斧斩其门关而去时光女为皇后闻之对帝涕泣帝心善之以召问广汉广汉由是侵犯贵戚大臣所居好用世吏子孙新进年少者专厉强壮蠭气见事风生无所回避率多果敢之计莫为持难广汉终以此败初广汉客私酤酒长安市丞相史逐去客客疑男子苏贤言之以语广汉广汉使长安丞案贤尉史禹故劾贤为骑士屯霸上不诣屯所乏军兴贤父上书讼罪告广汉事下有司覆治禹坐要斩请逮捕广汉有诏即讯辞服会赦贬秩一等广汉疑其邑子荣畜教令后以他法论杀畜人上书言之事下丞相御史案验甚急广汉使所亲信长安人为丞相府门卒令微司丞相门内不法事地节三年七月中丞相傅婢有过自绞死广汉闻之疑丞相夫人妬杀之府舍而丞相奉斋酎入庙祠广汉得此使中郎赵奉寿风晓丞相欲以胁之毋令穷正已事丞相不听案验愈急广汉欲告之先问太史知星气者言今年当有戮死大臣广汉即上书告丞相罪制曰下京兆尹治广汉知事迫切遂自将吏卒突入丞相府召其夫人跪庭下受辞收奴婢十余人去责以杀婢事丞相魏相上书自陈妻实不杀婢广汉数犯罪法不伏辜以诈巧迫胁臣相幸臣相寛不奏愿下明使者治广汉所验臣相家事事下廷尉治罪实丞相自以过谴笞傅婢出至外第乃死不如广汉言司直萧望之劾奏广汉摧辱大臣欲以劫持奉公逆节伤化不道宣帝恶之下广汉廷尉狱又坐贼杀不辜鞠狱故不以实擅斥除骑士乏军兴数罪天子可其奏吏民守阙号泣者数万人或言臣生无益县官愿代赵京兆死使得牧养小民广汉竟坐要斩广汉虽坐法诛为京兆尹亷明威制豪强小民得职百姓追思歌之至今  

尹翁归传【`班固`】  

尹翁归字子兄河东平阳人也徙杜陵翁归少孤与季父居为狱小吏晓习文法喜击剑人莫能当是时大将军霍光秉政诸霍在平阳奴客持刀兵入市斗变吏不能禁及翁归为市吏莫敢犯者公亷不受馈百贾畏之后去吏居家会田延年为河东太守行县至平阳悉召故吏五六十人延年亲临见令有文者东有武者西阅数十人次到翁归独伏不肯起对曰翁归文武兼备惟所施设功曹以为此吏倨傲不逊延年曰何伤遂召上辞问甚竒其对除补卒史便从归府案事发奸穷究事情延年大重之自以能不及翁归徙署督邮河东二十八县分为两部闳孺部汾北翁归部汾南所举应法得其罪辜属县长吏虽中伤莫有怨者举亷为缑氏尉厯守郡中所居治理迁补都内令举亷为弘农都尉征拜东海太守过辞廷尉于定国定国家在东海欲属托邑子两人令坐后堂待见定国与翁归语终日不敢见其邑子既去定国乃谓邑子曰此贤将汝不任事也又不可干以私翁归治东海明察郡中吏民贤不肖及奸邪罪名尽知之县县各有记籍自听其政有急名则少缓之吏民小解辄披籍县县收取黠吏豪民案致其罪髙至于死收取人必于秋冬课吏大会中及出行县不以无事时其有所取也以一警百吏民皆服恐惧改行自新东海大豪郯许仲孙为奸猾乱吏治郡中苦之二千石欲捕者辄以力埶变诈自解终莫能制翁归至论弃仲孙市一郡怖栗莫敢犯禁东海大治以髙第入守右扶风满岁为真选用亷平疾奸吏以为右职接待以礼好恶与同之其负翁归罚亦必行治如在东海故迹奸邪罪名亦县县有名籍盗贼发其比伍中翁归辄召其县长吏晓告以奸黠主名教使用类推迹盗贼所过抵类常如翁归言无有遗脱缓于小弱急于豪强豪强有论罪输掌畜官使斫莝责以员程不得取代不中程辄笞督极者至以鈇自刭而死京师畏其威严扶风大治盗贼课常为三辅最翁归为政虽任刑其在公卿之间清洁自守语不及私然温良嗛退不以行能骄人甚得名誉于朝廷视事数歳元康四年病卒家无余财天子贤之制诏御史朕夙兴夜寐以求贤为右不异亲踈近逺务在安民而已扶风翁归亷平乡正治民异等早夭不遂不得终其功业朕甚怜之其赐翁归子黄金百斤以奉其祭祠翁归三子皆为郡守少子岑厯位九卿至后将军而闳孺亦至广陵相有治名由是世称田延年为知人  

韩延寿传【`班固`】  

韩延寿字长公燕人也徙杜陵少为郡文学父义为燕郎中刺王之谋逆也义諌而死燕人闵之是时昭帝富于春秋大将军霍光持政征郡国贤良文学问以得失时魏相以文学对策以为赏罚所以劝善禁恶政之本也日者燕王为无道韩义出身强諌为王所杀义无比干之亲而蹈比干之节宜显赏其子以示天下明为人臣之义光纳其言因擢延寿为諌大夫迁淮阳太守治甚有名徙颍川颍川多豪强难治国家常为选良二千石先是赵广汉为太守患其俗多朋党故构会吏民令相告讦一切以为聪明颍川由是以为俗民多怨雠延寿欲改更之教以礼让恐百姓不从乃厯召郡中长老为乡里所信向者数十人设酒具食亲与相对接以礼意人人问以谣俗民所疾苦为陈和睦亲爱销除怨咎之路长老皆以为便可施行因与议定嫁娶丧祭仪品略依古礼不得过法延寿于是令文学校官诸生皮弁执俎豆为吏民行丧嫁娶礼百姓遵用其教卖偶车马下里伪物者弃之市道数年徙为东郡太守黄霸代延寿居颍川霸因其迹而大治延寿为吏上礼义好古教化所至必聘其贤士以礼待用广谋议纳諌争举行丧让财表孝弟有行修治学宫春秋乡射陈钟鼓管弦盛升降揖让及都试讲武设斧钺旌旗及射御之事治城郭收赋租先明布告其日以期会为大事吏民敬畏趋向之又置正五长相率以孝弟不得舍奸人闾里阡陌有非常吏辄闻知奸人莫敢入界其始若烦后吏无追捕之苦民无棰楚之忧皆便安之接待下吏恩施甚厚而约誓明或欺负之者延寿痛自刻责岂其负之何以至此吏闻者自伤悔其县尉至自刺死及门下掾自刭人救不殊因瘖不能言延寿闻之对掾史涕泣遣吏医治视厚复其家延寿尝出临上车骑吏一人后至勅功曹议罚白还至府门门卒当车愿有所言延寿止车问之卒曰孝经曰资于事父以事君而敬同故母取其爱而君取其敬兼之者父也今旦明府早驾乆驻未出骑吏父来至府门不敢入骑吏闻之趋走出谒适会明府登车以敬父而见罚得母亏大化乎延寿举手舆中曰微子太守不自知过归舍召见门卒卒本诸生闻延寿贤无因自达故代卒延寿遂待用之其纳善听諌皆此类也在东郡三歳令行禁止断狱大减为天下最入守右冯翊满岁称职为真岁余不肯出行县丞掾数曰宜循行郡中览观民俗考长吏治迹延寿曰县皆有贤令长督邮分明善恶于外行县恐无所益重为烦扰丞掾皆以为方春月可壹出劝耕桑延寿不得已行县至髙陵民有昆弟相与讼田自言延寿大伤之曰幸得备位为郡表率不能宣明教化至令民有骨肉争讼既伤风化重使贤长吏啬夫三老孝弟受其耻咎在冯翊当先退是日移病不听事因入卧传舍闭合思过一县莫知所为令丞啬夫三老亦皆自系待罪于是讼者宗族传相责让此两昆弟深自悔皆自髠肉袒谢愿以田相移终死不敢复争延寿大喜开合延见内酒肉与相对饮食厉勉以意告乡部有以表劝悔过从善之民延寿乃起听事劳谢令丞以下引见尉荐郡中歙然莫不传相敕厉不敢犯延寿恩信周徧二十四县莫复以辞讼自言者推其至诚吏民不忍欺绐延寿代萧望之为左冯翊而望之迁御史大夫侍谒者福为望之道延寿在东郡时放散官钱千余万望之与丞相丙吉议以为更大赦不须考会御史当问事东郡望之因令并问之延寿闻知即部吏案校望之在冯翊时廪牺官钱放散百余万廪牺吏掠治急自引与望之为奸延寿劾奏移殿门禁止望之望之自奏职在总领天下闻事不敢不问而为延寿所拘持上由是不直延寿各令穷竟所考望之卒无事实而望之遣御史案东郡具得其事延寿在东郡时试骑士治饰兵车画龙虎朱爵延寿衣黄纨方领驾四马傅总建幢棨植羽葆鼓车歌车功曹引车皆驾四马载棨戟五骑为伍分左右部军假司马千人持幢旁毂歌者先居射室望见延寿车噭咷楚歌延寿坐射室骑吏持戟夹陛列立骑士从者带弓鞬罗后令骑士兵车四面营陈被甲鞮鞪居马上抱弩负籣又使骑士戏车弄马盗骖延寿又取官铜物候月蚀铸作刀剑钩镡放效尚方事及取官钱帛私假繇使吏及治饰车甲三百万以上于是望之劾奏延寿上僭不道又自陈前为延寿所奏今复举延寿罪众庶皆以臣懐不正之心侵寃延寿愿下丞相中二千石博士议其罪事下公卿皆以延寿前既无状后复诬愬典法大臣欲以解罪狡猾不道天子恶之延寿竟坐弃市吏民数千人送至渭城老小扶持车毂争奏酒炙延寿不忍距逆人人为饮计饮酒石余使掾史分谢送者逺苦吏民延寿死无所恨百姓莫不流涕延寿三子皆为郎吏且死属其子勿为吏以已为戒子皆以父言去官不仕至孙威乃复为吏至将军威亦多恩信能拊众得士死力威又坐奢僭诛延寿之风类也  

盖寛饶传【`班固`】  

盖寛饶字次公魏郡人也明经为郡文学以孝亷为郎举方正对策髙第迁諌大夫行郎中户将事劾奏卫将军张安世子侍中阳都侯彭祖不下殿门并连及安世居位无补彭祖时实下门寛饶坐举奏大臣非是左迁为卫司马先是时卫司马在部见卫尉拜谒常为卫官繇使市买寛饶视事案旧令遂揖官属以下行卫者卫尉私使寛饶出寛饶以令诣官府门上谒辞尚书责问卫尉由是卫官不复私使候司马候司马不拜出先置卫辄上奏辞自此正焉寛饶初拜为司马未出殿门断其禅衣令短离地冠大冠带长剑躬案行士卒庐室视其饮食居处有疾病者身自抚循临问加致医药遇之甚有恩及岁尽交代上临飨罢卫卒卫卒数千人皆叩头自请愿复留共更一年以报寛饶厚徳宣帝嘉之以寛饶为太中大夫使行风俗多所称举贬黜奉使称意擢为司隶校尉刺举无所回避小大辄举所劾奏众多廷尉处其法半用半不用公卿贵戚及郡国吏繇使至长安皆恐惧莫敢犯禁京师为清平恩侯许伯入第丞相御史将军中二千石皆贺寛饶不行许伯请之乃往从西阶上东乡特坐许伯自酌曰盖君后至寛饶曰无多酌我我乃酒狂丞相魏侯笑曰次公醒而狂何必酒也坐者皆属目卑下之酒酣乐作长信少府檀长卿起舞为沐猴与狗斗坐皆大笑寛饶不说仰视屋而叹曰美哉然富贵无常忽则易人此如传舍所阅多矣惟谨慎为得乆君侯可不戒哉因起趋出劾奏长信少府以列卿而沐猴舞失礼不敬上欲罪少府许伯为谢良乆上乃解寛饶为人刚直髙节志在奉公家贫奉钱月数千半以给吏民为耳目言事者身为司隶子常步行自戍北邉公亷如此然深刻喜陷害人在位及贵戚人与为怨又好言事刺讥奸犯上意上以其儒者优容之然亦不得迁同列后进或至九卿寛饶自以行清能髙有益于国而为凡庸所越愈失意不快数上疏諌争太子庶子王生髙寛饶节而非其如此予书曰明主知君洁白公正不畏强御而命君以司察之位擅君以奉使之权尊官厚禄已施于君矣君宜夙夜惟思当世之务奉法宣化忧劳天下虽日有益月有功犹未足以称职而报恩也自古之治三王之术各有制度今君不务循职而已乃欲以太古乆逺之事匡拂天子数进不用难听之语以摩切左右非所以扬令名全寿命者也方今用事之人皆明习法令言足以饰君之辞文足以成君之过君不惟蘧氏之髙踪而慕子胥之末行用不訾之躯临不测之险窃为君痛之夫君子直而不挺曲而不诎大雅云既明且哲以保其身狂夫之言圣人择焉惟裁省览寛饶不纳其言是时上方用刑法信任中尚书宦官寛饶奏封事曰方今圣道寖废儒术不行以刑余为周召以法律为诗书又引韩氏易传言五帝官天下三王家天下家以传子官以传贤若四时之运功成者去不得其人则不居其位书奏上以寛饶怨谤终不改下其书中二千石时执金吾议以为寛饶指意欲求襢大逆不道諌大夫郑昌愍伤寛饶忠直忧国以言事不当意而为文吏所抵挫上书颂寛饶曰臣闻山有猛兽藜藿为之不采国有忠臣奸邪为之不起司隶校尉寛饶居不求安食不求饱进有忧国之心退有死节之义上无许史之属下无金张之托职在司察直道而行多仇少与上书陈国事有司劾以大辟臣幸得从大夫之后官以諌为名不敢不言上不听遂下寛饶吏寛饶引佩刀自刭北阙下众莫不怜之  

何并传【`班固`】  

何并字子廉祖父以吏二千石自平舆徙平陵并为郡吏至大司空掾事何武髙其志节举能治剧为长陵令道不拾遗初卭成太后外家王氏贵而侍中王林卿通轻侠倾京师后坐法免宾客愈盛归长陵上冢因留饮连日并恐其犯法自造门上谒谓林卿曰冢间单外君宜以时归林卿曰诺先是林卿杀婢壻埋冢舍并具知之以非已时又见其新免故不发举欲无令留界中而已即且遣吏奉谒传送林卿素骄惭于宾客并度其为变储兵马以待之林卿既去北渡泾桥令骑奴还至寺门拔刀剥其建鼓并自从吏兵追林卿行数十里林卿迫窘乃令奴冠其冠被其襜褕自代乘车从童骑身变服从间径驰去会日暮追及收縳冠奴奴曰我非侍中奴耳并心自知已失林卿乃曰王君困自称奴得脱死耶叱吏断头持还县所剥鼓置都亭下署曰故侍中王林卿坐杀人埋冢舍使奴剥寺门鼓吏民惊骇林卿因亡命众庶讙哗以为实死成帝太后以卬成太后爱林卿故闻之涕泣为言哀帝哀帝问状而善之迁并陇西太守徙颍川太守代陵阳严诩诩本以孝行为官谓掾史为师友有过辄闭合自责终不大言郡中乱王莽遣使征诩官属数百人为设祖道诩据地哭掾史曰明府吉征不宜若此诩曰吾哀颍川士身岂有忧哉我以柔弱征必选刚猛代代到将有僵仆者故相吊耳诩至拜为美俗使者是时颍川锺元为尚书令领廷尉用事有权弟威为郡掾臧千金并为太守过辞锺廷尉廷尉免冠为弟请一等之罪愿蚤就髠钳并曰罪在弟身与君律不在于太守元惧驰遣人呼弟阳翟轻侠赵季李欵多畜宾客以气力渔食闾里至奸人妇女持吏长短从横郡中闻并且至皆亡去并下车求勇猛晓文法吏且十人使文吏治三人狱武吏往捕之各有所部敕曰三人非负太守乃负王法不得不治锺威所犯多在赦前驱使入函谷闗勿令污民间不入关乃收之赵李桀恶虽逺去当得其头以谢百姓锺威负其兄止雒阳吏格杀之亦得赵李它郡持头还并皆县头及其具狱于市郡中清静表善好士见纪颍川名次黄霸性清亷妻子不至官舍数年卒疾病召丞掾作先令书曰告子恢吾生素餐日乆死虽当得法赙勿受葬为小椁亶容下棺恢如父言王莽擢恢为闗都尉建武中以并孙为郎  

## 文章辨体彚选卷五百十八

（明）贺复征 编  

○史传三十六  

朱博传【`汉班固`】  

朱博字子元杜陵人也家贫少时给事县为亭长好客少年捕搏敢行稍迁为功曹伉侠好交随从士大夫不避风雨是时前将军望之子萧育御史大夫万年子陈咸以公卿子着材知名博皆友之矣时诸陵县属太常博以太常掾察廉补安陵丞后去官入京兆歴曹史列掾出为督邮书掾所部职办郡中称之而陈咸为御史中丞坐漏泄省中语下狱博去吏间步至廷尉中候伺咸事咸掠治困笃博诈得为医入狱得见咸具知其所坐罪博出狱又变姓名为咸验治数百卒免咸死罪咸得论出而博以此显名为郡功曹乆之成帝即位大将军王凤秉政奏请陈咸为长史咸荐萧育朱博除莫府属凤甚竒之举博栎阳令徙云阳平陵三县以髙第入为长安令京师治理迁冀州刺史博本武吏不更文法及为刺史行部吏民数百人遮道自言官寺尽满从事白请且留此县录见诸自言者事毕乃发欲以观试博博心知之告外趣驾既白驾辨博出就车见自言者使从事明敕告吏民欲言县丞尉者刺史不察黄绶各自诣郡欲言二千石墨绶长吏者使者行部还诣治所其民为吏所寃及言盗贼辞讼事各使属其部从事博驻车决遣四五百人皆罢去如神吏民大惊不意博应事变乃至于此后博徐问果老从事教民聚会博杀此吏州郡畏博威严徙为并州刺史护漕都尉琅琊太守齐部舒缓养名博新视事右曹掾史皆移病卧博问其故对言惶恐故事二千石新到辄遣吏存问致意乃敢起就职博奋髯抵几曰观齐儿欲以此为俗邪乃召见诸曹史书佐及县大吏选视其可用者出教置之皆斥罢诸病吏白巾走出府门郡中大惊顷之门下掾赣遂耆老大儒教授数百人拜起舒迟博出教主簿赣老生不习吏礼主簿且教拜起闲习乃止又敕功曹官属多襃衣大袑不中节度自今掾史衣皆令去地三寸博尤不爱诸生所至郡辄罢去议曹曰岂可复置谋曹邪文学儒吏时有奏记称说云云博见谓曰如太守汉吏奉三尺律令以从事耳亡奈生所言圣人道何也且持此道归尧舜君出为陈说之其折逆人如此视事数年大改其俗掾史礼节如楚赵吏博治郡常令属县各用其豪杰以为大吏文武从宜县有剧贼及它非常博辄移书以诡责之其尽力有效必加厚赏懐诈不称诛罚辄行以是豪强热服姑幕县有羣辈八人报仇廷中皆不得长吏自系书言府贼曹掾史自白请至姑幕事留不出功曹诸掾即皆自白复不出于是府丞诣阁博乃见丞掾曰以为县自有长吏府未尝与也丞掾谓府当与之邪合下书佐入博口占檄文曰府告姑幕令丞言贼发不得有书檄到令丞就职游徼王卿力有余如律令王卿得敕惶怖亲属失色昼夜驰骛十余日间捕得五人博复移书曰王卿忧公甚效檄到赍伐阅诣府部椽以下亦可用渐尽其余矣其操持下皆此类也以髙第入守左冯翊满歳为真其治左冯翊文理聪明殊不及薛宣而多武谲网络张设少爱利敢诛杀然亦纵舍时有大贷下吏以此为尽力长陵大姓尚方禁少时尝盗人妻见斫创着其颊府功曺受赂白除禁调守尉博闻知以它事召见视其面果有瘢博辟左右问禁是何等创也禁自知情得叩头服状博笑曰大丈夫固时有是冯翊欲洒卿耻抆拭用禁能自效不禁且喜且惧对曰必死博因勅禁毋得泄语有便宜辄记言因亲信之以为耳目禁晨夜发起部中盗贼及它伏奸有功効博擢禁连守县令乆之召见功曹闭合数责以禁等事与笔札使自记积受取一钱以上无得有所匿欺谩半言断头矣功曹惶怖具自疏奸臧大小不敢隠博知其对以实乃令就席受敕自改而已投刀使削所记遣出就职功曹后常战栗不敢蹉跌博遂成就之迁为大司农岁余坐小法左迁犍为太守先是南蛮若儿数为冦盗博厚给其昆弟使为反间袭杀之郡中清徙为山阳太守病免官复征为光禄大夫迁廷尉职典决疑当谳平天下狱博恐为官属所诬视事召见正监典法掾史谓曰廷尉本起于武吏不通法律幸有众贤亦何忧然廷尉治郡断狱以来且二十年亦独耳剽日乆三尺律令人事出其中掾史试与正监共撰前世决事吏议难知者数十事持以问廷尉得为诸君覆意之正监以为博茍强意未必能然即共条白焉博皆召掾史并坐而问为平处其轻重十中八九官属咸服博之疏略材过人也每迁徙易官所到辄出竒谲如此以明示下为不可欺者  

严延年传【`班固`】  

严延年字次卿东海下邳人也其父为丞相掾延年少学律法丞相府归为郡吏以选除补御史掾举侍御史是时大将军霍光废昌邑王尊立宣帝宣帝初即位延年劾奏光擅废立亡人臣礼不道奏虽寝然朝廷肃焉敬惮延年后复劾大司农田延年持兵干属车大司农自讼不干属车事下御史中丞谴责延年何以不移书宫殿门禁止大司农而令得出入宫于是复劾延年阑内罪人法至死延年亡命会赦出丞相御史府征书同日到延年以御史书先至诣御史府复为掾宣帝识之拜为平陵令坐杀不辜去官后为丞相掾复擢好畤令神爵中西羌反强弩将军许延寿请延年为长史从军败西羌还为涿郡太守时郡比得不能太守涿人毕野白等由是废乱大姓西髙氏东髙氏自郡吏以下皆畏避之莫敢与牾咸曰宁负二千石无负豪大家宾客放为盗贼发辄入髙氏吏不敢追浸浸日多道路张弓拔刃然后敢行其乱如此延年至遣掾蠡吾赵绣按髙氏得其死罪绣见延年新将心内惧即为两劾欲先白其轻者观延年意怒乃出其重劾延年已知其如此矣赵掾至果白其轻者延年索懐中得重劾即收送狱夜入晨将至市论杀之先所按者死吏皆股弁更遣吏分考两髙穷竟其奸诛杀各数十人郡中震恐道不拾遗三岁迁河南太守赐黄金二十斤豪强胁息野无行盗威震旁郡其治务在摧折豪强扶助贫弱贫弱虽陷法曲文以出之其豪杰侵小民者以文内之众人所谓当死者一朝出之所谓当生者诡杀之吏民莫能测其意深浅战栗不敢犯禁按其狱皆文致不可得反延年为人短小精悍敏捷于事虽子贡冉有通艺于政事不能絶也吏忠尽节者厚遇之如骨肉皆亲向之出身不顾以是治下无隠情然疾恶太甚中伤者多尤巧为狱文善史书所欲诛杀奏成于手中主簿亲近史不得闻知奏可论死奄忽如神冬月传属县囚会论府上流血数里河南号曰屠伯令行禁止郡中正清是时张敞为京兆尹素与延年善敞治虽严然尚颇有纵舍闻延年用刑刻急乃以书谕之曰昔韩卢之取莵也上观下获不甚多杀愿次卿少缓诛罚思行此术延年报曰河南天下喉咽二周余毙莠盛苗秽何可不鉏也自矜伐其能终不衰止时黄霸在颍川以寛恕为治郡中亦平娄蒙丰年凤凰下上贤焉下诏称扬其行加金爵之赏延年素轻霸为人及比郡为守褒赏反在已前心内不服河南界中又有蝗虫府丞义出行蝗还见延年延年曰此蝗岂凤凰食邪义又道司农中丞耿寿昌为常平仓利百姓延年曰丞相御史不知为也当避位去寿昌安得权此后左冯翊缺上欲征延年符已发为其名酷复止延年疑少府梁丘贺毁之心恨会琅琊太守以视事乆病满三月免延年自知见废谓丞曰此人尚能去官我反不能去邪又延年察狱史亷有臧不入身延年坐选举不实贬秩笑曰后敢复有举人者矣丞义年老颇悖素畏延年恐见中伤延年本尝与义俱为丞相史实亲厚之无意毁伤也馈遗之甚厚义愈益恐自筮得死卦忽忽不乐取告至长安上书言延年罪名十事已拜奏因饮药自杀以明不欺事下御史按丞验有此数事以结延年坐怨望非谤政治不道弃市初延年母从东海来欲从延年腊到雒阳适见报囚母大惊便止都亭不肯入府延年出至都亭谒母母闭合不见延年免冠顿首合下良乆母乃见之因子责延年幸得备郡守专治千里不闻仁爱教化有以全安愚民顾乘刑罚多刑杀人欲以立威岂为民父母意哉延年服罪重顿首谢因自为母御归府舍母毕正腊谓延年天道神明人不可独杀我不意当老见壮子被刑戮也行矣去女东归扫除墓地耳遂去归郡见昆弟宗人复为言之后歳余果败东海莫不贤知其母延年兄弟五人皆有吏材至大官东海号曰万石严妪  

楼护传【`班固`】  

楼护字君卿齐人父世医也护少随父为医长安出入贵戚家护诵医经本草方术数十万言长者咸爱重之共谓曰以君卿之才何不宦学乎由是辞其父学经传为京兆吏数年甚得名誉是时王氏方盛宾客满门五侯兄弟争名其客各有所厚不得左右惟护尽入其门咸得其驩心结士大夫无所不倾其交长者尤见亲而敬众以是服为人短小精辩论议常依名节听之者皆竦与谷永俱为五侯上客长安号曰谷子云笔札楼君卿唇舌言其见信用也母死送葬者致车二三千两闾里歌之曰五侯治丧楼君卿乆之平阿侯举护方正为諌大夫使郡国护假贷多持币帛过齐上书求上先人冢因会宗族故人各以亲踈与束帛一日散百金之费使还奏事称意擢为天水太守数歳免家长安中时成都侯商为大司马卫将军罢朝欲候护其主簿諌将军至尊不宜入闾巷商不听遂往至护家家狭小官属立车下乆住移时天欲雨主簿谓西曺诸掾曰不肯强谏反雨立闾巷商还或白主簿语商恨以它职事去主簿终身废锢后护复以荐为广汉太守元始中王莽为安汉公专政莽长子宇与妻兄吕寛谋以血涂莽第门欲惧莽令归政发觉莽大怒杀宇而吕寛亡寛父素与护相知寛至广汉过护不以事实语也到数日名捕寛诏书至护执寛莽大喜征护入为前辉光封息乡侯列于九卿莽居摄槐里大贼赵朋霍鸿等羣起延入前辉光界护坐免为庶人其居位爵禄赂遗所得亦縁手尽既退居里巷时五侯皆已死年老失势宾客益衰至王莽簒位以旧恩召见护封为楼旧里附城而成都侯商子邑为大司空贵重商故人皆敬事邑惟护自安如旧节邑亦父事之不敢有阙时请召宾客邑居樽下称贱子上寿坐者百数皆离席伏护独东乡正坐宇谓邑曰公子贵如何初护有故人吕公无子归护护身与吕公妻与吕妪同食及护家居妻子颇厌吕公护闻之流涕责其妻子曰吕公以故旧穷老托身于我义所当奉遂养吕公终身护卒子嗣其爵  

陈遵传【`班固`】  

陈遵字孟公杜陵人也祖父遂字长子宣帝微时与有故相随博奕数负进及宣帝即位用遂稍迁至太原太守乃赐遂玺书曰制诏太原太守官尊禄厚可以偿博进矣妻君宁时在旁知状遂于是辞谢因曰事在元平元年赦令前其见厚如此元帝时征遂为京兆尹至廷尉遵少孤与张竦伯松俱为京兆史竦博学通达以廉俭自守而遵放纵不拘操行虽异然相亲友哀帝之末俱着名字为后进冠并入公府公府掾史率皆羸车小马不上鲜明而遵独极舆马衣服之好门外车骑交错又日出醉归曹事数废西曹以故事适之侍曹辄诣寺舍白遵曰陈卿今日以某事适遵曰满百乃相闻故事有百适者斥满百西曹白请斥大司徒马宫大儒优士又重遵谓西曹此人大度士奈何以小文责之乃举遵能治三辅剧县补郁夷令乆之与扶风相失自免去槐里大贼赵朋霍鸿等起遵为校尉击朋鸿有功封嘉威侯居长安中列侯近臣贵戚皆贵重之牧守当之官及郡国豪杰至京师者莫不相因到遵门遵耆酒每大饮宾客满堂辄闗门取客车辖投井中虽有急终不得去尝有部刺史奏事过遵值其方饮刺史大穷候遵沾醉时突入见遵母叩头自白当对尚书有期会状母乃令从后合出去遵大率常醉然事亦不废长八尺余长头大鼻容貌甚伟略涉传记赡于文辞性善书与人尺牍主皆臧去以为荣请求不敢逆所到衣冠懐之惟恐在后时列侯有与遵同姓字者每至人门曰陈孟公坐中莫不震动既至而非因号其人曰陈惊坐云王莽素竒遵材在位多称誉者由是起为河南太守既至官当遣从史西召善书吏十人于前治私书谢京师故人遵凭几口占书吏且省官事书数百封亲踈各有意河南大惊数月免初遵为河南太守而弟级为荆州牧当之官俱过长安富人故淮阳王外家左氏饮食作乐后司直陈崇闻之劾奏遵兄弟幸得蒙恩超等歴位遵爵列侯备郡守级州牧奉使皆以举直察枉宣扬圣化为职不正身自慎始遵初除乘藩车入闾巷过寡妇左阿君置酒謌讴遵起舞跳梁顿仆坐上暮因留宿为侍婢扶卧遵知饮酒饫宴有节礼不入寡妇之门而湛酒溷肴乱男女之别轻辱爵位羞污印韨恶不可忍闻臣请皆免遵既免归长安宾客愈盛饮食自若乆之复为九江及河内都尉凡三为二千石而张竦亦至丹阳太守封淑徳侯后俱免官以列侯归长安竦居贫无宾客时时好事者从之质疑问事论道经书而已而遵昼夜呼号车骑满门酒肉相属先是黄门郎扬雄作酒箴以讽諌成帝其文为酒客难法度士譬之于物曰子犹瓶矣观瓶之居居井之眉处髙临深动常近危酒醪不入口臧水满懐不得左右牵于纆徽一旦叀碍为瓽所轠身提黄泉骨肉为泥自用如此不如鸱夷鸱夷滑稽腹如大壶尽日盛酒人复借酤常为国器托于属车出入两宫经营公家由是言之酒何过乎遵大喜之常谓张竦吾与尔犹是矣足下风诵经书苦身自约不敢差跌而我放意自恣浮湛俗闲官爵功名不减于子而差独乐顾不优邪竦曰人各有性长短自裁子欲为我亦不能吾而效子亦败矣虽然学我者易持效子者难将吾常道也及王莽败二人俱客于池阳竦为贼兵所杀更始至长安大臣荐遵为大司马护军与归徳侯刘飒俱使匈奴单于欲胁诎遵遵陈利害为言曲直单于大竒之遣还会更始败遵留朔方为贼所败时醉见杀  

扬雄传【`班固`】  

扬雄字子云蜀郡成都人也其先出自有周伯侨者以支庶初食采于晋之扬因氏焉不知伯侨周何别也扬在河汾之间周衰而扬氏或称侯号曰扬侯会晋六卿争权韩魏赵兴而范中行知伯弊当是时偪扬侯扬侯逃于楚巫山因家焉楚汉之兴也扬氏遡江上处巴江州而扬季官至庐江太守汉元鼎间避仇复遡江上处岷山之阳曰郫有田一壥有宅一区世世以农桑为业自季至雄五世而传一子故雄亡它扬于蜀雄少而好学不为章句训诂通而已博览无所不见为人简易佚荡口吃不能剧谈黙而好深湛之思清静亡为少耆欲不汲汲于富贵不戚戚于贫贱不修廉隅以徼名当世家产不过十金乏无儋石之储晏如也自有大度非圣哲之书不好也非其意虽富贵不事也顾尝好辞赋先是蜀有司马相如作赋甚弘丽温雅雄心壮之每作赋常拟之以为式又怪屈原文过相如至不容作离骚自投江而死悲其文读之未尝不流涕也以为君子得时则大行不得时则龙蛇遇不遇命也何必湛身哉乃作书往往摭离骚文而反之自岷山投诸江流以吊屈原名曰反离骚又旁离骚作重一篇名曰广骚又旁惜诵以下至懐沙一卷名曰畔牢愁孝成帝时客有荐雄文似相如者上方郊祠甘泉泰畤汾阴后土以求继嗣召雄待诏承明之庭正月从上甘泉还奏甘泉赋以风其三月将祭后土上乃帅羣臣横大河凑汾阴既祭行逰介山回安邑顾龙门览咸池登歴观陟西岳以望八荒迹殷周之虚眇然以思唐虞之风雄以为临川羡鱼不如归而结罔还上河东赋以劝其十二月羽猎雄从以为昔在二帝三王宫馆台榭沼池苑囿林麓薮泽财足以奉郊庙御宾客充庖厨而已不夺百姓膏腴谷土桑柘之地女有余布男有余粟国家殷富上下交足故甘露零其庭醴泉流其唐凤凰巢其树黄龙游其沼麒麟臻其囿神雀栖其林昔者禹任益虞而上下和草木茂成汤好田而天下用足文王囿百里民以为尚小齐宣王囿四十里民以为大裕民之与夺民也武帝广开上林南至宜春鼎湖御宿昆吾旁南山而西至长杨五柞北绕黄山濒渭而东周袤数百里穿昆明池象滇河营建章凤阙神明馺娑渐台泰液象海水周流方丈瀛洲蓬莱逰观侈靡穷妙极丽虽颇割其三垂以赡齐民然至羽猎田车戎马器械储偫禁御所营尚泰奢丽夸诩非尧舜成汤文王三驱之意也又恐后世复修前好不折中以泉台故聊因校猎赋以风明年上将大夸胡人以多禽兽秋命右扶风发民入南山西自襃斜东至弘农南驱汉中张罗网罝罘捕熊罴豪猪虎豹狖玃狐兔麋鹿载以槛车输长扬射熊馆以网为周阹纵禽兽其中令胡人手搏之自取其获上亲临观焉是时农民不得收敛雄从至射熊馆还上长杨赋聊因笔墨成文章故藉翰林以为主人子墨为客卿以风哀帝时丁傅董贤用事诸附离之者或起家至二千石时雄方草太玄有以自守泊如也或謿雄以玄尚白而雄解之号曰解謿雄以为赋者将以风也必推类而言极丽靡之辞闳侈巨衍竞于使人不能加也既乃归之于正然览者已过矣往时武帝好神仙相如上大人赋欲以风帝反缥缥有凌云之志由是言之赋劝而不止明矣又颇似俳优淳于髠优孟之徒非法度所存贤人君子诗赋之正也于是辍不复为而大潭思浑天参摹而四分之极于八十一旁则三摹九据极之七百二十九赞亦自然之道也故观易者见其卦而名之观玄者数其画而定之玄首四重者非卦也数也其用自天元推一昼一夜阴阳数度律厯之纪九九大运与天终始故玄三方九州岛二十七部八十一家二百四十三表七百二十九赞分为三卷曰一二三与泰初厯相应亦有颛顼之厯焉■〈扌筮〉之以三策开之以休咎絣之以象类播之以人事文之以五行拟之以道徳仁义礼智无主无名要合五经茍非其事文不虚生为其泰曼漶而不可知故有首冲错测摛莹数文掜图告十一篇皆以解剥玄体离散其文章句尚不存焉玄文多故不着观之者难知学之者难成客有难玄太深众人之不好也雄解之号曰解难雄见诸子各以其知舛驰大氐诋訾圣人即为怪迂析辩诡辞以挠世事虽小辩终破大道而或众使溺于所闻而不自知其非也及太史公记六国歴楚汉讫麟止不与圣人同是非颇谬于经故人时有问雄者常用法应之譔以为十三卷象论语号曰法言赞曰雄之自序云尔初雄年四十余自蜀来至逰京师大司马车骑将军王音竒其文雅召以为门下史荐雄待诏岁余奏羽猎赋除为郎给事黄门与王莽刘歆并哀帝之初又与董贤同官当成哀平间莽贤皆为三公权倾人主所属莫不拔擢而雄三世不徙官及莽簒位谈说之士用符命称功徳获封爵者甚众雄复不侯以耆老乆次转为大夫恬于势利乃如是实好古而乐道其意欲求文章成名于后世以为经莫大于易故作太玄传莫大于论语作法言史篇莫善于仓颉作训纂箴莫善于虞箴作州箴赋莫深于离骚反而广之辞莫丽于相如作四赋皆斟酌其本相与放依而驰骋云用心于内不求于外于时人皆曶之惟刘歆及范逡敬焉而桓谭以为絶伦王莽时刘歆甄丰皆为上公莽既以符命自立即位之后欲絶其原以神前事而丰子寻歆子棻复献之莽诛丰父子投棻四裔辞所连及便收不请时雄校书天禄阁上治狱事使者来欲收雄雄恐不能自免乃从阁上自投下几死莽问之曰雄素不与事何故在此间请问其故乃刘棻尝从雄学作竒字雄不知情有诏不问然京师为之语曰惟寂寞自投合爰清静作符命雄以病免复召为大夫家素贫耆酒人希至其门时有好事者载酒肴从游学而巨鹿侯芭常从雄居受其太玄法言焉刘歆亦尝观之谓雄曰空自苦今学者有禄利然尚不能明易又如玄何吾恐后人用覆酱瓿也雄笑而不应年七十一天凤五年卒侯芭为起坟丧之三年时大司空王邑纳言严尤闻雄死谓桓谭曰子尝称扬雄书岂能传于后世乎谭曰必传顾君与谭不及见也凡人贱近而贵逺亲见扬子云禄位容貌不能动人故轻其书昔老耼着虚无之言两篇薄仁义非礼学然后世好之者尚以为过于五经自汉文景之君及司马迁皆有是言今扬子之书文义至深而论不诡于圣人若使遭遇时君更阅贤知为所称善则必度越诸子矣诸儒或讥以为雄非圣人而作经犹春秋吴楚之君僭号称王葢诛絶之罪也自雄之没至今四十余年其法言大行而玄终不显然篇籍具存  

## 文章辨体彚选卷五百十九

（明）贺复征 编  

○史传三十七  

西南夷两粤传【`汉班固`】  

南夷君长以十数夜郎最大其西靡莫之属以十数滇最大自滇以北君长以十数卭都最大此皆椎结耕田有邑聚其外西自桐师以东北至叶榆名为嶲昆明编髪随畜移徙亡常处亡君长地方可数千里自嶲以东北君长以十数徙莋都最大自莋以东北君长以十数冉駹最大其俗或土著或移徙在蜀之西自駹以东北君长以十数白马最大皆氐类也此皆巴蜀西南外蛮夷也  

建元六年大行王恢击东粤东粤杀王郢以报恢因兵威使畨阳令唐蒙风晓南粤南粤食蒙蜀枸酱蒙问所从来曰道西北牂柯江江广数里出番禺城下蒙归至长安问蜀贾人独蜀出枸酱多持窃出市夜郎夜郎者临牂柯江江广百余步足以行船南粤以财物役属夜郎西至桐师然亦不能臣使也蒙乃上书说上曰南粤王黄屋左纛地东西万余里名为外臣实一州主今以长沙豫章往水道多絶难行窃闻夜郎所有精兵可得十万浮船牂柯出不意此制粤一竒也诚以汉之强巴蜀之饶通夜郎道为置吏甚易上许之乃拜蒙以郎中将将千人食重万余人从巴莋闗入遂见夜郎侯多同厚赐谕以威徳约为置吏使其子为令夜郎旁小邑皆贪汉缯帛以为汉道险终不能有也乃且听蒙约还报乃以为犍为郡发巴蜀卒治道自僰道指牂柯江蜀人司马相如亦言西夷卭莋可置郡使相如以郎中将往谕皆如南夷为置一都尉十余县属蜀当是时巴蜀四郡通西南夷道载转相饟数歳道不通士罢饿餧离暑湿死者甚众西南夷又数反发兵兴击耗费亡功上患之使公孙弘往视问焉还报言其不便及弘为御史大夫时方筑朔方据河逐胡公孙等因言西南夷为害可且罢专力事匈奴上许之罢西夷独置南夷两县一都尉稍令犍为自保就及元狩元年博望侯张骞言使大夏时见蜀布卭竹杖问所从来曰从东南身毒国可数千里得蜀贾人市或问卭西可二千里有身毒国骞因盛言大夏在汉西南慕中国患匈奴隔其道诚通蜀身毒国道便近又亡害于是天子乃令王然于栢始昌吕越人等十余辈闲出西南夷指求身毒国至滇滇王当羌乃留为求道四歳余皆闭昆明莫能通滇王与汉使言汉孰与我大及夜郎侯亦然各自以一州王不知汉广大使者还因盛言滇大国足事亲附天子注意焉及至南粤反上使驰义侯因犍为发南夷兵且兰君恐逺行旁国虏其老弱乃与其众反杀使者及犍为太守汉乃发巴蜀罪人尝击南粤者八校尉击之会越已破汉八校尉不下中郎将郭昌卫广引兵还行诛隔滇道者且兰斩首数万遂平南夷为牂柯郡夜郎侯始倚南粤南粤已灭还诛反者夜郎遂入朝上以为夜郎王南粤破后及汉诛且兰卭君并杀莋侯冉駹皆震恐请臣置吏以卭都为粤嶲郡莋都为沈黎郡冉駹为文山郡广汉西白马为武都郡使王然于以粤破及诛南夷兵威风谕滇王入朝滇王者其众数万人其旁东北劳深靡莫皆同姓相仗未肯听劳莫数侵犯使者吏卒元封二年天子发巴蜀兵击灭劳深靡莫以兵临滇滇王始首善以故弗诛滇王离西夷举国降请置吏入朝于是以为益州郡赐滇王王印复长其民西南夷君长以百数独夜郎滇受王印滇小邑也最宠焉  

建元四年赵佗孙胡为南粤王立三年闽粤王郢兴兵南击邉邑粤使人上书曰两粤俱为藩臣母擅兴兵相攻击今东粤擅兴兵侵臣臣不敢兴兵惟天子诏之于是天子多南粤义守职约为兴师遣两将军往讨闽粤兵未隃岭闽粤王弟余善杀郢以降于是罢兵天子使严助往谕意南粤王胡顿首曰天子乃兴兵诛闽粤死亡以报徳遣太子婴齐入宿卫谓助曰国新被冦使者行矣胡方日夜装入见天子助去后其大臣諌胡曰汉兴兵诛郢亦行以惊动南粤且先王言事天子期母失礼要之不可以怵好语入见入见则不得复归亡国之势也于是胡称病竟不入见后十余歳胡实病甚太子婴齐请归胡薨谥曰文王婴齐嗣立即臧其先武帝文帝玺婴齐在长安时取邯郸摎氏女生子兴及即位上书请立摎氏女为后兴为嗣汉数使使者风谕婴齐犹尚乐擅杀生自恣惧入见要以用汉法比内诸侯固称病遂不入见遣子次公入宿卫婴齐薨谥为明王太子兴嗣立其母为太后太后自未为婴齐妻时曾与霸陵人安国少季通及婴齐薨后元鼎四年汉使安国少季谕王王太后入朝令辩士諌大夫终军等宣其辞勇士卫臣等辅其决卫尉路博徳将兵屯桂阳待使者王年少太后中国人安国少季往复与私通国人颇知之多不附太后太后恐乱起亦欲倚汉威劝王及幸臣求内属即因使者上书请比内诸侯三岁一朝除邉闗于是天子许之赐其丞相吕嘉银印及内史中尉太传印余得自置除其故黥劓刑用汉法诸使者皆留填抚之王王太后饬治行装重资为入朝具相吕嘉年长矣相三王宗族官贵为长吏七十余人男尽尚王女女尽嫁王子弟宗室及苍梧秦王有连其居国中甚重粤人信之多为耳目者得众心愈于王王之上书数諌止王王不听有畔心数称病不见汉使者使者注意嘉势未能诛王王太后亦恐嘉等先事发欲介使者权谋诛嘉等置酒请使者大臣皆侍坐饮嘉弟为将将卒居宫外酒行太后谓嘉南粤内属国之利而相君苦不便者何也以激怒使者使者狐疑相杖遂不敢发嘉见耳目非是即趋出太后怒欲鏦嘉以矛王止太后嘉遂出介弟兵就舍称病不肯见王及使者乃阴谋作乱王素无意诛嘉嘉知之以故数月不发太后独欲诛嘉等力又不能天子闻之罪使者怯亡决又以为王王太后已附汉独吕嘉为乱不足以兴兵欲使庄参以二千人往参曰以好往数人足以武往二千人无足以为也辞不可天子罢参兵郏庄士故济北相韩千秋奋曰以区区粤又有王应独吕嘉为害愿得勇士三百人必斩嘉以报于是天子遣千秋与王太后弟摎乐将二千人往入粤境吕嘉乃遂反下令国中曰王年少太后中国人又与使者乱专欲内属尽持先王宝入献天子以自媚多从人行至长安虏卖以为僮奴自脱一时利亡顾赵氏社稷为万世虑之意乃与其弟将卒攻杀太后王尽杀汉使者遣人告苍梧秦王及其诸郡县立明王长男粤妻子术阳侯建徳为王而韩千秋兵之入也破数小邑其后粤直开道给食未至畨禺四十里粤以兵击千秋等灭之使人函封汉使节置塞上好为谩辞谢罪发兵守要害处于是天子曰韩千秋虽无成功亦军锋之冠封其子延年为成安侯摎乐其姊为王太后首愿属汉封其子广徳为龒侯乃赦天下曰天子微弱诸侯力政讥臣不讨贼吕嘉建徳等反自立晏如令粤人及江淮以南楼船十万师往讨之元鼎五年秋卫尉路愽徳为伏波将军出桂阳下湟水主爵都尉杨仆为楼船将军出豫章下横浦故归义粤侯二人为戈船下濑将军出零陵或下离水或抵苍梧使驰义侯因巴蜀罪人发夜郎兵下牂柯江咸会畨禺六年冬楼船将军将精卒先陷寻陿破石门得粤船粟因推而前挫粤锋以粤数万人待伏波将军伏波将军将罪人道逺后期与楼船会乃有千余人遂俱进楼船居前至番禺建徳嘉皆城守楼船自择便处居东南面伏波居西北面会暮楼船攻败粤人纵火烧城粤素闻伏波莫不知其兵多少伏波乃为营遣使招降者赐印绶复纵令相招楼船力攻烧敌反驱而入伏波营中迟旦城中皆降伏波吕嘉建徳以夜与其属数百人亡入海伏波又问降者知嘉所之遣人追故其校司马苏弘得建徳为海常侯粤郎都稽得嘉为临蔡侯苍梧王赵光与粤王同姓闻汉兵至降为随桃侯及粤揭扬令史定降汉为安道侯粤将毕取以军降为膫侯粤桂林监居翁谕告瓯骆四十余万口降为湘城侯戈船下濑将军兵及驰义侯所发夜郎兵未下南粤已平遂以其地为儋耳珠崖南海苍梧郁林合浦交趾九真日南九郡  

西域传【`班固`】  

西域以孝武时始通本三十六国其后稍分至五十余皆在匈奴之西乌孙之南南北有大山中央有河东西六千余里南北千余里东则接汉阨以玉门阳闗西则限以葱岭其南山东出金城与汉南山属焉其河有两原一出葱岭山一出于阗于阗在南山下其河北流与葱岭河合东注蒲昌海蒲昌海一名盐泽者也去玉门阳闗三百余里广袤三百里其水亭居冬夏不增减皆以为潜行地下南出于积石为中国河云自玉门阳闗出西域有两道从鄯善傍南山北波河西行至莎车为南道南道西踰葱岭则出大月氏安息自车师前王庭随北山波河西行至疏勒为北道北道西踰葱岭则出大宛康居奄蔡焉耆西域诸国大率土著有城郭田畜与匈奴乌孙异俗故皆役属匈奴匈奴西邉日逐王置僮仆都尉使领西域常居焉耆危须尉黎间赋税诸国取富给焉自周衰戎狄错居泾渭之北及秦始皇攘却戎狄筑长城界中国然西不过临洮汉兴至于孝武事征四夷广威徳而张骞始开西域之迹其后骠骑将军击破匈奴右地降浑邪休屠王遂空其地始筑令居以西初置酒泉郡后稍发徙民充实之分置武威张掖敦煌列四郡据两闗焉自贰师将军伐大宛之后西域震惧多遣使来贡献汉使西域者益得职于是自敦煌西至盐泽往往起亭而轮台渠犂皆有田卒数百人置使者校尉领护以给使外国者至宣帝时遣卫司马使护鄯善以西数国及破姑师未尽殄分以为车师前后王及山北六国时汉独护南道未能尽并北道也然匈奴不自安矣其后日逐王畔单于将众来降护鄯善以西使者郑吉迎之既至汉封日逐王为归徳侯吉为安逺侯是岁神爵三年也乃因使吉并护北道故号曰都护都护之起自吉置矣僮仆都尉由此罢匈奴益弱不得近西域于是徙屯田田于北胥鞬披莎车之地屯田校尉始属都护都护督察乌孙康居诸外国动静有变以闻可安辑安辑之可击击之都护治乌垒城去阳闗二千七百三十八里与渠犂田官相近土地肥饶于西域为中故都护治焉至元帝时复置戊己校尉屯田车师前王庭是时匈奴东蒲类王兹力支将人众千七百余人降都护都护分车师后王之西为乌贪訾离地以处之自宣元后单于称藩臣西域服从其土地山川王侯户数道里逺近翔实矣  

外戚传【`班固`】  

孝武李夫人本以倡进初夫人兄延年性知音善歌舞武帝爱之每为新声变曲闻者莫不感动延年侍上起舞歌曰北方有佳人絶世而独立一顾倾人城再顾倾人国宁不知倾城与倾国佳人难再得上叹息曰善世岂有此人乎平阳主因言延年有女弟上乃召见之实妙丽善舞由是得幸生一男是为昌邑哀王李夫人少而蚤卒上怜闵焉图画其形于甘泉宫及卫思后废后四年武帝崩大将军霍光縁上雅意以李夫人配食追上尊号曰孝武皇后初李夫人病笃上自临候之夫人蒙被谢曰妾乆寝病形貌毁壊不可以见帝愿以王及兄弟为托上曰夫人病甚殆将不起一见我属托王及兄弟岂不快哉夫人曰妇人貌不修饰不见君父妾不敢以燕媠见帝上曰夫人第一见我将加赐千金而予兄弟尊官夫人曰尊官在帝不在一见上复言欲必见之夫人遂转向歔欷而不复言于是上不说而起夫人姊妹让之曰贵人独不可一见上属托兄弟邪何为恨上如此夫人曰所以不欲见帝者乃欲以深托兄弟也我以容貌之好得从微贱爱幸于上夫以色事人者色衰而爱弛爱弛则恩絶上所以恋恋顾念我者乃以平生容貌也今见我毁壊颜色非故必畏恶吐弃我意尚肯复追思闵录其兄弟哉及夫人卒上以后礼葬焉其后上以夫人兄李广利为贰师将军封海西侯延年为恊律都尉上思念李夫人不已方士齐人少翁言能致其神乃夜张灯烛设帷帐陈酒肉而令上居他帐遥望见好女如李夫人之貌还幄坐而步又不得就视上愈益相思悲感为作诗曰是邪非邪立而望之偏何姗姗其来迟令乐府诸音家弦歌之  

史皇孙王夫人宣帝母也名翁须太始中得幸于史皇孙皇孙妻妾无号位皆称家人子征和二年生宣帝帝生数月卫太子皇孙败家人子皆坐诛莫有收葬者唯宣帝得全即尊位后追尊母王夫人谥曰悼后祖母史良娣曰戾后皆改葬起园邑长丞奉守语在戾太子传地节三年求得外祖母王媪媪男无故无故弟武皆随使者诣阙时乘黄牛车故百姓谓之黄牛妪初上即位数遣使者求外家乆逺多似类而非是既得王妪令太中大夫任宣与丞相御史属杂考问乡里识知者皆曰王妪妪言名妄人家本涿郡蠡吾平乡年十四嫁为同乡王更得妻更得死嫁为广望王乃始妇产子男无故武女翁须翁须年八九歳时寄居广望节侯子刘仲卿宅仲卿谓乃始曰予我翁须自养长之媪为翁须作缣单衣送仲卿家仲卿教翁须歌舞往来归取冬夏衣居四五岁翁须来言邯郸贾长儿求歌舞者仲卿欲以我与之媪即与翁须逃走之平乡仲卿载乃始共求媪媪遑急将翁须归曰儿居君家非受一钱也奈何欲予他人仲卿诈曰不也后数日翁须乘长儿车马过门呼曰我果见行当之栁宿媪与乃始之栁宿见翁须相对涕泣谓曰我欲为汝自言翁须曰母置之何家不可以居自言无益也媪与乃始还求钱用随逐至中山卢奴见翁须与歌舞等比五人同处媪与翁须共宿明日乃始留视翁须媪还求钱欲随至邯郸媪归粜买未具乃始来归曰翁须已去我无钱用随也因絶至今不闻其问贾长儿妻贞及从者师遂辞往二十岁太子舍人侯明从长安来求歌舞者请翁须等五人长儿使遂送至长安皆入太子家及广望三老更始刘仲卿妻其等四十五人辞皆验宣奏王媪悼后母明白上皆召见赐无故武爵闗内侯旬月间赏赐以巨万计顷之制诏御史赐外祖母号为博平君以博平蠡吾两县户万一千为汤沐邑封舅无故为平昌侯武为乐昌侯食邑各六千户  

孝宣许皇后元帝母也父广汉昌邑人少时为昌邑王郎从武帝上甘泉误取它郎鞍以被其马发觉吏劾从行而盗当死有诏募下蚕室后为宦者丞上官桀谋反时广汉部索其殿中庐有索长数尺可以缚人者数千枚满一箧缄封广汉索不得它吏往得之广汉坐论为鬼薪输掖庭后为暴室啬夫时宣帝养于掖庭号皇曾孙与广汉同寺居时掖庭令张贺本卫太子家吏及太子败贺坐下刑以旧恩养视皇曾孙甚厚及曽孙壮大贺欲以女孙妻之是时昭帝始冠长八尺二寸贺弟安世为右将军与霍将军同心辅政闻贺称誉皇曾孙欲妻以女安世怒曰曾孙乃卫太子后也幸得以庶人衣食县官足矣勿复言子女事于是贺止时许广汉有女平君年十四五当为内者令欧侯氏子妇临当入欧侯氏子死其母将行卜相当大贵母独喜贺闻许啬夫有女乃置酒请之酒酣为言曾孙体近下人乃闗内侯可妻也广汉许诺明日妪闻之怒广汉重令为介遂与曾孙一歳生元帝数月曾孙立为帝平君为倢伃是时霍将军有小女与皇太后有亲公卿议更立皇后皆心仪霍将军女亦未有言上乃诏求微时故劔大臣知指白立许倢伃为皇后既立霍光以后父广汉刑人不宜君国歳余乃封为昌成君霍光夫人显欲贵其小女道无从明年许皇后当娠病女医淳于衍者霍氏所爱尝入宫侍皇后疾衍夫赏为掖庭户卫谓衍可过辞霍夫人行为我求安池监衍如言报显显因生心辟左右字谓衍少夫幸报我以事我亦欲报少夫可乎衍曰夫人所言何等不可者显曰将军素爱小女成君欲竒贵之愿以累少夫衍曰何谓邪显曰妇人免乳大故十死一生今皇后当免身可因投毒药去也成君即得为皇后矣如蒙力事成富贵与少夫共之衍曰药杂治当先尝安可显曰在少夫为之耳将军领天下谁敢言者缓急相护但恐少夫无意耳衍良乆曰愿尽力即捣附子赍入长定宫皇后免身后衍取附子并合大医大丸以饮皇后有顷曰我头岑岑也药中得无有毒对曰无有遂加烦懑崩衍出过见显相劳问亦未敢重谢衍后人有上书告诸医侍疾无状者皆收系诏狱劾不道显恐事急即以状具语光因曰既失计为之无令吏急衍光惊愕黙然不应其后奏上署衍勿论许后立三年而崩谥曰恭哀皇后葬杜南是为杜陵南园  

## 文章辨体彚选卷五百二十

（明）贺复征 编  

○史传三十八  

贾复传【`宋范蔚宗`】  

贾复字君文南阳冠军人也少好学习尚书事舞阴李生李生竒之谓门人曰贾君之容貌志气如此而勤于学将相之器也王莽末为县掾迎盐河东会遇盗贼等比十余人皆放散其盐复独完以还县县中称其信时下江新市兵起复亦聚众数百人于羽山自号将军更始立乃将其众归汉中王刘嘉以为校尉复见更始政乱诸将放纵乃说嘉曰臣闻图尧舜之事而不能至者汤武是也图汤武之事而不能至者桓文是也图桓文之事而不能至者六国是也定六国之规欲安守之而不能至者亡六国是也今汉室中兴大王以亲戚为藩辅天下未定而安守所保所保得无不可保乎嘉曰卿言大非吾任也大司马刘公在河北必能相施苐持我书往复遂辞嘉受书北度河及光武于栢人因邓禹得召见光武竒之禹亦称有将帅节于是署复破虏将军督盗贼复马羸光武解左骖以赐之官属以复后来而好陵折等辈调补鄗尉光武曰贾督有折冲千里之威方任以职勿得擅除光武至信都以复为偏将军及拔邯郸迁都护将军从击青犊于射犬大战至日中贼陈坚不却光武传召复曰吏士皆饥可且朝饭复曰先破之然后食耳于是被羽先登所向皆靡贼乃败走诸将咸服其勇又北与五校战于真定大破之复伤创甚光武大惊曰我所以不令贾复别将者为其轻敌也果然失我名将闻其妇有孕生女邪我子娶之生男耶我女嫁之不令其忧妻子也复病寻愈追及光武于蓟相见甚欢大享士卒令复居前击邺贼破之复从征伐未尝丧败数与诸将溃围解急身被十二创帝以复敢深入希令逺征而壮其勇节常自从之故复少方面之勲诸将每论功自伐复未尝有言帝辄曰贾君之功我自知之十三年定封胶东侯食郁秩壮武下宻即墨挺胡观阳凡六县复知帝欲偃干戈修文徳不欲功臣拥众京师乃与髙宻侯邓禹并剽甲兵敦儒学帝深然之遂罢左右将军复以列侯就第加位特进复为人刚毅方直多大节既还私第阖门养威重朱佑等荐复宜为宰相帝方以吏事责三公故功臣并不用是时列侯唯髙宻固始胶东三侯与公卿参议国家大事恩遇甚厚三十一年卒谥曰刚侯  

邓训传【`范蔚宗`】  

训字平叔禹第六子也少有大志不好文学禹常非之显宗即位初以为郎中训乐施下士士大夫多归之永平中理虖沱石臼河从都虑至羊肠仓欲令通漕太原吏人苦役连年无成转运所经三百八十九隘前后没溺死者不可胜算建初三年拜训谒者使监领其事训考虑隠括知大功难立具以上言肃宗从之遂罢其役更用驴辇岁省费亿万计全活徒士数千人会上谷太守任兴欲诛赤沙乌桓怨恨谋反诏训将黎阳营兵屯狐奴以防其变训抚接邉民为幽部所归六年迁护乌桓校尉黎明故人多携将老幼乐随训徙邉鲜卑闻其维恩皆不敢南近塞下八年舞阴公主子梁扈有罪训坐私与扈通书征免归闾里元和三年卢水胡反畔以训为谒者乘传到武威拜张掖太守章和二年护羗校尉张纡诱诛烧当种羗迷吾等由是诸羗大怒谋欲报怨朝廷忧之公卿举训代纡为校尉诸羗激忿遂相与解仇结婚交质盟诅众四万余人期氷合渡河攻训先是小月氏胡分居塞内胜兵者二三千骑皆勇健富强每与羗战常以少制多虽首施两端汉亦时收其用时迷吾子迷唐别与武威种羗合兵万骑来至塞下未敢攻训先欲胁月氏胡训拥卫稽故令不得战议者咸以羗胡相攻县官之利以夷伐夷不宜禁护训曰不然今张纡失信众羗大动经常屯兵不下二万转运之费空竭府帑凉州吏人命县丝髪原诸胡所以难得意者皆恩信不厚耳今因其迫急以徳懐之庶能有用遂令开城及所居园门悉驱羣胡妻子内之严兵守卫羌掠无所得又不敢逼诸胡因即解去由是湟中诸胡皆言汉家常欲鬬我曹今邓使君待我以恩信开门内我妻子乃得父母咸欢喜叩头曰惟使君所命训遂抚养其中少年勇者数百人以为义从羗胡俗耻病死每病临困辄以刀自刺训闻有困疾者辄拘持缚束不与兵刃使医药疗之愈者非一小大莫不感悦于是赏赂诸羌种使相招诱迷唐伯父号迷吾乃将其母及种人八百户自塞外来降训因发湟中秦胡羌兵四千人出塞掩击迷唐于写谷斩首虏六百余人得马牛羊万余头迷唐乃去大小揄居颇岩谷众悉破散其春复欲归故地就田业训乃发湟中六千人令长史任尚将之缝革为船置于箄上以渡河掩击迷唐庐落大豪多所斩获复追逐奔北会尚等夜为羌所攻于是义从羌胡并力破之斩首前后一千八百余级获生口二千人马牛羊三万余头一种殆尽迷唐遂收其余部逺徙庐落西行千余里诸附落小种皆背畔之烧当豪帅东号稽颡归死余皆欵塞纳-马恩省质于是绥接归附威信大行遂罢屯兵各令归郡惟置弛刑徒二千余人分以屯田为贫人耕种修理城郭坞壁而已永元二年大将军窦宪将兵镇武威宪以训晓羗胡方略上求俱行训初厚于马氏不为诸窦所亲及宪诛故不离其祸训虽寛中容众而于闺门甚严兄弟莫不敬惮诸子进见未尝赐席接以温色四年冬病卒官时年五十三吏人羌胡爱惜旦夕临者日数千人戎俗父母死耻悲泣皆骑马歌呼至闻训卒莫不吼号或以刀自割又刺杀其犬马牛羊曰邓使君已死我曹亦俱死耳前乌桓吏士皆犇走道路至空城郭吏执不听以状白校尉徐傿傿叹息曰此义也乃释之遂家家为训立祠每有疾病辄此请祷求福  

王丹传【`范蔚宗`】  

王丹字仲回京兆下邽人也哀平时仕州郡王莽时连征不至家累千金隠居养志好施周急每岁农时辄载酒肴于田间候勤者而劳之其惰孏者耻不致丹皆兼功自励邑聚相率以致殷富其轻黠游荡废业为患者辄晓其父兄使黜责之没者则赙给亲自将护其有遭丧忧者辄待丹为办乡邻以为常行之十余年其化大洽风俗以笃丹资性方洁疾恶强豪时河南太守同郡陈遵闗西之大侠也其友人丧亲遵为护丧事赙助甚丰丹乃懐缣一匹陈之于主人前曰如丹此缣出自机杼遵闻而有惭色自以知名欲结交于丹丹拒而不许会前将军邓禹西征闗中军粮乏丹率宗族上麦二千斛禹表丹领左冯翊称疾不视事免归后征为太子少傅时大司徒侯霸欲与交友及丹被征遣子昱候于道昱迎拜军下丹下答之昱曰家公欲与君结交何为见拜丹曰君房有是言丹未之许也丹子有同门生丧亲家在中山白丹欲往奔慰结侣将行丹怒而挞之令寄缣以祠焉或问其故丹曰交道之难未易言也世称管鲍次则王贡张陈凶其终萧朱隙其末故知全之者鲜矣时人服其言客初有荐士于丹者因选举之而后所举者陷罪丹坐以免客惭惧自絶而丹终无所言寻复征为太子太傅乃呼客谓曰子之自絶何量丹之薄也不为设食以罚之相待如旧其后逊位卒于家  

鲍永传【`范蔚宗`】  

鲍永字君长上党屯留人也父宣哀帝时任司隶校尉为王莽所杀永少有志操习欧阳尚书事后母至孝妻尝于母前叱狗而永即去之初为郡功曹莽以宣不附已欲灭其子孙都尉路平承望风旨规欲害永太守茍諌拥护召以为吏常置府中永因子为諌陈兴复汉室剪灭簒逆之策諌每戒永曰君长几事不宻祸倚人门永感其言及諌卒自送丧归扶风路平遂收永弟升太守赵兴到闻乃叹曰我受汉茅土不能立节而鲍宣死之岂可害其子也敕县出升复署永功曹时有矫称侍中止传舍者兴欲谒之永疑其诈諌不听而出兴遂驾往永乃拔佩刀截马当匈乃止后数日莽诏书果下捕矫称者永由是知名举秀才不应更始二年征再迁尚书仆射行大将军事持节将兵安集河东并州朔部得自置偏禆辄行军法永至河东击青犊大破之更始封为中阳侯永虽为将率而车服敝素为道路所识时赤眉害更始三辅道絶光武即位遣諌议大夫储大伯持节征永诣行在所永疑不从乃收系大伯遣使驰至长安既知更始已亡乃发丧出大伯等封上将军列侯印绶悉罢兵但幅巾与诸将及同心客百余人诣河内帝见永问曰卿众所在永离席叩头曰臣事更始不能令全诚惭以其众幸富贵故悉罢之帝曰卿言大而意不悦时攻懐未拔帝谓永曰我攻懐二日而兵不下闗东畏服卿可且将故人自往城下譬之即拜永諌议大夫至懐乃说更始河内太守于是开城而降帝大喜赐永洛阳商里宅固辞不受时董宪禆将屯兵于鲁侵害百姓乃拜永为鲁郡太守永到击讨大破之降者数千人惟别帅彭丰虞休皮常等各千余人称将军不肯下顷之孔子阙里无故荆棘自除从讲堂至于里门永异之谓府丞及鲁令曰方今危急而阙里自开斯岂夫子欲令太守行礼助吾诛无道邪乃会人众修乡射之礼请丰等共会观视欲因此禽之丰等亦欲图永乃持牛酒劳飨而潜挟兵器永觉之手格杀丰等禽破党与帝嘉其畧封为闗内侯迁扬州牧时南土尚多冦暴永以吏人痍伤之后乃缓其衔辔示诛强横而镇抚其余百姓安之会遭母忧去官悉以财产与孤弟子建武十一年征为司隶校尉帝叔父赵王良尊戚贵重永以事劾良大不敬由是朝廷肃然莫不戒慎乃辟扶风鲍恢为都官从事恢亦抗直不避强御帝常曰贵戚且宜敛手以避二鲍其见惮如此永行县到霸陵路经更始墓引车入陌从事諌止之永曰亲北面事人宁有过墓不拜虽以获罪司隶所不避也遂下拜哭尽哀而去西至扶风椎牛上茍諌冢帝闻之意不平问公卿曰奉使如此何如太中大夫张湛对曰仁者行之宗忠者义之主也仁不遗旧忠不忘君行之髙者也帝意乃释后大司徒韩歆坐事永固请之不得以此忤帝意出为东海相坐度田事不实被征诸郡守多下狱永至城皋诏书迎拜为兖州牧便道之官视事三年病卒  

郅恽传【`范蔚宗`】  

郅恽字君章汝南西平人也年十二失母居丧过礼及长理韩诗严氏春秋明天文厯数王莽时冦贼羣发恽乃仰占玄象叹谓友人曰方今镇岁荧惑并在汉分翼轸之域去而复来汉必再受命福归有徳如有顺天发策者必成大功时左队大夫逯并素好士恽说之曰当今上天垂象智者以昌愚者以亡昔伊尹自鬻辅商立功全人恽窃不逊敢希伊尹之踪应天人之变明府傥不疑逆俾成天徳并竒之使署为吏恽不谒曰昔文王拔吕尚于渭滨髙宗礼傅说于岩筑桓公取管仲于射钩故能立弘烈就元勲未闻师相仲父而可为吏位也非窥天者不可与图逺君不授骥以重任骥亦俛首裹足而去耳遂不受署西至长安乃上书王莽曰臣闻天地重其人惜其物故运机衡垂日月含元包一甄陶品类显表纪世图录豫设汉厯乆长孔为赤制不使愚惑残人乱时智者顺以成徳愚者逆以取害神器有命不可虚获上天垂戒欲悟陛下令就臣位转祸为福刘氏享天永命陛下顺节盛衰取之以天还之以天可谓知命矣若不早图是不免于窃位也且尧舜不以天显自与故禅天下陛下何贪非天显以自累也天为陛下严父臣为陛下孝子父教不敢废子諌不可拒惟陛下留神莽大怒即收系诏狱劾以大逆犹以恽据经谶难即害之使黄门近臣胁恽令自告狂病恍惚不觉所言恽乃瞋目詈曰所陈皆天文圣意非狂人所能造遂系须冬会赦得出乃与同郡郑敬南遁苍梧建武三年又至庐江因遇积弩将军傅俊东徇杨州俊素闻恽名乃礼请之上为将兵长史授以军政恽乃誓众曰无掩人不偹穷人于戹不得断人支体裸人形骸放滛妇女俊军士犹发冢陈尸掠夺百姓恽諌俊曰昔文王不忍露白骨武王不以天下易一人之命故能获天地之应克商如林之旅将军如何不师法文王而犯逆天地之禁多伤人害物虐及枯尸取罪神明今不谢天改政无以全命愿将军率士卒收伤葬死哭所残暴以明非将军本意也从之百姓悦服所向皆下七年俊还京师而上论之恽耻以军功取位遂辞归乡里县令卑身崇礼请以为门下掾恽友人董子张者父先为乡人所害及子张病将终恽往候之子张垂殁视恽欷歔不能言恽曰吾知子不悲天命而痛雠不复也子在吾忧而不手子亡吾手而不忧也子张但目击而已恽即起将客遮仇人取其头以示子张子张见而气絶恽因而诣县以状自首令应之迟恽曰为友报雠吏之私也奉法不阿君之义也亏君以生非臣节也趋出就狱令跣而追恽不及遂自至狱令拔刀自向以要恽曰子不从我出敢以死明心恽得此乃出因病去乆之太守欧阳歙请为功曹汝南旧俗十月享会百里内县皆赍牛酒到府燕饮时临享礼讫歙教曰西都督邮繇延天资忠贞禀性公方摧破奸凶不严而理今与众儒共论延功显之于朝太守敬嘉厥休牛酒养徳主簿读书教户曹引延受赐恽于下坐愀然前曰司正举觥以君之罪告谢于天按延资性贪邪外方内圆朋党构奸罔上害人所在荒乱怨慝并作明府以恶为善股肱以直从曲此既无君又复无臣恽敢再拜奉觥歙色惭动不知所言门下掾郑敬进曰君明臣直功曹言切明府徳也可无受觥哉歙意少解曰实歙罪也敬奉觥恽乃免冠谢曰昔虞舜辅尧四罪咸服谗言弗庸孔任不行故能作股肱帝用有歌恽不忠孔任是昭豺虎从政既陷诽谤又露所言罪莫重焉请收恽延以明好恶歙曰是重吾过也遂不燕而罢恽归府称病延亦自退郑敬素与恽厚见其言忤歙乃相招去曰子廷争繇延君犹不纳延今虽去其势必还直心无讳诚三代之道然道不同者不相为谋吾不能忍见子有不容君之危盍去之乎恽曰孟轲以强其君之所不能为忠量其君之所不能为贼恽业已强之矣障君于朝既有其直而不死职罪也延退而恽又去不可敬乃独隠于弋阳山中居数月歙果复召延恽于是乃去从敬止渔钓自娱留数十日恽志在从政既乃喟然而叹谓敬曰天生俊士以为人也鸟兽不可与同羣子从我为伊吕乎将为巢许乎而父老尧舜也敬曰吾足矣初从生步重华于南野谓来归为松子今幸得全躯树类还奉坟墓尽问学道虽不从政施之有政是亦为政也吾年耄矣安得从子子勉正性命勿劳神以害生恽于是告别而去敬字次都清志髙世光武连征不到恽遂客居江夏教授郡举孝亷为上东城门候帝常出猎车驾夜还恽拒闗不开帝令从者见面于门间恽曰火明辽逺遂不受诏帝乃回从东中门入明日恽上书諌曰昔文王不敢盘于逰田以万人为忧而陛下逺猎山林夜以继昼其如社稷宗庙何暴虎冯河未至之戒诚小臣所窃忧也书奏赐布百匹贬东中门候为叅封尉后令恽授皇太子韩诗侍讲殿中及郭皇后废恽乃言于帝曰臣闻夫妇之好父不能得之于子况臣能得之于君乎是臣所不敢言虽然愿陛下念其可否之计无令天下有议社稷而已帝曰恽善恕已量主知我必不有所左右而轻天下也后既废而太子意不自安恽乃说太子曰乆处疑位上违孝道下近危殆昔高宗明君吉甫贤臣及有纎介放逐孝子春秋之义母以子贵太子宜因左右及诸皇子引愆退身奉养母氏以明圣教不背所生太子从之帝竟听许恽再迁长沙太守先是长沙有孝子古初遭父丧未葬邻人失火初匍匐柩上以身扞火火为之灭恽甄异之以为首举后坐事左转芒长又免归避地教授著书八篇以病卒子寿  

郭伋传【`范蔚宗`】  

郭伋字细侯扶风茂陵人也髙祖父解武帝时以任侠闻父梵为蜀郡太守伋少有志行哀平间辟大司空府三迁为渔阳都尉王莽时为上谷太尹迁并州牧更始新立三辅连被兵冦百姓震骇强宗右姓各拥众保营莫肯先附更始素闻伋名征拜左冯翊使镇抚百姓世祖即位拜雍州牧再转为尚书令数纳忠諌争建武四年出为中山太守明年彭宠灭转为渔阳太守渔阳既离王莽之乱重以彭宠之败民多滑恶冦贼充斥伋到示以信赏纠戮渠帅盗贼销散时匈奴数抄郡界邉境苦之伋整勒士马设攻守之畧匈奴畏惮逺迹不敢复入塞民得安业在职五歳户口増倍后颍川盗贼羣起九年征拜颍川太守召见辞谒帝劳之曰贤能太守去帝城不逺河润九里冀京师并蒙福也君虽精于追捕而山道险阨自斗当一士尔深宜慎之伋到郡招懐山贼阳夏赵宏襄城召吴等数百人皆束手诣伋降悉遣归附农因自劾专命帝美其策不以咎之后宏吴等党与闻伋威信逺自江南或从幽冀不期俱降骆驿不絶十一年省朔方刺史属并州帝以卢芳据北土乃调伋为并州牧过京师谢恩帝即引见并召皇太子诸王宴语终日赏赐车马衣服什物伋因言选补众职当简天下贤俊不宜专用南阳人帝纳之伋前在并州素结恩徳及后入界所到县邑老幼相携逢迎道路所过问民疾苦聘求耆徳雄俊设几杖之礼朝夕与参政事始至行部到西河美稷有童儿数百各骑竹马道次迎拜伋问儿曹何自逺来对曰闻使君到喜故来奉迎伋辞谢之及事讫诸儿复送至郭外问使君何日当还伋谓别驾从事计日当告之行部既还先期一日伋为违信于诸儿遂止于野亭须期乃入是时朝廷多举伋可为大司空帝以并部尚有卢芳之儆且匈奴未安欲使乆于其事故不召伋知卢芳夙贼难卒以力制常严烽候明购赏以结冦心芳将隋昱遂谋胁芳降伋芳乃亡入匈奴伋以老病上书乞骸骨二十二年征为太中大夫赐宅一区及帷帐钱谷以充其家伋辄散与宗亲九族无所遗余明年卒时年八十六帝亲临吊赐冢茔地  

廉范传【`范蔚宗`】  

亷范字叔度京兆杜陵人赵将亷颇之后也汉兴以亷氏豪宗自苦陉徙焉世为邉郡守或葬陇西襄武故因仕焉曽祖父裦成哀间为右将军祖父丹王莽时为大司马庸部牧皆有名前世范父遭丧乱客死于蜀汉范遂流寓西州西州平归乡里年十五辞母西迎父丧蜀郡太守张穆丹之故吏乃重资送范范无所受与客步负丧归葭萌载船触石破没范抱持棺柩遂俱沈溺众伤其义钩求得之疗救厪免于死穆闻复驰遣使持前资物追范范又固辞归葬服竟诣京师受业事博士薛汉京西陇兆二郡更请召皆不应永平初陇西太守邓融偹礼谒范为功曹会融为州所举案范知事谴难解欲以权相济乃托病求去融不达其意大恨之范于是东至洛阳变名姓求代廷尉狱卒居无几融果征下狱范遂得卫侍左右尽心勤劳融怪其貌类范而殊不意乃谓曰卿何似我故功曹邪范诃之曰君困厄瞀乱邪语遂絶融系出困病范随而养视及死竟不言身自将车送丧至南阳葬毕乃去后辟公府会薛汉坐楚王事诛故人门生莫敢视范独往收敛之吏以闻显宗大怒召范入诘责曰薛汉与楚王同谋交乱天下范公府掾不与朝廷同心而反收敛罪人何也范叩头曰臣无状愚赣以为汉等皆已伏诛不胜师资之情罪当万坐帝怒稍解问范曰卿亷颇后邪与右将军裦大司马丹有亲属乎范对曰裦臣之曽祖丹臣之祖也帝曰怪卿志胆敢尔因贳之由是显名举茂才数月再迁为云中太守会匈奴大入塞烽火日通故事虏人过五千人移书傍郡吏欲传檄求救范不听自率士卒拒之虏众盛而范兵不敌会日暮令军士各交缚两炬三头爇火营中星列虏遥望火多谓汉兵救至大惊待旦将退范乃令军中蓐食晨往赴之斩首数百级虏自相辚藉死者千余人由此不敢复向云中后频歴武威武都二郡太守随俗化导各得治宜建初中迁蜀郡太守其俗尚文辩好相持短长范每厉以淳厚不受偷薄之说成都民物丰盛邑宇逼侧旧制禁民夜作以防火灾而更相隠蔽烧者日属范乃毁削先令但严使储水而已百姓为便乃歌之曰亷叔度来何暮不禁火民安作平生无襦今五绔在蜀数年坐法免归乡里范世在邉广田地积财粟悉以赈宗族朋友肃宗崩范奔赴敬陵时庐江郡掾严麟奉章吊国俱会于路麟乘小车涂深马死不能自进范见而愍然命从骑下马与之不告而去麟事毕不知马所归乃縁纵访之或谓麟曰故蜀郡太守亷叔度好周人穷急今奔国丧独当是耳麟亦素闻范名以为然即牵马造门谢而归之世伏其好义然依倚大将军窦宪以此为讥卒于家初范与洛阳庆鸿为刎颈交时人称曰前有管鲍后有庆亷鸿慷慨有义节位至琅琊会稽二郡太守所在有异迹  

## 文章辨体彚选卷五百二十一

（明）贺复征 编  

○史传三十九  

桓荣传【`宋范蔚宗`】  

桓荣字春卿沛郡龙亢人也少学长安习欧阳尚书事博士九江朱普贫窭无资尝客佣以自给精力不倦十五年不窥家园至王莽簒位乃归会朱普卒荣奔丧九江负土成坟因留教授徒众数百人莽败天下乱荣抱其经书与弟子逃匿山谷虽常饥困而讲论不辍后复客授江淮间建武十九年年六十余始辟大司徒府时显宗始立为皇太子选求明经乃擢荣弟子豫章何汤为虎贲中郎将以尚书授太子世祖从容问汤本师为谁汤对曰事沛国桓荣帝即召荣令说尚书甚善之拜为议郎赐钱十万入使授太子每朝会辄令荣于公卿前敷奏经书帝称善曰得生几晩会欧阳博士缺帝欲用荣荣叩头让曰臣经术浅薄不如同门生郎中彭闳扬州从事皋弘帝曰俞往女谐因拜荣为博士引闳弘为议郎车驾幸太学会诸博士论难于前荣被服儒衣温恭有藴藉辨明经义每以礼让相厌不以辞长胜人儒者莫之及特加赏赐又诏诸生雅吹击磬尽日乃罢后荣入会庭中诏赐竒果受者皆懐之荣独举手捧之以拜帝笑指之曰此真儒生也以是愈见敬厚常令止宿太子宫积五年荣荐门下生九江胡宪侍讲乃听得出旦一入而已荣尝寝病太子朝夕遣中傅问病赐以珍羞帷帐奴婢谓曰如有不讳无忧家室也后病愈复入侍讲二十八年大会百官诏问谁可傅太子者羣臣承望上意皆言太子舅执金吾原鹿侯阴识可博士张佚正色曰今陛下立太子为阴氏乎为天下乎即为阴氏则阴侯可为天下则固宜用天下之贤才帝称善曰欲置傅者以辅太子也今博士不难正朕况太子乎即拜佚为太子太傅而以荣为少傅赐以辎车乘马荣大会诸生陈其车马印绶曰今日所会稽古之力也可不勉哉荣以太子经学成毕上疏谢曰臣幸得侍帷幄执经连年而智学浅短无以补益万分今皇太子以聪叡之姿通明经义观览古今储君副主莫能专精博学若此者也斯诚国家福佑天下幸甚臣师道已尽皆在太子谨使掾臣汜再拜归道太子报书曰庄以童蒙学道九载而典训不明无所晓识夫五经广大圣言幽逺非天下之至精岂能与于此况以不才敢承诲命昔之先师谢弟子者有矣上则通达经旨分明章句下则去家慕乡求谢师门今蒙下列不敢有辞愿君慎疾加餐重爱玉体三十年拜为太常荣初遭仓卒与族人桓元卿同饥厄而荣讲诵不息元卿嗤荣曰但自苦气力何时复施用乎荣笑不应及为太常元卿叹曰我农家子岂意学之为利乃若是哉显宗即位尊以师礼甚见亲重拜二子为郎荣年踰八十自以衰老数上书乞身辄加赏赐乘舆常幸太常府令荣坐东面设几杖会百官骠骑将军东平王苍以下及荣门生数百人天子亲自执业每言辄曰太师在是既罢悉以大官供具赐大常家其恩礼若此永平二年三雍初成拜荣为五更每大射养老礼毕帝辄引荣及弟子升堂执经自为下说乃封荣为闗内侯食邑五千户荣每疾病帝辄遣使者存问大官大医相望于道及笃上疏谢恩让还爵土帝幸其家问起居入街下车拥经而前抚荣垂涕赐以床茵帷幄刀剑衣被良乆乃去自是诸侯将军大夫问疾者不敢复乘车到门皆拜床下荣卒帝亲自变服临丧送葬赐冢茔于首山之阳除兄子二人补四百石都讲生八人补二百石其余门徒多至公卿子都嗣  

班超传【`范蔚宗`】  

班超字仲升扶风平陵人徐令彪之少子也为人有志不修细节然内孝谨居家常执勤苦不耻劳辱有口辨而涉猎书传永平五年兄固被召诣校书郎超与母随至洛阳家贫常为官佣书以供养乆劳苦常辍业投笔叹曰大丈夫无他志略犹当效傅介子张骞立功异域以取封侯安能乆事笔砚间乎左右皆笑之超曰小子安知壮士志哉其后行诣相者曰祭酒布衣诸生耳而当封侯万里之外超问其状相者指曰生燕颔虎颈飞而食肉此万里侯相也乆之显宗问固卿弟安在固对为官写书受直以养老母帝乃除超为兰台令史后坐事免官十六年奉车都尉窦固出击匈奴以超为假司马将兵别击伊吾战于蒲类海多斩首虏而还固以为能遣与从事郭恂俱使西域超到鄯善鄯善王广奉超礼敬甚备后忽更疎懈超谓其官属曰宁觉广礼意薄乎此必有北虏使来狐疑未知所从故也明者睹未萌况已着邪乃召侍胡诈之曰匈奴使来数日今安在乎侍胡惶恐具服其状超乃闭侍胡悉会其吏士三十六人与共饮酒酣因激怒之曰卿曹与我俱在絶域欲立大功以求富贵今虏使到裁数日而王广礼敬即废如令鄯善收吾属送匈奴骸骨长为豺狼食矣为之奈何官属皆曰今在危亡之地死生从司马超曰不入虎穴不得虎子当今之计独有因夜以火攻虏使彼不知我多少必大震怖可殄尽也灭此虏则鄯善破胆功成事立矣众曰当与从事议之超怒曰吉凶决于今日从事文俗吏闻此必恐而谋泄死无所名非壮士也众曰善初夜遂将吏士往奔虏营会天大风超令十人持鼓藏虏舍后约曰见火然皆当鸣鼓大呼余人悉持弓弩夹门而伏超乃顺风纵火前后鼓噪虏众惊乱超手格杀三人吏兵斩其使及从士三十余级余众百许人悉烧死明日乃还告郭恂恂大惊既而色动超知其意举手曰掾虽不行班超何心独擅之乎恂乃悦起于是召鄯善王广以虏使首示之一国震怖超晓告抚慰遂纳子为质还奏于窦固固大喜具上超功效并求更选使使西域帝壮超节诏固曰吏如班超何故不遣而更选乎今以超为军司马令遂前功超复受使固欲益其兵超曰愿将本所从三十余人足矣如有不虞多益为累是时于寘王广徳新攻破莎车遂雄张南道而匈奴遣使监护其国超既西先至于寘广徳礼意甚疎且其俗信巫巫言神怒何故欲向汉汉使有騧马急求取以祠我广徳乃遣使就超请马超宻知其状报许之而令巫自来取马有顷巫至超即斩其首以送广徳因辞让之广徳素闻超在鄯善诛灭虏使大惶恐即攻杀匈奴使者而降超超重赐其王以下因镇抚焉时龟兹王建为匈奴所立倚恃虏威据有北道攻破疏勒杀其王而立龟兹人兠题为疏勒王明年春超从间道至疏勒去兠题所居盘槖城九十里逆遣吏田虑先往降之勅虑曰兠题本非疏勒种国人必不用命若不即降便可执之虑既到兠题见虑轻弱殊无降意虑因其无备遂前劫缚兠题左右出其不意皆惊惧奔走虑驰报超超即赴之悉召疏勒将吏说以龟兹无道之状因立其故王兄子忠为王国人大悦忠及官属皆请杀兠题超不听欲示以威信释而遣之疏勒由是与龟兹结怨十八年帝崩焉耆以中国大丧遂攻没都护陈睦超孤立无援而龟兹姑墨数发兵攻疏勒超守盘槖城与忠为首尾士吏单少拒守岁余肃宗初即位以陈睦新没恐超单危不能自立下诏征超超发还疏勒举国忧恐其都尉黎弇曰汉使弃我我必复为龟兹所灭耳诚不忍见汉使去因以刀自刭超还至于寘王侯以下皆号泣曰依汉使如父母诚不可去互抱超马脚不得行超恐于寘终不听其东又欲遂本志乃更还疏勒疏勒两城自超去后复降龟兹而与尉头连兵超捕斩反者击破尉头杀六百余人疏勒复安建初三年超率疏勒康居于寘拘弥兵一万人攻姑墨石城破之斩首七百级超欲因此叵平诸国乃上疏请兵书奏帝知其功可成议欲给兵平陵人徐干素与超同志上疏愿奋身佐超五年遂以干为假司马将弛刑及义从千人就超先是莎车以为汉兵不出遂降于龟兹而疏勒都尉畨辰亦复反叛会徐干适至超遂与干击畨辰大破之斩首千余级多获生口超既破畨辰欲进攻龟兹以乌孙兵强宜因其力乃上言乌孙大国控弦十万故武帝妻以公主至孝宣皇帝卒得其用今可遣使招慰与共合力帝纳之八年拜超为将兵长史假鼓吹幢麾以徐干为军司马别遣卫侯李邑护送乌孙使者赐大小昆弥以下锦帛李邑始到于寘而值龟兹攻疏勒恐惧不敢前因上书陈西域之功不可成又盛毁超拥爱妻抱爱子安乐外国无内顾心超闻之叹曰身非曽参而有三至之谗恐见疑于当时矣遂去其妻帝知超忠乃切责邑曰纵超拥爱妻抱爱子思归之志千余人何能尽与超同心乎令邑诣超受节度诏超若邑任在外者便留与从事超即遣邑将乌孙侍子还京师徐干谓超曰邑前亲毁君欲败西域今何不縁诏书留之更遣他吏送侍子乎超曰是何言之陋也以邑毁超故今遣之内省不疚何恤人言快意留之非忠臣也明年复遣假司马和恭等四人将兵八百诣超超因发疏勒于寘兵击莎车莎车阴通使疏勒王忠啖以重利忠遂反从之西保乌即城超乃更立其府丞成大为疏勒王悉发其不反者以攻忠积半岁而康居遣精兵救之超不能下是时月氏新与康居婚相亲超乃使使多赍锦帛遗月氏王令晓示康居王康居王乃罢兵执忠以归其国乌即城遂降于超后三年忠说康居王借兵还据损中宻与龟兹谋遣使诈降于超超内知其奸而外伪许之忠大喜即从轻骑诣超超宻勒兵待之为供张设乐酒行乃叱吏缚忠斩之因击破其众杀七百余人南道于是遂通明年超发于寘诸国兵二万五千人复击莎车而龟兹王遣左将军发温宿姑墨尉头合五万人救之超召将校及于寘王议曰今兵少不敌其计莫若各散去于寘从是而东长史亦于此西归可须夜鼓声而发阴缓所得生口龟兹王闻之大喜自以万骑于西界遮超温宿王将八千骑于东界徼于寘超知二虏已出宻召诸部勒兵鸡鸣驰赴莎车营胡大惊乱奔走追斩五千余级大获其马畜财物莎车遂降龟兹等因各退散自是威震西域初月氏尝助汉击车师有功是歳贡奉珍宝符拔师子因求汉公主超拒还其使由是怨恨永元二年月氏遣其副王谢将兵七万攻超超众少皆大恐超譬军士曰月氏兵虽多然数千里踰葱领来非有运输何足忧邪但当收糓坚守彼饥穷自降不过数十日决矣谢遂前攻超不下又钞掠无所得超度其粮将尽必从龟兹求救乃遣兵数百于东界要之谢果遣骑赍金银珠玉以赂龟兹超伏兵遮击尽杀之持其死首以示谢谢大惊即遣使请罪愿得生归超纵遣之月氏由是大震岁奉贡献明年龟兹姑墨温宿皆降乃以超为都护徐干为长史拜白霸为龟兹王遣司马姚光送之超与光共胁龟兹废其王尤利多而立白霸使光将尤利多还诣京师超居龟兹他干城徐干屯疏勒西域惟焉耆危须尉犂以前没都护懐二心其余悉定六年秋超遂发龟兹鄯善等八国兵合七万人及吏士贾客千四百人讨焉耆兵到尉犂界而遣晓说焉耆尉犂危须曰都护来者欲镇抚三国即欲改过向善宜遣大人来迎当赏赐王侯已下事毕即还今赐王彩五百匹焉耆王广遣其左将北鞬支奉牛酒迎超超诘鞬支曰汝虽匈奴侍子而今秉国之权都护自来王不以时迎皆汝罪也或谓超可便杀之超曰非汝所及此人权重于王今未入其国而杀之遂令自疑设备守险岂得到其城下哉于是赐而遣之广乃与大人迎超于尉犂奉献珍物焉耆国有苇桥之险广乃絶桥不欲令汉军入国超更从他道厉度七月晦到焉耆去城二十里正营大泽中广出不意大恐乃欲悉驱其人共入山保焉耆左侯元孟先尝质京师宻遣使以事告超超即斩之示不信用乃期大会诸国王因扬声当重加赏赐于是焉耆王广尉犂王泛及北鞬支等三十人相率诣超其国相腹乆等十七人惧诛皆亡入海而危须王亦不至坐定超怒诘广曰危须王何故不到腹乆等所縁逃亡遂叱吏士收广泛等于陈睦故城斩之传首京师因纵兵钞掠斩首五千余级获生口万五千人马畜牛羊三十余万头更立元孟为焉耆王超留焉耆半岁抚慰之于是西域五十余国悉皆纳质内属焉明年下诏曰往者匈奴独擅西域冦盗河西永平之末城门昼闭先帝深愍邉氓婴罹冦害乃命将帅击右地破白山临蒲类取车师城郭诸国震慑响应遂开西域置都护而焉耆王舜舜子忠独谋悖逆恃其险隘覆没都护并及吏士先帝重元元之命惮兵役之兴故使军司马班超安集于寘以西超遂踰葱领迄县度出入二十二年莫不宾从改立其王而绥其人不动中国不烦戎士得逺夷之和同异俗之心而致天诛蠲宿耻以报将士之雠司马法曰赏不踰月欲人速覩为善之利也其封超为定逺侯邑千户超自以乆在絶域年老思土十二年上疏曰臣闻太公封齐五世葬周狐死首丘代马依风夫周齐同在中土千里之间况于逺处絶域小臣能无依风首丘之思哉蛮夷之俗畏壮侮老臣超犬马齿殱常恐年衰奄忽僵仆孤魂弃捐昔苏武留匈奴中尚十九年今臣幸得奉节带金银护西域如自以寿终屯部诚无所恨然恐后世或名臣为没西域臣不敢望到酒泉郡但愿生入玉门闗臣老病衰困冒死瞽言谨遣子勇随献物入塞及臣生在令勇目见中土书奏帝感其言乃征超还超在西域三十一年十四年八月至洛阳拜为射声校尉超素有胸胁疾既至病遂加帝遣中黄门问疾赐医药其九月卒年七十一朝廷愍惜焉使者吊祭赠赙甚厚子雄嗣初超被征以戊己校尉任尚为都护与超交代尚谓超曰君侯在外国三十余年而小人猥承君后任重虑浅宜有以诲之超曰年老失智任君数当大位岂班超所能及哉必不得已愿进愚言塞外吏士本非孝子顺孙皆以罪过徙补邉屯而蛮夷懐鸟兽之心难养易败今君性严急水清无大鱼察政不得下和宜荡佚简易寛小过总大纲而已超去后尚私谓所亲曰我以班君当有竒策今所言平平耳尚至数年而西域反乱以罪被征如超所戒  

周燮传【`范蔚宗`】  

周燮字彦祖汝南安城人法曹掾燕之后也燮生而钦頥折頞丑状骇人其母欲弃之其父不听曰吾闻贤圣多有异貌兴我宗者乃此儿也于是养之始在髫鬌而知亷让十岁就学能通诗论及长专精礼易不读非圣之书不修贺问之好有先人草庐结于冈畔下有陂田常肆勤以自给非身所耕渔则不食也乡党宗族希得见者举孝廉贤良方正特征皆以疾辞延光二年安帝以玄纁羔币聘燮及南阳冯良二郡各遣丞掾致礼宗族更劝之曰夫修徳立行所以为国自先世以来勲宠相承君独何为守东冈之陂乎燮曰吾既不能隠处巢穴追绮季之迹而犹显然不逺父母之国斯固以滑泥扬波同其流矣夫修道者度其时而动动而不时焉得亨乎因自载到颍川阳城遣生送敬遂辞疾而归良亦载病到近县送礼而还诏书告二郡岁以羊酒养病良字君卿出于孤微少作县吏年三十为尉从佐奉檄迎督邮即路慨然耻在厮役因壊车杀马毁裂衣冠乃遁至犍为从杜抚学妻子求索踪迹断絶后乃见草中有败车死马衣裳腐朽谓为虎狼盗贼所害发丧制服积十许年乃还乡里志行髙整非礼不动遇妻子如君臣乡党以为仪表燮良年皆七十余终  

黄宪传【`范蔚宗`】  

黄宪字叔度汝南慎阳人也世贫贱父为牛医颍川荀淑至慎阳遇宪于逆旅时年十四淑竦然异之揖与语移日不能去谓宪曰子吾之师表也既而前至袁闳所未及劳问逆曰子国有颜子宁识之乎闳曰见吾叔度邪是时同郡戴良才髙倨慠而见宪未尝不正容及归罔然若有失也其母问曰汝复从牛医儿来邪对曰良不见叔度不自以为不及既睹其人则瞻之在前忽焉在后固难得而测矣同郡陈蕃周举常相谓曰时月之间不见黄生则鄙吝之萌复存乎心及蕃为三公临朝叹曰叔度若在吾不敢先佩印绶矣太守王龚在郡礼进贤达多所降致卒不能屈宪郭林宗少逰汝南先过袁闳不宿而退进徃从宪累日方还或以问林宗林宗曰奉髙之器譬诸泛滥虽清而易挹叔度汪汪若千顷陂澄之不清淆之不浊不可量也宪初举孝亷又辟公府友人劝其仕宪亦不拒之暂到京师而还竟无所就年四十八终天下号曰征君论曰黄宪言论风旨无所传闻然士君子见之者靡不服深逺去玼吝将以道周性全无徳而称乎余曾祖穆侯以为宪隤然其处顺渊乎其似道浅深莫臻其分清浊未议其方若及门于孔氏其殆庶乎故尝着论云  

徐穉传【`范蔚宗`】  

徐穉字孺子豫章南昌人也家贫常自耕稼非其力不食恭俭义让所居服其徳屡辟公府不起时陈蕃为太守以礼请署功曹穉不免之既谒而退蕃在郡不接宾客惟穉来特设一榻去则县之后举有道家拜太原太守皆不就延熹二年尚书令陈蕃仆射胡广等上疏荐穉等曰臣闻善人天地之纪政之所由也诗云思皇多士生此王国天挺俊乂为陛下出当辅弼明时左右大业者也伏见处士豫章徐穉彭城姜肱汝南袁闳京兆韦着颍川李昙徳行纯备着于人听若使擢登三事协亮天工必能翼宣盛美增光日月矣桓帝乃以安车玄纁备礼征之并不至帝因问蕃曰徐穉袁闳韦着孰为先后蕃对曰闳生出公族闻道渐训着长于三辅礼义之俗所谓不扶自直不镂自雕至于穉者爰自江南卑薄之域而角立杰出宜尝为先穉尝为太尉黄琼所辟不就及琼卒归葬穉乃负粮徒步到江夏赴之设鸡酒薄祭哭毕而去不告姓名时会者四方名士郭林宗等数十人闻之疑其穉也乃选能言语生茅容轻骑追之及于涂容为设饮共言稼穑之事临诀去谓容曰为我谢郭林宗大树将颠非一绳所维何为栖栖不遑宁处及林宗有母忧穉往吊之置生刍一束于庐前而去众怪不知其故林宗曰此必南州髙士徐孺子也诗不云乎生刍一束其人如玉吾无徳以堪之灵帝初欲蒲轮聘穉会卒时年七十二子胤字季登笃行孝悌亦隠居不仕太守华歆礼请相见固病不诣汉末冦贼纵横皆敬胤礼行转相约勅不犯其闾建安中卒李昙字云少孤继母严酷昙事之愈谨为乡里所称法养亲行道终身不仕  

## 文章辨体彚选卷五百二十二

（明）贺复征 编  

○史传四十  

虞诩传【`宋范蔚宗`】  

虞诩字升卿陈国武平人也祖父经为郡狱吏案法平允务存寛恕每冬月上其状恒流涕随之尝称曰东海于公髙为里门而其子定国卒至丞相吾决狱六十年矣虽不及于公其庶几乎子孙何必不为九卿邪故字诩曰升卿诩年十二能通尚书早孤孝养祖母县举顺孙国相竒之欲以为吏诩辞曰祖母九十非诩不养相乃止后祖母终服阕辟太尉李修府拜郎中永初四年羌胡反乱残破并凉大将军邓隲以军役方费事不相赡欲弃凉州并力北邉乃会公卿集议隲曰譬若衣败壊一以相补犹有所完若不如此将两无所保议者咸同诩闻之乃说李修曰窃闻公卿定策当弃凉州求之愚心未见其便先帝开拓土宇劬劳后定而今惮小费举而弃之凉州既弃即以三辅为塞三辅为塞则园陵单外此不可之甚者也谚曰闗西出将闗东出相观其习兵壮勇实过余州今羌胡所以不敢入据三辅为心腹之害者以凉州在后故也其土人所以推锋执鋭无反顾之心者为臣属于汉故也若弃其境域徙其人庶安土重迁必生异志如使豪雄相聚席卷而东虽贲育为卒太公为将犹恐不足当御议者喻以补衣犹有所完诩恐其疽食浸滛而无限极弃之非计修曰吾意不及此微子之言几败国事然则计当安出诩曰今凉土扰动人情不安窃忧卒然有非常之变诚宜令四府九卿各辟彼州数人其牧守令长子弟皆除为冗官外以劝励答其功勤内以拘致防其邪计修善其言更集四府皆从诩议于是辟西州豪杰为掾属拜牧守长吏子弟为郎以安慰之邓隲兄弟以诩异其议因此不平欲以吏法中伤诩后朝歌贼宁季等数千人攻杀长吏屯聚连年州郡不能禁乃以诩为朝歌长故旧皆吊诩曰得朝歌何衰诩笑曰志不求易事不避难臣之职也不遇盘根错节何以别利器乎始到谒河内太守马棱棱勉之曰君儒者当谋谟庙堂反在朝歌邪诩曰初除之日士大夫皆见吊勉以诩诪之知其无能为也朝歌者韩魏之交背大行临黄河去敖仓百里而青冀之人流亡万数贼不知开仓招众劫库兵守成皋断天下右臂此不足忧也今其众新盛难与争锋兵不厌权愿寛假辔策不令有所拘阂而已及到官设令三科以募求壮士自掾史以下各举所知其攻劫者为上伤人偷盗者次之带丧服而不事家业为下收得百余人诩为飨会悉贳其罪使入贼中诱令劫掠乃伏兵以待之遂杀贼数百人又潜遣贫人能缝者佣作贼衣以采綖缝其裾为帜有出市里者吏辄禽之贼由是骇散咸称神明迁懐令后羌冦武都邓太后以诩有将帅之畧迁武都太守引见嘉徳殿厚加赏赐羌乃率众数千遮诩于陈仓崤谷诩即停车不进而宣言上书请兵须到当发羌闻之乃分钞傍县诩因其兵散日夜进道兼行百余里令吏士各作两灶日増倍之羌不敢逼或问曰孙膑减灶而君増之兵法日行不过三十里以戒不虞而今日且二百里何也诩曰虏众多吾兵少徐行则易为所及速进则彼所不测虏见吾灶日増必谓郡兵来迎众多行速必惮追我孙膑见弱吾今示强势有不同故也既到郡兵不满三千而羌众万余攻围赤亭数十日诩乃令军中使强弩勿发而潜发小弩羌以为矢力弱不能至并兵急攻诩于是使二十强弩共射一人发无不中羌大震退诩因出城奋击多所杀伤明日悉陈其兵众令从东郭门出北郭门入贸易衣服回转数周羗不知其数更相恐动诩计贼当退乃潜遣五百余人于浅水设伏候其走路虏果大奔因掩击大破之斩获甚众贼由是败散南入益州诩乃占相地势筑营壁二百八十所招还流亡假赈贫人郡遂以安先是运道艰险舟车不通驴马负载僦五致一诩乃自将吏士案行川谷由沮至下辩数十里皆烧石翦木开漕船道以人僦直雇借佣者于是水运通利歳省四千余万诩始到郡户裁盈万及绥聚荒余招还流散二三年间遂増至四万余户盐米丰贱十倍于前坐法免永建元年代陈禅为司隶校尉数月间奏太传冯石太尉刘熹中常侍程璜陈秉孟生李闰等百官侧目号为苛刻三公劾奏诩盛夏多拘系无辜为吏人患诩上书自讼曰法禁者俗之堤防刑罚者人之衔辔今州曰任郡郡曰任县更相委逺百姓怨穷以茍容为贤尽节为愚臣所发举臧罪非一二府恐为臣所奏遂加诬罪臣将从史鱼死即以尸諌耳顺帝省其章乃为免司空陶敦时中常侍张防特用权势每请托受取诩辄案之而屡寝不报诩不胜其愤乃自系廷尉奏言曰昔孝安皇帝任用樊丰遂交乱嫡统几亡社稷今日张防复弄威柄国家之祸将重至矣臣不忍与防同朝谨自系以闻无令臣袭杨震之迹书奏防流涕诉帝诩坐论输左校防必欲害之二日之中传考四狱狱吏劝诩自引诩曰宁伏欧刀以示逺近宦者孙程张贤等知诩以忠获罪乃相率奏乞见程曰陛下始与臣等造事之时常疾奸臣知其倾国今者即位而复自为何以非先帝乎司隶校尉虞诩为陛下尽忠而更被拘系常侍张防臧罪明正反构忠良今客星守羽林其占宫中有奸臣宜急收防送狱以塞天变下诏出诩还假印绶时防立在帝后程乃叱防曰奸臣张防何不下殿防不得已趋就东箱程曰陛下急收防无令从阿母求请帝问诸尚书尚书贾朗素与防善证诩之罪帝疑焉谓程曰且出吾方思之于是诩子顗与门生百余人举幡候中常侍髙梵车叩头流血诉言枉状梵乃入言之防坐徙邉贾朗等六人或死或黜即日赦出诩程复上书陈诩大有功语甚切激帝感悟复征拜议郎数日迁尚书仆射是时长吏二千石听百姓谪罚者输赎号为义钱托为贫人储而守令因以聚敛诩上疏曰元年以来贫百姓章言长吏受取百万以上者匈匈不絶谪罚吏人至数千万而三公刺史少所举奏寻永平章和中州郡以走卒钱给贷贫人司空劾按州及郡县皆坐免黜今宜遵前典蠲除权制于是诏书下诩章切责州郡谪罚输赎自此而止先是宁阳主簿诣阙诉其县令之枉积六七岁不省主簿乃上书曰臣为陛下子陛下为臣父章百上终不见省臣岂可北诣单于以告怨乎帝大怒持章示尚书尚书示劾以大逆诩驳之曰主簿所讼乃君父之怨百上不达是有司之过愚蠢之人不足多诛帝纳诩言笞之而已诩因谓诸尚书曰小人有怨不逺千里断髪刻肌诣阙告诉而不为理岂臣下之义君与浊长吏何亲而与怨人何仇乎闻者皆惭诩又上言台郎显职仕之通阶今或一郡七八或一州无人宜令均平以厌天下之望及诸奏议多见从用诩好刺举无所回容数以此忤权戚遂九见谴考三遭刑罚而刚正之性终老不屈永和初迁尚书令以公事去官朝廷思其忠复征之会卒临终谓其子恭曰吾事君直道行已无愧所悔者为朝歌长时杀贼数百人其中何能不有寃者自此二十余年家门不増一口斯获罪于天也恭有俊才宫至上党太守  

范滂传【`范蔚宗`】  

范滂字孟博汝南征羌人也少励清节为州里所服举孝亷光禄四行时冀州饥荒盗贼羣起乃以滂为清诏使按察之滂登车揽辔慨然有澄清天下之志及至州境守令自知臧污望风解印绶去其所举奏莫不厌塞众议迁光禄勲主事时陈蕃为光禄勲滂执公仪诣蕃蕃不止之滂懐恨投版弃官而去郭林宗闻而让蕃曰若范孟博者岂宜以公礼格之今成其去就之名得无自取不优之讥邪蕃乃谢焉复为太尉黄琼所辟后诏三府掾属举謡言滂奏刺史二千石权豪之党二十余人尚书责滂所劾猥多疑有私故滂对曰臣之所举自非叨秽奸暴深为民害岂以污简札哉间以会日迫促故先举所急其未审者方更参实臣闻农夫去草嘉谷必茂忠臣除奸王道以清若臣言有贰甘受显戮吏不能诘滂覩时方艰知意不行因投劾去太守宗资先闻其名请署功曹委任政事滂在职严整疾恶其有行违孝悌不轨仁义者皆扫迹斥逐不与共朝显荐异节抽拔幽陋滂外孙西平李颂公族子孙而为乡曲所弃中常侍唐衡以颂请资资用为吏滂以非其人寝而不召资迁怒捶书佐朱零零仰曰范滂清裁犹以利刄齿腐朽今日宁受笞死而滂不可违资乃止郡中中人以下莫不归怨乃指滂之所用以为范党后牢修诬言钩党滂坐系黄门北寺狱狱吏谓曰凡坐系皆祭皋陶滂曰皋陶贤者古之直臣知滂无罪将理之于帝如其有罪祭之何益众人由死亦止狱吏将加掠考滂以同囚多婴病乃请先就格遂与同郡袁忠争受楚毒桓帝使中常侍王甫以次辨诘滂等皆三木囊头暴于阶下余人在前或对或否滂忠于后越次而进王甫诘曰君为人臣不推忠国而共造部党自相褒举评论朝廷虚构无端诸所谋结并欲何为皆以情对不得隠饰滂对曰臣闻仲尼之言见善如不及见恶如探汤欲使善善同其清恶恶同其污谓王政之所愿闻不悟更以为党甫曰卿更相拔举迭为唇齿有不合者见则排斥其意如何滂乃慷慨仰天曰古之循善自求多福今之循善身陷大戮身死之日愿埋滂于首阳山侧上不负皇天下不愧夷齐甫愍然为之改容乃得并解桎梏滂后事释南归始发京师汝南南阳士大夫迎之者数千两同囚乡人殷陶黄穆亦免俱归并卫侍于傍应对宾客滂顾谓陶等曰今子相随是重吾祸也遂遁还乡里初滂等系狱尚书霍谞理之及得免到京师往候谞而不为谢或有让滂者对曰昔叔向婴罪祁奚救之未闻羊舌有谢恩之辞祁老有自伐之色竟无所言建宁二年遂大诛党人诏下急捕滂等督邮吴导至县抱诏书闭传舍伏床而泣滂闻之曰必为滂也即自诣狱县令郭揖大惊出解印绶引与俱亡曰天下大矣子何为在此滂曰滂死则祸塞何敢以罪累君又令老母流离乎其母就与之诀滂白母曰仲博孝敬足以供养滂从龙舒君归黄泉存亡各得其所惟大人割不可忍之恩勿増感戚母曰汝今得与李杜齐名死亦何恨既有令名复求寿考可兼得乎滂跪受教再拜而辞顾谓其子曰吾欲使汝为恶则恶不可为使汝为善则我不为恶行路闻之莫不流涕时年三十三  

郭太传【`范蔚宗`】  

郭太字林宗太原界休人也家世贫贱早孤母欲使给事县廷林宗曰大丈夫焉能处斗筲之役乎遂辞就成皋屈伯彦学三年业毕博通坟籍善谈论美音制乃游于洛阳始见河南尹李膺膺大竒之遂相友善于是名震京师后归乡里衣冠诸儒送至河上车数千两林宗惟与李膺同舟而济众宾望之以为神仙焉司徒黄琼辟太常赵典举有道或劝林宗仕进者对曰吾夜观干象昼察人事天之所废不可支也遂并不应性明知人好奬训士类身长八尺容貌魁伟襃衣博带周游郡国尝于陈梁间行遇雨巾一角垫时人乃故折巾一角以为林宗巾其见慕皆如此或问汝南范滂曰郭林宗何如人滂曰隠不违亲贞不絶俗天子不得臣诸侯不得友吾不知其它后遭母忧有至孝称林宗虽善人伦而不为危言核论故宦官擅政而不能伤也及党事起知名之士多被其害惟林宗及汝南袁闳得免焉遂闭门教授子弟以千数建宁元年太传陈蕃大将军窦武为阉人所害林宗哭之于野恸既而叹曰人之云亡邦国殄瘁瞻乌爰止不知于谁之屋耳明年春卒于家时年四十二四方之士千余人皆来会葬同志者乃共刻石立碑蔡邕为文既而谓涿郡卢植曰吾为碑铭多矣皆有惭徳惟郭有道无愧色耳其奬拔士人皆如所鉴初太始至南州过袁奉髙不宿而去从叔度累日不去或以问太太曰奉髙之器譬之泛滥虽清而易挹叔度之器汪汪若千顷之陂澄之不清挠之不浊不可量也  

李业传【`范蔚宗`】  

李业字巨游广汉梓潼人也少有志操介特习鲁诗师博士许晃元始中举明经除为郎会王莽居摄业以病去官杜门不应州郡之命太守刘咸强召之业乃载病诣门咸怒出教曰贤者不避害譬犹彀弩射市薄命者先死闻业名称故欲与之为治而反托疾乎令诣狱养病欲杀之客有说咸曰赵杀鸣犊孔子临河而逝未闻求贤而胁以牢狱者也咸乃出之因举方正王莽以业为酒士病不之官遂隠蔵山谷絶匿名迹终莽之世及公孙述僣号素闻业贤征之欲以为博士业固疾不起数年述羞不致之乃使大鸿胪尹融持毒酒奉诏命以劫业若起则受公侯之位不起赐之以药融譬旨曰方今天下分崩孰知是非而以区区之身试于不测之渊乎朝廷贪慕名徳旷官缺位于今七年四时珍御不以忘君宜上奉知已下为子孙身名俱全不亦优乎今数年不起猜疑冦心凶祸立加非计之得者也业乃叹曰危国不入乱国不居亲于其身为不善者义所不从君子见危授命何乃诱以髙位重饵哉融见业辞志不屈复曰宜呼室家计之业曰丈夫断之于心乆矣何妻子之为遂饮毒而死述闻业死大惊又耻有杀贤之名乃遣使吊祠赙赠百匹业子翚逃辞不受蜀平光武下诏表其闾益部纪载其髙节图画形像初平帝时蜀郡王皓为美阳令王嘉为郎王莽簒位并弃官西归及公孙述称帝遣使征皓嘉恐不至遂先系其妻子使者谓嘉曰速装妻子可全对曰犬马犹识主况于人乎王皓先自刎以首付使者述怒遂诛皓家属王嘉闻而叹曰后之哉乃对使者伏剑而死是时犍为任永及业同郡冯信并好学博古公孙述连征命待以髙位皆托青盲以避世难永妻滛于前匿情无言见子入井忍而不救信侍婢亦对信奸通及闻述诛皆盥洗更视曰世适平目即清滛者自杀光武闻而征之并会病卒  

范式传【`范蔚宗`】  

范式字巨卿山阳金乡人也一名汜少游太学为诸生与汝南张邵为友邵字符伯二人并告归乡里式谓元伯曰后二年当还将过拜尊亲见孺子焉乃共克期日后期方至元伯具以白母请设馔以侯之母曰二年之别千里结言尔何相信之审邪对曰巨卿信士必不乖违母曰若然当为尔酝酒至其日巨卿果到升堂拜饮尽欢而别式仕为郡功曹后元伯寝疾笃同郡郅君章殷子征晨夜省视之元伯临尽叹曰恨不见吾死友子征曰吾与君章尽心于子是非死友复欲谁求元伯曰若二子者吾生友耳山阳范巨卿所谓死友也寻而卒式忽梦见元伯玄冕垂缨屣履而呼曰巨卿吾以某日死当以尔时葬永归黄泉子未我忘岂能相及式怳然觉悟悲叹泣下具告太守请往奔丧太守虽心不信而重违其情许之式便服朋友之服投其葬日驰往赴之式未及到而丧已发引既至圹将窆而柩不肯进其母抚之曰元伯岂有望耶遂停柩移时乃见有素车白马号哭而来其母望之曰是必范巨卿也巨卿既至叩丧言曰行矣元伯生死路异永从此辞会葬者千人咸为挥涕式因执绋而引柩于是乃前式遂留止冢次为修坟树然后乃去后到京师受业太学时诸生长沙陈平子亦同在学与式未相见而平子被病将亡谓其妻曰吾闻山阳范巨卿烈士也可以托死吾殁后但以尸埋巨卿户前乃裂素为书以遗巨卿既终妻从其言时式出行适还省书见瘗怆然感之向坟揖哭以为死友乃营护平子妻儿身自送丧于临湘未至四五里乃委素书于柩上哭别而去其兄弟闻之寻求不复见长沙上计掾史到京师上书表式行状三府并辟不应举州茂才四迁荆州刺史友人南阳孔嵩家贫亲老乃变名姓佣为新野县阿里街卒式行部到新野而县选嵩为导骑迎式式见而识之呼嵩把臂谓曰子非孔仲山邪对之叹息语及平生曰昔与子俱曵长裾逰息帝学吾蒙国恩致位牧伯而子懐道隠身处于卒伍不亦惜乎嵩曰侯嬴长守于贱业晨门肆志于抱闗子欲居九夷不患其陋贫者士之宜岂为鄙哉式勅县代嵩嵩以为先佣未竟不肯去嵩在阿里正身励行街中子弟皆服其训化遂辟公府之京师道宿下亭盗共窃其马寻问知其嵩也乃相责让曰孔仲山善士岂宜侵盗乎于是送马谢之嵩官至南海太守式后迁庐江太守有威名卒于官  

严光传【`范蔚宗`】  

严光字子陵一名遵会稽余姚人也少有髙名与光武同逰学及光武即位乃变名姓隠身不见帝思其贤乃令以物色访之后齐国上言有一男子披羊裘钓泽中帝疑其光乃偹安车玄纁遣使聘之三反而后至舍于北军给床褥太官朝夕进膳司徒侯霸与光素旧遣使奉书使人因谓光曰公闻先生至区区欲即诣造迫于典司是以不获愿因日暮自屈语言光不答乃投札与之口授曰君房足下位至鼎足甚善懐仁辅义天下悦阿谀顺旨要领絶霸得书封奏之帝笑曰狂奴故态也车驾即日幸其馆光卧不起帝即其卧所抚光腹曰咄咄子陵不可相助为理邪光又眠不应良乆乃张目熟视曰昔唐尧着徳巢父洗耳士故有志何至相迫乎帝曰子陵我竟不能下女邪于是升舆叹息而去复引光入论道旧故相对累日帝从容问光曰朕何如昔时对曰陛下差増于往因其偃卧光以足加帝腹上明日太史奏客星犯御坐甚急帝笑曰朕故人严子陵共卧耳除为諌议大夫不屈乃耕于富春山后人名其钓处为严陵濑焉建武十七年复特征不至年八十终于家帝伤惜之诏下郡县赐钱百万榖千斛  

井丹字大春扶风郿人也少受业太学通五经善谈论故京师为之语曰五经纷纶井大春性清髙未尝修刺侯人建武末沛王辅等五王居北宫皆好宾客更遣请丹不能致信阳侯阴就光烈皇后弟也以外戚贵盛乃诡说五王求钱千万约能致丹而别使人要劫之丹不得巳既至就故为设麦饭葱叶之食丹推去之曰以君侯能供甘旨故来相过何其薄乎更置盛馔乃食及就左右进辇丹笑曰吾闻桀驾人车岂此邪坐中皆失色就不得巳而令去辇自是隠闭不闗人事以寿终  

梁鸿传【`范蔚宗`】  

梁鸿字伯鸾扶风平陵人也父让王莽时为城门校尉封修逺伯使奉少昊后寓于北地而卒鸿时尚幼以遭乱世因卷席而葬后受业太学家贫而尚节介博览无不通而不为章句学毕乃牧豕于上林苑中曾误遗火延及它舍鸿乃寻访烧者问所去失悉以豕偿之其主犹以为少鸿曰无它财愿以身居作主人许之因为执勤不懈朝夕邻家耆老见鸿非恒人乃共责让主人而称鸿长者于是始敬异焉悉还其豕鸿不受而去归乡里势家慕其髙节多欲女之鸿并絶不娶同县孟氏有女状肥丑而黒力举石臼择对不嫁至年三十父母问其故女曰欲得贤如梁伯鸾者鸿闻而聘之女求作布衣麻屦织作筐缉绩之具及嫁始以装饰入门七日而鸿不答妻乃跪床下请曰窃闻夫子髙义简斥数妇妾亦偃蹇数夫矣今而见择敢不请罪鸿曰吾欲裘褐之人可与俱隠深山者尔今乃衣绮缟傅粉墨岂鸿所愿哉妻曰以观夫子之志耳妾自有隠居之服乃更为椎髻着布衣操作而前鸿大喜曰此真梁鸿妻也能奉我矣字之曰徳曜名孟光居有顷妻曰尝闻夫子欲隐居避患今何为黙黙无乃欲低头就之乎鸿曰诺乃共入霸陵山中以耕织为业咏诗书弹琴以自娱仰慕前世髙士而为四皓以来二十四人作颂因东出闗过京师作五噫之歌曰陟彼北芒兮噫顾览帝京兮噫宫室崔嵬兮噫人之劬劳兮噫辽辽未央兮噫肃宗闻而非之求鸿不得乃易姓运期名耀字侯光与妻子居齐鲁之间有顷又去适吴将行作诗曰逝旧邦兮遐征将遥集兮东南心惙怛兮伤悴志菲菲兮升降欲乘策兮纵迈疾吾俗兮作谗竞举枉兮措直咸先佞兮唌唌固靡惭兮独建冀异州兮尚贤聊逍遥兮遨嬉纉仲尼兮周流傥云覩兮我悦遂舍车兮即浮过季札兮延陵求鲁连兮海隅虽不察兮光貌幸神灵兮与休惟季春兮华阜麦含含兮方秀哀茂时兮逾迈愍芳香兮日臭悼吾心兮不获长委结兮焉究口嚣嚣兮余讪嗟恇恇兮谁留遂至吴依大家皋伯通居庑下为人赁舂每归妻为具食不敢于鸿前仰视举案齐眉伯通察而异之曰彼佣能使其妻敬之如此非凡人也乃方舍之于家鸿潜闭著书十余篇疾且困告主人曰昔延陵季子葬子于嬴博之间不归乡里慎勿令我子持丧归去及卒伯通等为求葬地于吴要离冢傍咸曰要离烈士而伯鸾清髙可令相近葬毕妻子归扶风初鸿友人京兆髙恢少好老子隐于华阴山中及鸿东逰思恢作诗曰鸟嘤嘤兮友之期念髙子兮仆懐思想念恢兮爰集兹二人遂不复相见恢亦髙抗终身不仕  

## 文章辨体彚选卷五百二十三

（明）贺复征 编  

○史传四十一  

臧洪传【`晋陈寿`】  

臧洪字子源广陵射阳人也父旻歴匈奴中郎将中山太原太守所在有名洪体貌魁梧有异于人举孝廉为郎时选三署郎以补县长琅琊赵昱为莒长东莱刘繇下邑长东海王朗菑丘长洪即丘长灵帝末弃官还家太守张超请洪为功曹董卓杀帝图危社稷洪说超曰明府歴世受恩兄弟并据大郡今王室将危贼臣未枭此诚天下义烈报恩効命之秋也今郡境尚全吏民殷富若动枹鼓可得二万人以此诛除国贼为天下倡先义之大者也超然其言与洪西至陈留见兄邈计事邈亦素有心会于酸枣邈谓超曰闻弟为郡守政教维恩不由已出动任臧洪洪者何人超曰洪才略智数优超超甚爱之海内竒士也邈即引见洪与语大异之致之于刘兖州公山孔豫州公绪皆与洪亲善乃设坛场方共盟誓诸州郡更相让莫敢当咸共推洪洪乃升坛操盘歃血而盟曰汉室不幸皇纲失统贼臣董卓乘衅纵害祸加至尊虐流百姓大惧沦丧社稷剪覆四海兖州刺史岱豫州刺史伷陈留太守邈东郡太守瑁广陵太守超等纠合义兵并赴国难凡我同盟齐心戮力以致臣节殒首丧元必无二志有渝此盟俾坠其命无克遗育皇天后土祖宗明灵实皆鉴之洪辞气慷慨涕泣横下闻其言者虽卒伍厮养莫不激扬人思致节顷之诸军莫适先进而食尽众散超遣洪诣大司马刘虞谋值公孙瓉之难至河间遇幽冀二州交兵使命不达而袁绍见洪又竒重之与结分合好会青州刺史焦和卒绍使洪领青州以抚其众洪在州二年羣盗奔走绍叹其能徙为东郡太守治东武阳太祖围张超于雍丘超言惟恃臧洪当来救吾众人以为袁曹方睦而洪为绍所表用必不败好招祸逺来赴此超曰子源天下义士终不背本者但恐见禁制不相及逮耳洪闻之果徒跣号泣并勒所领兵又从绍请兵马求欲救超而绍终不听许超遂族灭洪由是怨绍絶不与通绍兴兵围之歴年不下绍令洪邑人陈琳书与洪喻以祸福责以恩义洪答曰隔阔相思发于寤寐幸相去步武之间耳而以趣舍异规不得相见其为怆恨可为心哉前日不遗比辱雅贶述叙祸福公私切至所以不即奉答者既学薄才钝不足塞诘亦以吾子携负侧室息肩主人家在东州仆为仇敌以是事人虽披中情堕肝胆犹身疏有罪言甘见怪方首尾不救何能恤人且以子之才穷该典籍岂将闇于大道不达余趣哉然犹复云云者仆以是知足下之言信不由衷将以救祸也必欲算计长短辩谘是非是非之论言满天下陈之更不明不言无所损又言伤告絶之义非吾所忍行也是以捐弃纸笔一无所答亦冀遥忖其心知其计定不复渝变也重获来命援引古今纷纭六纸虽欲不言焉得已哉仆小人也本因行役冦窃大州恩深分厚宁乐今日自还接刃每登城勒兵望主人之旗鼓感故友之周旋抚弦搦矢不觉流涕之覆面也何者自以辅佐主人无以为悔主人相接过絶等伦当受任之初自谓究竟大事共尊王室岂悟天子不恱本州岛见侵郡将遘牖里之厄陈留克创兵之谋谋计栖迟丧忠孝之名杖策携背亏交友之分揆此二者与其不得已丧忠孝之名与亏交友之道轻重殊涂亲疎异画故便收泪告絶若使主人少垂故人住者侧席去者克已不汲汲于离友信刑戮以自辅则仆抗季札之志不为今日之战矣何以效之昔张景明亲登坛喢血奉辞奔走卒使韩牧让印主人得地然后但以拜章朝主赐爵获传之故旋时之间不蒙观过之贷而受夷灭之祸吕奉先讨卓来奔请兵不获告去何罪复见斫刺滨于死亡刘子璜奉使踰时辞不获命畏威懐亲以诈求归可谓有志忠孝无损霸道者也然辄僵毙麾下不蒙亏除仆虽不敏又素不能原始要终覩微知着窥度主人之心岂谓三子宜死罚当刑中哉实且欲一统山东増兵讨雠惧战士狐疑无以沮劝故抑废王命以崇承制慕义者蒙荣待放者被戮此乃主人之利非游士之愿也故仆鉴戒前人困穷死战仆虽下愚亦尝闻君子之言矣此实非吾心也乃主人招焉凡吾所以背弃国民用命此城者正以君子之违不适敌国故也是以获罪主人见攻踰时而足下更引此义以为吾规无乃辞同趋异非吾子所为休戚者哉吾闻之也义不背亲忠不违君故东宗本州岛以为亲援中扶郡将以安社稷一举二得以徼忠孝何以为非而足下欲使吾轻本破家均君主人主人之于我也年为吾兄分为笃友道乖告去以安君亲可谓顺矣若子之言则包胥宜致命于伍员不当号哭于秦庭矣茍区区于攘患不知言乖乎道理矣足下或者见城围不解救兵未至感婚姻之义惟平生之好以屈节而茍生胜守义而倾覆也昔晏婴不降志于白刃南史不曲笔以求生故身着图象名垂后世况仆据金城之固驱士民之力散三年之畜以为一年之资匡困补乏以恱天下何图筑室反耕哉但惧秋风扬尘伯珪马首南向张扬飞燕膂力作难北鄙将告倒悬之急股肱奏乞归之诚耳主人当鉴我曹辈反旌退师治兵邺垣何宜乆辱盛怒暴威于吾城下哉足下讥吾恃黒山以为救独不念黄巾之合从邪加飞燕之属悉以受王命矣昔髙祖取彭越于巨野光武创基兆于緑林卒能龙飞中兴以成帝业茍可辅主兴化夫何嫌哉况仆亲奉玺书与之从事行矣孔璋足下徼利于境外臧洪受命于君亲吾子托身于盟主臧洪策名于长安子谓余身死而名灭仆亦笑子生死而无闻焉悲哉本同而末离努力努力夫复何言绍见洪书知无降意增兵急攻城中粮谷已尽外无强救洪自度必不免呼吏士谓曰袁氏无道所图不轨且不救洪郡将洪于大义不得不死念诸君无事空与此祸可先城未败将妻子出将吏士民皆垂涕曰明府与袁氏本无怨隙今为本朝郡将之故自致残困吏民何忍当舍明府去也初尚掘鼠煮筋角后无可复食者主簿启内厨米三斗请中分稍以为糜粥洪叹曰独食此何为使作薄粥众分歠之杀其爱妾以食将士将士咸流涕无能仰视者男女七八千人相枕而死莫有离叛城陷绍生执洪绍素亲洪盛施帏幔大会诸将见洪谓曰臧洪何相负若此今日服未洪据地瞋目曰诸袁事汉四世五公可谓受恩今王室衰弱无扶翼之意欲因际会希冀非望多杀忠良以立奸威洪亲见呼张陈留为兄则洪府君亦宜为弟同共戮力为国除害何为拥众观人屠灭惜洪力劣不能推刃为天下报仇何谓服乎绍本爱洪意欲令屈服原之见洪辞切知终不为己用乃杀之洪邑人陈容少为书生亲慕洪随洪为东郡丞城未败洪遣出绍令在坐见洪当死起谓绍曰将军举大事欲为天下除暴而专先诛忠义岂合天意臧洪发举为郡将奈何杀之绍惭左右使人牵出谓曰汝非臧洪俦空复尔为容顾曰夫仁义岂有常蹈之则君子背之则小人今日宁与臧洪同日而死不与将军同日而生复杀之在绍坐者无不叹息窃相谓曰如何一日杀二烈士先是洪遣司马二人出求救于吕布比还城已陷皆赴敌死  

田畴传【`陈寿`】  

田畴字子泰右北平无终人也好读书善击剑初平元年义兵起董卓迁帝于长安幽州牧刘虞叹曰贼臣作乱朝廷播荡四海俄然莫有固志身备宗室遗老不得自同于众今欲奉使展效臣节安得不辱命之士乎众议咸曰田畴虽年少多称其竒畴时年二十二矣虞乃备礼请与相见大悦之遂署为从事具其车骑将行畴曰今道路阻絶冦虏纵横称官奉使为众所指名愿以私行期于得达而已虞从之畴乃归自选其家客与年少之勇壮慕从者二十骑俱往虞自出祖而遣之既取道畴乃更上西闗出塞傍北山直趣朔方循闲径去遂至长安致命诏拜骑都尉畴以为天子方蒙尘未安不可以荷佩荣宠固辞不受朝廷髙其义三府并辟皆不就得报驰还未至虞已为公孙瓉所害畴至谒祭虞墓陈发章表哭泣而去瓉闻之大怒购求获畴谓曰汝何自哭刘虞墓而不送章报于我也畴答曰汉室衰颓人懐异心惟刘公不失忠节章报所言于将军未美恐非所乐闻故不进也且将军方举大事以求所欲既灭无罪之君又雠守义之臣诚行此事则燕赵之士将皆蹈东海而死耳岂忍有从将军者乎瓉壮其对释不诛也拘之军下禁其故人莫得与通或说瓉曰田畴义士君弗能礼而又囚之恐失众心瓉乃纵遣畴畴得北归率举宗族他附从数百人扫地而盟曰君仇不报吾不可以立于世遂入徐无山中营深险平敞地而居躬耕以养父母百姓归之数年间至五千余家畴谓其父老曰诸君不以畴不肖逺来相就众成都邑而莫相统一恐非乆安之道愿推择其贤长者以为之主皆曰善同佥推畴畴曰今来在此非茍安而已将图大事复怨雪耻窃恐未得其志而轻薄之徒自相侵侮偷快一时无深计逺虑畴有愚计愿与诸君共施之可乎皆曰可畴乃为约束相杀伤犯盗诤讼之法法重者至死其次抵罪二十余条又制为婚姻嫁娶之礼兴举学校讲授之业班行其众众皆便之至道不拾遗兆邉翕然服其威信乌丸鲜卑并各遣译使致贡遗畴悉抚纳令不为冦袁绍数遣使招命又即授将军印因安辑所统畴皆拒不留绍死其子尚又辟焉畴终不行畴常忿乌丸昔多贼杀其郡冠葢有欲讨之意而力未能建安十二年太祖北征乌丸未至先遣使辟畴又命田预喻指畴戒其门下趣治严门人谓曰昔袁公慕君礼命五至君义不屈今曹公使一来而君若恐弗及者何也畴笑而应之曰此非君所识也遂随使者到军署司空户曹掾引见咨议明日出令曰田子泰非吾所宜吏者即举茂才拜为蓨令不之官随军次无终时方夏水雨而滨海洿下泞滞不通虏亦遮守蹊要军不得进太祖患之以问畴畴曰此道秋夏每常有水浅不通车马深不载舟船为难乆矣旧北平郡治在平冈道出卢龙达于栁城自建武以来陷壊断絶垂二百载而尚有快捷方式可从今虏将以大军当由无终不得进而退懈弛无备若嘿回军从卢龙口越白檀之险出空虚之地路近而便掩其不备蹋顿之首可不战而擒也太祖曰善乃引军还而署大木表于水侧路傍曰方今暑夏道路不通且俟秋冬乃复进军虏骑见之诚以为大军去也太祖令畴将其众为乡导上徐无山出卢龙歴平冈登白狼堆去栁城二百余里虏乃惊觉单于身自临阵太祖与交战遂大斩获追奔逐北至栁城军还入塞论功行封封畴亭侯邑五百户畴自以始为居难率众遁逃志义不立反以为利非本意也固让太祖知其至心许而不夺辽东斩送袁尚首令三军敢有哭之者斩畴以尝为尚所辟乃往吊祭太祖亦不问畴尽将其家属及宗人三百余家居邺太祖赐畴车马榖帛皆散之宗族知旧从征荆州还太祖追念畴功殊美恨前听畴之让曰是成一人之志而亏王法大制也于是乃复以前爵封畴畴上疏陈诚以死自誓太祖不听欲引拜之至于数四终不受有司劾畴狷介违道茍立小节宜免官加刑太祖重其事依违者乆之乃下世子及大臣博议世子以畴同于子文辞禄申胥逃赏宜勿夺以优其节尚书令荀彧司隶校尉锺繇亦以为可听太祖犹欲侯之畴素与夏侯惇善太祖语惇曰且往以情喻之自从君所言无告吾意也惇就畴宿如太祖所戒畴揣知其指不复发言惇临去乃拊畴背曰田君主意殷勤曾不能顾乎畴答曰是何言之过也畴负义逃窜之人耳蒙恩全活为幸多矣岂可卖卢龙之塞以易赏禄哉纵国私畴畴独不愧于心乎将军雅知畴者犹复如此若必不得已请愿効死刎首于前言未卒涕泣横流惇具答太祖太祖喟然知不可屈乃拜为议郎年四十六卒子又早死文帝践祚髙畴徳义赐畴从孙续爵闗内侯以奉其嗣  

典韦传【`陈寿`】  

典韦陈留已吾人也形貌魁梧膂力过人有志节任侠襄邑刘氏与睢阳李永为雠韦为报之永故富春长备卫甚谨韦乘车载鸡酒伪为候者门开懐匕首入杀永并杀其妻徐出取车上刀戟步出永居近市一市尽骇追者数百莫敢近行四五里遇其伴转战得脱由是为豪杰所识初平中张邈举义兵韦为士属司马赵宠牙门旗长大人莫能胜韦一手建之宠异其才力后属夏侯惇数斩首有功拜司马太祖讨吕布于濮阳布有别屯在濮阳西四五十里太祖夜袭比明破之未及还会布救兵至三面掉战时布身自搏战自旦至日昳数十合相持急太祖募陷阵韦先占将应募者数千人皆重衣两铠弃楯但持长矛撩战时西面又急韦进当之贼弓弩乱发矢至如雨韦不视谓等人曰虏来十步乃白之等人曰十步矣又曰五步乃白等人惧疾言虏至矣韦手持十余戟大呼起所抵无不应手倒者布众退会日暮太祖乃得引去拜韦都尉引置左右将亲兵数百人常绕大帐韦既壮武其所将皆选卒每战斗常先登陷阵迁为校尉性忠至谨重常昼立侍终日夜宿帐左右稀归私寝好酒食饮噉兼人每赐食于前大饮长歠左右相属数人益乃供太祖壮之韦好持大双戟与长刀等军中为之语曰帐中壮士有典君提一双戟八十斤太祖征荆州至宛张绣迎降太祖甚恱延绣及其将帅置酒髙会太祖行酒韦持大斧立后刃径尺太祖所至之前韦辄举斧目之竟酒绣及其将帅莫敢仰视后十余日绣反袭太祖营太祖出战不利轻骑引去韦战于门中贼不得入兵遂散从他门并入时韦校尚有十余人皆殊死战无不一当十贼前后至稍多韦以长戟左右击之一义入辄十余矛摧左右死伤者畧尽韦被数十鎗短兵接战贼前搏之韦双挟两贼击杀之余贼不敢前韦复前突贼杀数人创重发瞋目大骂而死贼乃敢前取其头传观之覆军就视其躯太祖退住舞阴闻韦死为流涕募间取其丧亲自临哭之遣归葬襄邑拜子满为郎中车驾每过常祠以中牢太祖思韦拜满为司马引自近文帝即王位以满为都尉赐爵闗内侯  

## 文章辨体彚选卷五百二十四

（明）贺复征 编  

○史传四十二  

诸葛亮传【`晋陈寿`】  

诸葛亮字孔明琅琊阳都人也汉司隶校尉诸葛丰后也父珪字君贡汉末为太山郡丞亮早孤从父玄为袁术所署豫章太守玄将亮及亮弟均之官会汉朝更选朱皓代玄玄素与荆州牧刘表有旧往依之玄卒亮躬耕陇亩好为梁父吟身长八尺每自比于管仲乐毅时人莫之许也惟博陵崔州平颍川徐庶元直与亮友善谓为信然时先主屯新野徐庶见先主先主器之谓先主曰诸葛孔明者卧龙也将军岂愿见之乎先主曰君与俱来庶曰此人可就见不可屈致也将军宜枉驾顾之由是先主遂诣亮凡三往乃见因屏人曰汉室倾颓奸臣窃命主上蒙尘孤不度徳量力欲信大义于天下而智术浅短遂用猖獗至于今日然志犹未已君谓计将安出亮答曰自董卓已来豪杰并起跨州连郡者不可胜数曹操比于袁绍则名微而众寡然操遂能克绍以弱为强者非惟天时抑亦人谋也今操已拥百万之众挟天子以令诸侯此诚不可与争锋孙权据有江东已厯三世国险而民附贤能为之用此可以为援而不可图也荆州北据汉沔利尽南海东连吴会西通巴蜀此用武之国而其主不能守此殆天所以资将军将军岂有意乎益州险塞沃野千里天府之土髙祖因之以成帝业刘璋闇弱张鲁在北民殷国富而不知存恤智能之士思得明君将军既帝室之胄信义着于四海总揽英雄思贤如渴若跨有荆益保其岩阻西和诸戎南抚夷越外结好孙权内修政理天下有变则命一上将将荆州之军以向宛洛将军身率益州之众以出秦川百姓孰敢不箪食壶浆以迎将军者乎诚如是则霸业可成汉室可兴矣先主曰善于是与亮情好日宻闗羽张飞等不恱先主解之曰孤之有孔明犹鱼之有水也愿诸君勿复言羽飞乃止刘表长子琦亦深器亮表受后妻之言爱少子琮不悦于琦琦每欲与亮谋自安之术亮辄拒塞未与处画琦乃将亮游观后园共上髙楼饮宴之间令人去梯因谓亮曰今日上不至天下不至地言出于口入于吾耳可以言未亮答曰君不见申生在内而危重耳在外而安乎琦意感悟阴规出计会黄祖死得出遂为江夏太守俄而表卒琮闻曹公来征遣使请降先主在樊闻之率其众南行亮与徐庶并从为曹公所追破获庶母庶辞先主而指其心曰本欲与将军共图王霸之业者以此方寸之地也今已失老母方寸乱矣无益于事请从此别遂诣曹公先主至于夏口亮曰事急矣请奉命求救于孙将军时权拥军在柴桑观望成败亮说权曰海内大乱将军起兵据有江东刘豫州亦收众汉南与曹操并争天下今操芟夷大难略已平矣遂破荆州威震四海英雄无所用武故豫州遁逃至此将军量力而处之若能以吴越之众与中国抗衡不如早与之絶若不能当何不按兵束甲北面而事之今将军外托服从之名而内懐犹豫之计事急而不断祸至无日矣权曰茍如君言刘豫州何不遂事之乎亮曰田横齐之壮士耳犹守义不辱况刘豫州王室之胄英才葢世众士慕仰若水之归海若事之不济此乃天也安能复为之下乎权勃然曰吾不能举全吴之地十万之众受制于人吾计决矣非刘豫州莫可以当曹操者然豫州新败之后安能抗此难乎亮曰豫州军虽败于长阪今战士还者及闗羽水军精甲万人刘琦合江夏战士亦不下万人曹操之众逺来疲弊闻追豫州轻骑一日一夜行三百余里此所谓强弩之末势不能穿鲁缟者也故兵法忌之曰必蹶上将军且北方之人不习水战又荆州之民附操者偪兵势耳非心服也今将军诚能命猛将统兵数万与豫州协规同力破操军必矣操军破必北还如此则荆吴之势强鼎足之形成矣成败之机在于今日权大悦即遣周瑜程普鲁肃等水军三万随亮诣先主并力拒曹公曹公败于赤壁引军归邺先主遂收江南以亮为军师中郎将使督零陵桂阳长沙三郡调其赋税以充军实建安十六年益州牧刘璋遣法正迎先主使击张鲁亮与闗羽镇荆州先主自葭萌还攻璋亮与张飞赵云等率众泝江分定郡县与先主共图成都成都平以亮为军师将军署左将军府事先主外出亮常镇守成都足食足兵二十六年羣臣劝先主称尊号先主未许亮说曰昔吴汉耿弇等初劝世祖即帝位世祖辞让前后数四耿弇进言曰天下英雄喁喁冀有所望如不从议者士大夫各归求主无为从公也世祖感纯言深至遂然诺之今曹氏簒汉天下无主大王刘氏苗族绍世而起今即帝位乃其宜也士大夫随大王乆勤苦者亦欲望尺寸之功如纯言耳先主于是即帝位策亮为丞相曰朕遭家不造奉承大统兢兢业业不敢康宁思靖百姓惧未能绥于戏丞相亮其悉朕意无怠辅朕之阙助宣重光以昭明天下君其朂哉亮以丞相录尚书事假节张飞卒后领司隶校尉章武三年春先主于永安病笃召亮于成都属以后事谓亮曰君才十倍曹丕必能安国终定大事若嗣子可辅辅之如其不才君可自取亮涕泣曰臣敢竭股肱之力効忠贞之节继之以死先主又为诏勅后主曰汝与丞相从事事之如父建兴元年封亮武乡侯开府治事顷之又领益州牧政事无巨细咸决于亮南中诸郡并皆叛乱亮以新遭大丧故未便加兵且遣使聘吴因结和亲遂为与国三年春亮率众南征其秋悉平军资所出国以富饶乃治戎讲武以俟大举五年率诸军北驻汉中六年春扬声由斜谷道取郿使赵云邓芝为疑军据箕谷魏大将军曹真举众拒之亮身率诸军攻祁山戎阵整齐赏罚肃而号令明南安天水安定三郡叛魏应亮闗中响震魏明帝西镇长安命张合拒亮亮使马谡督诸军在前与合战于街亭谡违亮节度举动失宜大为合所破亮拔西县千余家还于汉中戮谡以谢众上疏曰臣以弱才叨窃非据亲秉旄钺以励三军不能训章明法临事而惧至有街亭违命之阙箕谷不戒之失咎皆在臣授任无方臣明不知人恤事多闇春秋责帅臣职是当请自贬三等以督厥咎于是以亮为右将军行丞相事所总统如前冬亮复出散闗围陈仓曹真拒之亮粮尽而还魏将王双率骑追亮亮与战破之斩双七年亮遣陈式攻武都阴平魏雍州刺史郭淮率众欲击式亮自出至建威淮退还遂平二郡诏策亮曰街亭之役咎由马谡而君引愆深自贬抑重违君意听顺所守前年耀师馘斩王双今岁爰征郭淮遁走降集氐羌兴复二郡威震凶暴功勲显然方今天下骚扰元恶未枭君受大任干国之重而乆自挹损非所以光扬洪烈矣今复君丞相君其勿辞九年亮复出祁山以木牛运粮尽退军与魏将张合交战射杀合十二年春亮率大众由斜谷出以流马运据武功五丈原与司马宣王对于渭南亮每患粮不继使巳志不伸是以分兵屯田为乆住之基耕者杂于渭滨居民之间而百姓安堵军无私焉相持百余日其年八月亮疾病卒于军时年五十四及军退宣王按行其营垒处所曰天下竒才也亮遗命葬汉中定军山因山为坟冢足容棺敛以时服不须器物诏策曰惟君体资文武明叡笃诚受遗托孤匡辅朕躬继絶兴微志存靖乱爰整六师无岁不征神武赫然威震八荒将建殊功于季汉参伊周之巨勲如何不吊事临垂克遘疾陨丧朕用伤悼肝心若裂夫崇徳序功纪行命谥所以光照将来刋载不朽今使使持节左中郎将杜琼赠君丞相武乡侯印绶谥君为忠武侯魂而有灵嘉兹宠荣呜呼哀哉呜呼哀哉初亮自表后主曰成都有桑八百株薄田十五顷子弟衣食自有余饶至于臣在外任无别调度随身衣食悉仰于官不别治生以长尺寸若臣死之日不使内有余帛外有赢财以负陛下及卒如其所言亮性长于巧思损益连弩木牛流马皆出其意推演兵法作八阵图咸得其要云亮言教书奏多可观别为一集景耀六年春诏为亮立庙于沔阳秋会镇西将军锺会征蜀至汉川祭亮之庙令军士不得于亮墓所左右刍牧樵采亮弟均官至长水校尉亮子瞻嗣爵  

太史慈传【`陈寿`】  

太史慈字子义东莱黄人也少好学仕郡奏曹史会郡与州有隙曲直未分以先闻者为善时州章已去郡守恐后之求可使者慈年二十一以选行晨夜取道到洛阳诣公交车门见州吏始欲求通慈问曰君欲通章邪吏曰然问章安在曰车上慈曰章题署得无误耶取来视之吏殊不知其东莱人也因为取章慈已先懐刀便截败之吏踊跃大呼言人壊我章慈将至车间与语曰向使君不以章相与吾亦无因得败之是为吉凶祸福等耳吾不独受此罪岂若黙然俱出去可以存易亡无事俱就刑辟吏言君为郡败吾章已得如意欲复亡为慈答曰初受郡遣但来视章通与未耳吾用意太过乃相败章今还亦恐以此见谴怒故俱欲去耳吏然慈言即日俱去慈既与出城因遁还通郡章州家闻之更遣吏通章有司以格章之故不复见理州受其短由是知名而为州家所疾恐受其祸乃避之辽东北海相孔融闻而竒之数遣人讯问其母并致饷遗时融以黄巾冦暴出屯都昌为贼管亥所围慈从辽东还母谓慈曰汝与孔北海未尝相见至汝行后赡恤殷勤过于故旧今为贼所围汝宜赴之慈留三日单步径至都昌时围尚未宻夜伺间隙得入见融因求兵出斫贼融不听欲待外救外救未有至者而围日逼融欲告急平原相刘备城中人无由得出慈自请求行融曰今贼围甚宻众人皆言不可卿意虽壮无乃实难乎慈对曰昔府君倾意于老母老母感遇遣慈赴府君之急固以慈有可取而来必有益也今众人言不可慈亦言不可岂府君爱顾之义老母遣慈之意邪事已急矣顾府君无疑融乃然之于是严行蓐食须明便带鞬摄弓上马将两骑自随各作一的持之开门直出外围下左右人并惊骇兵马互出慈引马至城下堑内植所持的各一出射之射之毕径入门明晨复如此围下人或起或卧慈复植的射之毕复入门明晨复出如此无复起者于是下鞭马直突围中驰去比贼知觉慈行已过又射杀数人皆应弦而倒故无敢追者遂到平原说备曰慈东莱之鄙人也与孔北海亲非骨肉比非乡党特以名志相好有分灾共患之义今管亥暴乱北海被围孤穷无援危在旦夕以君有仁义之名能救人之急故北海区区延颈恃仰使慈冒白刃突重围从万死之中自托于君惟君所以存之备敛容答曰孔北海知世间有刘备邪即遣精兵三千人随慈贼闻兵至解围散走融既得济益竒贵慈曰卿吾之少友也事毕还启其母母曰我喜汝有以报孔北海也扬州刺史刘繇与慈同郡慈自辽东还未与相见暂渡江到曲阿见繇未去会孙策至或劝繇可以慈为大将军繇曰我若用子义许子将不当笑我邪但使慈侦视轻重时独与二骑卒遇策策从骑十三皆韩当宋谦黄盖辈也慈便前斗正与策对策刺慈马而擥得慈项上手戟慈亦得策兠鍪会两家兵骑并各来赴于是解散慈当与繇俱奔豫章而遁于芜湖亡入山中称丹阳太守是时策已平定宣城以东惟泾以西六县未服慈因进住泾县立屯府大为山越所附策躬自攻讨遂见囚执策即解缚捉其手曰宁识神亭时邪若卿尔时得我云何慈曰未可量也策大笑曰今日之事当与卿共之即署门下督还吴授兵拜折冲中郎将后刘繇亡于豫章士众万余人未有所附策命慈往抚安焉左右皆曰慈必北去不还策曰子义舍我当复与谁饯送昌门把腕别曰何时能还答曰不过六十日果如期而反刘表从子盘骁勇数为冦于艾西安诸县策于是分海昏建昌左右六县以慈为建昌都尉治海昏并督诸将拒盘盘絶迹不复为冦慈长七尺七寸美须髯猨臂善射弦不虚发尝从策讨麻保贼贼于屯里縁楼上行詈以手持楼棼慈引弓射之矢贯手着棼围外万人莫不称善其妙如此曹公闻其名遗慈书以箧封之发省无所道而但贮当归孙权统事以慈能制盘遂委南方之事年四十一建安十一年卒子亨官至越骑校尉  

鲁肃传【`陈寿`】  

鲁肃字子敬临淮东城人也生而失父与祖母居家富于财性好施与尔时天下已乱肃不治家事大发财货摽卖田地以赈穷弊结士为务甚得乡邑欢心周瑜为居巢长将数百人故过候肃并求资粮肃家有两囷米各三千斛肃乃指一囷与周瑜瑜益知其竒也遂相亲结定侨札之分袁术闻其名就署东城长肃见术无纲纪不足与立事乃携老弱将轻侠少年百余人南到居巢就瑜瑜之东渡因与同行留家曲阿会祖母亡还葬东城刘子扬与肃友善遗肃书曰方今天下豪杰并起吾子姿才尤宜今日急还迎老母无事滞于东城近郑宝者今在巢湖拥众万余处地肥饶庐江间人多依就之况吾徒乎观其形势又可博集时不可失足下速之肃答然其计葬毕还曲阿欲北行会瑜已徙肃母到吴肃具以状语瑜时孙策已薨权尚住吴瑜谓肃曰昔马援答光武云当今之世非但君择臣臣亦择君今主人亲贤贵士纳竒录异且吾闻先哲秘论承运代刘氏者必兴于东南推步事势当其厯数终构帝基以协天符是烈士攀龙附凤驰骛之秋吾方达此足下不须以子扬之言介意也肃从其言瑜因荐肃才宜佐时当广求其比以成功业不可令去也权即见肃与语甚悦之众宾罢退肃亦辞出乃独引肃还合榻对饮因宻议曰今汉室倾危四方云扰孤承父兄余业思有桓文之功君既惠顾何以佐之肃对曰昔髙帝区区欲尊事义帝而不获者以项羽为害也今之曹操犹昔项羽将军何由得为桓文乎肃窃料之汉室不可复兴曹操不可卒除为将军计惟有鼎足江东以观天下之衅规模如此亦自无嫌何者北方诚多务也因其多务剿除黄祖进伐刘表竟长江所极据而有之然后建号帝王以图天下此髙帝之业也权曰今尽力一方冀以辅汉耳此言非所及也张昭非肃谦下不足颇訾毁之云肃年少麤疎未可用权不以介意益贵重之赐肃母衣服帏帐居处杂物富拟其旧刘表死肃进说曰夫荆楚与国邻接水流顺北外带江汉内阻山陵有金城之固沃野万里士民殷富若据而有之此帝王之资也今表新亡二子素不辑睦军中诸将各有彼此加刘备天下枭雄与操有隙寄寓于表恶其能而不能用也若备与彼恊心上下齐同则宜抚安与结盟好如有离违宜别图之以济大事肃请得奉命吊表二子并慰劳其军中用事者及说备使抚表众同心一意共治曹操备必喜而从命如其克谐天下可定也今不速往恐为操所先权即遣肃行到夏口闻曹公已向荆州晨夜兼道比至南郡而表子琮已降曹公备惶遽奔走欲南渡江肃径迎之到当阳长阪与备会宣腾权旨及陈江东强固劝备与权并力备甚欢恱时诸葛亮与备相随肃谓亮曰吾子瑜友也即共定交备遂到夏口遣亮使权肃亦反命会权得曹公欲东之问与诸将议皆劝权迎之而肃独不言权起更衣肃追于宇下权知其意执肃手曰卿欲何言肃对曰向察众人之议专欲误将军不足与图大事今肃可迎操耳如将军不可也何以言之今肃迎操操当以肃还付乡党品其名位犹不失下曹从事乘犊车从吏卒交游士林累官故不失州郡也将军迎操欲安所归愿早定大计莫用众人之议也权叹息曰此诸人持议甚失孤望今卿廓开大计正与孤同此天以卿赐我也后拜肃奋武校尉代瑜领兵瑜士众四千余人奉邑四县皆属焉令程普领南郡太守肃初住江陵后下屯陆口维恩大行众増万余人拜汉昌太守偏将军十九年从权破皖城转横江将军先是益州牧刘璋纲维颓弛周瑜甘宁并劝权取蜀权以咨备备内欲自规仍伪报曰备与璋托为宗室冀凭英灵以匡汉朝今璋得罪左右备独竦惧非所敢闻愿加寛贷若不获请备当放髪归于山林后备西图璋留闗羽守权曰猾虏乃敢挟诈及羽与肃邻界数生狐疑疆埸纷错肃常以欢好抚之备既定益州权求长沙零桂备不承旨权遣吕蒙率众进取备闻自还公安遣羽争三郡肃住益阳与羽相拒肃邀羽相见各驻兵马百步上但诸将军单刀俱会肃因责数羽曰国家区区本以土地借卿家者卿家军败逺来无以为资故也今已得益州既无奉还之意但求三郡又不从命语未究竟坐有一人曰夫土地者惟徳所在耳何常之有肃厉声呵之辞色甚切羽操刀起谓曰此自国家事是人何知目使之去备遂割湘水为界于是罢军肃年四十六建安二十二年卒权为举哀又临其葬诸葛亮亦为发哀  

## 文章辨体彚选卷五百二十五

（明）贺复征 编  

○史传四十三  

晋家人传【`宋欧阳修`】  

髙祖皇后李氏唐明宗皇帝女也后初号永宁公主清泰二年封魏国长公主自废帝立常疑高祖必反三年公主自太原入朝千春节辞归留之不得废帝醉语公主曰尔归何速欲与石郎反耶既醒左右告之废帝大悔公主归以语髙祖髙祖由是益不自安髙祖即位公主当为皇后天福二年三月有司言皇太妃尊号已正请上宝册太妃髙祖庶母刘氏也髙祖以宗庙未立谦抑未遑七年夏五月髙祖已病乃诏尊皇太妃为皇太后然卒不奉册而髙祖崩故后讫髙祖世亦无册命出帝天福八年七月册尊皇后为皇太后太后为人疆敏髙祖常严惮之出帝冯皇后用事太后数训戒之出帝不从乃及于败开运三年十二月耶律徳光已降晋兵遣张彦泽先犯京师以书遗太后具道已降晋军且曰吾有梳头妮子窃一药囊以奔于晋今皆在否吾战阳城时亡奚车一乘在否又问契丹先为晋获者及景延广桑惟翰等所在太后与帝闻彦泽至欲自焚嬖臣薛超劝止之及得徳光所与书乃灭火出上苑中帝召当直学士范质谓曰杜郎一何相负昔先帝起太原时欲择一子留守谋之北朝皇帝皇帝以属我我素以为其所知卿为我草奏具言之庶几活我子母质为帝草降表徳光报曰可无忧管取一吃饭处四年正月丁亥朔徳光入京师帝与太后肩舆至郊外徳光不见馆于封禅寺遣其将崔廷勲以兵守之其时雨雪寒冻皆苦饥太后使人谓寺僧曰吾尝于此饭僧数万今日岂不相悯耶僧辞以虏意难测不敢献食帝阴祈守者乃稍得食辛夘徳光降帝为光禄大夫检校太尉封负义侯迁于黄龙府徳光使人谓太后曰吾闻重贵不从母教而至于此可求自便勿与俱行太后答曰重贵事妾甚谨所失者违先君之志絶两国之欢然重贵此去幸蒙大惠全生保家母不随子欲何所归于是太后与冯皇后皇弟重睿皇子延煦延宝等举族从帝而北以宫女五十宦官三十东西班五十医官一控鹤官四御厨七茶酒司三仪鸾司三六军士二十人从卫以骑兵三百所经州县皆故晋将吏有所供馈不得通路旁父老争持羊酒为献卫兵拥隔不使见帝皆涕泣而去自幽州行十余日过平州出榆闗行砂碛中饥不得食遣宫女从官采木实野蔬而食又行七八日至锦州辽人迫帝与太后拜按巴坚画象帝不胜其辱泣而呼曰薛超误我不令我死又行五六日过海北州至东丹王墓遣延煦拜之又行十余日渡辽水至渤海国铁州又行七八日过南海府遂至黄龙府是岁六月契丹国母徙帝太后于懐宻州州去黄龙府西北一千五百里行过辽阳二百里而国母为永康王所囚永康王遣帝太后还止辽阳稍供给之明年四月永康王至辽阳帝白衣纱帽与太后皇后诣帐中上谒永康王止帝以常服见帝伏地雨泣自陈过咎永康王使人扶起之与坐饮酒奏乐而永康王帐下伶人从官望见故主皆泣下悲不自胜争以衣服药饵为遗五月永康王上陉取帝所从行宦者十五人东西班十五人及皇子延煦而去永康王妻兄禅奴爱帝小女求之帝辞以尚幼永康王驰一骑取之以赐禅奴陉北地尤髙凉北人常以五月上陉避暑八月下陉至八月永康王下陉太后自驰至霸州见永康王求于汉儿城侧赐地种牧以为生永康王以太后自从行十余日遣与延煦俱还辽阳明年乃汉干佑二年其二月徙帝太后于建州自辽阳东南行千二百里至建州节度使赵延晖避正寝以馆之去建州数十里外得地五千余顷帝遣从行者耕而食之明年三月太后寝疾无医药尝仰天而泣南望戟手骂杜重威李守贞等曰使死者无知则已若其有知不赦尔于地下八月疾亟谓帝曰我死焚其骨送范阳佛寺无使我为北地鬼也遂卒帝与皇后宫人宦者东西班皆被髪徒跣扶舁其柩至赐地焚其骨穿地而葬焉周显徳中有中国人自契丹亡归者言见帝与皇后诸子皆无恙后不知其所终  

王朴传【`欧阳修`】  

王朴字文伯东平人也少举进士为校书郎依汉枢宻使杨邠邠与王章史弘肇等有隙朴见汉兴日浅隐帝年少孱弱任用小人而邠为大臣与将相交恶知其必乱乃去邠东归后李业等教隐帝诛权臣邠与章弘肇皆见杀三家之客多及而朴以故独免周世宗镇澶州朴为节度掌书记世宗为开封尹拜朴右拾遗为推官世宗即位迁比部郎中献平邉策曰唐失道而失吴蜀晋失道而失幽并观所以失之由知所以平之术当失之时君暗政乱兵骄民困近者奸于内逺者叛于外小不制而至于僭大不制而至于滥天下离心人不用命吴蜀乘其乱而窃其号幽并乘其间而据其地平之之术在乎反唐晋之失而已必先进贤退不肖以清其时用能去不能以审其材恩信号令以结其心赏功罚罪以尽其力恭俭节用以丰其财徭役以时以阜其民俟其仓廪实器用备人可用而举之彼方之民知我政化大行上下同心力强财足人安将和有必取之势则知彼情状者愿为之间谍知彼山川者愿为之先导彼民与此民之心同是与天意同与天意同则无不成之功攻取之道从易者始当今惟吴易图东至海南至江可挠之地二千里从少备处先挠之备东则挠西备西则挠东彼必奔走以救其弊奔走之间可以知彼之虚实众之强弱攻虚击弱则所向无前矣勿大举但以轻兵挠之彼人怯弱知我师入其地必大发以来应数大发则民困而国竭一不大发则我获其利彼竭我利则江北诸州乃国家之所有也既得江北则用彼之民扬我之兵江之南亦不难平之也如此则用力少而收功多得吴则桂广皆为内臣岷蜀可飞书而召之如不至则四面并进席卷而蜀平矣吴蜀平幽可望风而至惟并必死之冦不可以恩信诱必须以强兵攻力已竭气已丧不足以为邉患可为后图方今兵力精练器用具备羣下知法诸将用命一稔之后可以平邉臣书生也不足以讲大事至于不达大体不合机变惟陛下寛之迁左諌议大夫知开封府事岁中迁左散骑常侍充端明殿学士是时世宗新即位锐意征伐已挠羣议亲败刘旻于髙平归而益治兵慨然有平一天下之志数顾大臣问治道选文学之士徐台符等二十人使作为君难为臣不易论及平邉策朴在选中而当时文士皆不欲上急于用武以谓平定僭乱在修文徳以为先惟翰林学士陶谷窦仪御史中丞杨昭俭与朴皆言用兵之策朴谓江淮为可先取世宗雅已知朴及见其议论伟然益以为竒引与计议天下事无不合遂决意用之显徳三年征淮以朴为东京副留守还拜户部侍郎枢宻副使迁枢宻使四年再征淮以朴留守京师世宗之时外事征伐而内修法度朴为人明敏多材智非独当世之务至于阴阳律厯之法莫不通焉显徳二年诏朴校定大厯乃削去近世符天流俗不经之学设通经统三法以岁轨离交朔望周变率策之数步日月五星为钦天厯六年又诏朴考正雅乐朴以谓十二律管互吹难得其真乃依京房为律准以九尺之弦十二依管长短寸分设柱用七声为均乐成而和朴性刚果又见信于世宗凡其所为当时无敢难者然人亦莫能加也世宗征淮朴留京师广新城通道路壮伟宏阔今京师之制多其所规为其所作乐至今用之不可变其陈用兵之畧非特一时之策至言诸国兴灭次第云淮南可最先取并必死之冦最后亡其后宋兴平定四方惟并独后服皆如朴言六年春世宗遣朴行视汴口作斗门还过故相李谷第疾作仆于坐上舁归而卒年五十四世宗临其丧以王钺叩地大恸者数四赠侍中  

王彦章传【`欧阳修`】  

王彦章字子明郓州寿昌人也少为军卒事梁太祖为开封府押衙左亲从指挥使行营先锋马军使末帝即位迁濮州刺史又徙澶州刺史彦章为人骁勇有力能跣足履棘行百步持一铁鎗骑而驰突奋疾如飞而佗人莫能举也军中号王铁鎗梁晋争天下为勍敌独彦章心常轻晋王谓人曰亚子鬬鸡小儿耳何足惧哉梁分魏相六州为两镇惧魏军不从遣彦章将五百骑入魏屯金波亭以虞变魏军果乱夜攻彦章彦章南走魏人降晋晋军攻破澶州虏彦章妻子归之太原赐以第宅供给甚备间遣使者招彦章彦章斩其使者以自絶然晋人畏彦章之在梁也必欲招致之待其妻子愈厚自梁失魏博与晋夹河而军彦章常为先锋迁汝郑二州防御使匡国军节度使北面行营副招讨使又徙宣义军节度使是时晋已尽有河北以铁锁断徳胜口筑河南北为两城号夹寨而梁末帝昏乱小人赵岩张汉杰等用事大臣宿将多被谗间彦章虽为招讨副使而谋不见用龙徳三年夏晋取郓州梁人大恐宰相敬翔顾事急以绳内靴中入见末帝泣曰先帝取天下不以臣为不肖所谋无不用今强敌未灭陛下弃忽臣言臣身不用不如死乃引绳将自经末帝使人止之问所欲言翔曰事急矣非彦章不可末帝乃召彦章为招讨使以段凝为副末帝问破敌之期彦章对曰三日左右皆失笑彦章受命而出驰两日至滑州置酒大会阴遣人具舟于杨村命甲士六百皆持巨斧载冶者具韛炭乘流而下彦章会饮酒半佯起更衣引精兵数千沿河以趋徳胜舟兵举锁烧断之因以巨斧斩浮桥而彦章引兵急击南城浮桥断南城遂破葢三日矣是时庄宗在魏以朱守殷守夹寨闻彦章为招讨使惊曰彦章骁勇吾尝避其锋非守殷敌也然彦章兵少利于速战必急攻我南城即驰骑救之行二十里而得夹寨报者曰彦章兵已至比至而南城破矣庄宗彻北城为栰下杨刘与彦章俱浮于河各行一岸每舟栰相及辄战一日数十接彦章至杨刘攻之几下晋人筑垒博州东岸彦章引兵攻之不克还击杨刘战败是时段凝已有异志与赵岩张汉杰交通彦章素刚愤梁日削而嫉岩等所为尝谓人曰俟吾破贼还诛奸臣以谢天下岩等闻之惧与凝叶力倾之其破南城也彦章与凝各为捷书以闻凝遣人告岩等匿彦章书而上已书末帝初疑其事已而使者至军独赐劳凝而不及彦章军士皆失色及杨刘之败也凝乃上书言彦章使酒轻敌而至于败赵岩等从中日夜毁之乃罢彦章以凝为招讨使彦章驰至京师入见以笏画地自陈胜败之迹岩等讽有司劾彦章不恭勒还第唐兵攻兖州末帝召彦章使守捉东路是时梁之胜兵皆属段凝京师秪有保銮五百骑皆新募之兵不可用乃以属彦章而以张汉杰监之彦章至递坊以兵少战败退保中都又败与其牙兵百余骑死战唐将夏鲁竒素与彦章善识其语音曰王铁鎗也举矟刺之彦章伤重马踣被擒庄宗见之曰尔常以孺子待我今日服乎又曰尔善战者何不守兖州而守中都中都无壁垒何以自固彦章对曰大事已去非人力可为庄宗恻然赐药以封其疮彦章武人不知书常为俚语谓人曰豹死留皮人死留名其于忠义盖天性也庄宗爱其骁勇欲全活之使人慰谕彦章彦章谢曰臣与陛下血战十余年今兵败力穷不死何待且臣受梁恩非死不能报岂有朝事梁而暮事晋生何面目见天下之人乎庄宗又遣明宗往谕之彦章病创卧不能起仰顾明宗呼其小字曰汝非邈佶烈乎我岂茍活者遂见杀年六十一晋髙祖时追赠彦章太师与彦章同时有裴约者潞州之牙将也庄宗以李嗣昭为昭义军节度使约以禆将守泽州嗣昭卒其子继韬以泽潞叛降于梁约召其州人泣而谕曰吾事故使二十余年见其分财飨士欲报梁仇不幸早世今郎君父丧未葬违背君亲吾能死于此不能从以归梁也众皆感泣梁遣董璋率兵围之约与州人拒守求救于庄宗是时庄宗方与梁人战河上而已建大号闻继韬叛降梁颇有忧色及闻约独不叛喜曰吾于继韬何薄于约何厚而约能分逆顺邪顾符存审曰吾不惜泽州与梁一州易得约难得也尔识机便为我取约来存审以五千骑驰至辽州而梁兵已破泽州约见杀至周世宗时又有刘仁赡者焉仁瞻字守惠彭城人也父金事杨行宻为濠滁二州刺史以骁勇知名仁赡为将轻财重士法令严肃少畧通兵书事南唐为左监门卫将军黄袁二州刺史所至称治李景使掌亲军以为武昌军节度使周师征淮先遣李谷攻自寿春景遣将刘彦贞拒周兵以仁赡为清淮军节度使镇寿州李谷退守正阳浮桥彦贞见周兵之却意其怯急追之仁赡以为不可彦贞不聴仁赡独按兵城守彦贞果败于正阳世宗攻寿州围之数重以方舟载炮自淝河中流击其城又束巨竹数十万竿上施版屋号为竹龙载甲士以攻之又决其水砦入于淝河攻之百端自正月至于四月不能下而岁大暑霖雨弥旬周兵营寨水深数尺淮淝暴涨炮舟竹龙皆飘南岸为景兵所焚周兵多死世宗东趋濠梁以李重进为庐寿州都招讨使景亦遣其元帅齐王景达等列砦紫金山下为夹道以属城中而重进与张永徳两军相疑不协仁赡累请出战景达不许由是愤惋成疾明年正月世宗复至淮上尽破紫金山砦壊其夹道景兵大败诸将往往见擒而景之守将广陵冯延鲁光州张绍舒州周祚泰州方讷泗州范再遇等或走或降皆不能守虽景君臣亦皆震慑奉表称臣愿割土地输贡赋以効诚欵而仁赡独坚守不可下世宗使景所遣使者孙晟等至城下示之仁赡子崇諌幸其父病谋与诸将出降仁赡立命斩之监军使周延构哭于中门救之不得于是士卒皆感泣愿以死守三月仁赡病甚已不知人其副使孙羽诈为仁赡书以城降世宗命舁仁赡至帐前叹嗟乆之赐以玉带御马复使入城养疾是日卒制曰刘仁赡尽忠所事抗节无亏前代名臣几人可比予之南伐得尔为多乃拜仁赡检校太尉兼中书令天平军节度使仁赡不能受命而卒年五十八世宗遣使吊祭丧事官给追封彭城郡王以其子崇讃为懐州刺史赐庄宅各一区李景闻仁赡卒亦赠太师寿州故治寿春世宗以其难克遂徙城下蔡而复其军曰忠正军曰吾以旌仁赡之节也  

李嗣昭传【`欧阳修`】  

李嗣昭本姓韩氏汾州大谷县民家子也太祖出猎至其家见其林中郁郁有气甚异之召其父问焉父言家适生儿太祖因遗以金帛而取之命其弟克柔养以为子初名进通后更名嗣昭嗣昭为人短小而胆勇过人初喜嗜酒太祖尝微戒之遂终身不饮太祖爱其谨厚常从用兵为内衙指挥使陜州王珙与其兄珂争立于河中遣嗣昭助珂败珙于猗氏获其将三人梁军救珙嗣昭又败之于胡壁堡执其将一人光化元年泽州李罕之袭潞州以降梁梁遣丁会应罕之嗣昭与会战含山执其将一人斩首三千级遂取泽州二年晋遣李君庆攻梁潞州君庆为梁所败太祖酖杀君庆嗣昭攻克之三年出山东取梁洺州梁太祖自将攻之遣葛从周设伏于青山口嗣昭闻梁太祖自来弃城走前遇伏兵因大败天复元年梁破河中执王珂取晋绛慈隰因大举击晋围太原嗣昭日以精骑出击梁兵会大雨梁军解去晋汾州刺史李瑭叛降梁军梁军已去嗣昭复取汾州斩塘遂出阴地取慈州降其刺史唐礼又取隰州降其刺史张瓌是岁梁军西犯京师围凤翔嗣昭乘间攻梁晋绛战平阳执梁将一人进攻蒲县梁朱友宁氏叔琮以兵十万迎击之嗣昭败走友宁追之晋遣李存信率兵迎嗣昭存信又败梁军遂围太原而慈隰汾州复入于梁太祖大恐谋走云州李存信等劝太祖奔于契丹嗣昭力争以为不可赖刘太妃亦言之乃止嗣昭昼夜出竒兵击梁军梁军解去嗣昭复取汾慈隰是时镇定皆已絶晋而附梁晋外失大国之援内亡诸州仍歳之间孤城被围者再于此时嗣昭力战之功为多天佑三年与周徳威攻梁潞州降丁会以嗣昭为昭义军节度使梁遣李思安将兵十万攻潞筑夹城以围之梁太祖尝遣人招降嗣昭嗣昭斩其使者闭城拒守踰年庄宗始攻破夹城嗣昭完缉兵民抚养甚有恩意梁晋战胡栁晋军败周徳威战死庄宗惧欲收兵还临濮嗣昭曰梁军已胜旦暮思归吾若收军使彼休息整而复出何以当之宜以精骑挠之因其劳乏可以胜也庄宗然之是时梁军已登无石山庄宗遣嗣昭转击山北而自以银枪军趋而呼曰今日之战得山者胜晋军皆争登山梁军遽下阵于山西晋军从上急击大败之于是晋城徳胜矣周徳威死嗣昭权知幽州居数月以李绍宏代之嗣昭将去幽州人皆号哭闭闗遮留之嗣昭夜遁乃得去十九年从庄宗击契丹于望都庄宗为契丹围之数十重嗣昭以三百骑决围取庄宗以出是时晋遣阎宝攻张文礼于镇州宝为镇人所败乃以嗣昭代之镇兵出掠九门嗣昭以竒兵击之镇军且尽余三人匿破垣中嗣昭驰马射之反为贼射中脑嗣昭顾箙中矢尽拔矢于脑射杀一人还营而卒  

## 文章辨体彚选卷五百二十六

（明）贺复征 编  

○史传四十四  

张承业传【`宋欧阳修`】  

张承业字继元唐僖宗时宦者也本姓康幼阉为内常侍张泰养子晋王兵击王行瑜承业数徃来兵间晋王喜其为人及昭宗为李茂贞所迫将出奔太原乃先遣承业使晋以道意因以为河东监军其后崔胤诛宦官宦官在外者悉诏所在杀之晋王怜承业不忍杀匿之斛律寺昭宗崩乃出承业复为监军晋王病且革以庄宗属承业曰以亚子累公等庄宗常兄事承业岁时升堂拜母甚亲重之庄宗在魏与梁战河上十余年军国之事皆委承业承业亦尽心不懈凡所以畜积金粟収市兵马劝课农桑而成庄宗之业者承业之功为多自贞简太后韩徳妃伊淑妃及诸公子在晋阳者承业一切以法绳之权贵皆敛手畏承业庄宗歳时自魏归省亲须钱蒱博赏赐伶人而承业主藏钱不可得庄宗乃置酒库中酒酣使子继岌为承业起舞舞罢承业出宝带币马为赠庄宗指钱积呼继岌小字以语承业曰和哥乏钱可与钱一积何用带马为也承业谢曰国家钱非臣所得私也庄宗以语侵之承业怒曰臣老勅使非为子孙计惜此库钱佐王成霸业尔若欲用之何必问臣财尽兵散岂独臣受祸也庄宗顾元行钦曰取剑来承业起持庄宗衣而泣曰臣受先王顾托之命誓雪家国之雠今日为王惜库物而死死不愧于先王矣阎宝从旁解承业手令去承业奋拳殴宝踣骂曰阎宝朱温之贼蒙晋厚恩不能有一言之忠而反谄谀自容邪太后闻之使召庄宗庄宗性至孝闻太后召甚惧乃酌两巵谢承业曰吾杯酒之失且得罪太后愿公饮此为吾分过承业不肯饮庄宗入内太后使人谢承业曰小儿忤公已笞之矣明日太后与庄宗俱过承业第慰劳之卢质嗜酒傲忽自庄宗及诸公子多见侮慢庄宗深嫉之承业乘间请曰卢质嗜酒无礼臣请为王杀之庄宗曰吾方招纳贤才以就功业公何言之过也承业起贺曰王能如此天下不足平也质因此获免天佑十八年庄宗已诺诸将即皇帝位承业方卧病闻之自太原肩舆至魏諌曰大王父子与梁血战三十年本欲雪国家之雠而复唐之社稷今元凶未灭而遽以尊名自居非王父子之初心且失天下望不可庄宗谢曰此诸将之所欲也承业曰不然梁唐晋之仇贼而天下所共恶也今王诚能为天下去大恶复列圣之深雠然后求唐后而立之使唐之子孙在孰敢当之使唐无子孙天下之士谁可与王争者臣唐家一老奴耳诚愿见大王之成功然后退身田里使百官送出洛东门而令路人指而叹曰此本朝勅使先王时监军也岂不臣主俱荣哉庄宗不听承业知不可諌乃仰天大哭曰吾王自取之悞老奴矣肩舆归太原不食而卒年七十七同光元年赠左武卫上将军谥曰正宪  

王师范传【`欧阳修`】  

王师范青州人也其父敬武为平卢军牙将唐广明元年无棣人洪霸郎为盗齐棣间平卢节度使安师儒遣敬武率兵击破之敬武反兵逐师儒自称留后都统王铎氶制拜敬武节度使敬武卒师范立师范尚幼其棣州刺史张蟾叛昭宗以为师范年少其下不服从乃拜太子少师崔安潜为平卢节度使师范不受代蟾迎安潜入棣州师范遣其将卢洪攻蟾洪以兵返袭青州师范阳为好辞遣人迎语洪曰吾幼未能任事赖诸将共持之尔不然听公所为也洪以师范无能为遽还不为备师范伏兵于道语其仆刘鄩曰洪来为我斩之用尔为牙将明日洪来师范出迎鄩于坐上斩之伏兵发尽杀其余兵乃急攻棣州破张蟾安潜奔归于京师昭宗乃拜师范节度使师范颇好儒学聚书至万卷为政有威爱梁太祖围昭宗于凤翔宦官韩全诲等矫诏召诸镇兵以击梁诏至青州师范泣曰诸镇有兵所以藩扞天子今天子危辱而诸镇反以兵自卫吾虽力不足当成败以之乃遣使乞兵于杨行宻是时梁已东下兖郓师范乃遣刘鄩与其弟师鲁分攻兖宻诸州遣张居厚以壮士二百为舆夫伏兵舆中西驰梁军称师范使者聘梁因欲劫杀太祖居厚至华州东城华州将娄敬思疑其有异剖舆视之见其兵居厚遂击杀敬思以兵攻西城不克而反刘鄩逐葛从周取兖州而平卢诸州皆起兵攻梁其后梁太祖自凤翔东还遣朱友宁攻师范友宁战死复遣杨师厚攻之屯于临胊师范以兵迫之师厚阳为怯不敢出间遣人阳言曰梁兵少方乞兵于凤翔今粮且絶当还军师范以为然乃遣师鲁悉兵攻之师厚拒而不战师鲁兵却师厚追击至圣王山师鲁大败遂傅其城而梁别将刘重霸下其棣州师范乃请降太祖许之师范素服乘驴诣太祖请罪太祖待以客礼乆之表师范河阳节度使太祖即位召为右金吾卫上将军居于洛阳太祖心欲诛之未有以发太祖诸子已封王宴于宫中友宁妻泣谓太祖曰陛下化家为国诸子人人皆得封而妾夫独以战死奈何雠人犹在朝廷太祖奋然戟手曰吾亦几忘此贼乃遣人就洛阳族灭之使者出先掘坑于外乃入告之师范设席为具与诸宗族饮酒谓使者曰死人之所不免况有罪乎然惧少长失序下愧于先人酒半令少长以次起就戮于坑所闻者皆哀怜之同光三年赠师范太尉  

赵犨传【`欧阳修`】  

赵犨其先青州人也世为陈州牙将犨幼与羣儿戏道中部分行伍指顾如将帅虽诸大儿皆听其节度其父叔文见之惊曰大吾门者此儿也及壮善用弓剑为人勇果重气义刺史闻其材召置麾下累迁忠武军马步军都虞候王仙芝冦河南陷汝州将犯东都犨引兵击败之仙芝乃南去已而黄巢起所在州县往往陷贼陈州豪杰数百人相与诣忠武军求得犨为刺史以自保忠武军表犨陈州刺史已而巢陷长安犨语将吏曰以吾计巢若不为长安市人所诛必驱其众东走吾州适当其冲矣乃治城池为守备迁民六十里内者皆入城中选其子弟配以兵甲以其弟昶珝为将巢败果东走先遣孟楷据项城昶击破之执楷以归巢从后至闻楷被执大怒既而秦宗权以蔡州附巢巢势甚盛乃悉其众围犨置舂磨寨糜人之肉以为食陈人大恐犨语其下曰吾家三世陈将必能保此尔曹男子当于死中求生建功立业未必不因此时陈人皆踊跃巢栅城北三里为八仙营起宫阙置百官聚粮饷欲以乆弊之其兵号二十万陈州旧有巨弩数百皆废壊后生弩工皆不识其器珝创意理之弩矢激五百步人马皆洞以故巢不敢近围凡三百日犨食将尽乃乞兵于梁梁太祖与李克用皆自将会陈击败巢将黄邺于西华西华有积粟巢恃以为饷及邺败巢乃解围去梁太祖入陈州犨兄弟迎谒马首甚恭然犨阴识太祖必成大事乃降心屈迹为自托之计以梁援已恩为太祖立生祠朝夕拜谒以其子岩尚太祖女是谓长乐公主黄巢已去秦宗权复乱淮西陷旁二十余州而陈去蔡最近犨兄弟力拒之卒不能下后巢宗权皆败死唐昭宗即以陈州为忠武军拜犨节度使犨已病乃以位与其弟昶后数月卒昶乘大冦新灭乃休兵课农事梁尤谨梁兵攻战四方昶馈挽供亿未尝少懈昶卒珝代立珝颇知书乃求邓艾故迹决翟王陂溉民田兄弟居陈二十余年陈人大赖之梁太祖已降韩建取同华徙珝为同州留后入唐为右金吾卫上将军岁余以疾免官归陈卒于家陈人为之罢市  

孙徳昭传【`欧阳修`】  

孙徳昭盐州五原人也其父惟最有材略黄巢陷长安惟最率其乡里子弟得义兵千人南攻巢于咸阳兴平州将壮其所为益以州兵二千与破贼功拜右金吾卫大将军朱玫乱京师僖宗幸兴元惟最率兵击贼累迁鄜州节度使留京师宿卫鄜州将吏诣阙请惟最之镇京师民数万与神策军复遮留不得行改荆南节度使在京制置分判神策军号扈驾都是时京师数乱民皆赖以为保徳昭以父任为神策军指挥使光化三年刘季述废昭宗幽之东宫宰相崔胤谋反正阴使人求义士可共成事者徳昭乃与孙承诲董从实应胤胤裂衣襟为书以盟天复元年正月朔未旦季述将朝徳昭伏甲士道旁邀其舆斩之承诲等分索余党皆尽昭宗闻外諠哗大恐徳昭驰至叩门曰季述诛矣皇帝当反正何皇后呼曰汝可进逆首徳昭掷其首入已而承诲等悉取余党首以献昭宗信之徳昭破锁出昭宗御丹凤楼反正以功拜静海军节度使赐姓李号扶倾济难忠烈功臣与承诲等皆拜节度使同中书门下平章事图形凌烟阁俱留京师号三使相恩宠无比是时崔胤方欲诛唐宦官外交梁以为恃而宦官亦倚李茂贞为扞蔽梁岐交争冬十月宦者韩全诲劫昭宗幸凤翔承诲从实皆从而徳昭独与梁乃率兵卫胤及百官保东街趣梁兵以西梁太祖颇徳其附已以龙凤剑斗鸡纱遗之太祖至华州徳昭以军礼迎谒道旁太祖至京师表同州留后将行京师民复请留遂留为两街制置使梁兵围凤翔徳昭以其兵八千属太祖太祖益徳之使先之洛阳赐甲第一区昭宗东迁拜左威卫上将军以疾免太祖即位以乌银带袍笏名马赐之疾少间以为左卫大将军末帝立拜左金吾大将军以卒承诲从实至凤翔与宦者俱见杀  

郭延鲁传【`欧阳修`】  

郭延鲁沁州绵上人也父饶以骁勇事晋数立军功为沁州刺史者九年为政有惠爱州人思之延鲁以善槊为将累迁神武都知兵马使朱守殷反从攻汴州以先登功为汴州马步军都指挥使累迁复州刺史延鲁叹曰吾先君为沁州者九年民到于今思之吾今幸得为刺史其敢忘吾先君之志由是益以廉平自励民甚赖之秩满州人乞留不许皆遮道攀号天福中拜单州刺史卒于官当是时刺史皆以军功拜言事者多以为言以谓今天下多事民力困敝之时不宜以刺史任武夫恃功纵下为害不细而延鲁父子特以善政着闻焉呜呼五代之民其何以堪之哉上输兵赋之急下困剥敛之苛自庄宗以来方镇进献之事稍作至于晋而不可胜纪矣其添都助国之物动以千数计至于来朝奉使买宴赎罪莫不出于进献而功臣大将不幸而死则其子孙率以家资求刺史其物多者得大州善地盖自天子皆以贿赂为事矣则为其民者其何以堪之哉扵此之时循亷之吏如延鲁之徒者诚难得而可贵也哉  

冯道传【`欧阳修`】  

冯道字可道瀛州景城人也事刘守光为叅军守光败去事宦者张承业承业监河东军以为巡官以其文学荐之晋王为河东节度掌书记庄宗即位拜户部侍郎充翰林学士道为人能自刻苦为俭约当晋与梁夹河而军道居军中为一茅庵不设床席卧一束蒭而已所得俸禄与仆厮同器饮食意恬如也诸将有掠得人之美女者以遗道道不能却寘之别室访其主而还之其解学士居父丧于景城遇岁饥悉出所有以赒乡里而退耕于野躬自负薪有荒其田不耕者与力不能耕者道夜往潜为之耕其人后来媿谢道殊不以为徳服除复召为翰林学士行至汴州遇赵在礼作乱明宗自魏拥兵还犯京师孔循劝道少留以待道曰吾奉诏赴阙岂可自留乃疾趋至京师庄宗遇弑明宗即位雅知道所为问安重诲曰先帝时冯道何在重诲曰为学士也明宗曰吾素知之此真吾宰相也拜道端明殿学士迁兵部侍郎岁余拜中书侍郎同中书门下平章事天成长兴之间岁屡丰熟中国无事道尝戒明宗曰臣为河东掌书记时奉使中山过井陉之险惧马蹷失不敢怠于衔辔及至平地谓无足虑遽跌而伤凡蹈危者虑深而获全居安者患生于所忽此人情之常也明宗问曰天下虽丰百姓济否道曰谷贵饿农谷贱伤农因诵文士聂夷中田家诗其言近而易晓明宗顾左右录其诗常以自诵水运军将于临河县得一玉杯有文曰传国宝万岁杯明宗甚爱之以示道道曰此前世有形之宝尔王者固有无形之宝也明宗问之道曰仁义者帝王之宝也故曰大宝曰位何以守位曰仁明宗武君不晓其言道已去召侍臣讲说其义喜纳之道相明宗十余年明宗崩相愍帝潞王反于凤翔愍帝出奔卫州道率百官迎潞王以入是为废帝遂相之废帝即位时愍帝犹在卫州后三日愍帝始遇弑崩已而废帝出道为同州节度使踰年拜司空晋灭唐道又事晋晋髙祖拜道守司空同中书门下平章事加司徒兼侍中封鲁国公髙祖崩道相出帝加太尉封燕国公罢为匡国军节度使徙镇威胜契丹灭晋道又事契丹朝耶律徳光于京师徳光责道事晋无状道不能对又问曰何以来朝对曰无城无兵安敢不来徳光诮之曰尔是何等老子对曰无才无徳痴顽老子徳光喜以道为太传徳光北归从至常山汉髙祖立乃归汉以太师奉朝请周灭汉道又事周周太祖拜道太师兼中书令道少能矫行以取称于世及为大臣尤务持重以镇物事四姓十君益以旧徳自处然当世之士无贤愚皆仰道为元老而喜为之称誉耶律徳光尝问道曰天下百姓如何救得道为俳语以对曰此时佛出救不得惟皇帝救得人皆以谓契丹不夷灭中国之人者赖道一言之善也周兵反犯京师隐帝已崩太祖谓汉大臣必行推戴及见道道殊无意太祖素不拜道因不得已拜之道受之如平时太祖意少沮知汉未可代遂阳立湘阴公赟为汉嗣遣道迎赟于徐州赟未至太祖将兵北至澶州拥兵而返遂代汉议者谓道能沮太祖之谋而缓之终不以晋汉之亡责道也然道视丧君亡国亦未尝以屑意当是时天下大乱戎狄交侵生民之命急于倒悬道方自号长乐老著书数百言陈巳更事四姓及契丹所得阶勲官爵以为荣自谓孝于家忠于国为子为弟为人臣为司长为夫为父有子有孙时开一卷时饮一杯食味别声被色老安于当代老而自乐何乐如之葢其自述如此道前事九君未尝諌诤世宗初即位刘旻攻上党世宗曰刘旻少我谓我新立而国有大丧必不能出兵以战且善用兵者出其不意吾当自将击之道乃切諌以为不可世宗曰吾见唐太宗平定天下敌无大小皆亲征道曰陛下未可比唐太宗世宗曰刘旻乌合之众若遇我师如山压卵道曰陛下作得山定否世宗怒起去卒自将击旻果败旻于髙平世宗取淮南定三闗威武之振自髙平始其击旻也鄙道不以从行以为太祖山陵使葬毕而道卒年七十三谥曰文懿追封瀛王道既卒时人皆共称叹以谓与孔子同寿其喜为之称誉葢如此  

## 文章辨体彚选卷五百二十七

（明）贺复征 编  

○史传四十五  

郝昭【`三国注魏畧`】  

昭字伯道太原人为人雄壮少入军为部曲督数有战功为杂号将军遂镇守河西十余年民夷畏服亮围陈仓使昭乡人靳详于城外遥说之昭于楼上应详曰魏家科法卿所练也我之为人卿所知也我受国恩多而门户重卿无可言者但有必死耳卿还谢诸葛便可攻也详以昭语告亮亮又使详重说昭言人兵不敌无为空自破灭昭谓详曰前言已定矣我识卿耳箭不识也详乃去亮自以有众数万而昭兵纔千余人又度东救未能便到乃进兵攻昭起云梯冲车以临城昭于是以火箭逆射其云梯梯然梯上人皆烧死昭又以绳连石磨压其冲车冲车折亮乃更为井阑百尺以射城中以土瓦填堑欲直攀城昭又于内筑重墙亮又为地突欲踊出于城里昭又于城内穿地横截之昼夜相攻拒二十余日亮无计救至引退诏嘉昭善守赐爵列侯及还帝引见慰劳之顾谓中书令孙资曰卿乡里乃有尔曹快人为将均如此朕复何忧乎仍欲大用之会病亡遗令戒其子凯曰吾为将知将不可为也吾数发冢取其木以为攻战具又知厚葬无益于死者也汝必敛以时服且人生有处所耳死复何在耶今去本墓逺东西南北在汝而已  

孙宾硕【`三国注魏畧`】  

孙宾硕者北海人也家素贫当汉桓帝时常侍左悺唐衡等权侔人主延熹中衡弟为京兆虎牙都尉秩比二千石而统属郡衡弟初之官不修敬于京兆尹入门不持版郡功曹赵息呵廊下曰虎牙仪如属城何得放臂入府门促收其主簿衡弟顾促取版既入见尹尹欲修主人勅外为市买息又启云左悺子弟来为虎牙非徳选不足为特酤买宜随中舍菜食而已及其到官遣吏奉笺谢尹息又勅门言无常见此无阴儿辈子弟邪用其笺记为通乎晩乃通之又不得即令报衡弟皆知之甚恚欲灭诸赵因书与衡求为京兆尹旬月之间得为之息自知前过乃逃走时息从父仲台见为凉州刺史于是衡为诏征仲台遣归遂诏中都官及郡部督邮捕诸赵尺儿以上及仲台皆杀之有藏者与同坐时息从父岐为皮氏长闻有家祸因从官舍逃走之河间变姓字又转诣北海着絮巾布袴常于市中贩胡饼宾硕时年二十余乘犊车将骑入市观见岐疑其非常人也因问之曰自有饼邪贩之邪岐曰贩之宾硕曰买几钱卖几钱岐曰买三十卖亦三十宾硕曰视处士之望非似卖饼者殆有故乃开车后户顾所将两骑令下马扶上之时岐以为是唐氏耳目也甚怖面失色宾硕闭车后户下前襜谓之曰视处士状貌既非贩饼者如今面色变动即不有重怨则当亡命我北海孙宾硕也阖门百口又有百岁老母在堂势能相度者也终不相负必语我以实岐乃具告之宾硕遂载岐驱归住车门外先入白母言今日出得死友在外当来入拜乃出延岐入椎牛锺酒快相娱乐一二日因载着别田舍藏置复壁中后数歳唐衡及弟皆死岐乃得出还本郡三府并辟展转仕进至郡守刺史太仆而宾硕亦从此显名于东国仕至豫州刺史初平末宾硕以东方饥荒南客荆州至兴平中赵岐以太仆持节使安慰天下南诣荆州乃复与宾硕相遇相对流涕岐为刘表陈其本末由是益礼宾硕顷之宾硕病亡岐在南为行丧也  

李孚【`三国注魏畧`】  

孚字子宪巨鹿人也兴平中本郡人民饥困孚为诸生常种薤欲以成计有从索者亦不与一茎亦不自食故时人谓能行意后为吏建安中袁尚领冀州以孚为主簿后尚与其兄谭争鬬尚出军诣平原留别驾审配守邺城孚随尚行会太祖围邺尚还欲救邺行未到尚疑邺中守备少复欲令配知外动止与孚议所遣孚答尚言今使小人往恐不足以知外内且恐不能自达孚请自往尚问孚当何所得孚曰闻邺围甚坚多人则觉以为直当将三骑足矣尚从其计孚自选温信者三人不语所之皆勅使具脯粮不得持兵仗各给快马遂辞尚来南所在止亭传及到梁淇使从者斫问事杖三十枚系着马邉自着平上帻将三骑投暮诣邺下是时大将军虽有禁令而刍牧者多故孚因此夜到以鼓一中自称都督厯北围循表而东从东围表又循围而南步步呵责守围将士随轻重行其罚遂歴太祖营前径南过从南围角西折当章门复责怒守围者收缚之因开其围驰到城下呼城上人城上人以绳引孚得入配等见孚悲喜鼓噪称万岁守围者以状闻太祖笑曰此非徒得入也方且复得出孚事讫欲得还而顾外围必急不可复冒谓已使命当速反乃阴心计请配曰今城中谷少无用老弱为也不如驱出之以省谷也配从其计乃复夜简别得数千人皆使持白幡从三门并出降又使人人持火孚乃无何将本所从作降人服随辈夜出时守围将士闻城中悉降火光照耀但共观火不复视围孚出北门遂从西北角突围得去其明太祖闻孚已得出抵掌笑曰果如吾言也孚比见尚尚甚欢喜会尚不能救邺破走至中山而袁谭又追击尚尚走孚与尚相失遂诣谭复为谭主簿东还平原太祖进攻谭谭战死孚还城城中虽必降尚扰乱未安孚权宜欲得见太祖乃骑诣牙门称冀州主簿李孚欲口白宻事太祖见之孚叩头谢太祖问其所白孚言今城中强弱相陵心皆不定以为宜令新降为内所识信者宣传明教公谓孚曰卿便还宣之孚跪请教公曰便以卿意宣也孚还入城宣教各安故业不得相侵陵城中以安乃还报命公以孚为良足用也会为所间裁署冗散出守解长名为严能稍迁至司隶校尉时年七十余矣其于精断无衰而术畧不损于故  

伍孚【`三国注后汉书`】  

伍孚字徳瑜少有大节为郡门下书佐其本邑长有罪太守使孚出教勅曹下督邮收之孚不肯受教伏地仰諌曰君虽不君臣不可不臣明府奈何令孚受教勅外收本邑长乎乞更授他吏太守竒而听之后大将军何进辟为东曹属稍迁侍中河南尹越骑校尉董卓作乱百僚震栗孚着小铠于朝服里挟佩刀见卓欲伺便刺杀之语阕辞去卓送至合中孚因出刀刺之卓多力退却不中即收孚卓曰卿欲反邪孚大言曰汝非吾君吾非汝臣何反之有汝乱国簒主罪盈恶大今是吾死日故来诛奸贼耳恨不车裂汝于市朝以谢天下遂杀孚  

审配【`三国注`】  

配字正南魏郡人少忠烈慷慨有不可犯之节袁绍领冀州委以腹心之任以为治中别驾并总幕府初谭之去皆呼辛毗郭图家得出而辛评家独被收及配兄子开城门内兵时配在城东南角楼上望见太祖兵入忿辛郭壊败冀州乃遣人驰诣邺狱指杀仲治家是时辛毗在军闻门开驰走诣狱欲解其兄家兄家已死是日生缚配将诣帐下辛毗等逆以马鞭击其头骂之曰奴汝今日真死矣配顾曰狗辈正由汝曹破我冀州恨不得杀汝也且汝今日能杀生我邪有顷公引见谓配知谁开卿城门配曰不知也曰自卿文荣耳配曰小儿不足用乃至此公复谓曰曩日孤之行围何弩之多也配曰恨其少耳公曰卿忠于袁氏父子亦自不得不尔也有意欲活之配既无挠辞而辛毗等号哭不已乃杀之初冀州人张子谦先降素与配不善笑谓配曰正南卿竟何如我配厉声曰汝为降虏审配为忠臣虽死岂若汝生邪临行刑叱持兵者令北向曰我君在北  

许允妻阮氏【`三国志魏氏春秋`】  

允为吏部郎选郡守明帝疑其所用非次召入将加罪允妻阮氏跣出谓曰明主可以理夺难以情求允颔之而入帝怒诘之允对曰某郡太守虽限满文书先至年限在后日限在前帝前取事视之乃释遣出望其衣败曰清吏也赐之允之出为镇北也喜谓其妻曰吾知免矣妻曰祸见于此何免之有允善相印将拜以印不善使更刻之如此者三允曰印虽始成而已被辱问送印者果懐之而坠于厕相印书曰相印法本出陈长文长文以语韦仲将印工杨利从仲将受法以语许士宗利以法术占吉凶十可中八九仲将问长文从谁得法长文曰本出汉世有相印相笏经又有鹰经牛经马经印工宗养以法语程申伯是故有一十二家相法传于世允妻阮氏贤明而丑允始见愕然交礼毕无复入意妻遣婢觇之云有客姓桓妻曰是必桓范将劝使入也既而范果劝之允入须臾便起妻捉裾留之允顾谓妇曰妇有四徳卿有其几妇曰新妇所乏惟容士有百行君有其几许曰皆备妇曰士有百行以徳为首君好色不好徳何谓皆备允有惭色知其非凡遂雅相亲重生二子竒猛少有令闻允后为景王所诛门生走入告其妇妇正在机神色不变曰早知尔耳门生欲藏其子妇曰无预诸儿事后移居墓所景王遣锺会看之若才艺徳能及父当收儿以语母母答汝等虽佳才具不多率胷懐与会语便自无忧不须极哀会止便止又可多少问朝事儿从之会反命具以状白卒免其祸皆母之教也虽会之识鉴而输贤妇之智也果庆及后嗣追封子孙而已  

留赞【`三国注吴书`】  

留赞字正明会稽长山人少为郡吏与黄巾贼帅吴桓战手斩得桓赞一足被创遂屈不伸好读兵书及三史每览古良将战攻之势辄对书独叹因呼诸亲近谓曰今天下扰乱英豪并起厯观前世富贵非有常人而我屈躄在闾巷之间存亡无以异今欲割引吾足幸不死而足申几复见用死则已矣亲戚皆难之有间赞乃以刀自割其筋血流滂沱气絶良乆家人惊怖亦以既尔遂引申其足足申创愈以得差步凌统闻之请与相见甚竒之乃表荐赞遂被试用有战攻稍迁屯骑校尉时事得失每常规諌好直言不阿旨权以此惮之诸葛恪征东以赞为前部合战先陷阵大败魏师迁左将军孙峻征淮南授赞节拜左护军未至寿春道路病发峻令赞将军重先还魏将蒋班以步骑四千追赞赞病困不能整阵知必败乃解曲葢印绶付弟子以归曰吾自为将破敌搴旗未尝负败今病困兵羸众寡不敌汝速去矣俱死无益于国适所以快敌耳弟子不肯受拔刀欲斫之乃去初赞为将临敌必先被髪叫天因抗音而歌左右应之毕乃进战战无不克及败叹曰吾战有常术今病困若此固命也遂被害时年七十三众庶痛惜焉二子略平并为大将  

郑泉【`三国注吴书`】  

郑泉字文渊陈郡人博学有竒志而性嗜酒其闲居每曰愿得美酒满五百斛船以四时甘脆置两头反复没饮之惫即住而啖肴膳酒有斗升减随即益之不亦快乎权以为郎中尝与之言卿好于众中面諌或失礼敬宁畏龙鳞乎对曰臣闻君明臣直今值朝廷上下无讳实恃洪恩不畏龙鳞后侍燕权乃怖之使提出付有司促治罪泉临出屡顾权呼还笑曰卿言不畏龙鳞何临出而顾乎对曰实恃恩覆知无死忧至当出合感惟威灵不能不顾耳泉临卒谓同类曰必葬我陶家之侧庶百年之后化而成土幸见取为酒壶实获我心矣  

李秉【`三国注王隐晋书`】  

秉字玄胄有儁才为时人所贵官至秦州刺史秉尝答司马文王问因以为家诫曰昔侍坐于先帝时有三长吏俱见临辞出上曰为官长当清当慎当勤修此三者何患不治乎并受诏既出上顾谓吾等曰相诫勅正当尔不侍坐众贤莫不赞善上又问曰必不得已于斯三者何先或对曰清固为本次复问吾对曰清慎之道相须而成必不得已慎乃为大夫清者不必慎慎者必不清亦由仁者必有勇勇者不必有仁是以易称括囊旡咎藉用白茅皆慎之至也上曰卿言得之耳可举近世能慎者谁乎诸人各未知所对吾乃举故太尉荀景倩尚书董仲连仆射王公仲并可谓为慎上曰此诸人者温恭朝夕执事有恪亦各其慎也然天下之至慎其惟阮嗣宗乎每与之言言及玄逺而未曾评论时事臧否人物真可谓至慎矣吾每思此言亦足以为明诫凡人行事年少立身不可不慎勿轻论人勿轻说事如此则悔吝何由而生患祸无从而至矣秉子重字茂曾少知名歴位吏部郎平阳太守  

王裒【`王隠晋书`】  

修一子名仪字朱表髙亮雅直司马文王为安东仪为司马东闗之败文王曰近日之事谁任其咎仪曰责在军帅文王怒曰司马欲委罪于孤耶遂杀之子裒字伟元少立操尚非礼不动身长八尺四寸容貌絶异痛父不以命终絶世不仕立屋墓侧以教授为务旦夕常至墓前拜辄悲号断絶墓前有一栢树裒常所攀援涕泣所著树色与凡树不同读诗至哀哀父母生我劳悴未尝不反复流涕泣下沾襟家贫躬耕计口而田度身而蚕诸生有宻为裒刈麦者裒遂弃之自是莫敢复佐刈者裒门人为本县所役求裒为属裒曰卿学不足以庇身吾徳薄不足以荫卿属之何益且吾不捉笔已四十年乃步担干饭儿负盐鼓门徒从者千余人安丘令以为见已整衣出迎之于门裒乃下道至土牛罄折而立云门生为县所役故来送别执手涕泣而去令即放遣诸生一县以为耻同县管彦少有才力未知名裒独以为当自达常友爱之男女各始生共许为婚彦果为西夷校尉裒后更以女嫁人彦弟馥问裒裒曰吾薄志毕愿山薮自处姊妺皆逺吉凶断絶以此自誓贤兄子葬父于帝都此则洛阳之人也岂吾欲婚之本指耶馥曰嫂齐人也当还临淄裒曰安有葬父河南随妻还齐用意如此何婚之有遂不婚  

赵整传【`崔鸿十六国春秋`】  

赵整字文业一名正略阳清水人或云济阴人年十八为坚著作郎后迁黄门侍郎武威太守为人无须而瘦有妻妾而无儿时人谓阉然而情度敏达学兼内外性好几諌无所回避建元中慕容垂夫人段氏得幸于坚坚与之同辇逰于后庭整作歌以讽之云不见雀来入燕室但见浮云蔽白日坚改容谢之命夫人下辇坚与羣臣饮酒以秘书坚朱彤为酒正令人以极醉为限整乃作酒徳歌曰地列酒泉天垂酒池杜康妙识仪狄先知纣丧殷邦桀倾夏国由是言之前危后则又云获黍西秦采麦东齐春封夏发鼻纳心迷坚大悦命整书之以为酒戒自是每宴羣臣礼饮而已坚后分氐户于诸镇以四帅子弟三千户配长乐公丕镇邺亲送丕于灞上流涕而别诸戎子弟离其父兄者皆悲泣号恸酸感行人整因侍宴援琴而歌曰阿得脂阿得脂博劳旧父星仇绥尾长翼短不能飞逺徙种人留鲜卑一旦缓急语阿谁坚笑而不纳末年坚宠惑鲜卑惰于政治整又援琴而歌曰昔闻孟津河千里作一曲此河本是清是谁乱使浊坚动容曰是朕也又歌曰北园有一树布叶垂重荫外虽饶棘刺内实有赤心坚笑曰将非赵文业耶其调戏机捷皆此类也整博闻强记能属文好直言上书及面諌前后五十余事官至秘书侍郎后因闗中佛法之盛愿欲出家坚惜而未许及坚死方遂其志更名道整因作颂曰我生何以晩泥洹何以早归命释迦文今来授大道后遁迹商洛山专精经律晋雍州刺史郄恢钦其风尚逼其同逰终于襄阳时年六十余矣  

## 文章辨体彚选卷五百二十八

（明）贺复征 编  

○传一  

鲍出传【`三国鱼豢`】  

鲍出字文才京兆新丰人也少逰侠兴平中三辅乱出与老母兄弟五人家居本县以饥饿留其母守舍相将行采蓬实合得数升使其二兄初雅及其弟成持归为母作食独与小弟在后采蓬初等到家而噉乱贼数十人已掠其母以绳贯其手掌驱去初等怖恐不敢追逐须臾出从后到知母为贼所掠欲追贼兄弟皆云贼众当如何出怒曰有母而使贼贯其手将去煑噉之用活何为乃攘臂结袵独追之行数里及贼贼望见乃共布列待之出到回从一头斫贼四五人贼走复合聚围出出跳越围斫之又杀十余人时贼分布驱出母前去贼连击出不胜乃走与前辈合出复追击之遥见其母与比舍妪同贯相连出遂复奋击贼贼问出曰卿欲何得出责数贼指其母以示之贼乃解还出母比舍妪独不解遥望出求哀出复斫贼贼谓出曰已还卿母何为不止出又指求哀妪此我嫂也贼复解还之出得母还遂相扶侍客南阳建安五年闗中始开出来北归而其母不能步行兄弟欲共舆之出以舆车歴山险危不如负之安穏乃以笼盛其母独自负之到乡里乡里士大夫嘉其孝烈欲荐州郡郡辟召出出曰田民不堪冠带至青龙中母年百余岁乃终出时年七十余行丧如礼于今年八九十才若五六十者  

龎娥亲传【`晋皇甫谧`】  

酒泉烈女龎娥亲者表氏龎子夏之妻禄福赵君安之女也君安为同县李寿所杀娥亲有男弟三人皆欲报雠寿深以为备会遭灾疫三人皆死寿闻大喜请会宗族共相庆贺云赵氏强壮已尽惟有女弱何足复忧防备懈弛娥亲子涓出行闻寿此言还以启娥亲娥亲既素有报雠之心及闻寿言感激愈深怆然陨涕曰李寿汝莫喜也终不活汝戴履天地为吾门户吾三子之羞也焉知娥亲不手刃杀汝而自侥幸耶阴市名刀挟长持短昼夜哀酸志在杀寿寿为人凶豪闻娥亲之言更乘马带刀乡人皆畏惮之比邻有徐氏妇忧娥亲不能制恐逆见中害毎諌止之曰李寿男子也凶恶有素加今备卫在身赵虽有猛烈之志而强弱不敌邂逅不制则为重受祸于寿絶灭门户痛辱不轻也愿详举动为门户之计娥亲曰父母之雠不同天地共日月者也李寿不死娥亲视息世间活复何求今虽三弟早死门户灭絶而娥亲犹在岂可假手于人哉若以卿心况我则李寿不可得杀论我之心寿必为我所杀明矣夜数磨砺所持刀讫扼腕切齿悲涕长叹家人及邻里咸共笑之娥亲谓左右曰卿笑我直以我女弱不能杀寿故也要当以寿颈血污此刀刃令汝辈见之遂弃家事乘鹿车伺寿至光和二年二月上旬以白日清时于都亭之前与寿相遇便下车扣寿马叱之寿惊愕回马欲走娥亲奋刀斫之并伤其马马惊寿挤道边沟中娥亲寻复就地斫之探中树兰折所持刀寿被创未死娥亲因取寿所佩刀杀寿寿护刀瞑目大呼跳梁而起娥亲乃挺身奋手左抵其额右桩其喉反复盘旋应手而倒遂拔其刀以截寿头持诣都亭归罪有司徐步诣狱辞颜不变时禄福长汉阳尹嘉不忍论娥亲即解印绶去官弛法纵之娥亲曰雠塞身死妾之明分也治狱制刑君之常典也何敢贪生以枉官法乡人闻之倾城奔往观者如堵焉莫不为之悲喜慷慨嗟叹也守尉不敢公纵阴语使去以便宜自匿娥亲抗声大言曰枉法逃死非妾本心今雠人已雪死则妾分乞得归法以全国体虽复万死于娥亲毕足不敢贪生为明廷负也尉故不听所执娥亲复言曰匹妇虽微犹知宪制杀人之罪法所不纵今既犯之义无可逃乞就刑戮陨身朝市肃明王法娥亲之愿也辞气愈厉面无惧色尉知其难夺强载还家凉州刺史周洪酒泉太守刘班等并共表上称其烈义刋石立碑显其门闾太守弘农张奂贵尚所履以束帛二十端礼之海内闻之者莫不改容赞善髙大其义故黄门侍郎安定梁寛追述娥亲为其作传  

夏侯氏传【`皇甫谧`】  

爽从弟文叔妻谯郡夏侯文宁之女名令女文叔早死服阕自以年少无子恐家必嫁已乃断髪以为信其后家果欲嫁之令女闻即复以刀截两耳居止常依爽及爽被诛曹氏尽死令女叔父上书与曹氏絶婚强迎令女归时文宁为梁相怜其少执义又曹氏无遗类兾其意沮乃微使人讽之令女叹且泣曰吾亦惟之许之是也家以为信防之少懈令女于是窃入寝室以刀断鼻蒙被而卧其母呼与语不应发被视之血流满床席举家惊惶奔往视之莫不酸鼻或谓之曰人生世间如轻尘栖弱草耳何至辛苦乃尔且夫家夷灭已尽守此欲谁为哉令女曰闻仁者不以盛衰改节义者不以存亡易心曹氏前盛之时尚欲保终况今衰亡何忍弃之禽兽之行吾岂为乎司马宣王闻而嘉之听使乞子字养为曹氏后名显于世  

王弼传【`何劭`】  

弼字辅嗣何劭为其传曰弼幼而察慧年十余好老氏通辨能言父业为尚书郎时裴徽为吏部郎弼未弱冠往造焉徽一见而异之问弼曰夫无者诚万物之所资也然圣人莫肯致言而老子申之无巳者何弼曰圣人体无无又不可以训故不说也老子是有者也故恒言其所不足寻亦为傅嘏所知于时何晏为吏部尚书甚竒弼叹之曰仲尼称后生可畏若斯人者可与言天人之际乎正始中黄门侍郎累缺晏既用贾充裴秀朱整又议用弼时丁谧与晏争衡致髙邑王黎于曹爽爽用黎于是以弼补台郎初除觐爽请间爽为屏左右而弼与论道移时无所他及爽以此嗤之时爽専朝政党与共相进用弼通儁不治名髙寻黎无几时病亡爽用王忱代黎弼遂不得在门下晏为之叹恨弼在台既浅事功亦雅非所长益不留意焉淮南人刘陶善论纵横为当时所推每与弼语常屈弼弼天才卓出当其所得莫能夺也性和理乐逰宴解音律善投壶其论道赋会文辞不如何晏自然有所拔得多晏也颇以所长笑人故时为士君子所疾弼与锺会善会论议以校练为家然每服弼之髙致何晏以为圣人无喜怒哀乐其论甚精锺会等述之弼与不同以为圣人茂于人者神明也同于人者五情也神明茂故能体中和以通无五情同故不能无哀乐以应物然则圣人之情应物而无累于物者也今以其无累便谓不复应物失之多矣弼注易颍川人荀融难弼大衍义弼答其意白书以戏之曰夫明足以寻极幽微而不能去自然之性颜子之量孔父之所预在然遇之不能无乐丧之不能无哀又常狭斯人以为未能以情从理者也而今乃知自然之不可革足下之量虽已定乎胸懐之内然而隔踰旬朔何其相思之多乎故知尼父之于颜子可以无大过矣弼注老子为之指略致有理统着道略论注易往往有髙丽言太原王济好谈病老庄常云见弼易注所悟者多然弼为人浅而不识物情初与王黎荀融善黎夺其黄门郎于是恨黎与融亦不终正始十年曹爽废以公事免其秋遇疠疾亡时年二十四无子絶嗣弼之卒也晋景王闻之嗟叹者累日其为髙识所惜如此  

荀粲传【`何劭`】  

粲字奉倩粲诸兄并以儒术论议而粲独好言常道以为子贡称夫子之言性与天道不可得闻然则六籍虽存固圣人之糠粃粲兄俣难曰易亦云圣人立象以尽意系辞焉以尽言则微言胡为不可得而闻见哉粲答曰盖理之微者非物象之所举也今称立象以尽意此非通于意外者也系辞焉以尽言此非言乎系表者也斯则象外之意系表之言固藴而不出矣及当时能言者不能屈也又论父彧不如从兄攸彧立德髙整轨仪以训物而攸不治外形慎宻自居而已粲以此言善攸诸兄怒而不能回也太和初到京邑与傅嘏谈嘏善明理而粲上玄逺宗致虽同仓卒时或有格而不相得意裴徽通彼我之懐为二家骑驿顷之粲与嘏善夏侯玄亦亲常谓嘏玄曰子等在世涂间功名必胜我但识劣我耳嘏难曰能盛功名者识也天下孰有本不足而末有余者邪粲曰功名者志局所奬也然则志局自一物也固非识之所独济也我以能使子等为贵然未必齐子等所为也粲常以妇人者才智不足论自宜以色为主骠骑将军曹洪女有美色粲于是聘焉容服帷帐甚丽専房欢宴歴年后妇病亡未殡傅嘏往唁粲粲不哭而神伤嘏问曰妇人才色并茂为难子之娶也遗才而好色此自易遇今何哀之甚粲曰佳人难再得顾逝者不能有倾国之色然未可谓之易遇痛悼不能已岁余亦亡时年二十九粲简贵不能与人交接所交皆一时俊杰至葬夕赴者裁十余人皆同时知名士也哭之感动路人论曰仲尼称有德者有言而荀粲减于是力顾所言有余而识不足  

## 文章辨体彚选卷五百二十九

（明）贺复征 编  

○传二  

天子孝传【`晋陶潜`】  

虞舜父顽母嚚事之于畎畆之间以孝烝烝是以尧闻而授之富有天下贵为天子以为不顺于父母若穷而无归惟顺亲可以得意茍违朝夕若婴儿之思恋故称舜五十而慕书曰戞击鸣球抟拊琴瑟以咏祖考来格言思其来而训之爱敬尽于事亲是以德教加于百姓刑于四海夏禹有天下以奉宗庙然躬自菲薄以厚其孝孔子曰禹吾无间然矣菲饮食而致孝乎鬼神恶衣服而致美乎黻冕禹之德于是称闻圣人之德无以加于孝敬孝敬之道美莫大焉殷髙宗谅阴三年不言百官总已而听于冢宰三年而后言天下咸欢德教大行殷道以兴诗曰一人有庆兆民赖之其此之谓乎周文王之为世子也朝于王季日三鸡鸣至于寝门问于内竖内竖曰安文王乃喜不安则色忧行不能正履日中莫不如之食上必视寒温之节食下必问所膳而后退文王孝道光大其化自近至逺刑于寡妻以御于家邦故得万国之欢心以事其先王矣  

赞曰至哉后德圣敬自天陶渔致养菲薄享先亲瘠色忧谅阴寝言一人有庆千载赖■〈施，冉代也〉  

诸侯孝传【`陶潜`】  

周公旦武王之弟成王幼少周公摄政制礼作乐郊祀后稷以配天宗祀文王于明堂以配上帝是以四海之内各以其职来祭诗曰于穆清庙肃雍显相言诸侯乐其位而敬其事也仲尼曰孝莫大于严父严父莫大于配天则周公其人也贵而不骄位髙弥谦自承文武之休烈孝道通于神明光被四海武王封之于鲁备其礼乐以奉宗庙焉鲁孝公之为公子周宣王问公子能道训诸侯者立之樊穆仲称其孝曰肃恭明神而敬事耆老赋事行刑必问于彝训咨于故实不干所问不犯所咨王曰然则能训理其民矣乃命之于夷宫是为孝公夫宗庙致敬不忘亲也有国不亦冝乎汉河间恵王献王之曽孙也西京藩臣多骄放之失其名德者唯献王而恵王继之汉书称其能修献王之行母薨服丧尽礼哀帝下诏书褒扬以为宗室仪表増封万户礼古之人皆然至于末俗衰薄固已贤矣贵而率礼又难其见褒赏不亦宜乎  

赞曰贵骄殊途不期而会周公劳谦乃成光大二侯承鲁遵俭去泰河间率礼汉宗是赖  

卿大夫孝传【`陶潜`】  

孔子鲁人也入则事父兄出则事公卿丧事不敢不勉故称曰孝乎惟孝友于兄弟是亦为政也君赐腥必熟而荐之虽蔬食而齐祭如在乡人傩朝服立于阼阶孝之至也至德要道莫大于孝是以曽参受而书之游夏之徒常咨禀焉许世子不甞药书以弑父宰我暂言减丧责以不仁言合训典行合世范德义可尊作事可法遗文不朽扬名千载孟庄子鲁人也孔子称其孝其它可能也其不改父之政与父之臣是难能也夫孝子之事亲也事亡如事存故当不义则争之存所不争则亡亦不敢改父之道犹谓之孝况终身乎颍考叔郑人也庄公以叔段之故与母誓曰不及黄泉无相见也既而悔之考叔为封人闻之有献于公公赐之食而舍肉公问之对曰小人有母末尝君之羮请以遗之公曰汝有母遗繄我独无考叔曰何谓也公语之故且告之悔考叔曰若掘地及泉坠而相见其谁曰不然公从之遂为母子如初君子曰颍考叔纯孝也爱其母而施及庄公诗云孝子不匮永钖尔类其是之谓乎  

赞曰仁惟本悌圣亦基孝恂恂尼父固天攸造二子承亲式礼遵诰永钖尔类无改遗操  

士孝传【`陶潜`】  

髙柴卫人也丧亲泣血三年未尝见齿所谓哭不偯言不文也为成宰而化行民有不服其亲者改之行丧如礼君子之德风也以身先之而民不遗其亲乐正子春鲁人也下堂伤足既瘳数月不出犹有忧色曰吾闻之曽子父母全而生之已全而归之可谓孝矣故君子一举足一出言不敢忘父母不敢毁伤孝之始也夫能敬慎若斯而灾患及者未之有也孔奋扶风人也少以孝行著名州里供养至谨在官唯母极甘美妻息菜食歴位以清夫人情莫不欲厚其亲然亦有分焉奢则难继能致俭以全养者鲜矣黄香江夏人也九岁失母思慕骨立事父竭力以致养冬无被袴而尽滋味暑则扇床枕寒则以身温席汉和帝嘉之特加异赐歴位恭勤宠禄荣亲可谓夙兴夜寐无忝尔所生者也  

赞曰显允羣士行殊名钧咸能夙夜以义荣亲率彼城邑用化厥民忠以悟主其孝乃纯  

庶人孝传【`陶潜`】  

江革齐人也汉章帝时避贼负母而逃贼贤之不害而告其生路竭力佣债以致甘暖和颜恱色以尽欢心欲亲之安自挽车以行乡人归之号曰江巨孝位至五官中即将天子嘉焉宠遇甚厚告归诏书褒美就家礼其终身以显异行亷范京兆人也少孤十五入蜀迎父丧遇石船覆范执骸而没船人救之仅免于死遂以丧归及仕郡拯太守于危难送故尽节章帝时为郡守百姓歌咏之夫孝者人之本教之所由生也是以范之临危也勇宰民也恵能以义显也汝郁陈郡人也五岁母病不食郁亦不食母怜之强食郁能察色知病辄复不食族人号曰异童年十五着于乡里父母终思慕致毁推财与兄弟隠于草泽君子以为难况童齓孝于自然可谓天性也殷陶汝南人也年十二以孝称遭父忧率情合礼有长蛇带其门举家奔走陶以丧柩在焉独居庐不动亲戚扶持晓谕莫能移之啼号益盛由是显名屡辞辟命夫智者不惑勇者不惧陶孝于其亲而智勇并彰乎弱龄斯又难矣  

赞曰事亲尽欢其难在色彼养以禄我养以力义在爱敬荣不假饰嗟尔众庶鉴兹前式  

西征大将军长史孟府君传【`陶潜`】  

君讳嘉字万年江夏鄂人也曽祖父宗以孝行称仕吴司马祖父揖元康中为庐陵太守宗葬武昌新阳县子孙家焉遂为县人也君少失父奉母二弟居娶大司马长沙桓公陶偘第十女合门孝友人无能间乡闾称之冲黙有逺量弱冠俦类咸敬之同郡郭逊以清操知名时在君右常叹君温雅平旷自以为不及逊从弟立亦有才志与君同时齐誉每推服焉由是名冠州里声流京邑太尉颍川庾亮以帝舅民望受分陜之重镇武昌并领江州辟君部庐陵从事下郡还亮引见问风俗得失对曰嘉不知还传当问从吏亮以麈尾掩口而笑诸从事既去唤弟翼语之曰孟嘉故是盛德人也君既辞出外自除民便步归家母在堂兄弟共相欢乐怡怡如也旬有余日更版为劝学从事时亮崇修学校髙选儒官以君望实故应尚德之举大传河南禇褒简穆有器识时为豫章太守出朝宗亮正旦大会州府人士率多时彦君在坐次甚逺褒问亮江州有孟嘉其人何在亮云在坐卿但自觅褒歴观遂指君谓亮曰将无是邪亮欣然而笑喜褒之得君竒君为褒之所得乃益器焉举秀才又为安西将军庾翼府功曹再为江州别驾巴丘令征西大将军谯国桓温叅军君色和而正温甚重之九月九日温逰龙山叅佐毕集四弟二甥咸在坐时佐吏并着戎服有风吹君帽堕落温目左右及宾客勿言以观其举止君初不自觉良久如厕温命取以还之廷尉太原孙盛为咨议叅军时在坐温命纸笔令嘲之文成示温温以着坐处君归见嘲笑而请笔作答了不容思文辞超卓四座叹之奉使京师除尚书删定郎不拜孝宗穆皇帝闻其名赐见东堂君辞以脚疾不任拜起诏使人扶入君尝为刺史谢永别驾永会稽人丧亡君求赴义路由永兴髙阳许询有隽才辞荣不仕每纵心独往客居县界尝乗船近行适逢君过叹曰都邑美士吾尽识之独不识此人唯闻中州有孟嘉者将非是乎然亦何由来此使问君之从者君谓其使曰本心相过今先赴义寻还就君及归遂止信宿雅相知得有若旧交还至转从事中郎俄迁长史在朝隤然仗正顺而已门无杂宾尝会神情独得便超然命驾径之龙山顾景酣宴造夕乃归温从容谓君曰人不可无势我乃能驾御卿后以疾终于家年五十一始自总髪至于知命行不茍合言无夸矜未尝有喜愠之容好酣饮逾多不乱至于任懐得意融然逺寄傍若无人温尝问君酒有何好而卿嗜之君笑而答曰明公但不得酒中趣尔又问听妓丝不如竹竹不如肉答曰渐近自然中散大夫桂阳罗含赋之曰孟生善酣不愆其意光禄大夫南阳刘躭昔与君同在温府渊明从父太常夔尝问躭君若在当已作公否答云此本是三司人为时所重如此渊明先亲君之第四女也凯风寒泉之思实锺厥心谨按实行事撰为此传惧或乖谬有大亏雅君子之德所以战战兢兢若履深薄云尔  

赞曰孔子称进德修业以及时也君清蹈衡门则令闻孔昭振缨公朝则德音允集道悠运促不终逺业惜哉仁者必寿岂斯言之谬乎  

陶潜传【`梁沈约`】  

陶潜字渊明或云渊明字符亮浔阳柴桑人也曽祖侃大司马潜少有髙趣尝着五柳先生传以自况时人谓之实录亲老家贫起为州祭酒不堪吏职少日自解归州召主簿不就躬耕自资遂抱羸疾复为镇军建威叅军谓亲朋曰聊欲弦歌以为三径之资可乎执事者闻之以为彭泽令公田悉令吏种秫稻妻子固请种秔乃使二顷五十畆种秫五十畆种秔郡遣督邮至县吏白应束带见之潜叹曰我不能为五斗米折腰向乡里小儿即日解印绶去职赋归去来义熈末征著作佐郎不就江州刺史王弘之欲识之不能致也潜尝往庐山弘令潜故人龎通之赍酒具于半道栗里要之潜有脚疾使一门生二儿轝篮舆既至欣然便共饮酌俄倾弘至亦无忤也先是颜延之为刘柳后军功曹在浔阳与潜情欵后为始安郡经过日月造潜每往必酣饮至醉临去留二万钱与潜潜悉送酒家稍就取酒尝九月九日无酒出宅边菊丛中坐久值弘送酒至即便就酌醉而后归潜不解音声而蓄素琴一张无弦每有酒适辄抚弄以寄其意贵贱造之者有酒辄设潜若先醉便语客我醉欲眠卿可去其真率如此郡将候潜值其酒熟取头上葛巾漉酒毕还复着之潜弱年薄官不洁去就之迹自以曽祖晋世宰辅耻复屈身后代自髙祖王业渐隆不复肯仕所著文章皆题其年月义熈以前则书晋氏年号自永初以来唯云甲子而已与子书以言其志并为训戒曰天地赋命有往必终自古圣贤谁能独免子夏言曰死生有命富贵在天四友之人亲受音旨发斯谈者岂非穷达不可求寿夭永无外请故耶吾年过五十而穷苦荼毒家贫弊东西逰走性刚才拙与物多忤自量为已必贻俗患僶俛辞世使汝幼而饥寒耳常感孺仲贤妻之言败絮自拥何惭儿子此既一事矣但恨邻靡二仲室无莱妇抱兹苦心良独罔罔少年来好书偶爱闲静开卷有得便欣然忘食见树木交荫时鸟变声亦复欢然有喜尝言五六月中北窓下卧遇凉风暂至自谓是羲皇上人意浅识陋日月遂往缅求在昔眇然如何疾患以来渐就衰损亲旧不遗每以药石见投自恐大分将有限也恨汝辈稚小家贫每役柴米之劳何时可免念之在心若何可言然虽不同生当思四海皆弟兄之义鲍叔敬仲分财无猜归生伍举班荆道旧遂能以败为成因丧立功他人尚尔况共父之人哉颍川韩元长汉末名士身处卿佐八十而终兄弟同居至于没齿济北汜稚春晋时操行人也七世同财家人无怨色诗云髙山仰止景行行止汝其慎哉吾复何言又为命子诗以贻之元嘉四年卒时年六十三  

袁友人传【`江淹`】  

友人袁炳字叔明陈郡阳夏人其人天下之士幼有异才学亡不览文章俶傥清赡出一峕任心观书不为章句之学其笃行则信义恵和意罄如也常念荫松栢咏诗书志气跌宕不与俗人交俛眉暂仕歴国常侍员外郎府功曹临湘令粟之入者悉散以赡亲其为节也如此数百年来有此人焉至乃好妙赏文独絶于世也又撰晋史竒功未遂不幸卒官春秋二十有八与余有青云之交非直衔杯酒而已嗟乎斯才也斯命也天之报施善人何如哉何如哉  

## 文章辨体彚选卷五百三十

（明）贺复征 编  

○传三  

仲长先生传【`唐王绩`】  

先生讳子光字不曜自云洛阳人也往来河东佣力自给无室庐絶妻子开皇末始庵河渚间以息身焉十余年卖药为业人莫知之也汾阴侯生以筮着因逰河渚一覩而伏曰东方朔管辂不如也由是显重守令至者皆亲谒先生辞以瘖疾未尝交语着独逰颂及河渚先生传以自喻识者有以知其悬解也人有请道者则书老易二字示之弹琴饵药以终其世文中子比之虞仲夷逸  

负苓者传【`王绩`】  

昔者文中子讲道于白牛之溪弟子捧书北面环堂成列讲罢程生薛生退省于松下语及周易薛收叹曰不及伏羲氏乎何辞之多也俄而有负苓者皤皤然委担而息曰吾子何叹也薛生曰客何为者而征我叹负苓者曰夫丽朱者丹附墨者黒盖累渐而得之也今吾子所服者道而犹有叹是六腑五脏不能无受也吾是以问生曰收闻之师易者道之藴也伏羲氏画八卦而文王系之不逮省久矣以为文王病也吾是以叹负苓者曰文王焉病伏羲氏病甚者也昔者伏羲氏未画卦也三才其不立乎四序其不行乎百物其不生乎万象其不森乎何营营乎而费画也自伏羲氏泄道之宻漏神之几分张太和磔裂元气使天下之智者诡道迸出曰我善言象而识物情阴阳相磨逺近相取作为刚柔同异之说以骇人志于是智者不知而太朴散矣则伏羲氏始兆乱者安得赢叹而嗟文王负其苓而行追而问之居与姓名不答文中子闻之曰隠者也  

何蕃传【`韩愈`】  

太学生何蕃入太学者二十余年矣岁举进士学成行尊自太学诸生推颂不敢与蕃齿相与言于助教博士助教博士以状申于司业祭酒司业祭酒撰次蕃之羣行焯焯者数十余事以之升于礼部而以闻于天子京师诸生以荐蕃名文说者不可选记公卿大夫知蕃者比肩立莫为礼部为礼部者率蕃所不合者以是无成功蕃淮南人父母俱全初入太学岁率一归父母止之其后间一二岁乃一归又止之不归者五岁矣蕃纯孝人也闵亲之老不自克一日揖诸生归养于和州诸生不能止乃闭蕃空舍中于是太学六馆之士百余人又以蕃之义行言于司业阳先生城请谕留蕃于是太学阙祭酒会阳先生出道州不果留欧阳詹生言曰蕃仁勇人也或者曰蕃居太学诸生不为非义葬死者之无归哀其孤而字焉恵之大小必以力复斯其所谓仁与蕃之力不任其体其貌不任其心吾不知其勇也欧阳詹生曰朱泚之乱太学诸生举将从之来请起蕃蕃正色叱之六馆之士不从乱兹非其勇欤惜乎蕃之居下其可以施于人者不流也譬之水其为泽不为川乎川者髙泽者卑髙者流卑者止是故蕃之仁义充诸心行诸太学积者多施者不遐也天将雨水气上无择于川泽涧溪之髙下然则泽之道其亦有施乎抑有待于彼者欤故凡贫贱之士必有待然后能有所立独何蕃欤吾是以言之无亦使其无传焉  

宋清传【`栁宗元`】  

宋清长安西部药市人也居善药有自山泽来者必归宋清氏清优主之长安医工得清药辅其方辄易雠咸誉清疾病疕痬者亦皆乐就清求药兾速已清皆乐然响应虽不持钱者皆与善药积劵如山未尝诣取直或不识遥与劵清不为辞岁终度不能报辄焚劵终不复言市人以其异皆笑之曰清蚩妄人也或曰清其有道者欤清闻之曰清逐利以活妻子耳非有道也然谓我蚩妄者亦谬清居药市四十年所焚券者百数十人或至大官或连数州受俸博其馈遗清者相属于户虽不能立报而以賖死者千百不害清之为富也清之取利逺逺故大岂若小市人哉一不得直则怫然怒再则骂而仇耳彼之为利不亦翦翦乎吾见岂之有在也清诚以是得大利又不为妄执其道不废卒以富求者益众其应益广或斥弃沈废亲与交视之落然者清不以怠遇其人必以善药如故一旦复柄用益厚报清其逺取利皆类此吾观今之交乎人者炎而附寒而弃鲜有能类清之为者世之言徒曰市道交呜呼清市人也今之交有能望报如清之逺者乎幸而庶几则天下之穷困废辱得不死亡者众矣市道交岂可少耶或曰清非市道人也柳先生曰清居市不为市之道然而居朝廷居官府居庠塾乡党以士大夫自名者反争为之不已悲夫然则清非独异于市人也  

童区寄传【`栁宗元`】  

柳先生曰越人少恩生男女必货视之自毁齿已上父兄鬻卖以觊其利不足则盗取它室束縳钳梏之至有须鬛者力不胜皆屈为童当道相贼杀以为俗幸得壮大则縳取么弱者汉官因为己利茍得僮恣所为不问以是越中户口滋耗少得自脱惟童区寄以十一岁胜斯亦竒矣桂部从事杜周士为予言之童寄者郴州荛牧儿也行牧且荛二豪贼刼持反接布囊其口去逾四十里之虚所卖之寄伪儿啼恐栗为儿恒状贼易之对饮酒醉一人去为市一人卧植刃道上童微伺其睡以縳背刃力下上得絶因取刃杀之逃未及逺市者还得僮大骇将杀童遽曰为两郎僮孰若为一郎僮耶彼不我恩也郎诚见完与恩亡所不可市者良久计曰与其杀是僮孰若卖之与其卖而分孰若吾得専焉幸而杀彼甚善即藏其尸持僮抵主人所愈束縳牢甚夜半童自转以縳即炉火烧絶之虽疮手勿惮复取刃杀市者因大号一虗皆惊童曰我区氏儿也不当为僮贼二人得我我幸皆杀之矣愿以闻于官虚吏白州州白太府太府召视儿幼愿耳刺史颜证竒之留为小吏不肯与衣裳吏护还之乡乡之行刼縳者侧目莫敢过其门皆曰是儿少秦武阳二岁而讨杀二豪岂可近耶  

杨烈妇传【`李翱`】  

建中四年李希烈陷汴州既又将盗陈州分其兵数千人抵项城县盖将掠其玉帛俘累其男女以会于陈州县令李偘不知所为其妻杨氏曰君县令也冦至当守力不足死焉职也君如逃则谁守偘曰兵与财皆无将若何杨氏曰如不守县为贼所得矣仓廪皆其积也府库皆其财也百姓皆其战士也国家何有夺贼之财而食其食重赏以合死士其必济于是召胥吏百姓于庭杨氏言曰县令诚主也虽然岁满罢去非若吏人百姓然吏人百姓邑人也坟墓在焉宜相与致死以守其节忍失其身而为贼之人耶众皆泣许之乃狥曰以瓦石中贼者与之千钱以刀矢兵刃之物中贼者与之万钱得数百人偘率之以乗城杨氏亲为之爨以食之无长少必周而均偘使与贼言曰项城父老义不为贼矣皆悉力守死得吾城不足以威不如亟去徒失利无为也贼皆笑有飞箭集于偘之手偘伤而归杨氏责之曰君不在则人谁肯固矣与其死于城不犹愈于家乎偘遂忍之复登陴项城小邑也无长戟劲弩髙城深沟之固贼气吞焉率其徒将超城而下有以弱弓射者中其帅堕马死其帅希烈之婿也贼失势相与散走项城之人无伤焉刺史上偘之功诏迁绛州太平县令杨氏至兹犹存人之受气于天其何不同也妇人女子之德奉父母舅姑尽恭顺和于娣姒于卑幼有慈爱而能不失其贞者则贤矣至于辩行止明攻守勇烈之道此固公卿大臣之所难厥自兵兴朝廷注意宠旌守御之臣凭坚城深池之险储蓄山积货财自若冠胄服甲弓矢而驰者不知几人其勇不能以守其忠不能以死弃其城而走者有矣彼何人哉若杨氏一妇人也孔子曰仁者必有勇杨氏当之矣  

赞曰凡人之情皆谓后来者不及于古之贤者自古亦稀独后代耶及其有之与古人不殊也若髙愍女杨烈妇者虽古烈女其何加焉予惧其行事堙灭而不传故皆序之将告于史官  

南阳孝子传【`欧阳詹`】  

贞元九年詹旅行虢州税于村店有一党先止焉老翁一人丈夫一人妇人一人孩幼两三人丈夫出绢两疋卖其囊褁衣服非称其有绢者视绢有字乃故人郑师俭手题其名焉问所得曰来自襄阳至临汉之北郊有闵吾父年老而所乗驴弱者遗此绢使与驴博驴问得姓名乎曰其人扶护亲丧回上京不知姓名也詹既占郑书又知郑侍君灵榇自南当由彼而还也意其必郑焉不复问焉各遵所往贞元十一年获与郑遇因道所见郑歔欷为言之曰豫章之回次南阳大泽见一贫翁乗驴驴甚瘠一丈夫肩负杂物可三十斤妻抱半岁婴孩童稚驱行两日山路初尽始行陂泽天久霖雨泥水深老翁瘠驴往往颠踣丈夫则常随之也每见驴倒掷其负若泥若水无顾惜扶抱老弱泪输盈目倒既数悲不自胜遂以所负寘诸驴而负其父平田积雨潦淖到胫不至田舍竟无憩歇父在子上殊自安畼子在父下亦尽欢心父与子笑子与父笑如同乗髙车连辔逸骑怡怡焉欣欣焉与之行止者三日日无易日时爱其事父母能竭其力也又痛自欲竭所有无其所赠绢一疋令与驴博驴代以载父其人将求驴者三店知欲分路却其绢曰无驴可传愿复本绢每爱其孝又贵其忠为度一绢博驴未就更与一绢自虢而西足下之见岂斯人欤詹以如其人所行是难也是亦皇唐纯孝一人焉行既可述遂依郑说为之传其间问其姓氏亦不知何许人实于南阳泽中见之还以为南阳孝子论曰孝子偕孝矣而赠绢非孝欤惟其有之是以似之郑公师俭孝子偕孝矣  

## 文章辨体彚选卷五百三十一

（明）贺复征 编  

○传四  

窦烈女传【`唐杜牧`】  

烈女窦氏小字桂娘父良建中初为汴州户曹掾桂娘美颜色读书甚有文李希烈破汴州使甲士至良门取桂娘以去将出门顾其父曰慎无戚必能灭贼使大人取富贵于天子桂娘既以才色在希烈侧复能巧曲取信凡希烈之宻虽妻子不知者悉皆得闻希烈归蔡州桂娘尝谓希烈曰忠而勇一军莫如陈先竒其妻窦氏先竒宠且信之愿得相往来以姊妹叙齿因徐说之使坚先竒之心希烈然之桂娘【`一有因字`】以姊事先竒妻尝间谓曰贼凶残不道迟晚必败姊宜早图遗种之地先竒妻然之兴元元年四月希烈暴死其子不发丧欲尽诛老将校以卑少者代之计未决有献含桃者桂娘白希烈子请分遗先竒妻且以示无事于外因为蜡帛书曰前日已死殡在后堂欲诛大臣【`希烈僭故曰臣`】须自为计以朱染帛丸如含桃先竒发丸见之言于薛育曰两日希烈称疾但怪乐曲杂发昼夜不絶此乃有谋未定示暇于外事不疑矣明日先竒薛育各以所部兵噪于衙门请见希烈希烈子迫出拜曰愿去伪号一如李纳【`时正已死纳代为帅`】先竒曰尔父悖逆天子有命因斩希烈及妻子函七首以献暴其尸于市后两月吴少诚杀先竒知桂娘谋因亦杀之请试论之希烈负桂娘者但刼之耳希烈僭而桂娘妃复宠信之于女子心始终希烈可也此诚知所去所就逆顺轻重之理明也能得希烈权也娣先竒妻智也终能灭贼不顾其私烈也六尺男子有禄位者当希烈叛与之上下者众矣此岂才力不足邪盖义理茍至虽一女子可以有成太和元年予客逰于涔阳路出荆州松滋县摄令王湛【`集作淇下同`】为某言桂娘事湛年一十岁能念五经举童子及第时年七十五尚可日记千言当建中乱希烈与李纳田恱朱泚朱滔等僭诏书檄争战胜败地名人名悉能记之听说如一二日前言窦良出于王氏实湛之堂姑子也  

张保皋郑年传【`杜牧`】  

新罗人张保皋郑年者自其国来徐州为军中小将保皋年三十郑年少十岁兄呼保皋俱善斗战骑而挥抢其本国与徐州无有能敌者年复能没海履其地五十里不噎角其勇健保皋差不及年保皋以齿年以艺常龃龉不相下后保皋归新罗谒其王曰遍中国以新罗人为奴婢愿得镇清海使贼不得掠人西去其王与万人如其请自大和后海上无鬻新罗人者保皋既贵于其国年错寞去职饥寒在泗之涟水县一日言于涟水戍将冯元规曰年欲东归乞食于张保皋元规曰尔与保皋所挟何如奈可去死其手年曰饥寒死不如兵死快况死故乡耶年遂去至谒保皋保皋饮之极欢饮未卒其国使至大臣杀其王国乱无主保皋遂分兵五千人与年持年泣曰非子不能平祸难年至其国诛反者立王以报王遂征保皋为相以年代保皋天寳末安禄山乱朔方节度使安思顺以禄山从弟赐死诏郭汾阳代之后旬日复诏李临淮持节分朔方半兵东去赵魏当思顺时汾阳临淮俱为牙门都将二人不相能虽同盘饮食常睇目视不交一言及汾阳代思顺临淮欲亡计未决诏至分汾阳兵东讨临淮入请曰一死固甘乞免妻子汾阳趋下持手上堂偶坐曰今国乱主迁非公不能东讨岂懐私忿时耶悉召军吏出诏书读之如诏约束及别执手涕泣相勉以忠义讫平剧盗实二公之力知其心不畔知其才可任然后心不疑兵可分平生积忿知其心难也忿必见短知其材益难也此保皋与汾阳之贤等耳年投保皋必曰彼贵我贱我降下之不宜以旧忿杀我保皋果不杀此亦人之常情也临淮分兵诏至请死于汾阳此亦人之常情也保皋任年事出于已年且饥寒易为感动汾阳临淮平生抗立临淮之命出于天子角于保皋汾阳为优此乃圣贤迟疑成败之际也彼无他也仁义之心与杂性并植杂性胜则仁义灭仁义胜则杂性销彼二人仁义之心既胜复资之以明故卒成功世称周召为百代人师周公拥孺子而召公疑之以周公之圣召公之贤少事文王老佐武王熊平天下周公之心召公且不知之茍有仁义之心不资以明虽召公尚尔况其下哉语曰国有一人其国不亡夫亡国非无人也其未亡时贤人不用茍能用之一人足矣  

李贺小传【`李啇隐`】  

京兆杜牧为李长吉集序状长吉之竒甚尽世传之长吉姊嫁王氏者语长吉之事尤备长吉细痩通眉长指爪能苦吟疾书最先为昌黎韩愈所知所与游者王叅元杨敬之权璩崔植为宻毎旦日出与诸公逰未尝得题然后为诗如它人思量牵合以及程限为意恒从小奚奴骑距驴背一古破锦囊遇有所得即书投囊中及暮归太夫人使婢受囊出之见所书多辄曰是儿要当呕出心始已耳上灯与食长吉从婢取书研墨迭纸足成之投它囊中非大醉及吊丧日率如此过亦不复省王杨辈时复来探取冩去长吉往往独骑往还京雒所至或旹有着随弃之故沈子明家所余四卷而已长吉将死旹忽昼见一绯衣人驾赤虬持一版书若太古篆或霹雳石文者云当召长吉长吉了不能读歘下榻叩头言阿母老且病贺不愿去绯衣人笑曰帝成白玉楼立召君为记天上差乐不苦也长吉独泣边人尽见之少焉长吉气絶常所居窓中勃勃有烟气闻行车嘒管之声太夫人急止人哭待之如炊五斗黍许旹长吉竟死王氏姊非能造作谓长吉者实所见如此呜呼天苍苍而髙也上果有帝耶帝果有苑囿宫室观阁之玩耶茍信然则天之髙邈帝之尊严亦宜有人物文彩愈此世者何独眷眷于长吉而使其不寿耶噫又岂世所谓才而竒者不独地上少耶天上亦不多耶长吉生二十四年位不过奉礼太常中当旹人亦多排摈毁斥之又岂才而竒者帝独重之而人反不重耶又岂人见会胜帝耶  

冯燕传【`沈亚之`】  

冯燕者魏豪人祖父无闻名燕少以意气任専为击球斗鸡戏魏市有争财斗者燕闻之往抟杀不平遂沈匿田间官捕急遂亡滑益与滑军中少年鸡球相得时相国贾公躭在滑能燕才留属军中他日出行里中见户傍妇人翳袖而望者色甚冶使人熟其意遂室焉其夫滑将张婴者也婴闻其故累殴妻妻党皆怨望会婴从其类饮燕伺得间复偃寝中拒寝户婴还妻开户纳婴以裾蔽燕燕卑脊步就蔽转匿户扇后而巾堕枕下与佩刀近婴醉且瞑燕指巾令其妻取妻取刀授燕燕熟视断其妻颈遂持巾去明旦婴起见妻杀死愕然欲出自白婴邻以为妻婴杀留縳之趋告妻党皆来曰常嫉殴吾女乃诬以过失今复贼杀之矣安得他杀事即其他杀而安得独全耶共持婴且百余笞遂不能言官家收系杀人罪莫有辨者强伏其辜司法官小吏持扑者数十人将婴就市看者围面千有余人有一人排看者来呼曰无令不辜死者吾窃其妻而又杀之当系我吏执有言人乃燕也司法官与俱见贾公尽以状对贾公以状闻请归其印以赎燕死上义之下诏凡渭城死罪皆免亚之曰余尚太史言而又好叙义事其宾党耳目之所闻见者为余道冯燕事得传焉呜呼淫惑之心有甚水火可不畏哉而燕杀不义白不辜真古豪矣  

韦斌传【`段成式`】  

韦斌虽生于贵门而性颇厚质然其地望素髙冠冕特盛虽门风稍奢而斌立朝偘偘容止尊严有大臣之体每会朝未尝与同列笑语旧制羣臣立于殿庭既而遇雨雪亦不移步于廊下忽一旦宻雪骤降自三事以下莫不振其簪裾或更其立位独斌意色益恭俄雪甚至膝朝既罢斌于雪中拔身而去见之者咸叹重焉斌兄陟早以文学识度著名于时善属文攻草隶书出入清显践歴崇贵自以门地才华坐取卿相而接物简傲未尝与人欵曲衣服车马犹尚奢侈侍儿阉竖左右常数十人或隠几搘頥竟日懒为一言其子馔羞犹为精洁仍以乌羽择米每食毕视厨中所委弃不啻万钱之直若宴于公卿虽水陆具陈曽不下筯每令侍婢主尺牌往来复章奏常自札受意而已词旨重轻正合陟意而书体遒利皆有楷法陟唯署名尝自谓所书陟字如五朶云当时人多仿效谓之郇公五云体尝以五彩纸为缄题其侈纵自奉皆此类也然家法整肃其子允课习经史日加诲督夜分犹使人视之若允习读不辍旦夕问安颜色必恱若稍怠惰即遽使人止之令立于堂下或弥旬不与语陟虽家僮数千人应门宾客必遣允为之寒暑未尝辍也颇为当时称之然陟竟以简倨恃才常为持权者所忌  

赵女传【`皮日休`】  

赵氏女山阳之盐山人其父贸盐出其息不纳有司赋官捕得法当死簿伏就刑有日矣赵氏女求见盐铁官泣愬于庭曰某七岁而母亡蒙父私盗官利衣食某身为生厚矣今父罪根露某当随坐法若不可官能原乎原之不能请随坐之法官清河崔据义之因为减死论赵氏大泣曰某之身前则父所育今则官所赐愿去髪学释氏以报官德自以女子之言难信因出利刃于懐立截其耳以盟必然崔益义之竟全其父命赵氏侍父刑疾愈因请归浮屠氏舍日休曰古者救危拯祸必先示信至夫家全国完则随而乖其盟如赵氏一乳臭女子耳继死请父命孝也自刑以盟言信也秉孝植信髙蹈于世洁乎瑾瑜不足为其贞芬乎茝兰不足为其秀与夫古之救危拯祸者逺矣今之士见难不立其节见安不偿其信者其赵女之刑人乎噫后之修女史者幸无忘耶  

窦烈妇传【`司空图`】  

河南窦氏朝邑令毕某之妻也四年秋同民叛其帅李瑭瑭走蒲令挈其孥窜望仙里既夕盗作乃仇家也捽令壊其首志必死之令妻蔽捍泣且拜益急乃持其袂重伤犹不置令窃视竟得逃匿而免里人列状于府赉之酒帛医亦驰乗而至几死者数矣逮踰月方克偕全愚寓居渭濵得备闻于里中梁生生言操史牍者茍当和平纪王庭琛瑞之美诚幸矣然杰异之操化导宗族里闾俾男必为贞夫女必为烈妇是有国有家皆赖之岂徒炫于视听哉愚以为知言乃着其事  

赞曰蓄千金之赀虽云忧患尚有不安其室者况蹈危触难何以相保哉且妇人女子扣盎足以骇之而白刃之下独不顾死以免其夫是果能一于所从而不悔者也岂化渐之有所自也吾知为臣为妾者必继有其人免贻史氏之愧矣  

陶岘传【`司空图`】  

陶岘者彭泽令孙也开元中家于昆山富有田业择家人不欺能守事者悉付之家事身则泛逰于江湖遍行天下往往数载不归见其子孙成人皆不辨其名字也岘之文学可以经济自谓疎脱不谋仕宦有和生者通于八音陶命人为甓潜记岁时取其声不失其验尝撰集乐录八音以定音之得失自制三舟备极工巧一舟自载一舟置宾一舟贮饮馔客有前进士孟彦深进士孟云卿布衣焦遂各置仆妾共载而岘有女乐一部尝奏清商曲逢其山泉则穷其境物乗兴春行岘且名闻朝廷又值天下无事经过郡邑无不招延岘拒之曰某麋鹿间人非王公上客亦有未招而诣者系水仙之为人江山之可驻耳吴越之士号为水仙曽有亲戚为南海守因访韶石而往省焉郡守喜其逺来赠钱百万及遇古剑长二尺许又玉环径四寸及海船昆仑奴名摩诃善逰水而勇捷遂悉以钱而贳之曰吾家至寳也乃回棹下白芷入湘江每遇水色可爱则遗剑环于水命摩诃取之以为戏乐是时数岁因渡巢湖亦投剑环而令取之摩诃纔入获剑环而便出曰为毒蛇所啮遽刃去一指乃能得免焦遂曰摩诃所伤得非阴灵怒乎盖水府不容人窥也岘曰敬奉喻然某常慕谢康乐之为人云终当乐死山水但狥所好莫知其它且栖迟逆旅之中戴于大块之上居布素之贱擅贵逰之欢浪迹怡情仅三十载固亦分也不得升玉墀见天子施功恵养逞志平生亦其分也乃命移舟曰要须一到襄阳山便归吴郡也行次西塞山维舟吉祥佛舍见江水黒而不流曰此必有怪物乃投剑环命摩诃下取见汨没波际久而方出气力危絶殆不任持曰剑环不可取也有龙髙二丈许而剑环置前某引手将取龙辄怒目岘曰汝与剑环吾之三寳今者二物既亡尔将安用必须为吾力争之也摩诃不得已被髪大呼目眦流血穷泉一入不复还也久之见摩诃支体磔裂浮于水上如有示于岘也岘流涕水濵乃命回棹因赋诗自叙不复议逰江湖矣诗曰匡庐旧业自有主吴越新居安此生白髪数茎归未得青山一望计还成鸦翻枫叶夕阳动鹭立芦花秋水明从此扁舟何所诣酒旗歌扇正相迎  

## 文章辨体彚选卷五百三十二

（明）贺复征 编  

○传五  

桑怿传【`宋欧阳修`】  

桑怿开封雍丘人其兄慥本举进士有名怿亦举进士再不中去逰汝颍间得龙城废田数顷退而力耕岁凶汝旁诸县多盗怿白令愿为耆长往来里中察奸民因召里中少年戒曰盗不可为也吾在此不汝容也少年皆诺里老父子死未敛盗夜脱其衣里老父怯无他子不敢告县臝其尸不能葬怿闻而悲之然疑少年王生者夜入其家探其箧不使之知觉明日遇之问曰尔诺我不为盗矣今又盗里父子衣者非尔耶少年色动即推仆地縳之诘共盗者王生指某少年怿呼壮丁守王生又自驰取少年者送县皆伏法又尝之郏城遇尉方出捕盗招怿饮酒遂与俱行至贼所藏尉怯阳为不知以过怿曰贼在此何之乎下马独格杀数人因尽縳之又闻襄城有盗十许人独提一剑以往杀数人縳其余汝旁县为之无盗京西转运使奏其事授郏城尉天圣中河南诸县多盗转运奏移渑池尉崤古险地多涂山而青灰山尤阻险为盗所恃恶盗王伯者藏此山时出为近县害当此时王伯名闻朝廷为巡检者皆授名以捕之既怿至巡检者伪为宣头以示怿将谋招出之怿信之不疑其伪也因谍知伯所在挺身入贼中招之与伯同卧起十余日信之乃出巡检者反以兵邀于山口怿几不自免怿曰巡检授名惧无功尔即以伯与巡检使自为功不复自言巡检俘献京师朝廷知其实罪出巡检怿为尉岁余改授右班殿直永安县巡检明道景佑之交天下旱蝗盗贼稍稍起其间有恶贼二十三人不能捕枢宻院以传召怿至京授二十三人名使往捕怿谋曰盗畏吾名必已溃溃则难得矣宜先示之以怯至则闭栅戒军吏无一人得辄出居数日军吏不知所为数请自效辄不许既而夜与数卒变为盗服以出迹盗所尝行处入民家民皆走独有一媪留为作饮食馈之如盗乃归复闭栅三日又往则携其具就媪馔而以其余遗媪媪待以为真盗矣乃稍就媪与语及羣盗辈媪曰彼闻桑怿来始畏之皆遁矣又闻怿闭营不出知其不足畏今皆还也某在某处某在某所矣怿尽钩得之复三日又往厚遗之遂以实告曰我桑怿也烦媪为察其实而慎勿泄后三日我复来矣后又三日往媪察其实审矣明旦部分军士用甲若干人于某所取某盗卒若干人于某处取某盗其尤强者在某所则自驰马以往士卒不及从惟四骑追之遂与贼遇手杀三人凡二十三人者一日皆获二十八日复命京师枢宻吏谓曰与我银为君致阁职怿曰用赂得官非我欲况贫无银有固不可也吏怒匿其阀以免短使送三班三班用例与兵马监押未行会交趾獠叛杀海上巡检昭化诸州皆警往者数辈不能定因命怿往尽手杀之还乃授阁门祗怿曰是行也非独吾功位有居吾上者吾乃其佐也今彼留而我还我赏厚而彼轻得不疑我盖其功而自伐乎受之徒惭吾心将让其赏归已上者以奏藁示予予谓曰让之必不听徒以好名与诈取讥也怿叹曰亦思之然士顾其心何如尔当自信其心以行讥何累也若欲避名则善皆不可为也已余惭其言卒让之不听怿虽举进士而不甚知书然其所为皆合道理多此类始居雍丘遭大水有粟二廪将以舟载之见民走避溺者遂弃其粟以舟载之见民荒岁聚其里人饲之粟尽乃止怿善剑及铁简力过数人而有谋略遇人常畏若不自足其为人不甚长大亦自修为威仪言语如不出其口卒然遇人不知其健且勇也庐陵欧阳修曰勇力人所有而能知用其勇者少矣若怿可谓义勇之士其学问不深而能者盖天性也余固喜传人事尤爱司马迁善传而其所书皆伟烈竒节士喜读之欲学其作而怪今人如迁所书者何少也乃疑迁特雄文善壮其说而古人未必然也及得桑怿事乃知古之人有然焉迁书不诬也知今人固有而但不尽知也怿所为壮矣而不知予文能如迁书使人读而喜否姑次第之  

赵延嗣传【`石守道`】  

今三司使相工部郎中刘公随尝称赵邻几舍人死遗三孤女一老乳母内无兄弟外无期功强近之亲无宅一区无田一廛以为养有赵延嗣者仆于舍人顾是诸孤义不可去竭力庇养之负担沾体涂足不避寒暑如是凡十年如一日事三孤女使其女与同处延嗣未尝至其门初寓于宋三女既长延嗣走京师见宋翰林同杨侍郎徽之因发声哭哭止具道赵氏之孤且年长将嫁二公惊媿谢曰吾不及汝吾被服儒衣冠读诵六经学慕古人与舍人友舍人之孤吾等不能恤汝能养之吾不及汝逺矣二公因为迎入京师与宅居之徐相与求良士为壻长配枢宻直学士戚公纶犹子职方郎中维之子太庙斋郎舜卿次并适屯田员外郎张君文鼎之子乡贡进士季伦三女皆归延嗣始去赵氏门延嗣可以谓之贤仆夫矣石介曰若然则延嗣有古君子之行古烈士之操古仁人之心岂特仆夫之贤天下之贤也昔在汉有为翟公之客者翟公免客皆去延嗣独不去复为养其孤虽去千载客视延嗣亦当羞于地下矣鲁有颜叔子者尝独居一室中夜暴风雨邻家女投叔子使执烛以达晓以免其嫌后人称其亷延嗣亲养三孤女长且适人终不识其面其节岂下叔子哉唐韩吏部凡嫁内外及友朋孤子仅十人天下服其义延嗣嫁赵氏三女无少吏部者噫翟公之客皆当时士大夫视延嗣逺不及矣叔子鲁贤者吏部唐大儒延嗣为贱仆夫其风操凛焉其行义卓焉与颜侔韩并延嗣可谓仆名而儒行者矣吁仆名儒行见之延嗣夫儒名而仆行者或有其人焉得不愧于延嗣哉延嗣所为如此有可以厉天下因传之云  

钱一传【`刘政`】  

钱一字仲阳上世钱塘人与呉越王有属王俶纳土曽祖赟随以北因家于郓父颢善针医然耆酒喜逰一旦匿姓名东逰海上不复返一时三岁母前亡父同产嫁医吕氏哀其孤收养为子稍长读书从吕君问医姑将没乃告以家世一号泣请往迹父凡五六往乃得所在又积数岁乃迎以归是时一年三十余乡人感慨为泣下多赋诗咏其事后七年父以寿终丧塟如礼其事吕君如事其父吕君没无嗣为之收葬行服嫁其孤女岁时祭享皆与亲等一始以颅■〈〈囱，乂代夕〉页〉方著名山东元丰中长公主女有疾召使视之有功奏授翰林医学赐绯明年皇子仪国公病瘈瘲国医未能治长公主朝因言钱一起草野有异能立召入进黄土汤而愈神宗皇帝召见褒谕因问黄土所以愈疾状一对曰以土胜水水得其平则风自止且诸医所治垂愈小臣适其愈惟陛下加察天子恱其对擢太医丞赐紫衣金鱼自是戚里贵室逮士庶之家愿致之无虚日其论医诸老宿莫能持难俄以病免哲宗皇帝复召入宿直禁中久之复辞疾赐告遂不复起一本有羸疾性简易嗜酒疾屡攻自以意治之辄愈最后得疾惫甚乃叹曰此所谓周痹也周痹入藏者死吾其已夫已而曰吾能移之使病在末因自制药日夜饮之人莫见其方居亡何左手足挛不能用乃喜曰可矣又使所亲登东山视莬丝所生篝火烛其下火灭处劚之果得伏灵其大踰斗因以法噉之阅月而尽由此虽偏废而气骨坚悍如无疾者退居里舍杜门不冠屦坐卧一榻上时间阅史书杂说客至酌酒剧谈意欲之适则使二仆夫舆之出没闾巷人或邀致不肯往也病者日造门或扶携襁负累累满前近自邻井逺或百数十里皆授之药致谢而去初长公主女病泄利将殆一方醉曰当发疹而愈驸马都尉以为不然怒责之不对而退明日疹果出尉喜以诗谢之广亲宗子病诊之曰此可无药而愈顾其幼曰此且暴病惊人后三日过午无恙其家恚曰幼何疾医贪利动人如此明果发癎甚急复召一治之居三日愈问何以无疾而知曰火色宜视心与肝俱受邪过午者心与肝所用时当更也宗室王子病呕泄医以药温之加喘一曰病本中热奈何以刚剂燥之将不得前后溲与石膏汤王与医皆不信谢罢一曰毋庸复召我后二日果来召适有故不时往王疑且怒使人十数辈趣之至曰固石膏汤证也竟如言而效有士人病欬面责而光其气哽哽一曰肝乗肺此逆候也若秋得之可治夏得不可治其家祈哀强之予药明日曰吾药再泻肝而不少却三补肺而益虚又加唇白法当三日死然安榖者过期不安榖者不及期今尚能粥居五日而絶有娠妇得病医言胎且堕一曰娠者五脏保养率六旬乃更诚能候其月偏补之何必堕已而子母俱得全乳妇因大恐而病病虽愈目张不得瞑人不能晓以问一一曰煮郁李酒饮之使醉则愈所以然者目系内连肝胆恐则气结胆衡不下惟郁李去结随酒入胆结去胆下目则能瞑矣如言而效一日过所善翕闻儿啼愕曰何等儿声翁曰吾家挛生二男子一曰谨视之过百乃可保翁不怿居月余竟皆毙一为方博达不名一所治种种皆通非但小儿医也于书无不窥他人靳靳守古独度越纵舍卒与法合尤邃本草多识物理辨正阙悞人得异药若持疑事问之必为言出生本末物色名貌退考之皆中末年挛痹浸剧其嗜酒喜寒食皆不自禁自诊知不可为召亲戚诀别易衣待尽享年八十二终于家所著书有伤寒论指微五卷婴孺论百篇一子早逝二孙今见为医河间刘歧曰一非独其医可称也其笃行似儒其竒节似侠术行而身隠约又类夫有道者数谓余言曩学六气五运夜宿东平王家岭观气象至余月不寐今老且死事诚有不在书者肯以三十日暇从我当相授余笑谢弗能其后遂不复言呜呼斯人也如欲复得之何哉没后余闻其所治验尤众东州人人能言剟其章章者着之篇异时史家叙方术之士其将有考焉  

方山子传【`苏轼`】  

方山子光黄间隠人也少时慕朱家郭解为人闾里之侠皆宗之稍壮折节读书欲以此驰骋当世然终不遇晚乃遯于光黄间曰岐亭庵居蔬食不与世相闻弃车马毁冠服徒步往来山中人莫识也见其所著帽方耸而髙曰此岂古方山冠之遗像乎因谓之方山子余谪居于黄过岐亭适见焉曰呜呼此吾故人陈慥季常也何为而在此方山子亦瞿然问余所以至此者余告之故俯而不答仰而笑呼余宿其家环堵萧然而妻子奴婢皆有自得之意余既耸然异之独念方山子少时饮酒好剑用财如粪土前十有九年余在岐下见方山子从两骑挟二矢逰西山鹊起于前使骑逐而射之不获方山子怒马独出一发得之因与余马上论用兵及古今成败自谓一世豪士今几时耳精悍之色犹见于眉间而岂山中之人哉然方山子世有勲阀当得官使从事于其间今已显闻而其家在洛阳园宅壮丽与公侯等河北有田岁得帛千疋亦足以富乐皆弃不取独来穷山中此岂无得而然哉余闻光黄间多异人往往徉狂垢污不可得而见方山子傥见之与  

巢谷传【`苏辙`】  

巢谷字符修父中世眉山农家也少从士大夫读书老为里校师谷幼传父学虽朴而博举进士京师见举武艺者心好之谷素多力遂弃其旧学畜弓箭习骑射久之业成而不中第闻西边多骁勇骑射击刺为四方冠去逰秦凤泾原间所至友其秀杰有韩存寳者尤与之善谷教之兵书二人相与为金石交熈宁中存寳为河州将有功号熈河名将朝廷稍竒之会泸州蛮乞弟扰边诸郡不能制乃命存寳出兵讨之存寳不习蛮事邀谷至军中问焉及存寳得罪将就逮自料当死谓谷曰我泾原武夫死非所惜顾妻子不免寒饿槖中有银数百两非君莫可使遗之者谷许诺即变姓名懐银步行往授其子人无知者存寳死谷逃避江淮间会赦乃出予以乡闾故幼而识之知其志节缓急可托者也予之在朝谷浮沈里中未尝一见绍圣初予以罪谪居筠州自筠徙雷自雷徙循予兄子瞻亦自恵再徙昌化士大夫皆讳与予兄弟逰平生亲友无复相闻者谷独慨然自眉山诵言欲徒步访吾兄弟闻者皆笑其狂元符二年春正月自梅州遗予书曰我万里歩行见公不自意今至梅矣不旬日必见死无恨矣予惊喜曰此非今世人古之人也既见握手相泣已而道平生逾月不厌时谷年七十有三矣瘦瘠多病非复昔日元修也将复见子瞻于海南予愍其老且病止之曰君意则善然自此至儋数千里复当渡海非老人事也谷曰我自视未即死也公无止我留之不可阅其槖中无数千钱予方乏困亦强资遣之船行至新会有蛮隶窃其槖装以逃获于新州谷从之至新遂病死予闻哭之失声恨其不用吾言然亦竒其不用吾言而行其志也昔赵襄子厄于晋阳智伯率韩魏决水围之城不没者三板悬釡而爨易子而食羣臣皆懈惟髙恭不失人臣之礼及襄子用张孟谈计三家之围解行赏羣臣以恭为先谈曰晋阳之难惟恭无功曷为先之襄子曰晋阳之难羣臣皆懈惟恭不失人臣之礼吾是以先之谷于明友之义实无愧髙恭者惜其不遇襄子而前遇存寳后遇予兄弟予方杂居南夷与之起居出入盖将终焉虽知其贤尚何以发之闻谷有子蒙在泾原军中故为作传异日以授之谷始名榖及见之循州改今名云  

洪渥传【`曽巩`】  

洪渥抚州临川人为人和平与人逰初不甚欢久而有味家贫以进士从乡举有能赋名初进于有司连辄出久之乃得官官不自驰骋又久不进卒监黄州麻城之茶场以死死不能归葬亦不能返其孥里中人闻渥死无贤愚皆恨失之予少与渥相识而不深知其为人渥死乃闻有兄年七十余渥得官而兄已老不可与俱行渥至官量口用俸掇其余以归买田百畆居其兄后去而之官则必安焉渥既死兄无子数使人至麻城抚其孥欲返之而居以其田其孥盖弱力不能自致其兄益已老矣无可奈何则念辄悲之其经营之犹不已忘其老也渥兄弟如此无愧矣渥平居若不可任以事及至赴人之急早夜不少懈其与人真有恩者也予观古今豪杰士传论人行义不列于史者往往务摭竒以动俗亦或事髙而不可为继或伸一人之善而诬天下以不及虽归之辅教警世然考之中庸或过矣如渥所存盖人人所易到故载之云  

徐复传【`曽巩`】  

徐复字希颜兴化军莆田人尝举进士不中去不复就博学于书无所不读尤通星厯五行数术之说世罕有能及者为人倜傥有大志内自饬励不求当世之誉乐其所自得谓富贵不足慕也贫贱不足忧也故穷门漏屋敝衣粝食或至于不能自给未尝动其意也遇人无少长贵贱皆尽恭谨其言前世因革兴壊是非之理人少能及然其家未尝蓄书盖其强记如此也康定中李元昊叛诏求有文武材可用者叅知政事宋绶天章阁侍读林瑀皆荐复诏赐装钱州郡迫趣上道既至仁宗见复于崇政殿访以世务复所为上言者世莫得闻也仁宗因命讲易乾坤既济未济又问今岁直何卦西兵欲出如何复对岁直小过而太一守中宫兵宜内不宜外仁宗嘉其言复又献所为边防策太一主客立成厯洪范论上曰卿所献书为卿留中必欲官之复固辞乃官其子晞留复登闻皷院与林瑀同修周易会元纪岁余固求东归仁宗髙其行礼以束帛赐号冲晦处士复久逰吴因家杭州将毎至必先加礼然复未尝肯至公门范仲淹至杭州数就复访问甚礼重之仲淹尝言西兵既起复预言罢兵岁月又斗牛间尝有星变复言吴当大疫死者当数十万人后皆如其言复平居以周易太玄授学者人或劝复著书复曰古圣贤书已具顾学者不能求吾复何为以徼名后世哉晚取其所为文章尽焚之今其家有书十余篇皆出于门人故旧之家复卒时年七十余既病故人王稷居睦州欲往省之复报曰来以五六月之交尚及见子稷未及往至期复果已死其终事皆预自处子睎年五十余亦致仕官至国子博士复赠尚书虞部员外郎复死十余年而沈遘知杭州牓其名曰髙士坊云  

赞曰复之文章存者有慎习赞困蒙养等篇归于退求诸已不矜世取宠余论次后事颇采其意云若复自拔污浊之中隠约于闾巷久而不改其撡可谓乐之者矣  

## 文章辨体彚选卷五百三十三

（明）贺复征 编  

○传六  

陈偕传【`宋秦观`】  

偕姓陈氏淮南广陵人家故饶财而偕与其弟独喜学画其后技日以进家日以微遂以为业士大夫既喜其画且爱其为人往往称之然非偕之好也其言曰予从事于兹有年矣凡古今之画不见则已苟有见焉虽敝缣裂素之余未尝不学一不可于意辄复易之舐笔濡墨欣然忘劳盖是时余方以画为事固其势不得不然乃今思之亦良苦矣且物之有形如浮埃聚沬来无所从去无所诣一兴一偾于无穷之中而我方汨汨然随而画之可不惑欤彼好事者又从而玩之至藏于巾笥且不欲以数阅可不谓大惑者欤嘻今老矣顾家贫无以给衣食之奉聊复俛仰于其间至于得失精粗不复经意也又曰有学于余者众矣余将教之必使纵心之所勤肆笔之所成以观其天盖工而不雅者有矣疎而不俗者有矣详略得宜意气容与卓乎遂若无与及者亦或有焉余从而告之曰其后当然其后当然已而果然夫画固技之微者也其犹若是又况有贵于画者哉其子直躬亦世其学而所言尤异尝曰昔宋元君时画图有一史解衣盘礴元君曰是真画者也夫解衣盘礴固倜傥之所得闲暇之所好也元君乃以为真画其意果安在乎有得于此然后可以言画而或说以谓神定意闲固以异于他史其亦失元君之意矣余闻而异之又从而思之此所谓自得于已者邪抑亦得于天者邪将内虽不克其言而颇亦有志于是耶人固未易知然比夫衒技以夸人贾能以售污俗者相去亦逺矣古之君子闻一言中于理必书之故渔人之所赋孺子之所歌皆得载于前史矧其有合于道德之要者乎于是为传其言以遗同好亦时观之以自择焉  

眇倡传【`秦观`】  

美倡有眇一目者贫不能自赡乃计谋与母西逰京师或止之曰倡而眇何往而不穷且京师天下之色府也美眄巧笑雪肌而漆发曵珠玉服阿钖妙弹吹籍于有司者以千万计使若具两目犹恐往而不售况眇一焉其瘠于沟中必矣倡曰固所闻也然谚有之心相怜马首圆以京师之大是岂知无我俪者遂行抵梁舍于濵河逆旅居一月有少年从数骑出河上见而恱之为解鞍留饮宴终日而去明日复来因大嬖取买别第中谢絶姻党身执爨以奉之倡饭少年亦饭倡疾不食少年亦不食嗫嚅伺候曲得其意唯恐或不当也有书生嘲之曰间者缺然不见意有竒遇乃从相矢者处乎少年忿曰自余得若人还视世之女子无不余一目者今佳目得一足矣又奚以多为  

赞曰前史称刘建康嗜疮痂其门下二百人常递鞭之取痂以结膳夫意之所蔽以恶为美者多矣何特眇倡之事哉传曰播糠眯目则天地四方易位余尝三复其言而悲之  

曹氏女传【`章望之`】  

曹氏者吾同郡尚书郎修古之幼女也公天圣中累更御史持宪无阿回言事失职知闽之兴化军期年而卒曹氏以室居未嫁父既没其故僚率吏民钱三十万致之柩前曰以供窆葬之用夫人陈氏将受之女曰制家之用惟其家之酌初吾父入司朝廷出莅民政约于奉身亷于临人今其亡矣葬之丰俭请以吾家具之茍将受斯遗焉惟它人忍之我弗忍也母因是请而使辞焉其故僚复谓之曰葬先公弗资是则亦闻命矣愿以异日嫁公女焉可无拒也女曰俾用于丧尚不敢取今欲备吾之嫁是使妾幸父丧而自丑也人之闻之谓如何哉吉凶有常礼男女有常位妾有大罪父没而丧存焉不以此时哀戚而遽谋嫁币不亦乱常礼乎以室中而受门外之私贿不亦乱常位乎妾不才以先人之灵幸而卒有所归则有妾之纺织之备何敢以是自诿哉愿弗闻二三君子之命也遂不受夫妇人事勤俭恭谨则良矣曽无贤者之责也此何特异也彼贪残之夫好财渎货死则已尔恶复悔悟耶方朝廷发贪冐之禁防制执事之人如维絷之械系之尚以滥状相望于败辱者为不少矣卒惟无怍焉有如曹氏専修父志而不有所累孰谓曹氏不贤也哉孟子曰闻伯夷之风者顽夫亷懦夫有立志曹氏近之矣虽然厚于义而薄于利者人之常行也诗书不闻而尚亷笃孝固贤矣其里人曽孝基得斯说来告则未知其年与名  

姚平仲小传【`陆游`】  

姚平仲字希晏世为西陲大将幼孤从父古养为子年十八与夏人战臧底河斩获甚众贼莫能枝梧宣抚使童贯召与语平仲负气不少屈贯不恱抑其赏然闗中豪杰皆推之号小太尉睦州盗起徽宗遣贯讨贼贯虽恶平仲心服其沈勇复取以行及贼平平仲功冠军乃见贯曰平仲不愿得赏愿一见上耳贯愈忌之他将王渊刘光世皆得召见平仲独不与钦宗在东宫知其名及即位金人入冦都城受围平仲适在京师得召对福宁殿厚赐金帛许以殊赏于是平仲请出死士斫营擒敌帅以献及出连破两寨而敌已夜徙去平仲功不成遂乗青驴亡命一昼夜驰七百五十里抵邓州始得食入武闗至长安欲隠华山顾以为浅奔蜀至青城山上清宫人莫识也留一日复入大面山行二百七十余里度采药者莫能至乃解纵所乗驴得石穴以居朝廷数下诏物色求之弗得也干道淳熈之间始出至丈人观道院自言如此时年八十余紫髯郁然长数尺面奕奕有光行不择崖堑荆棘其速若奔马亦时为人作书颇竒伟然秘不言得道之由云  

陈氏老传【`陆游`】  

会稽五云乡陈氏老年近八十生三子有孙数人皆业农惟力耕致给足凡兼并之事抵质贾贩以取赢者一切不为耕桑之外惟渔樵畜牧而已子孙但略使识字不许读书为士婚姻悉取农家非其类皆拒不与通室庐不妄増一椽器用皆朴质坚壮不加添饰衣惟布襦帬取适寒暑之宜行之四五十年如一日子孙亦皆化之无违陈氏所居在刺涪山下地名曰南溪  

陆子曰予尝悲士之仕者若茍名位而已则为负国必无负焉则危身害家忧其父母有所不免耕稼之业一舍而去之复其故甚难予先世本鲁墟农家自祥符间去而仕今且二百年穷通显晦所不论竟无一人得归故业者室庐桑麻果树沟池之属悉已芜没族党散徙四方盖有不知所之者过鲁墟未尝不太息兴懐至于流涕也闻陈氏事因为述其梗槩传之庶观者有感焉  

苏云卿传【`刘子翚`】  

苏云卿广汉人绍兴间来豫章东湖结庐独居人称曰苏翁披荆畚砾为圃艺植耘艾灌溉培壅皆有法度虽极寒隆暑土焦草冻圃不絶蔬滋郁畅茂四时之俎无阙者味视他圃尤胜又不二价市鬻者利倍而售速先期输直夜织履坚靸过革舄人争贸之以馈逺以故薪米不乏溉园之隙闭门髙卧或危坐终日莫测识也少与张浚为布衣交浚为相驰书函币帛属豫章帅及漕曰余乡人苏云卿管乐流亚近闻灌园东湖其髙风伟节非折简能屈幸亲造其庐必为我致之帅漕宻物色独有灌园苏翁无云卿也屏骑从更服为逰士入其圃翁运锄不顾进揖之延入室土锉竹几地无纎尘案有西汉书一册二客恍若自失黙计此为云卿也既而汲泉煑茗意稍欵浃遂叩其乡里徐曰广汉客曰张德逺广汉人翁当识之曰然客问德逺何如曰贤人也第长于知君子短于知小人德有余而才不足因问德逺今何官二客因出书币云卿鼻间隠隠作声若自咎叹者二客力请共载辞不可期以诘朝上谒遣使迎伺则扄户閴然排入则书币不启家具如故而翁已遁矣竟不知所往帅漕复命浚拊几叹曰求之不早实懐窃位之羞作箴以识之曰云卿风节髙于传霖予期与之共济当今山潜水沓邈不可寻弗力弗早予罪曷针  

二烈女传【`陈亮`】  

烈女杜氏永康大姓女也生而端庄且丽宣和庚子冬妖腊起所在啸聚相剽杀里有悍贼辈谒杜氏门大言曰以女遗我即不肯今族汝矣其家惊泣欲与则不忍不与祸且及言于女女曰无恐以一女易一家曷为不可待我浴而出趣具汤其家以告贼相与欢笑以俟既浴取镜抹朱粉具衫衣尽饰俄登几而立縻帛于梁而圏其下度不容冠抽之笼其首整髪复冠乃死其家遑遽号噭贼闻亦惊舍去呜呼学士大夫遭难不屈者万或一见焉而谓女子能之乎方杜氏之不屈以死犹未足难也独其雍容处死而不乱无异乎子路之结缨是其难也不可及已陈子曰余世家永康去杜氏不十里许余虽不及目其事大父母屡为余言如此虽古之烈女何以进焉余既传其事以示余友应仲实仲实因为余言宣和辛丑官军分捕贼所过乗势抄掠道永康将之缙云及境富民陈氏二女并为执挥其刃于旁曰从我我妇之否者死长女不为动掠发伸颈请受刃官军斫之次女竟污焉后有谂之曰若独不能为姊所为乎次女惨然连言曰难难世之喜斥人者必曰儿女态陈杜之态亦儿女乎人之落患难而儿女者事已即纵辞自解昻然有得色视陈氏次女已愧他又何说仲实得之胡先生经仲二君谨言君子也余是以志之  

欧阳梦桂忠妾柔柔传【`郑思肖`】  

莆阳欧阳梦桂早入上庠德佑时元人犯阙虽受伪爵胸中抱不平赋咏间意望翠华南归为雠人执诗发其事囚诸狱出即死梦桂之妾曰柔柔柔柔母曰陆姥姥以梦桂死盗卷其物归梦桂之亲诉于畨吏姥竟以女许嫁张酋求胜其事姥数说女曰汝主人已死胡不谋他之柔柔掉头不顾姥乃脱女出往佛寺焚香与张酋相遇一见颜色妙丽张酋欲得之心愈切即与姥释争竟逼娶其女姥始明告女曰我为汝谋嫁久矣得此人甚善宜归之柔柔曰主人平生豪杰上书骂畨人我宁忍嫁彼既得主人如此更欲嫁谁邪若逼我当死矣继逼之不已自经于楼上柔柔温克能事终日未尝妄下楼女人中难得者宜其有终柔柔先尝抱心恙疾临终心独不恙天理昭然无邪宁不竒哉黄万石亦上庠人物仕至尚书开阃江右元兵渡江万石即叛国降元首先削顶三搭瓣髪领其兵深入说州县叛在元将傍见家参政铉翁及诸朝士至并未改衣冠始自惭怩万石还抚州为元守土因请兵攻南时陈丞相宜中闻万石导元兵南入逼嗣君遂张榜募擒万石万石知之亦于江右张榜谕众曰募擒贼陈宜中寃哉寃哉万石始为儒有文声其终反禽兽不若若是则读书何用耶谁谓妇人乃有柔柔焉柔柔姓陆嘉兴府海盐人也论曰古今唯公论不可磨灭尊为天子行事不善一时受其毒万世骂其恶卑为妇人行事果正当时或不伸气后世敬其髙风爵禄文章贫贱婢仆不与焉  

## 文章辨体彚选卷五百三十四

（明）贺复征 编  

○传七  

谢翱传【`明宋濓`】  

谢翱字皋羽福之长溪人后徙建之浦城父钥性至孝居母丧哀毁庐墓终身不仕通春秋着春秋衍义左氏辨证传于时翱世其学试进士不中落魄漳泉二州倜傥有大节会丞相文天祥开府延平长揖军门署谘事参军名重梁楚间已复别去及宋亡天祥被执以死翱悲不能禁只影行浙水东逢山川池榭云岚草木与所别处及其时号相类则徘徊顾盼失声哭严有子陵台孤絶千丈时天凉风急翱挟酒以登设天祥主荒亭隅再拜跪伏酹毕号而恸者三复再拜起悲思不可遏乃以竹如意击石作楚歌招之曰魂朝徃兮何极莫来归兮闗水黑化为朱鸟兮有咮焉食歌阕竹石俱碎闻者为伤之然其志汗漫超越浩不可御视世间事无足当其意者独嗜佳山水雁山鼎湖蛟门候涛沃州天姥埜霞碧鸡四明金华洞天搜竒抉秘所至即造游录持以夸人若载七宝归者游倦輙憩浦阳江源及睦之白云邨寻隐者方鳯吴思齐昼夜吟诗不自休其诗直遡盛唐而上不作近代语卓卓有风人之余文尤崭拔峭劲雷电恍惚出入风雨中当其执笔时瞑目遐思身与天地俱忘毎语人曰用志不分鬼神将通之其苦索多类此婺睦人士翕然从其学前至元甲午去家武林西湖上前代遗老尚多存者咸自诧见翱晩明年乙未以肺疾作而死年四十七濒死属其妻刘氏曰吾去郷千里交游惟方韶卿吴子善最亲不翅兄弟慎收吾文及吾骨授之韶卿即鳯子善即思齐已而鳯等果至而方幼学方焘冯桂芳翁登登之弟衡塟翱子陵台南以文藁狥伐石表之曰粤谢翱墓初翱以朋友道丧尽吴越无挂剑者思合同志氏名作许剑录勒诸石未就复为建许剑亭于墓右从翱志也翱无子其徒吴贵祠之月泉书院云翱好修姱独刻厉愤激直欲起古人从之逰不屑屑于流俗意所不顾万夫莫回也每慕屈平托兴逺逰自号晞发子遇谈胜国事輙悲呜烦促涕泗澘然下士有茍合而气志得者憎闻翱翱自若也所着手抄诗八卷杂文二十卷唐补传一卷南史补帝纪赞一卷楚词芳草图谱一卷宋铙歌鼓吹曲各一卷睦州山水人物古迹记一卷浦阳先民传一卷天地间集五卷东坡夜雨句图一卷浙东西游录九卷余仿秦楚之际月表作独行传左氏传及续辨歴代诗谱皆未完所选唐韦栁诸家及东都五体诗不在集中  

赞曰翱一布衣尔未尝有爵位于朝徒以被天祥之知麻衣绳履章皇山泽间若亡所容其身使其都重禄受社稷民人之寄其能死守封疆决矣翱不负天祥肯负国哉翱葢天下之士也昔田横不降汉抜剑自颈客之从死者五百人若翱之志其有类横之客者非邪吾闻诸任先生云  

王冕传【`宋濓`】  

王冕者诸暨人七八岁时父命牧牛陇上窃入学舍听诸生诵书听已輙黙记暮归忘其牛或牵牛来责蹊田父怒挞之已而复如初母曰儿痴如此曷不听其所为冕因去依僧寺以居夜潜出坐佛膝上执策映长明灯读之琅琅逹旦佛像多土偶狞恶可怖冕小儿恬若不见安阳韩性闻而异之录为弟子学遂为通儒性卒门人事冕如事性时冕父已卒即迎母入越城就养久之母思还故里冕买白牛驾母车自被古冠服随车后郷里小儿竞遮道诎笑冕亦笑著作郎李孝光欲荐之为府史冕骂曰吾有田可耕有书可读肯朝夕抱案立庭下备奴使哉毎居小楼上客至僮入报命之登乃登部使者行郡坐马上求见拒之去去不百武冕倚楼长啸使者闻之惭冕屡应进士举不第叹曰此童子羞为者吾可溺是哉竟弃去买舟下东吴渡大江入淮楚歴览名山川或遇竒才侠客谈古豪杰事即呼酒共饮慷慨悲吟人斥为狂奴北逰燕都馆秘书卿泰不花家泰不花荐以馆职冕曰公诚愚人哉不满十年此中狐兎游矣何以禄仕为即日将南辕会其友武林卢生死滦阳惟两幼女一重留燕怅怅无所依冕知之不逺千里走滦阳取生遗骨且挈二女还生家冕既归越复大言天下将乱时海内无事或斥冕为妄冕曰妄人非我谁当为妄哉乃携妻孥隐于九里山种荳三畆粟倍之树梅花千桃杏居其半芋一区薤韭各百本引水为池种鱼千余头结茅庐三间自题为梅花屋尝仿周礼著书一卷坐卧自随秘不使人观更深人寂輙挑灯朗讽既而抚卷曰吾未即死持此以遇明主伊吕事业不难致也当风日佳时操觚赋诗千百不休皆鹏腾海怒读者毛髪为耸人至不为宾主礼清谈竟日不倦食至輙食都不必辞谢善画梅不减杨补之求者肩背相望以缯幅短长为得米之差人讥之冕曰吾藉是以养口体岂好为人家作画师哉未几汝颍兵起一一如冕言皇帝取婺州将攻越物色得冕寘幕府授以咨议叅军一夕以病死冕状貌魁伟美须髯磊落有大志不得少试以死君子惜之  

杜环小传【`宋濓`】  

杜环字叔循其先庐陵人侍父一元游宦江东遂家金陵一元固善士所与交皆四方名士环尤好学工书谨饬重然诺好周人急父友兵部主事常允恭死于九江家破其母张氏年六十余哭九江城下无所归有识允恭母者怜其老告之曰今安庆守谭敬先非允恭友乎盍徃依之彼见母念允恭故必不遗弃母母如其言附舟诣谭谭谢不纳母大困念允恭尝仕金陵亲戚交友或有存者庶万一可冀复哀泣从人至金陵问一二人无存者因访一元家所在问一元今无恙否道上人对以一元死已久惟子环存其家直鹭州坊中门内有双橘可辨识母服破衣雨行至环家环方对客坐见母大惊颇若尝见其面者因问曰母非常夫人乎何为而至于此母泣告以故环亦泣扶就坐拜之复呼妻子出拜妻马氏觧衣更母湿衣奉糜食母抱衾寝母母问其平生所亲厚故人及幼子伯章环知故无在者不足附又不知伯章存亡姑慰之曰天方雨雨止为母访之茍无人事母环虽贫独不能奉母乎且环父与允恭交好如兄弟今母贫困不归他人而归环家此二父导之也愿母无它思时兵后岁饥民骨肉不相保母见环家贫雨止坚欲出问它故人环令媵女从其行至暮果无所遇而返坐乃定环购布帛令妻为制衣衾自环以下皆以母事之母性褊急少不惬意輙诟怒环私戒家人顺其所为勿以困故轻慢与较母有痰疾环亲为烹药进匕筯以母故不敢大声语越十年环为太常赞礼郎奉诏祠会稽还道嘉兴逄其子伯章泣谓之曰太夫人在环家日夜念少子成疾不可不早徃见伯章若无所闻第曰吾亦知之但道远不能至耳环归半岁伯章来是日环初度母见少子相持大哭环家人以为不祥止之环曰此人情也何不祥之有既而伯章见母老恐不能行竟绐以他事辞去不复顾环奉母弥谨然母愈念伯章疾顿加后三年遂卒将死举手向环曰吾累杜君吾累杜君愿杜君生子孙咸如杜君言终而气絶环具棺椁殓殡之礼买地城南锺家山葬之岁时常祭其墓云  

南宫生传【`高启`】  

南宫生呉人伟躯干愽渉书传少任侠喜击剑走马尤善弹指飞鸟下之家素厚藏生用周飬宾客及与少年饮愽遨戏尽丧其赀逮壮见天下乱思自树功业乃谢酒徒去学兵得风后握竒陈法将北走中原从豪杰计事会道梗周流无所合遂泝大江逰金陵入金华会稽诸山搜览瓌恠渡浙江泛具区而归家居以气节闻衣冠慕之争徃迎候门止车日数十两生亦善交无贵贱皆倾身与相接有二军将恃武横甚数殴辱士类号虎冠其一尝召生饮或曰彼酗不可近也生笑曰使酒人恶能勇吾将柔之矣即命驾徃坐上座为语古贤将事其人竦听居樽下拜起为寿至罢会无失仪其一尝遇生客次顾生不下已目摄生而起他日见生独骑出从健児带刀策马踵生后若将肆暴者生故缓辔当中道进不少避知生非懦儒遂引去不敢突冒诇避明旦介客诣生谢请结驩生能以气服人类如此性抗直多辨好箴切友过有忤已则面数之无留怨与人论议蕲必胜然援事析理众终莫能折时藩府数用师生私策其隽蹶多中有言生于府欲致生幕下不能得将中生法生以智免家虽贫然喜事交游或馈酒肉立召客与饮啖相乐四方游士至呉者生察其贤必与周旋欵曲延誉上下所知有丧疾不能瘗疗者以告生輙令削牍疏所乏为请诸公间营具之终饮其徳不言故人皆多生谓似娄君卿原巨先而贤过之久之稍厌事阖门寡将迎辟一室庋歴代法书周彛汉砚唐雷氏琴日逰其间以自娯素工草隶逼锺王患求者众遂自閟希复执笔歆慕静退时赋诗见志怡然处约若将终身生姓宋名克家南宫里故自号云  

赞曰生之行凡三变每变而益善尚侠末矣欲奋于兵固壮然非士所先晩乃刮磨豪习隠然自将履藏器之节非有徳能之乎与夫不自知返违远道德者异矣  

孙伯融炎传【`方孝孺`】  

孙炎字伯融金陵句容人身长六尺余面黑如鐡一足偏跛持辨风生举辞如云人莫当其口能为歌诗元至正中丁复夏煜以诗名炎逰此两人间日夜相切劘益好立机括下纸可尽辞采烂然惊动一时雅好酒尝与煜对饮务出竒相胜每得一爽句拍案大呼抜劔起舞哗声撼邻所与交皆天下英俊亦以经济自负气豪才雄常轻视章句儒众中常自许曰孙炎男子岂死蒿下耶会江淮大乱今皇帝渡江来金陵闻炎名召见与语累千数百言大意陈元运将终劝上延揽贤士以成大业义明辞正上甚悦之辟为江南行中书省掾每问以事炎慷慨激切所谋多合上心上愈嘉重以为可用上亲征浙东炎从行以劳擢同知池州府寻升知华阳府皆有声己亥十一月擢行省都事是年十二月会师克处州择守者咸以处在山泽间盗贼凭结不觧难其人上既才炎遂以炎为处州总制钱糓兵马之籍悉以委之不取中报且以勅牒未署者付之听其辟任炎匹马入处州时处州外七里皆贼窠穴獠酋黠蛮狼嘷虎踞不奉官府约束炎至坐厅事召城中民列阶下谕之曰元之不为天佑人共知之今四海裂为七八然吾观其志皆无以生民为心者得天下者必吾主上也至今尔民梗化未知朝廷意昧者犹或握兵戏沟中自招诛灭主上不忍加兵故命我面谕尔民将以安尔非厉汝也尔民审思之帖帖遵化则有后福不然吾恐尔民将尽为戮民叩头拜谢誓不敢二心转告其乡民以孙使君不可翫狎炎亦下书属县徧谕之数月皆化为良民炎复择其勇健者练为兵将将教习之择其为众所服者为之长有冦则率以御无事罢归为农闻有小警发一符立至军门无敢或有奸之者强族素骄蹇皆畏之如神不敢出声语虽在数百里外亦皆缩气丧胆民赖以安人人谓愿得孙使君治吾郡时秀民有能才者见方战争胜负未分皆伏居山谷中不肯出炎患之钩至一二人问有才者录其姓名为书遣使者招致之而故中丞刘基章溢知府叶琛皆为处士所推基最有名亦豪侠负气与炎类自以为不当为他人用使者再徃返不起以一宝劔送炎炎作诗以为劔当献之夭子斩不顺命者我人臣不可私受封还之草数千言开陈天命以谕基文辞甚美基不答逡廵就见置酒与饮论古今成败之事如倾峡滚滚不休略无枝复基乃深钦叹之曰基自以为胜公观公议论如此基何敢望哉炎遂致基于京师上方征伐无一兵与炎壬寅二月贼将李某贺某叛袭炎炎被擒幽空屋中列卒守之胁炎炎始绐以生吾能为若用贺李知非其本情恐留自遗患以燖雁斗酒噉炎曰以此与公诀炎拔劔割雁举巵酒曰嗟乎我乃为鼠軰所陷尔死犬豕且不尔食贼持刀视炎饮酒自如贼叱其觧衣炎骂曰此紫绮衣主上赐者吾当服以死勿觧引枕而卧贼不忍伺其睡乃害之时某日也年四十事闻上嗟悼以某年月日葬于金陵南门外聚宝山甲辰赠征事郎洪武九年上即皇帝位念宣劳之臣闵炎死义追封丹阳县男妻某氏为贼所擒不屈死炎事亲孝与人交缓急可仗遇匮乏者觧衣推食以给之所著有诗若干卷其弟子蒋敬编次传于世  

方某曰余年十一二时先君守济宁间言炎诗十余篇皆豪宕可喜及观却寳劔篇益竒其辞而炎死久矣炎负气听其言知其为伟然大丈夫也故卒以节死孟子论学必曰善飬气飬气有以夫  

## 文章辨体彚选卷五百三十五

（明）贺复征 编  

○传八  

太原王传【`明觧缙`】  

觧元字善长吉安吉水人竦眉峻目曙光玉立神彩铄人垂手过膝能百歩穿杨叶号小由基能以索持九牛却行尝乗骏马驰突贼阵徃返如飞初起兵保安军德清积功授青涧都虞候建炎三年诏隶韩世忠擢偏将军世忠出下邳闻金兵大至众心揺愕世忠忧之使元领二十游骑俘其生口备悉敌情俄而复至敌骑数千四面集掷身辄陷阵左右鹘击大呼声振刀甲一大酋惊堕马走众共辟易遁去以功授阁门宣赞舍人苗刘走追之临平战良久挥戈觧甲单骑尽擒之浦城四年三月金人攻浙西世忠邀之京口横海舟以截江敌出小舟数千以长钩扳舰元跃入其舟大呼尽杀短兵击数十百人生擒数大酋仰掷之海舟顿絶无能脱者以功授中州团练使统制前军讨闽冦功皆第一刘忠者长沙剧贼也拥众数万据白面山前阻水而营官军击之多失利有诏世忠及元进讨之距敌营三十里而阵众心惮之元单骑直前渡水薄敌营持丈八长矛据鞍四顾敌惧其状貌莫敢闘敌环营皆望楼从上视其下指呼倐忽四集世忠患之元得其情势归告世忠曰易与尔请为将军卒期破之乃率兵五百长戟居中翼以弓矢自领十余人一鼓据望楼立赤帜麾兵四面并进敌惊扰逬散刘忠骑甲赴水元觧衣入水生擒之湖外悉平改相州观察使绍兴四年金人及伪齐入冦世忠自镇江趋扬州元趋辰州金兵大至元度明日必至城下先遣百人伏于要路百人伏于岳广自以四百人伏于路隅令曰金人若过我先出掩伏要路者见我麾号则立帜以待金人必走岳广伏兵皆出又决河以遏之摧破必矣金人果走岳广元追获不可胜计时城兵不满三千金万户黒虎颈最号骁勇直造城下会语元即跳下城擒之以威镇两军未几乌珠督兵四面攻城元即却之追奔十余里金人自惊溺死十余万人改同州观察使六年与世忠出下邳以数百骑遇敌兵万余人逆战大破之授保顺军承宣使十年畧地淮扬驻札伶庄骑兵绕之敌骑数千来迎战元挥戈大呼众皆争奋敌遂披靡后部骇惧元跃马大呼曰觧承宣今日以一骑临阵能敌者与我战敌闻之震栗元因突入其阵大战自辰至午马足尽赤敌众大败加授神龙虎卫四厢都指挥使明年世忠罢兵柄为枢宻使以元镇江驻札御前都统制以统世忠之众又明年进侍卫亲军马歩都虞候封太原郡公保信军节度使见朝廷专主和议屡谏表上不听知大功不建感激发病薨时年五十四岁赠检校少保晋国公谥武襄公孝宗追封太原王谥曰忠武夫先祖有善而不知是不知也知而不传是不仁也不仁不知岂得为贤者乎故凡观于此者尚惕然而有感哉  

亡友六君子传【`觧缙`】  

洪武戊寅予友黄君玉铉金华兄弟皆遭故死非其罪予深悲之又念平生故人自少至长相见莫逆者六人皆客死京师刘君朴字子素周君霖字子用廖君存字敬存廖君持字敬巳子素除学官未赴子用应进士举不中敬存尝为宪掾吏敬已除温州同知玉铉镇江知事金华自中书舎人出为汝宁教授其文章学行皆不愧古人与予每议论至于死后云云亦各其心孰知其先逝而予独存且其所遭遇颠顿坎坷不得一伸其志又何其同也岂不大可悲也夫后死之托悠悠苍天葢尝过大梁径北邙入潼关至大华终南山之下因记忆金华所为文不觉为之出涕也恐久而六人者至湮没是予之责也乃着其大节作亡友六君子传  

刘朴字子素吉水泸江人也少有志节耿介絶俗然所交友死生患难托之皆能尽其义轻财重然诺议论英发评古今人物贤否髙下事之成败曲直毫发不爽由是寡合虽至亲洽出一语非义望望然去之其所不为虽死不可强其书清劲洒落为文章诗歌古雅典则世家治尚书系长沙汉王后宋初居郡之西昌石台吉州进士自刘济始其逺祖也龙津先生讳镡者其从祖其兄伯川国初为户部主事有才名其尊君文明愽学隠居朴有子四人烨煜焯炳  

周霖字子用吉水桑园人自少以聪敏闻治春秋诸父百子博洽无遗尝与共谈达旦上下数千载兴亡成败事如目覩耳听者亡倦善谈论亦寡合者应进士举不中死时纔三十余其家世自庐陵乌东徙居吉水桑园时高宗南渡也子用善教其族人子弟皆能文章有子曰绮曰綖  

廖存字敬存其父退省遭乱资遣东西以学校诗经刻苦不懈国初与其兄敬先应进士举不中按察司辟为掾已而弃归学益进朝于京师一旦遇疾死子一人世家吉水东溪  

廖持字敬已敬存弟也自幼爽朗不羣特与予善刑部公原禄称其志操及为隰州同知考满至吏部侍郎侯庸方好谀佞敬已入谒不拜庸摘其力不中下狱死有子一人  

黄玉铉初名鼎字孟举少有美誉于书无所不读通五经与弟金华齐名文章甚似苏子瞻司马子长皆善议论玉铉仕终小官然一世皆知名  

金华登进士第时年十八太祖高皇帝眷顾之甚厚有文集若干卷其家世自旴江为令吉水其曾祖立道多藏书其大父九衢愽洽老儒父灿称善人兄弟皆有子赞曰唐虞有八元八凯周有八士同出一家同显于世如彼其盛也今六君子者材出一州而所就如此夫何如其可惜也夫何如其可惜也呜呼噫  

东溪廖孝子传【`觧缙`】  

张锽伏质报父仇曹娥没水求父尸不幸而死吉翎代父受刑黔娄为亲请命幸而不死然皆自分必死矣幸不幸有命焉人尚怜而着之王子安河父南交溺于海廖自公省父大宁溺于河死命也而心不展志不伸不其重可怜也呜呼夫自古归妹固乐于奔驰闺闱固乐于行旅人不知命也有定焉当死也居亦死行亦死自公虽未尝必其死然曷尝计其死且而死于省其亲也岂若死于儿女子之手者乎于是王子安死千年而自公继之自公幼能文章跟经躏史渊涓耿节恂恪恭敬俨然貌不逾中人而所当为奋发如霆不可测其父敬先谪大宁三四千里水陆竒险自公岁徃省不以寒暑需有大父有母有叔父有弟侄有妻子家人众多当离别忍泪眦睫间强颜笑语慰帖老稚出门及童奴客旅相处曲折良难敬先固粹然有徳君子也然难动其愠喜自公见輙喜慰甚自公平生爱人一家人爱之自公幼孑孑然孤立人见者皆为变色自公死时洪武某年某月某日也其弟自勤祭以文绸缪纒绵痛苦情切甚读之使人堕泪初廖氏尝大显于吉吉称东溪廖氏有名自公大父退省先生卓行举世不可测与予叔父刑部公原禄相谓亲家敬先兄弟三人皆贤亦皆仕有名声其季敬巳尤高洁不谐世特与予善自公兄弟四人皆善予尝岁时过从见其一座三世人跪起列侍森森郁郁或举觞论文川华月映顾盼如在图画中识者多云是家不偶然必将昌大未几敬巳没敬先谪去自公死倐烁间惨然凄断若此何也  

赞曰玉也不必以圭璧骥也不必以覊靮中道而折众所奭呜呼斯人而斯溺  

胡贞妇传赞【`觧缙`】  

胡贞妇曽氏讳静贞吉水兰溪人曽一中女也一中之先人讳三粤事朱子为门人高第弟子后奉使死难于金封忠节公家世荣盛贞妇自少专静寡言恭顺慈俭甫十七归于环州胡氏原长忠简公诸孙也时方乱离寓居里之平原抚下事长礼度不踰渉险履危知机善遇国初辛勤来归权舆家计至罄奁中物以给家众未尝恤也已而家益饶至累巨万未尝恃其富毎训子息谓古云贵欲使可贱今汝曹知富欲可贫则不患贫矣识者诵为名言原长毎有所诘责未尝辨激徐为申理下人懐服予少时从学其家塾亲承抚念覩其徳仪葢古之淑德不是过也洪武壬戍原长坐乡人连累当徙边原长死后与子妇刘抱其孤弱孙旅邸中弱孙会病卒刘即自经死贞妇亦自经为人所救苏慨然曰吾夫亡不死者尚怜此孤弱故忍死冀养长之今复死矣而刘亦能以年少死义吾何用生为即嚼舌三日不食死时年四十二其子绍归自边始塟之千里之石屋山之原未塟时水囓其山畔几陷既塟乃日就平复水萦回如带亦甚异云岂非其贞烈使然欤  

赞曰曽氏以一妇人相其夫起家累万金无一毫骄溢此巳足为难及临大节慷慨就义有烈丈夫所难者呜呼世之读予传者当何限愧之  

乐枅传【`乌斯道`】  

乐枅者明之定海人也性孝友家以亭户籍官枅承其役弗替洪武十二年春会稽钱清高氏许从兄弟岁输盐痛自缩廹小民倍其输以掩已之数事上闻上以浙河以东凡亭户大家皆罔上贼下如一律即遣使编各仓覆盐有损常数者悉起赴京鞫讯咸承罪坐输作而枅亦在逮中方治行其仲氏棁愿代徃枅曰吾之徃也生死未可知设死焉吾有三子尔尚无后其可哉棁又诣县庭请以身代枅枅白于官曰枅之名固不可易服力盐事皆枅也棁罔知闻使徃而被鞫必失对县因不敢遣及枅行可一舍许棁又追及之枅叱之去不听即乗垝垣以块提棁垣之块去者半棁度伯氏心不可回始恸哭而返十三年□枅果死京役中年三十有六枅读书穷理凡医卜地理书无不习里之人闻其死莫不泣下其父仲本为乡之硕儒当被贡天官方以老丐归而枅死惜哉  

论曰枅之就建棁之请代皆知有不免而乃毅然争先非友爱之笃者能之乎棁虽不死昔固分其死矣枅虽死犹不死也古伋寿之死虽不幸诗与传记称之不朽者以莫伋寿若也孰谓枅棁复为伋寿倾动郡县世之兄弟有较小利害相仇虐者茍闻其风当何如哉  

唐珏传【`张孟兼`】  

唐珏字玉潜会稽人也少孤能力学以明经教授乡里子弟而养其母至元戊寅浮图总统嘉木扬喇勒智利宋■〈歹赞〉宫金玉故为妖言惑主听发之珏独怀痛忿乃货家具行资得白金若干为酒食阴召诸恶少享于家众皆惊骇前请曰平日且不敢见今召我饮又过礼不审欲何为虽死不避珏因泣数行下谓之曰尔軰皆宋人吾不忍陵寝之暴露已造石函六刻记年一字为号自思陵以下欲随号收瘗之众皆诺中一人曰此固义士也然今无有知者恐万一事露祸不测不得终志柰何珏曰吾已筹之矣要当易他骨焉众如珏言夜徃收贮遗骸瘗兰亭山后又种冬青树为识约明日复来会出金帛为人人寿戒勿泄也琏又易宋内诸浮图乃裒陵骨杂马牛枯骼筑白塔号曰镇南以为陵骨良已镇而不知真之他存也亡何汴人袁俊为越治中招珏为子师间问曰吾闻越有唐姓瘗宋诸陵骨岂君耶坐有指珏者俊大竒之手加额曰先生义士哉豫让不及也窃闻高义之日久矣不意得与先生处因讯珏以故甚贫俊亟为买田宅业之先是珏卧疾一夕梦吏持文来曰帝召君速之行至见宫阙邃丽一人冕旒中坐旁一人延上殿又数黄衣进揖珏曰赖收遗骸无以报俄曰第报良田二顷有妻孥以养乃复揖及阙翻然而觉莫省谓何已而会俊料理事如梦中始悟有征矣有谢翱者文丞相客也与珏友善尝感珏事为作冬青树引语甚凄苦时读者莫不洒泣翱字皋羽闽人亦竒士云  

赞曰予读晋世家知赵氏有后矣非程婴公孙杵臼莫存其孤今十七庙不食而有暴骨之难独珏能塟之甚义乎哉呜呼珏一布衣尔其视程公孙何媿哉千载而下有国士之风者非珏谁与  

一峯先生传【`陈献章`】  

吾平生有故人曰罗伦字彝正吉之永丰人宋罗开礼之后也性慷慨乐善不疑人欺遇事无所回避有不可輙面斥人举成化丙戌进士策对大廷顷刻万言中引程正公语人主一日之间接贤士大夫之时多亲宦官宫妾之时少执政欲节其下句伦不从直声震于时奏名第一为翰林修撰会内阁大学士李贤遭丧去官朝廷留之台谏皆不敢论说伦诣其私第告以不可李公始以其言为然既数日复上疏歴陈古今起复之非是且曰如其不然必凖富弼故事终丧刘珙故事言事反复数千言一本于天理人心之不容己者孔子曰勿欺也而犯之伦以犯颜敢谏为大救时行道为急其负荷之重未尝一日忘天下故发愤如是疏奏遂落职提举泉州市舶司伦虽见逐而士论益荣之由是天下之士争自刮磨向之不言以养忠厚者为之一变而终伦之世台省未闻有起复者矣伦虽以此为人所知然亦以此取疾于人明年召还复修撰改南京供职寻以疾辞归开门授徒日以注经为业垂十年卒于退居之金牛山世之知伦者不过以其滂沛之文竒伟之节果敢之气而已至其心之所欲为而力之所未逮未必尽知也尝欲仿古置义田以赡族人或助之堂食之钱谢而弗受或衣之衣行遇乞人死于途辄觧以覆之客晨至留具饭其妻语其子曰瓶粟罄矣之旁舍干之比举火日已近午亦旷然不以为意提举泉州官例应得折薪钱其人欺以乏告即放遣之不复问予尝遣人访之山中结茅以居取给于陇畆徃来共樵牧若无意于世者时或作为文章以发其感慨之意而人亦莫之知也  

论曰伦之必为君子而不为小人较然矣如伦之才少贬以狥人虽欲穷晦其身宁可得耶以其所学进说于上世目之为狂何足恠也孟子称豪杰之士虽无文王犹兴若伦者今所谓豪杰非与无导于前而所立卓然人莫能夺之  

汤胤绩传【`程敏政`】  

汤胤绩字公让濠梁人其曽祖佐高庙取天下是为东瓯襄武王胤绩少负才好使气貌类河朔人两眸睁然髭奋起如戟年十五六入学为生徒日记数万言学有旧版文千余字胤绩骑马过一目成诵应天尹下学传筹召诸生胤绩独后至当笞大呼折尹声撼庭木尹愧愤卒笞之胤绩攘袂走出学门题诗府署合扉上有从今袖却经纶手且向江头理钓丝之句遂去学出逰江湖上凡吴越间豪家富室争延致之周文襄公转运江南闻其名召之至曰王孙能作启事否胤绩请纸笔即席具状数万言类宿构者又切当世务文襄竒之上书荐其才有文武具驿召赴京时于少保方督诸军请试之立胤绩将台下万卒环视于公摘古今将畧及诸史中事举以问胤绩应对如洪钟不能屈左右啧啧叹赏于公亦抚掌曰吾子诚有才入对以为锦衣卫百戸正统末英庙北狩朝廷遣使通问已命中书舍人赵荣择可副者众举胤绩诏以千戸如北庭大酋托克托布哈问中国事云何荣未及对胤绩前语之又时于坐上箕踞岸帻朗诵其所著平胡论北酋色变既出谓中国译者曰彼髯何为哉恨不杀之耳景泰中诏举将才胡忠安公言胤绩才可用进署指挥佥事时典兵者多忌胤绩不令治事胤绩亦时时叹息其功名不偶放浪诗酒间京师人率以为狂所与逰者最善侍讲徐有贞教授冯益太医刘溥英庙复位有贞入用事然亦阴嫉其才不推荐之胤绩亦不登其门天顺中挍事者甚横李文逹公多裁之而文逹尝召胤绩与语胤绩张口论天下事及古今成败一坐尽倾文逹爱其才将荐之挍事者遂捃拾胤绩徃年在江南受赇事下之狱怒而辱之胤绩诟骂不絶口至诋之为奴然胤绩实出息于人而不立劵无以自白遂谪为民荷校出都城故人有唁之者胤绩仰天笑曰吾子以指挥为足荣一汤胤绩耶掉首行弗顾成化初遇沾恩复官再用言者言诏以裨帅出守孤山堡孤山在延安西敌岁入之处守者多以军败黜胤绩得诏曰噫吾死矣夫孤山无城郭有他郡之来戍者七百人战则为偾军守则为怯敌如此虽诸葛武侯复生亦难乎免矣抵镇草封事数千言大率谓朝廷宜先城孤山聚粮糗募死士又移书当路言状遂愤愤吐殷血数升卧不能起丁亥敌入冦主将闭城门不出兵遂大掠子女而东胤绩怒发上指曰死国分也力疾起戎服跨马率麾下百余人邀之于境上力战数十众寡不敌遂死山下是年八月也胤绩为人轩豁倜傥直欲起古豪杰与之友视世之琐琐者以为龌龊不足与语好以气雄人不问名位卑显有不可意奋然去不顾或遂骂之至其人面赤不少贷甚有捶之者江阴知县弗利于民将受代胤绩率少年数人直入县厅反縳之状其罪送上官上官大骇并状下狱凡数岁会赦乃得释夏郎中时正尝于晏上与之藏钩不胜而怒语侵胤绩胤绩就坐上捽之下拳之蹴之众客为之股栗又尝过友人家见道士在坐与语不合而骂之道士不知其胤绩也稍稍有憾色胤绩捶之几死与人言出入经史子籍中纵横辟阖随意所如有问古名将者胤绩以张廵岳飞为第一其人曰岳将军则闻命矣张睢阳何如人胤绩瞑目曰子不观其对令狐潮之语乎卿未识人伦焉知天道自唐以下谁有为此语者其所见如此诗豪迈竒崛如风雨晦冥中电火翕焱使人不敢正视又如雷斧断崖石下坠不测之渊观者禠魄每就人席上操觚立成数十章有名能诗者多为其所慑或不能措一语以遁平生著述有五云清唱风雅遗音东谷集十余卷无子  

史官曰予少与胤绩游知其人使不死为大将将数万兵出阴山其功名当不在古豪杰下顾独膏血草莽中天也或者谓胤绩类太史公所谓游侠乃大不然胤绩行事虽若任侠然扣其所得朱家郭觧直奴才耳乌足以比胤绩哉  

## 文章辨体彚选卷五百三十六

（明）贺复征 编  

○传九  

太白山人传【`明李梦阳`】  

太白山人者吴越间放人也终呉越间莫知其所自来人问其姓名山人曰我姓孙一元名问其字曰我字太初问何以称太白山人曰我秦人也尝栖太白之巅于是称太白山人云于是人始知山人为秦人及问其家世山人不之答故人止知山人秦人也而不知秦何人也山人善诗有超逸才尝出秦四游浮湘汉蹑衡庐踰河渉泗谒阙里登岱岳之峯憩日观观日出焉竒之骇呌狂走人颇异之然弗识之也于是山人则南走吴会吴会人识山人又识山人诗于是争礼敬山人山人固善说玄虚又肤莹渥颜飘须望之如神仙中人于是愈敬礼山人而好异之士踵接于门矣山人徃来越吴间多在支硎南屏山寺中巨家则争造寺馈山人美饮食鞋服以是饶裕冠佩之士慕名求访山人辄供具欢洽竟日酒酣畅歌意态超脱令人起尘外之思人士或事功人说及时事山人则又善说时事率凿凿副名实于是人士转相誉称为孙山人闻四方矣一日山人病且革仓皇属其友曰死葬我佳山幸题我墓曰明诗人孙一元之墓已而山人苏起而愤曰几负我志而呉越人以是觇知山人初无羽化术徒空谈放浪形骸稍稍疑避而山人则顾益说世务恒切齿不平其诗亦多为愤激悲壮之音于是用世之士顾益喜之乐与之交义投情合犯涛弄月扣舷和歌俛仰一笑每自许于世无双而湖举人施侃者雅喜山人而病其放因说之居山人然之于是买田苕溪之旁又说之婚则婚侃妻妹张氏喜山人者率移书相庆曰太初为全人矣是时建业刘麟龙霓咸徙居湖与吴充陆昆暨山人结社游号苕溪五隐山人始讲吾儒性命之学无何病作竟死年三十七矣  

李梦阳曰予不识孙山人何如人未之面也徃刘子过夷门葢素称山人风神藻雅云日与之游令人坐忘而山人亦时持诗寄来然予竟莫知其何人也  

邵道人传【`李梦阳`】  

邵道人者蜀人也至庆阳年七十余矣道人不欲言凡所頥指色授故莫究所自来然见之者率知其异人也道人馆于钟楼街周家筑土被衲无昼夜露坐郡中诸子弟少年争来事道人道人凡所頥指色授之诸子弟少年无不当道人意者道人喜看病病者家请徃乃令病者张目又令其嘘即可活道人则目诸弟子而诸弟子则置饭病者前道人出其袖中铁尺横饭上诵大悲咒巳起尺摩病者曰瘥矣脱不活道人则趋而出病者家以死日请道人则出其指示日数如其指数然道人不取钱每岁自正月始活一人取其布尺里衲里完弗取也病者家脱有见饭饭道人以椀列诸案无问多少道人食之若加饭更以椀列之不食也若见饭是草恶食道人即喜食之曰更为造美食道人则不食其见饭或杂荤物道人曰第择去荤物终不欲更造也道人善饮水乡野人闻之争来请愿观道人饮水道人微笑颔然之弟子前置水道人目弟子令乡野人自置水亦以椀列诸案无间多少道人饮之若冬月水氷则闻道人齿间瀺瀺声顷之肩踊面红汗簌簌下如雨也道人与予世父同时世父患胫疡久不愈以问道人道人曰此祟也若徃聘于某氏乎谓其女陋也将更聘之女惭而缢死此其祟也世父大惊伏地顿首曰柰何道人曰今遇我三日觧矣三日疡果瘥居十余年忽谓诸弟子曰吾将归欤诸弟子曰先生福庆之人庆之人无敢慢先生者何遽言归耶道人不应一日道人令设几三层而坐其上诸弟子始悟其归谓死也环守之夜有登几而伺其息者道人犹挥股坠焉半夜霹霹隐隐起屋脊若戈士甲马战闘之声诸弟子震慑伏地天明起视则道人死矣  

赞曰子不语恠若道人者何如人哉二氏惑世乱政而道人口悛悛不欲道时急人之难毙而后巳呜呼是所谓逃于墨者非邪  

六烈女传【`李梦阳`】  

儒生刘德举来言六烈女事李子闻之泫然而涕出刘生曰夫子奚恸也李子曰予葢伤为臣不忠云于乎死生亦大矣徃逆瑾之乱予实丁焉当是时人士大都以赇行问之曰救死尔又曰死瑾无谓于乎死生亦大矣彼粉黛笄祎之人乃顾若是烈耶自死瑾无谓之说兴于是赇者公言于朝群议于巷偶语于途以逮至则问金多少为罪重轻于是天下吏曰考掠桎梏之咸金逋也下敛而上聚公簿而显输曰姑救死尔夫为臣宜若是否耶设靡赇瑾能尽死之耶于乎死生之际难矣彼粉黛笄祎之人乃顾若是烈耶予葢伤焉于是作六烈女传陈氏者陈杰女也年十八聘杨瑄居无何瑄卒女痛哭将死之父母不许欲徃哭瑄又不许女则窃剪发属媒氏徃置其夫懐汴俗聘女必以年帖朱绮金字与男家号定婚帖于是瑄母以定婚帖裹其髪懐瑄葬焉而女乃遂卸容饰素笄缟衣居无几父母谋改聘女缢而死天顺五年六月十一日也后五十三年为正德甲戌瑄有侄曰永康者改葬瑄而求陈氏骨合焉二骨朽矣髪定婚帖独鲜完刘生曰葬之三年而岐榖了瓜产于墓李子曰世人葢多言青陵台事予窃疑焉连理之木比翼之禽今以岐榖了瓜观之不其信耶张氏者李杰妻也年十八归杰踰年而夫病且死握其手诀曰我死汝必更然善侍后人矣妻泣矢之曰君死妾死不愿更也杰死张氏谓棺匠曰棺大之夫性喜寛大也其父母曰棺第狭之勿大匠从其父母狭其棺张氏哭毁其狭棺曰不大不棺也棺成自经而死高氏者夏永昌妻也嫁三月而永昌病死高氏欲从之然家人防之严则日至前焚香窃祝曰永昌俟我其母知之泣谓之曰汝今十九年耳柰何轻死高氏曰嗟母谓百年永耶然均死耳竟缢死刘氏者魏相妻也相之死也祖姑王觇妇有决志乃引妇登楼同寝妇哭之达旦不辍声已绐其祖姑曰我饥渇甚祖姑信之下楼取水食妇以手巾二幅接缢于梁上年二十一矣王氏者孙林妻也林病贫无以疗王氏卖衣办汤药夜龥天祈以身代林死则匍匐哭不絶声水浆不入口者二日乃潜诣后园枣树自经死张氏者田孝子妻也孝子曰田鋭尝刲股疗母病母死庐墓三年于是称田孝子云孝子有甥宿舅铺而夜杀其邻铺客盗其财于是逮孝子狱无何孝子死出其尸墙为之崩张氏之死也或劝之矣则忿哭曰我与田鋭夫妇二十年矣彼既为孝子我独不得为节妇耶竟死今按六女者皆祥符郭门西人也六十年间烈者六焉足谓之兴矣闻风者激耶抑地之灵使然耶李子曰予于六女而重伤时俗之偷也孔子曰匹夫不可夺志乃人不欲死顾诧人曰我死弗获死今以六女事观之然邪否邪夫巨镬之吓盈诸耳甘绮之诱战于中人鬼之关须臾是决乃六女者方视死如归求亡如饴侦间伺隙如探金攫玉惟恐后时而靡获也斯其志可夺耶不可夺耶夫粉黛笄祎之人至微也穷阎敝阓顦顇下贱之女非有闺阁之储文史之训父兄之指训闻见之开卓也而一旦有如此者彼冠裳鸣佩之夫口先王而讲诗书者乃徃徃狼贪而茍生患难之至不化蘅为萧则豕突鼠窜矣于乎极矣予于六女安得不重伤时俗之偷也刘德举曰斯举也予倡首义于乡人复白其事于官司矣业为六女立庙郭西  

赞曰贵非必爵辉岂惟华有碎而完有凶而嘉于烈陈女甘心未家槁骸竟双并蔕则瓜岐穗离离载嘉者禾五女继兴愤义执情陨躯舍生展哉令名于惟六女生犹鸿毛死而遽巍山岳其高瞻庙者拜过里者式无贵无贱无识不识即迹揆心持独验同古今一感人心至公熊掌取譬瓦全是耻尔忠尔孝敢告君子  

倪云林传【`沈周`】  

倪云林姓倪氏讳瓒字符镇所居号云林故号云林生其家常州无锡富家至正初兵未动鬻其家田产不事富家事一意作诗人窃笑其为及兵动诸富家剽剥废田产人始赏其有见性好洁盥颒易水数十次振拂冠服着时数十次振拂斋阁前溪树石尝洗拭不已见俗士避去如恐浼与王文友读书文友死敛葬不计所费一如其所亲交张伯雨后伯雨至其家会鬻田产得钱百千缗念伯雨老不再至悉推与不留一缗盛年诗名在馆阁晩当至正末虽在飘流旅寓中益自喜作诗其诗信口率与唐诗人语合后人惜其诗散逸无全藁云  

赞曰谓其有意于荣进与咏謌弹琴诵古人之书谓其为阔畧于世故与能扩先世之业昌大其门闾逍遥户庭名闻京都忽自逸于尘氛之外驾扁舟于五湖性印朗月身同太虚非欲会玄觉于一致而贯通于儒者邪  

张节妇传【`罗玘`】  

节妇新淦营膳郭师孟女玉峡张洪本妻蒲台训导鉴之母监察御史芹之祖母也年七十八殁当弘治庚戌月在仲春日为廿八又明年壬子二月二日葬柿坑之茔歴十有八年为正德己巳御史铨得南院蒲台亦觧教事来就养予徃也语次必嚬呻曰鉴欲夫子之有言也已则■〈口答〉然御史来也语次亦嚬呻曰芹欲夫子之有言也已则■〈口答〉然他日又来入状曰微芹祖母无以有芹父况芹乎芹父子不及今征夫子言传之后世安知有芹祖母又安知芹绪之几絶而复续乎言已泣予辞又泣去蒲台归二年至是二月讣来予徃就吊位御史泣言若昔者而益凄予退讨状玉峡张着自胜国前人故曰古张又曰库张谓假贷之便若取诸库然洪本父曰季彻其尤也季彻死洪本奉母李氏嗣家政而属有象厄日用隐忧以李故欝欝弗忍泄未四十死蒲台方脱襁褓固在厄洪本者所欲居货中则节妇譬则柜也先抉掲之攫取惟其便乃入李以言具为妇急捐姑雏他奔状踪迹秘谲而隐约李姑不疑日改而新之绪猬刺百出使可覆验觉李微动随嗾妁来节妇骂逐妁去截发泣三日龥天自誓曰吾所不为张氏鬼者有如皦曰李乃寤间亦发恚数其恶曰吾今执汝告县官然终以爱掩止节妇计曰彼果逐我乎厄斯子也而已耳果厄斯子乎利吾有也而已耳假令真能不拔一毛而顾于吾重者毫发蹉跌吾与张氏存者几何今吾扫地赤立则何如于是闻夺一墅去守者告曰墅去矣曰知之继闻发一廪去守者告曰廪去矣曰知之或扼腕曰可讼也揺手指蒲台曰有是在积数岁至无所可夺可发而蒲台亦胜冠或又曰可使商也补前之匮乎曰吾闻业不遂者改业之况几贾大祸而幸脱者乎然择之莫儒为宜乃赍送之金陵就户曹学学七年然后归遂就庠舎而御史适生命曰芹志更业意也御史在乳而母死哺藉携扶一惟节妇稍长知学常以一缸膏坐之于纺砖侧永夜诵纬成饰之贽或于是乎取之邻之妇熏而为夜作为鐡石心者亦多有洪本有寡妺门尸絶李以虐子之荡覆无所于归也且惭不以言节妇节妇心知之于丧李之日迎与同食者终其身距今闾里传之若前日事蒲台用戊午贡授今官御史亦以是年领贤书登壬戌进士官福州推官而至转于院蒲台之封亦用其贵居院敢言人所不敢言凛凛树英烈风要之忠节一道也其亦有所本也与予旧史氏也为着节妇传以竢后征焉  

赞曰立人之孤而世之与起人之死而生之孰神乎曰必起人之死者也然则孰难乎曰必立人之孤者也何也循古之方而用之而人偶生焉观者孰不惊以为神乎而或使复为之其又可能邪若夫非自少艾而白首出万死而一生而人之孤未有可一偶为之而立者也故曰立孤难耳亦何贵于人之惊以为神也乎曽子谓可以托六尺之孤而谓之君子于乎若节妇女中之君子也与  

梁太傅储传【`霍韬`】  

公立朝四十年多自掩蔽无所夸其功故人不得知闻谤不辨谤言日积居之恬然施德于人不责报人赖公德以自庇覆反操戈向公公亦不较海内后进不面公徒闻谤公云云亦相附和毁公故世罕知公者正德间秦王请陜之边境益其封壤内交嬖臣江彬朱宁宦者张说皆有赂为之祈武皇帝诏与之兵曹臣奏曰祖皇帝有令禁兹土不得畀藩封武皇帝曰与之兵科臣执奏曰兹土遂畀秦藩悖祖皇帝制武皇帝曰业已与之六科十三道谏臣各执奏曰秦王请益封壤不可听许武皇帝曰朕念亲亲与之勿距大学士杨公当草制念曰若遂草制畀地秦藩恐贻后虞执不草制则忤帝怒辱不可测遂引疾不视事大学士蒋公亦继引疾公曰如皆引疾孰与事君武皇帝震怒内臣督促草制公承命草上制曰昔太祖皇帝着令曰此土不畀藩封非吝也念此土广且饶藩封得之多畜士马饶富而骄奸人诱为不轨不利宗社今王请祈恳笃朕念亲亲其畀地于王王得地宜益谨毋收聚奸人毋多畜士马毋听狂人劝为不轨震及边方危我社稷是时虽欲保全亲亲不可得已王慎之毋忽武皇帝览制骇曰若是其可虞其勿与回天之力决于数词然公未尝自以为功也正德己卯武皇帝躬廵边羣臣谏曰万乗不宜轻出乃自称威武大将军廵边云诏宰臣草威武大将军勅大学士杨廷和引疾不草勅大学士蒋冕亦引疾武皇帝御左顺门召大学士梁储面促草勅储奏曰勅不敢草帝曰何逆命对曰凡事可将顺独勅不可草帝曰何不可对曰陛下为君乃自卑而臣臣草勅是臣名君故不可帝震怒手剑立曰不草勅齿此劔储免冠觧衣带伏地涕泣曰臣有罪今日就死他日陛下犹悯臣若遂草勅他日陛下觉而怒曰臣储无礼以臣名君显戮臣臣罪死不可赦武皇帝察其诚欵掷劔起不促草勅君子曰储固诚能悟主然帝之仁明殆亦不可诬也已已卯宸濠反武皇帝议视师羣臣诤曰不可大学士杨廷和梁储蒋冕亦曰不可武皇帝曰朕视师廷和储冕议居从曰如皆从跸孰与守如皆守孰与图上之危艰乃议杨公居守曰社稷是保梁公蒋公从是时也三公葢联股肱而共成一人之身矣武皇帝视师南都议幸苏浙荆豫云又议南都郊大学士储冕奏曰南都郊仁祖皇帝配天北都郊太祖皇帝太宗皇帝配天若遂南都郊配位不知所裁定武皇帝乃不郊又将南幸储冕手奏跪在门外请毋南幸自卯至酉汗浃背武皇帝遣内臣谕起对曰臣未奉俞旨不敢起武皇帝乃俞曰不南幸储冕方起君子曰江南不扰二公之力也宸濠未反时多内交士夫凡所馈皆有记籍濠诛后阅馈籍惟厚斋梁公晋溪王公无受馈世人犹多指此疵二公皆不察之过也厚斋自入仕至归老负郭不増寸土广郡沈同知尚经曰顺德南海番禺梁厚翁田无百畆所有者香山浮坦从化贼巢不食之土耳平日于人之馈未尝却随计其直酬之归老曰家无余财尝见一匠人何云公归闾曰议建祠妥祀其先计工匠之直曰需八金匠何六徃曰未有以给也盍少需寻不能营给祠竟不克建公在位日乃王御史溱请典刑公田给事中赋请没公之赀代天下输租之半刘瑾矫诏抄公之家公在南京报闻皆不动也上御极言官聨疏劾公假宸濠卫兵故纵反者请置诏狱正其罪公不辩惟曰余只致仕去巳勿论宸濠卫兵事由也劾者犹不巳久之知与宸濠卫兵非公也实石斋杨公当制正德九年三月十五日也旧例凡阁下当制拟旨人亲署衔着笔迹故不得诬移之他公惟引罪连三疏乞致其仕无片言自辩公去位后大臣被劾无不辩者然后知公之大  

张风传【`夏鍭`】  

张风天台山中农家风貌恶善为优尽得于笛能以鼻成声用是不欲蓄其家其家固传视焉日食于富人之馆聚少年昼夜讴弄或讙沸逹旦旭入无一食之储出有终身之馈故凡邑里之为燕会鼓音席上必有风虽不召风风固且徃自得之出见富人大庐輙止廧下振管箕踞冀彻室中以晓富人小子群走环之以入曰吾且入就食矣未尝洁其言为不欲状风之为人如此或以笑而贱风风曰人饱其欲谁不如我我固易盈而鄙人耳彼谓之则曰士大夫乃得而贪焉此为利其恶有纪极哉且若是而闭焉匿焉则能不失一语不见一迹以示于人齿舌至引神鬼相证设祸福应子孙以求其盖呜呼吾何故而为是也于此吾有求必以在于口吾心之未徃足已举而加之矣放而随之不盖而益章之吾是以处世而人不我贵则世固有梦而不寤者耶又曰吾持身以食于富贵之人富贵之人或以利败有方贫贱而以植德兴去其一而存者犹是也去其二而存者犹是也败者相属而患不及我吾常得食焉他日遇其人于道路见项而趋之其衣履甚不似也顾而见我自若焉曰始吾为富而有今日子以贫而守其常吾乃以后不敢轻子矣嘻子见晩矣子前日庸得乎乃今其固也吾尝客于子子饮酒亦饮酒子持粱亦持粱吾求子不能胜我也且衣冠加于子之身而视于吾之目积谷如山金钱布地传子而守不使子用子之身忧且劳焉子行其劳而以得食也我弃其劳而亦得食焉子食我而以其忧也我食于子而不与子之忧焉子用其名我用其实是子向也几不见为吾卖顾犹可追而傲我耶向也吾固以目子矣而子不知则子亦梦也赤城居士曰是为梦固然矣风盖处其地因而梦夫人风亦幸也然吾得其言而思之吾亦有梦于此而不知也世之梦多矣为之传以告夫寐者而自取焉  

## 文章辨体彚选卷五百三十七

（明）贺复征 编  

○传十  

孝烈妇唐贵梅传【`明杨慎`】  

烈妇姓唐氏名贵梅池州贵池人也笄年适朱姓夫贫且弱有老姑悍且滛也与徽州一富商有私弘治中富商复至池一见妇悦之自拊心曰吾无头风何以老妪虚拘哉乃宻以金帛赂其姑姑利其有诲妇滛者以百端弗听廹之弗听加以棰楚弗听继以炮烙体无完肤终不听乃以不孝讼于官通判慈溪毛玉亦受商之赂倍加官刑几死者数商犹慕其色冀其改节复令姑保出之亲党咸劝其吐实妇曰若然全吾名而污吾姑非孝也乃夕易袿襡雉经于后园古梅树下及旦姑不之知也将入其室挺之手持桑杖且骂且行曰恶奴蚤从吾言又得金帛且享欢乐今定何如而自苦乎入室无见寻之至树下乃知其死姑大恸哭之亲党咻之曰生既以不孝讼之死乃称妪心何哭之恸姑曰妇在吾犹有望妇死商乃必倒赃吾哭金帛不哭此恶奴也尸悬于树三日颜如生樵夫牧儿咸为堕泪每岁梅月之下影影见其形冉冉而没有司以碍于府官之故终不举余舅氏喻士积薄游至池州稔闻其事作诗吊之归属慎为传其事呜呼妇生不辰遭此悍姑生以梅为名死于梅之株冰操霜清梅乎何殊既孝且烈汗青宜书有司失职咄哉可吁乃为作传以附露筋碑之跗  

义虎传【`祝允明`】  

荆溪有二人髫丱交壮而贫富不同窭子以故宴安无他技独微觧书数妻且艳富子乃设谋谓言若困甚盍图济乎窭告以不能故富子曰固知也某山某甲丰于贿乏主计吏觅久矣若才正应膺此耳若欲吾为若策之耶窭感谢富子即具舟费并载其艳者以去抵山又谓言吾故未尝夙语彼彼突见若夫妇得无少忤子一忤且不可复进留而内守舟吾若先容焉计也窭从之偕上山富子宛转引行险恶溪林中窭胼胝碎破血出被踝踵不已至极寂处乃蹴而委之地出腰钺斫之陨絶富子谓死矣哭下山谓艳者若夫君啮于虎矣若之何妇惟哭富子又谓言哭无为吾试同若徃检觅不见乃更造计耳妇亦从之偕上山富子又宛转引行别险恶溪林中至极寂处拥而求滛之妇未答忽虎出丛柯间咆哮奋前啮富子去毙焉妇惊定心念彼习行且尔吾夫其果在虎腹中矣不怨客转身而归迷故途顺途而哭■〈亻炙〉见一人歩于傍问故妇陈之人言尔勿哭当返诸舟可归尔舟在彼遂导之返见舟而灭盖神云妇登舟莫为计俄而山中又一人哭以出遥察之厥雄也妇疑骇其夫鬼与夫亦疑妇当为贼收矣何独尚存哉既相逼果夫果妻也相携大恸而苏各道故夫曰彼图滛若固未滛若图死我固未死我则我可置我憾也妇曰吾苦若死若固不死图报贼贼固自得报矣我憾亦何不可置耶于是更悲而慰哭而笑终归完于乡祝子曰视贼始谋时何义哉巳乃以巧败受不义之诛于虎虎亦巧矣非虎也天也使妇不遇虎得理于人而报贼且未必遂遂且未若此快也故巧不足以尽虎以义表焉可也  

阿寄传【`田汝成`】  

阿寄者淳安徐氏仆也徐氏昆弟别产而居伯得一马仲得一牛季寡妇得阿寄阿寄年五十余矣寡妇泣曰马则乗牛则耕踉跄老仆乃费我藜羹阿寄叹曰噫主谓我力不若牛马耶乃画策营生示可用状寡妇悉簮珥之属得银一十二两畀寄寄则入山贩漆期年而三其息谓寡妇曰主无忧富可立致矣又二十年而致产数万金为寡妇嫁三女婚两郎赍聘皆千金又延师教两郎既皆输粟为太学生而寡妇则阜然财雄一邑矣顷之阿寄病且死谓寡妇曰老奴马牛之报尽矣出箧中二楮则家计巨细悉均分之曰以此遗两郎君可世守也言讫而终徐氏诸孙或疑寄私蓄者窃启其箧无寸丝粒粟之储焉一妪一儿仅敝褞掩体而已呜呼阿寄之事予葢闻之俞鸣和云夫臣之于君也有爵禄之荣子之于父也有骨肉之爱然垂缨曵绶者或不讳为盗臣五都之豪为父行贾匿良献苦否且德色也乃阿寄村鄙之民衰迈之叟相婺人抚髫种而株守薄业户祚雕落沟壑在念非素闻诗礼之风心激宠荣之慕也乃肯毕心殚力昌振镃基公尔忘私毙而后已是岂寻常所可及哉鸣和又曰阿寄老矣见徐氏之族虽幼必拜骑而遇诸途必控勒将数百武以为常见主母不睇视女使虽幼非传言离立也若然即缙绅读书明于礼义者何以加诸移此心也以奉其君亲虽谓之大忠纯孝可也  

五忠传【`郑晓`】  

雪庵和尚名暨不知其姓靖难初方黄之狱杀几万人即不杀谪戍穷边不死于道死于边者又几万人当是时和尚壮年始恸哭落发为僧西南走重庆重庆大竹善庆里山水竒絶可庐和尚又走善庆里里墟中有隐士杜景贤知和尚非常人与之逰徃来白龙诸山山旁有松栢滩滩水清驶林篁森蔚和尚欲寺焉景贤豪有力亟为之寺寺成和尚率其徒数人入居之昕夕诵经山中人不知书谓且诵佛经乃不知其诵易干卦也景贤曰和尚相释而诵儒不可可亟诵佛经景贤意和尚不宜诵儒书恐有踪迹然又不肯显言言恐和尚走去以故婉觧之乃和尚亦知景贤意遂弃儒经不诵诵观音经寺因名观音云和尚好观楚词时时买楚词袖之登小舟急棹滩中流朗读一叶輙投一叶于水投已辄哭哭已又读读终卷乃巳众莫测其云何景贤固知之然亦不问和尚和尚好酒不戒酒日注酒一壶俟客客至辄饮客不至拉樵牧竖入饮饮半酡呼儿童歌曰我歌尔和歌竟瞑焉而寐和尚颀形秀爽指柔白剪剪落笔成章词不甚工宻然意气涣发又能感怆人或曰和尚当建文壬午为御史不数月帝逊位和尚因秘迹以死死之日其徒问曰师即死宜铭何许人和尚张目曰松阳问其姓名不答和尚有诗若干篇今且百四十余年尚未敢显行于世  

河西佣不知何许人建文四年夏六月成祖入京即帝位佣被葛衣走是冬至金城行乞市中金城边地极寒佣常衣葛衣明年过河西依庄浪豪鲁家为佣佣亦取值稍积钱买羊裘披之虽寒必覆故葛衣葛衣益破缕缕竟不肯脱故葛衣或曰破衣曷不肯弃直闷闷不答佣钱稍有余走市买牛肉酒与诸乞儿食饮佣力作倦时时自吟哦或夜闻其哭泣声永乐中有留都官从宋总兵至庄浪者识佣欲与语走南山避旬月留都官去乃还有问留都官佣何人者留都官亦不答在庄浪数年病且死呼主人谢嘱曰我死勿殓我棺幸西北风大起火无埋我骨鲁家从其言  

川中补锅匠亦不知何许人徃来夔庆间为补锅每至州邑不过三日即去去或复来夔庆人有欲学补锅者即教之补锅不索谢钱直令负担从有后曹学者至即遣先学者去如是数年夔庆间人识之皆呼为老锅匠补锅或与钱布米不择当食时与之食即不复索钱钱稍稍积囊中遇风雨寒暑不出补锅即出钱买酒饭自食饮常寄宿萧寺中忽夔州市中有冯翁者遇之相顾愕然巳而相持哭哭巳相牵入山岩中坐语竟日学补锅者屏不得闻二人语语已又相持哭且别去言今永诀不可复相见巳竟莫知其所终蜀中娥眉亭尝有建文遗臣题诗云一个忠臣九族殃全身远害亦天常夷齐死后君臣薄力为君王固首阳  

冯翁亦不知何许人在夔州以章句教童子给衣食能为对句及古诗诗辄自题马二子或马公或塞马先生尝作诗大书壁间比见补锅匠归即铲去诗曰夜梦何竒特龙飞天汉津朝横沧海曲夕过滇池濵光采皆五色蜿蜒无损鳞渊田变化间张主籍高旻时盖永乐甲申乙酉间未几辞主人去莫知所终  

东湖樵夫居浙东临海东湖上日负柴入市口不贰价建文壬午文皇即位诏至临海湖上人相率走县庭听诏或归语樵夫曰新皇帝登极矣樵夫惊曰皇帝安在或曰火烧宫走矣樵夫恸哭遂投湖中死竟不知姓名论曰余闻之陶征士齐二客鲁两生史并失其名操行之难而姓名翳然抚卷长叹不能已巳余独幸雪庵軰忍垢茹荼卒晦其名以不灭其族也悲哉  

杜生传【`郑晓`】  

杜生宋阳翟人不知名字人皆称杜五郎云生壮时有田城南五十畆与兄嫂力田自养既兄有子娶妇不能赡则尽让其田与兄兄又不肯受则遂携妻子走城西里中倩草庐而居庐前有隙地数丈周匝皆槿篱篱中宻植菜窳花卉篱外桑柘数株是时生理方窘乃为人选日卖药人谢之布粟新盐即受或以金钱不受也子既壮任稼器乡人与田三十畆耕之有余力又为人佣耕自此稍稍赡给生曰嗟乎一日两饭三岁一衣人不急我我不急人人巳各足吾又何求于是呼乡邻贫者教之择日卖药乡邻愚不能骤觧术不售生又左右之得钱谢即与乡邻时时端坐不出篱门者三十年黎阳孙尉闻而造之问曰闻生三十年不出篱门信乎生曰告者过耳十五年前尝携老妻坐桑下纳凉前年娶子妇时饭其母亦曽避之东篱外但无用于世无求于人偶自不出亦不喜逺游耳问生何以为养曰数年前曾卖药今直耕田问观书否曰二十年前亦曾观书问何书曰邻翁遗一抄本无题欵其间名说净名经亦不知净名经何书当时极爱其议论今顾忘之问书何在曰春雨中屋漏湿曝之日中有过客见即索之去矣问今尚有何书曰有大字古本周易儿夜读一二卦卧听之耕倦不能读亦不强读子可宦否曰村朴儿何能宦然质性颇温厚薪水出门可数行迹以待其归处其妻甚欢爱然未尝见嬉笑也孙尉闻其言闵然若有失归数日忽忽自咎曰痛哉杜生视吾軰若蝇蛆矣生居城西五十年未尝速客人召之亦不徃好事有力者高其节相造请生亦终不报谢生孤立行一意然人皆敬爱之与村父老三四軰相徃来极欢洽或经月不面亦不相呼也即来坐谈必竟日夜坐久饥倦为菜羹餤麦饼取饱而巳村父老或携酒饮生生辄饮饮不醉不辞有肉即食肉生不能具酒肉也室中有两瓮盛菜米一榻草荐气宇闲旷言论精简颓然山立不见喜怒无贤不肖皆知其为有道君子年九十八而终  

论曰余读后汉书极慕申屠生王叔度可谓近道矣不揺其神不失其身不交于人郭林宗符融殆有愧焉谓其不能忘情于名也呜呼名与身孰亲若杜生者贤矣哉  

唐伯虎传【`阎秀卿`】  

唐寅字伯虎一字子畏吴县吴趋里人有俊才博习多识善属文骈俪尤絶歌诗婉丽学刘禹锡为人放浪不覊志甚竒沾沾自喜衡山文林自太仆出知温州意殊不得寅作书劝之文甚竒伟林出其书示刺史新蔡曹鳯鳯竒之曰此龙门燃尾之鱼不久将化去寅从御史考下第鳯立荐之得隶名末果中式第一先是洗马梁储挍寅卷叹曰士固有若是竒者耶觧元在是矣储事毕归尝从程詹事敏政饮敏政方奉诏典会试储执巵请曰仆在南都得可与来者唐寅为最且其人高才如此不足以毕其长惟君卿奬异之敏政曰吾固闻之寅江南竒士也储更诣请行三事曰必得其文观储令寅具草上三事皆敏捷会储奉使南行寅感激持帛一端诣敏政乞文饯后被逮竟因此论之寅罢归朝臣多叹惜者归无几縁故去其妻寅初为诸生尝作怅怅诗允与其事合盖诗纎也后作多怨音每谓所亲曰枯木朽株树功名于时者遭也吾不能自持使所建立置之可怜是无枯朽之遭而传世之休乌有矣譬诸梧枝旅霜茍延奚为后复感激曰大丈夫虽不成名要当慷慨何乃效楚囚因图其石曰江南第一风流才子  

论曰伯虎以不能谨行终身歴落欲施于世者可以观矣其所逮事不可知就其家论之不裕纵使果然世之为市科目者多而彼独白着岂非命与且如伯虎之才授之底石何愧惟其不克令终豪士亦觧骨也  

周主事传【`杨爵`】  

周主事名天佐字宇弼号碛石福建晋江县人登嘉靖乙未进士授户部广东司主事以言得罪死于狱中杨爵曰凡天佐其它行实爵未能详知今不记姑记其死之岁月日时与其所由以死焉耳辛丑年春爵以监察御史上封事大畧谓雪雨不可为祥瑞而颂之谓权奸不可为忠信而迩之谓土木之工不可不止谓朝讲之礼不可不修谓邪说之妨政害治者不可不斥谓谠言之益国与民者不可不听凡此皆爵一时愚昩之见狂妄之词信有罪矣二月初四日干冒宸聪初五日械系下狱十三日夜复蒙笞挞备极栲掠血淋漓衣前襟尽成赤紫色桎梏■〈木匣〉鎻昼夜困苦间伺警惕罔敢疎寛坐卧处血流地上可手抔之履袜衾苫之类为血所沾若滞于水中然天威震动之下人人悚惧谓爵必死而不可救矣延两月余夏四月初九日九庙灾天子诏百官使言时政阙失天佐应诏上疏其畧曰陛下以宗庙灾变痛自修省凡政事阙失许各衙门条陈且欲务关国体民瘼不许泛滥弥文虚应故事仰见皇上畏天之诚求言之切治道更新之会转灾为祥之机也大小臣工孰不感惕思効其愚乃今阙政犹有在而忠言未尽闻此何故与实以圣明采察之度未宣而臣下畏望之心犹存也葢示人以言未若示人以政求言之切乃示人以言耳而御史杨爵之狱未释是未示人以政也臣愚即欲冒昧上陈但闻诏书且下意旷荡之恩必首及杨爵今复不蒙恩宥臣展转思之心实未安况明旨既许条陈茍有所见宁忍终黙国家置言官以言为职杨爵所言之事岂逃睿见惟以过直犯怒诚可矜察而爵今在狱中已经数月且圣怒之下一则曰小人一则曰囚犯以尽言极谏为小人则为缄黙逄迎之君子不难也以奉直纳忠为囚犯又孰不能为容悦寡过之臣哉言行君子之所以动天地也人君一喜一怒上帝临之陛下试一思焉其所以怒爵而罪之者果合于天心否耶昔人谓雷霆之所摧折万钧之所覆压者爵既遭矣身非木石命且不测万一先朝露而殒是使诤臣饮恨直士寒心杨爵一身之利害不足深惜而所关系圣德之损益不细也方今陛下恭黙思道畏天勤政圣心洞然臣愿察爵之疏原爵之心特赐释放仍乞明示嘉纳不吝旌爵之忠谠以风天下之直则圣德如天地之广如日月之明由此而天意不回未之有也疏上有诏周天佐笞六十下镇抚司狱牢固■〈木匣〉囚天佐体干细弱其手梏微寛可自脱出守者以鐡炼贯梏目中令不能转侧絶其饮食三日死矣当此九重赫然之际爵实延一息以待旦暮之尽而人孰不以爵为戒哉天佐以未信疎逺之小臣执以是非好恶之常理奋笔于言论之间而纳其区区之忠窽焉宜其言出而身即死也故法凡死狱中者司官必具题死者日时縁故请监察御史刑部主事各一员验其尸然后出之葢虑有不得其死所以重人命广德爱也天佐笞之甚重两臀烂裂腹上俱青黑色验者御史主事立尸傍吏验尸讫高告曰遍身上下并无他故止因急病身死御史主事即据其所言题请出尸未验尸时天晴日皦俄而云霭横空震雷微雨尸既出雷已天佐妻某氏候于门外见尸出以头触地几死柩寘寺无不悲痛民有张弼者祭于柩前而哭之人曰子与旧相识乎曰否吾伤公以忠谏而死是以痛之深也呜呼可痛哉可痛哉爵与天佐未尝一相识亦未尝以名相通天佐初下狱爵不知天佐为何许人亦不知其言何许事也既而知之思欲以识其面貌然各闭于幽室中困于■〈木匣〉鎻又天佐以救爵故下狱故狱戒谕甚严凡厕所徃来必间其期未得一相遇焉然爵一念恻恻洒泣恐天佐不能堪其困苦之甚而思有以寛觧之呼一人即膝上手作困卦二字以潜慰天佐乃示以困亨贞大人吉旡咎之义也闻天佐首之且微有笑颜狱中人有以宜自寛心语为天佐慰者天佐应之曰事吾所自为则死吾所当安吾心何不寛乎五月初六日下狱初八日未时死爵亦未得亲哭其尸终不得一见其形容也死之次年福建一士来狱中爵问以天佐事其人曰天佐年甚少风神清秀当谓其少年柔顺而巳不知其人之刚烈能作如此事传闻其无子死时一女在既死之后又生一女未知是否又闻其父母兄弟俱在家甚贫亦未知是否柩停数月其妻归葬于闽中呜呼遭际之不易葢自古皆然也士当总丱藏而修之于家塾焉承师模执典训必明与心誓而期以终身之践履事亲无或有不孝焉事君无或有不忠焉及后登仕版身荷天工此心所在君恩所在固造次颠沛而罔敢易也顾以脂韦依阿之风胜而三极大中之矩冺然于流靡波荡之汹涌而承以孑然独立之一身斯时也必欲上不负吾君下不负所学其不杀身而成人世之恨者鲜矣天佐之死天地为之震动万人为之流涕焉呜呼天也命也不肖爵之罪也复何尤  

## 文章辨体彚选卷五百三十八

（明）贺复征 编  

○传十一  

王太史传【`明王维桢`】  

王太史者无锡人也名道立字懋中举嘉靖乙未进士巳选为翰林吉士是岁天子躬御文华殿授简命题挍第诸进士乃得选者三十人而关中人王维桢在其中时李文康公在内阁月试吉士凡两而顾文康公典教书李公文尚温夷尔雅诗婉切乃懋中文即温夷尔雅诗婉切适与劵合一试辄冠吾曹再试再冠又再试又再冠如此至五而顾公又数数称誉之由此名显桢竟试与懋中同案懋中见桢作至阁次则恒独居后为叹之已规曰子第易子手即可前不易不前也乃桢固不易其后懋中授编修桢亦为检讨懋中既为编修列史职称曰夫太史之官立为其志一代之故集古先之鉴也乃吾今守其事矣隘而罔识阙而弗修如职何于是卜避逺居尽括古坟籍刺取之今事大者皆牒记客时过其门每见其下■〈啑，木代口〉也葢自其为士时日坐一小楼连数旬不下即宗党造者莫得覩其面则耽嗜读书其天性也后十二岁为嘉靖丁未太史自告起还翰林相见亟称欧阳永叔之文粹固须法诗谈唐张司业刘随州以为质而近及索其自作读之果皆似敬之予亦出作观太史太史冁然曰子自昔固不易而今乃如此太史为人静定沉笃蔑世俗靡靡之好既乃赎故邸复■〈啑，木代口〉门著述如曩时不辍居无何太史病肺桢说之辍业巳察其面霜白两颊销缩骨棱棱出又说之归太史于是遂疏归太史号尭衢顷改海樵语曰脱吾疾瘳以请而得走锡山也将腰斧伐林于海之侧群樵人倘佯足终吾年吾誓与云霄冠佩絶矣疏上未报而太史卒即其年十一月二十四日也年三十八耳父曰九岩以礼部郎中自免家居太史在京师遇一果一肉之珍不輙食必函致九岩公为书讯其亲必盥手焚香乃始书书就含泪封至不胜其孝如此与人交虽简黙艰合然心依忠厚得一善必扬之人过则口悛悛不忍道一词也是皆足不死乃顾死天道诚逺哉太史美髭髯垂几及脐貌癯而骨清曰者咸指为竒将穹致显融绵绵久也今若此则人相石室之篇诬耶龙湖张公者太史举主也病数自来视卒哭之哀曰王生好读书竟坐是死诸大夫闻者咸为嘅惜曰才人死矣始与太史同选者今在京若干人既会哭其邸榇还又送之郊踰年而桢为作传太史有二子一孺人唐氏出唐氏永州太守有懐公之女荆川太史之妺先三年卒  

王维桢曰余甚悲太史亡而靡有憾焉孔子曰朝闻道夕死可矣太史病且革予入省其卧内见案侧有札取视之则自记病起加减除日次予问记何为以白吾亲令寛之勿系戚病子也会又孝烈皇后薨太史自枕上加素冠曰即一日不死犹为朝臣安可以病废仪嗟乎由二事观之孔子所谓闻道者非耶死可哉死可哉世以寿命终者岂少乎若其罔罔泯泯也诚何以死哉  

孙孝子传【`赵贞吉`】  

孙孝子者余姚孙长公也名堪字志健忠烈公之长子也世系绵邈语具忠烈传中公歴官都督佥事赠都督同知顷以御史上其事旌为孝子不称官重孝子之行也孙孝子生有异质无所不学雄于古文词而不屑为举子业谈经济之畧而不营仕进慷慨慕古忠孝大节事器识出行軰人上故有盛名于乡矣当正德巳卯奉母家居而江西之难作变闻即洒涕挺戈从之至则逆魁巳擒因改治忠烈之殡一恸而死苏时遂瞶其两耳当是时阳明先生哀孝子之悲愤而为文以吊忠烈曰公为忠臣公之令子为孝子故世之称孝子者自王公始也孝子乃结庐忠烈之墓所三年而孺子泣复墨衰九月又歴三年而不色喜于是有一茎九葩之芝生于墓左矣久之上念忠烈之事录孝子入禁卫孝子乃与其弟墀升约曰终天之痛已不可为吾以未死之年奉圣善之养似可勉竭也纉先绪而酬国恩其在二弟乎始治宣武里第率二弟以奉太夫人者无不备明年嘉靖丙戌孝子以才中武试第一大司马嘉鱼李公嘉其贤行而孙孝子之名动于京师然孝子则痛其先人之烈也又自伤巳之不可离亲以有为也故敛其果毅之气恢竒之才精絶之艺惟思亲怡母之为计沉抱幽懐黙以待老不复顾世之知我矣独时时事翰墨作为恠石幽香寒英竒峤逺水沧浪诸数十百本流散人间其寄情若此止耳室尠媵姬门无杂宾祭祀必斋室家振振聚美百行以光二人则孝子之志日孜孜焉孝子尝自叙曰先人之变期一恸而死此残年者为老母留也其言凄絶如此故孝子之视生也若浮其视死也若休其于世也若暂寓而寡俦其于名利若不可与谋其气素刚其言素庄其在太夫人之前则气和而言柔矣是时孝子渐已耆老二弟亦皆贵显诸郎孙俱入高等而孝子旦夕率之为婴儿之嬉于太夫人之前则无不翕然愉愉以从太夫人偶有诃责孝子必长跪于前觧之音辞恻怆故太夫人即瞥然意释而无伤太夫人每哭忠烈忌甚哀孝子率阖室助之毕哀旋必百计以求其意平诸子弟徐察孝子所独居处尝有泪痕宛在枕间终不令太夫人闻也癸丑之秋孝子年六十七而太夫人始捐馆孝子毁甚初孝子虽老而健过壮夫以缩于水浆故逮极尫愈烈烈不可夺旅次钱塘一夕陨石于江涌水荡舟众共讶之明日孝子以不胜哀卒于旅处嗟乎若孝子畴昔所自叙之言信矣柩前之卒与殡前之瞶葢如一日也岂非至性不可觧于中而卒能不食其言以成其纯孝也欤  

论曰歴选古之孝者五十而慕自重华以来或有之矣然未若孙孝子之于二亲哀亡养存各极其情若此之至者也抱兹至德以配忠烈可谓能子矣  

节妇凌太安人传【`李攀龙`】  

以余观于凌太安人何世之论节者之固哉可相劝而成也可相劝而成亦可相靡而败乌在其为天性哉方太安人抚遗孤纔五月一老姑相依至戚也始而姑讽更嫁之讽更嫁之矣乃岁凶复不能具饘粥供养如姑意骂詈日满室曰妇何家不可居而自苦若是如就嫁之者不嫁也日所恃族长者而族长者讽更嫁之作使豪奴益肆侵侮惟产之睥睨而藐诸是图危矣不以扶助德羙为华宠也曰妇何家不可居而自苦若是如就嫁之者不嫁也孰不爱女太安人尚亦有父在父而父讽更嫁之至令踰年废归宁礼以自絶而犹未置焉徃曰女何藏之深也则操挺刼之至令头抢地触几案血流被衰绖而犹未置焉至令断发毁形以相示有父而悖如此者乎曰女何家不可居而自苦若是如就嫁之者不嫁也人情为其子以妇为其子之孤以妇目为以妇而姑不然矣人情族有孤收之以其母有妇庇之以其身而族长者不然矣人情欲其女有令名亦欲巳有令名于其女而父不然矣是三者所遇皆非人情太安人可以影响自觧何家不可居何家之无姑何家不可居何家之无子举产而授族长者属姑焉委之以不可知之子而且令父自絶于所适何负夫也难者曰姑且老可竢藐诸之谓何则季子业以孤寄之矣曰是犹相劝而成也三者所遇皆非人情而太安人卒能事姑立子今圣天子下明诏髙厥行见褒朱轓而守建昌者孤邪是靡之而勿败则非可相劝而成明矣今谓太安人自存以存其子太安人假无子将为一讫计乎劝之势缓靡之势急缓急非所论此余所以谓天性矣故语节而待子无以处夫无子者也  

李于鳞传【`王世贞`】  

李于鳞者讳攀龙其家近东海因自号沧溟云当其业成时海内学士大夫无不知有先生者而自其六七友人居恒相字故其为于鳞独着于鳞之先世济南歴城人父宝以赀事德庄为郎善酒任侠不问家人生产继娶于张梦日入懐而生于鳞于鳞生九岁而孤其母张影相吊也旦■〈糹辟〉纑不足以资修脯而自其挟册请益塾师为之避席者数矣补博士弟子与今左长史许君邦才少保殷公士儋结髫齓交晋江王慎中来督山东学竒于鳞文擢诸生冠然于鳞益厌时师训诂学问侧弁而哦若古文辞者诸弟子不晓何语咸相指于鳞狂生狂生于鳞夷然不屑也曰吾而不狂谁当狂者亡何举其省试第二人三年始成进士试政吏部文选司其明年移疾归久之疾良巳同考顺天试获隽居多又明年授刑部广东司主事于鳞既以古文辞创起齐楚间意不可一世学而属居曹无事悉取诸名家言读之以为纪述之文厄于东京班氏姑其狡狡者耳不以规矩不能方员拟象成变日新富有今夫尚书庄左氏檀弓考工司马其成言班如也法则森如也吾摭其华而裁其衷琢字成辞属辞成篇以求当于古之作者而巳操觚之士不尽见古作者语谓于鳞师心而复求高以阴操其胜于人耳目之外而骇之其骇与尊赏者相半而至于有韵之文则心腹靡言间葢于鳞以诗歌自西京逮于唐大厯代有降而体不沿格有变而才各至故于法不必有所増损而能纵其夙授神觧于法之表句得而为篇篇得而为句即所称古作者其已至之语出于笔端而不见迹未发之语为天地所秘者创出于胸臆而不为异亡论建安而后诸公有不偏之调于鳞以全收之即其偏至而不相角者不啻敌也当于鳞之为主事迁员外郎以至山西司郎中曹事寝以剧守文法无害而其文日益进大司冦有著作辄以属于鳞藉藉公卿间然于鳞竟无所造请干贽不为名计出曹羸马蹩躠归杜门手一编矣其同舎郎徐中行梁有誉不佞世贞及呉舎人国伦宗考功臣相与切劘千古之事于鳞咸弟畜之为社会时有所赋咏人人意自得最后于鳞出片言则人人自失也于鳞雅不欲以刀笔见长然其听谳最号公平柄臣子衔边帅不通贿中以法欲置之死于鳞持不可后其人卒自奋功名至大将俄出守顺德问所以守顺德者于鳞曰使吾仆仆途道事严客帣韛鞠■〈月卺〉睨上官之色而进之则具有所不能晨兴坐堂皇揖属吏考计延见乡老问疾苦为兴除脱若承蜩矣于鳞之守顺德可一载所不报最则曰君子之至于斯也吾或未之见也奏记台使者手自削牍牍多古文辞语为其名高也者而巳之然于鳞暠暠自洗濯勤于大要居久之政声流通三辅前后尉荐亡虑数十邻郡严事于鳞若大府以故得请白偷志尝蠲马牧地垂三千金留永济仓粟母灌输京师以饷戍卒裁将作供比真定十之二益永年传于沙河邯郸界中寛二邑力移郡尉置巨鹿官亭扼盗冲又移廵司黄榆岭为晋赵关前后争得之台使者母以难也于鳞又谓京师仰东南饷不时至而燕齐汴赵边河百里而近者毋出赋钱皆菽粟浮于河达京师缓急一策也时颇韪之满三载赠父宝如于鳞官母张为太恭人寻擢陜西按察副使视其学政于鳞谓陜古西京也先朝士大夫北地外多阳浮慕古文辞而时离之思以实反其始有机矣亡何其乡人殷中丞来督抚以檄致于鳞使属文于鳞不怿曰副使而属视学政非而属也且文可檄致耶会其地多震动念太恭人老家居遂上疏乞骸骨拂衣东归吏部才于鳞而欲留之度已发无可柰何为特请予告故事外臣无予告者仅于鳞与何仲黙二人耳于鳞归则构一楼田居东眺华不注西挹鲍山曰它无所溷吾目也绣衣直指郡国二千石干旄屏息巷左纳履错于户奈于鳞高枕何去亦无所报谢以是得简贵声而二三友人独殷许过从靡间时徐中行亦罢官家居坐客恒满二人闻之交相快也于鳞乃差次古乐府拟之又为录别诸篇及它文益工不踁而走四裔然居恒邑邑思一当世贞兄弟曰大儿孔文举小儿杨德祖吾其季孟间哉而世贞则挹损不敢以鴈行进也大司空朱公衡时廵抚伺于鳞间廹起之为置酒欢甚自是诸公推毂于鳞者相踵而会今上初大征召耆硕于鳞复用荐起浙江按察副使常视海道篆按核军实一切治办俄迁布政使左叅政奉万寿表入贺道拜河南按察使中州士大夫闻于鳞来鼓舞相庆而于鳞亦能摧亢为和圆方互见其客稍稍进无何而太恭人捐馆扶服还里不胜毁病困久之小间寻暴心痛一日卒年五十七所著白雪楼集三十卷行于世子驹博学能文有父风  

卢柟传【`王世贞`】  

卢柟字少梗一字子木大名浚人也其先世业农檴则什一而息之故以赀雄于郷柟少负才敏甚读书一再过终身不忘父为入赀太学上舍数应乡试罢免归柟才髙好古文辞不能俯而就绳墨为博士诸生业以故试辄不利而声称奕奕在荐绅间着也柟为人跅弛不问治生产时时从倡家逰大饮饮醉辄弄酒骂其坐客毋敢以唇舌抗者而又豪歌诗当所得意下笔数千言立就客咸咋指遁去竟用是败浚令某者数刻深名法家言于文非能好之阳浮慕之以张吏术耳谓柟邑诸生才得相从事幸甚柟亦欲借令谬恭敬为相得极欢令尝从客语柟吾旦过若饮柟归与翁媪益市牛酒夜共张至旦室邑子相戒卢生有重客门之履相蹈也而会令有它事日昃不来柟愧且望之斗酒自劳醉则已卧报令至柟故徐徐出坐久之柟称醉不能具宾主令恚去曰吾乃为伧人子辱愧见其邑长者邑人素恶柟者为柟谗曰是尝见令君文而笑且唾令益怒亡何柟于掫其役夫得伏麦以为盗也榜之役夫被酒自理而声强柟复加榜焉旬日矣役夫夜压于墙陨事闻令令色动曰唶累是复能倨见我耶匿役夫所繇死状当柟抵坐狱具上报可柟既巳坐大辟系狱又令仇之故毋敢为称寃者而会柟郷人间尝侍饮不逊柟目摄之去已来为狱吏夜縳柟格棰之数百臀踵悉溃烂且死矣吏以他事罢得不死乃感慨折节益读其所携书着幽鞠放招赋以自广居顷之盗行剽廹柟父自刭死烧其庐子钱家咸负贷不偿柟固已壁立矣令亦更悔前鱼肉卢生何酷耶阴稍稍寛柟拲有所雠诗辞呼使从狱具草草上予酒肉食饮洗沐寻令去浚为大官事益觧而故人谢榛先生者携柟赋游京师贵人间絮泣曰天乎寃哉卢生也及柟在而诸君不以时白之乃罔罔从千古哀湘而吊贾乎陆光祖呉人有心计俄谒选得浚令至则首为更爰书上论鬼薪输作三岁卢柟既出狱家益贫乃为九骚谢陆令而谢榛先生方留滞邺柟走谒之因上赋赵王赵王览而竒其文立召见赐金百镒于是诸王人人更置邸延柟柟则称客坐右坐握麈尾辨说挥霍数百千万言风雨集而江波流也鸣毫飒飒鯈忽而为辞若赋各得以意去既酒醉故态毕发骂其坐人则人人掩耳走避柟竟亦不自得罢还顾橐中所余金几何趣付酒家也妇嗫嚅咎柟不顾曰天生卢柟为女曹地耶吴人王世贞治狱大名飞书大伾山中勒邑吏具笔札受柟所著集若干卷柟故亦慕称世贞尝为文托谢榛先生致之不达至是见世贞郡台把臂为布衣饮三日酒语慷慨恨相见晩也世贞序其赋畧曰余迹卢柟所遘逄及状貌殆中庸人耳既稍得其古诗歌行读而小异之至读诸赋则未尝不爽然自失也三闾家言忠爱悱恻怨而不怒悠然诗之风哉长卿务以靡丽宏愽旁引广喻其要归卒泽于雅子云谓之从神化来耶然自东京而下蔑如也诸儒先生号名能文章家柰何取其所论著而姑韵之以为赋若兹乎哉即卢生所就幽鞠放招凡三十余篇其槩不得离津筏而上之然而大指可讽也穷天地之纪采人物之变与夭乔走飞之态经纬胪列假二三能言之士如宋玉景差者蝉缓于左徒之门岂其先柟而室哉柟既以别世贞去南游金陵陆光祖为祠部郎留月余走越歴吴母所遇还益落魄嗜酒病三日卒  

文衡山小传【`王世贞`】  

文衡山先生者初名璧字征明云故丞相天祥裔也避其祖璧讳以字行更字征仲长洲人十六而父温州公林殁于官郡寮合数百金赙先生却之曰孤不欲以生污逝者既服除补诸生下帷读书恒至丙夜而以其才旁及诸技文及书绘皆精絶先生所严事故吴尚书寛李太仆应桢沈周先生而友祝允明唐寅徐祯卿吴徐工古文歌诗吴又能书李祝工书祝又能古文歌诗沈唐工绘事又能歌诗而皆推譲先生以为不可及先生小隶师右军父子古隶师锺梁画师龙眠呉兴尤精絶诗得中晩唐格外趣独于文取达而巳而其试亦不利久困诸生中甫贡而台使者荐之试吏部得翰林待诏预修史史成赐金币时故相杨文襄公张文忠公皆贵用事争欲客公而公不徃亡何致其事归先生归而以翰墨自娯造请户屦长满顾所许独书生故人子属为姻党而窘者即强之竟日不倦其它郡国守相贵戚连车骑富人子行珍寳里门外不能愽一赫蹏而先生所最不轻许者藩王中贵人曰此国家法也葢正德中宁邸以厚币聘先生固谢不肯徃未几宁败天下称之先生暇则一出游近地佳山水所至奉迎恐后居间客过从焚香煮茗谈古书画彝鼎品水石道呉中耆旧使人忘返如是者余三十年年九十而卒卒时犹为人书志石停笔栩然若蝶化者人以为仙去不死也余故尝识先生今像最逼真  

赞曰先生之才以迨书绘庶几呉兴所独胜者高蹈蚤引卒完厥名先生之诗以逮寿考小隃务观所尤胜者不以文事受役平原能使呉雅能使呉敦能使呉重谁言不用不用之用斯其为用  

江山人传【`汪道昆`】  

余观作者之污隆一禀于风气自汉下达则縁世屡迁譬之昃日卒于不振明兴驱左袵而反之正艺士奋起依慿出日之光轶挽近而称古人斌斌然盛矣然皆三河齐秦之产而江淮秀异亦稍稍肩随之其强弱有差则疆域使然也新安地重其民深厚不浮由古以来文献足述顾今之学士大夫率高视一世其言不轨于先民善乎山人之言曰吾郷多泛驾之材使闲舆卫皆上乗也山人在诸生中辄有志述作会有疾谢学官去遂一意修辞尝读史慕太史迁为人作而叹曰丈夫不能周游四方友天下之士徒抑首蓬户享其敝帚将为辽东豕邪于是操舟东游登禹穴入淛观海潮浮于五湖问阖闾春申故址遂杖马棰之秣陵朝故都焉入郢听歌郢中望高唐泛云梦而下其游知交倾东南之羙矣比还郡郡中诸儒宿学争愿交山人驩山人挟一驺奴箧书而出过故人厚善者辄胠箧发筴喜人弹射其文尤能推毂后生务章人之善士以此益附之入舎下帷读书即家人治生业纷紏万端不为乱其精如此山人故多病乃学飬生为轩岐之言必入其室其一切从事不遗余力葢天性也客见山人具藁若干卷请曰自民莹号郡中而多士响应愿掲旗鼓徧示之山人谢曰嗟乎古人成一家之言徒藏之名山示知巳者世儒纷纷务悬书以侘海内何为哉瓘徒诵法古昔自托于无能之辞柰何得当诸君子恶用暴己之短邪客退语人曰江叔子犹务深藏彼握燕石而冒玉名徒豪举耳  

汪子曰山人善声诗尤长于古体夫诗书之教一也其升降相依今之论文者或不与昌黎及推尊杜陵不啻日月予窃疑之或谓建安起靡丽之习而陵迟于梁陈唐自陈伯玉以下起而一洗之开元为盛夫持汉之三尺卑疵六朝敢不受令唐削雕为朴而体益卑卑犹之秦人闻新乐端冕去之乃拊缶呜呜为秦声猥云可与道古闻者有掩口而笑耳举世方驰逐近体无惑乎布侯于杜陵及为古诗且不能超乗而上则任耳之过也若山人之长言大都取裁晋魏行年五十犹亹亹不衰千载而下吾郡有山人矣山人质行较着徃徃可书顾予材薄无能为役山人方时论著显故特书其大较云  

查八十传【`汪道昆`】  

野史氏曰古之人不卑小道务有所成名彼操一技之能必入其室君子葢有述也查八十名鼐休宁北门人也字廷和鼐父珂母刘氏母梦灵龟入卧内遂有身既而生男会大父华年八十大父喜命曰八十云大父以贾起家鼐从父兄受贾少负意气务上人尝过毘陵倡家鼐为弦歌佐客酒倡引琵琶侘鼐目摄之鼐怒祭酒谓倡他日不以此擅场有如酒时寿州钟山琵琶最善故尝师乐师张六老及老将谢彦明一时侠少若工师即善弹尽出山下鼐奉千金为山寿师事山无何尽得山法鼐卧起服习日夜不絶音居顷之过山远矣山叹曰郎君吾师也山何敢为郎君师于是乃过故倡倡不知也一弹而四座辟易以为神倡蒲伏下堂涕泣莫敢仰视鼐愈益自负事事务上人当是时滑人李贵善技击襄阳呉竒善骑射豫章孙景善蹴踘金陵马清善箫呉人张大本善琴皆独歩鼐悉从之受业务尽其长客曰夔犹不免于穷吾惧吾子之力诎矣鼐乃缓一切仍专事琵琶既托贾而游所至人人亲鼐之吴趋祝希哲杨君谦王履吉唐伯虎文征仲引为布衣交之大梁周王使人召鼐鼐语使者王能客鼐鼐来不能裹足逝矣于是长揖而据客坐尽王驩窦得意以倡幸鄢陵王且蛊太原公子得意深自闭絶外交既闻鼐名私事鼐鼐方结客得意岁出百缗佐客资居七年事鼐唯谨得意请得偹箕帚妾幸托终身鼐谢曰鼐即穷身顾自有妇卒不可入楚楚愍王遣使操币逆之蕲鼐遂留蕲辞使者及愍王弑蕲人多之入广陵大贾李从尧执贽请业鼐笑曰即得富家翁为弟子鼐将鬻技乎哉嘉靖中江以南竞南音废声伎鼐且老复过金陵尝入平康里为清弹诸美人无知者安民媪年七十瞽矣闻之大惊曰此先朝供奉曲也国工张六老能之客何为者既而知其鼐也起为按节相视以为知音鼐还休宁未有子继室请置妾数以为言鼐叹曰天地乐我以能事假我以长年广我以交游延我以声誉于我过矣安能复昌阜我后邪日从诸少年游鬬黄雀树花木郷人王仲芳陈逹甫亦时时过之  

野史氏曰世俗言琵琶夷部乐耳鼐独以此称絶技其专一之效与先民或以荑稗为美博奕为贤有以也昔高渐离易衣而惊坐客视鼐诎故倡何异焉彼以匹夫而拒王公藉令事贵主以干进彼且羞为之矣吾郷故多节侠则鼐其人乎  

七烈传【`汪道昆`】  

汪伯子曰吾宗着郡中久矣无论丈夫能也即女德亦徃徃闻焉自余有知以来近属以烈闻者七或自吾宗以死或死吾宗大较相后不过三十年相去不过三舎余所覩记岂不较然着哉乃今有闻有不闻则所遭者异也余惧其终不闻也故为之立传并称载之  

嘉靖初汪永锡妻孙氏以烈死永锡松明山人家故贫佣人卖饼为业娶草市孙氏颜甚庄居数年永锡病瘵及病革永锡蒲伏据床语孙曰吾病久赖子以迄于今愿天授嘉耦以答子劳吾不能报子矣孙痛哭曰君即不讳窃计必大事毕而后从君嗟乎君言贰妾矣九原不察寜讵能明其不贰邪妾宁早决以信君心无问后事永锡执孙手曰子言及此我无他肠子姑待我永锡兄永祥无赖人也宣言曰彼何能死即病者死必嫁之孙遂饮药先永锡十日死葢已丑冬十月上旬云其后二十五年吾宗有死郑瓛者  

郑瓛长龄桥人汪自信行徙居长龄桥而汪天贵女归郑瓛居数月瓛客死庐州女闻而痛絶者三誓必死会姑病女饮泣事姑姑亡女求自尽家人日夕护之不得间癸丑正月六日家人悉出观灯女夙已纫襚衣自经死年二十耳又二年有死谢汤者  

谢汤病狂人也娶潜口汪栁浩女汤狂发囚首跣足遇人輙侈口笑或捽而骂之女安汤举一子矣其后汤病狂愈甚汤父珩幽汤别室中女大以为忧伺汤衣食唯谨珩稍觧乃寛汤会倭冦薄我郡中走宁国郷人争入黄山避冦过汤门汤踉跄从众人行旋出境迷失道候人捕汤诣太平县以为倭也掠杀之无何子又死珩察妇必死则遣季女与之同卧起毋令自裁女佯以其私告季女曰夫死子死我柰何复以死益之季女以为然防稍觧会门外水大至几及河梁女钥户出门诒季女观水出门则授季女钥投水中丙辰正月十七日也其后七年而有忠愍淑人之死  

淑人出芝黄程氏谥忠愍赠光禄卿汪一中妻也忠愍任江西按察司副使淑人从会闽广流贼入江西吉安告急忠愍勒兵御贼战死之讣闻淑人辄投井求死保母从之井奉淑人出井中泣谏曰主不幸死长郎君逺在太学诸幼方襁褓其谁归主丧母必欲相从何汲汲也淑人乃强起治丧事日进米不尽一合匍匐奉忠愍丧归至之日遂不食长子归奉饘粥长跪请曰祖母在春秋高何忍见倍母纵弃子若妇谓诸孤何淑人徐徐曰孺子长矣且适也上事祖母下拊庶孽孺子任之即母不幸以疾病终孺子恶能以此留母且而父死国而母死家臣道妻道等耳卒不食越五日死辛酉八月朔日也有司上其事诏赠淑人立祠城东从忠愍以祀其后五年而鲍氏死  

鲍氏西沙溪汪应宿妻也应宿贫服下贾家苦不给鲍事舅姑无所失即身冻饿鲍安之甲子应宿负疾还鲍为之延医不遗余力应宿自度不起私告母曰妇从儿十年劳苦极矣儿即死幸择可者醮之鲍闻之而深自伤乃徧谒宗人为应宿乞丧具有顷鲍语应宿曰君向与君母言妾闻之矣妾知从君以死不知其它君母严他日惧不得死所君之丧具既具妾可无后顾忧妾请先君其待君地下盖先自饮药危坐正寝而终乙丑七月二日也越三日应宿死其后二年为隆庆改元死者二  

方氏北山方渭女也女生二岁渭从母党许聘稠墅汪鳯时后十五年鳯时死女辄断发絶粒必从鳯时父母谕女百端不听鳯时母遣家媪劳女女语媪曰毋多言我生死则汪氏妇也若归告我姑旦日亟临视我我其犹可须臾无死从姑以归不来吾不夕矣旦日姑至谕女如父母言女拜且泣曰大义胜恩姑母父母一也愿姑逆妇使得临夫墓执夫丧即奉姑以终天年我死不后姑察其不可夺也遣车逆之比至墓姑褰帷视车中业巳经死遂合葬  

李氏生斗阁梁年十九归潜口汪应玄为继室应玄病瘵三岁李奉汤药谨事之病殆应玄谓李曰若年少我死其柰若何李应曰君故有息子足以奉烝尝君在与在君亡与亡无二心也应玄伏枕顿首曰幸甚李于是归辞父母母治具饮食之李持饭一盂终不举箸既而告母状母争之强李拂衣就舆不反顾归则脱簮珥授二子妇部署中外财产召二子悉分之无何应玄死敛毕李哭之尽哀寻闭户自经觉者启户入赖不死父至泣曰汪郎家故饶若依子妇白首称未亡人宜无不可何死为李佯应曰诺日暮遣守卫人出就食戒女奴曰第钥户我困甚幸得少休食顷缢卧内死年二十二  

汪伯子曰吾观七烈而知女德之足多也近所概见若此远者可知其亦风教謡俗使然抑天性也北山尚矣贾大夫恶犹然不礼于其妻汪独死汤何论宋人之女长龄之死乃在笄年竒节也孙鲍以贫贱着信程李以富贵陨身于乎烈矣  

赞曰昔在嘉靖风教洋洋迄兹更始引而弥光皎皎孙氏倔起穷乡一言自决先夫子亡有美二姝嫔于着姓生也不僭死必履信燕尔新昬奄忽同尽狂夫冥冥自湛以殉淑人不食甘节如饴松明同挽厥有沙溪婉婉处子茕茕继妻齐心赴义响应昌期谁谓为彭有如驹隙谁谓为殇令名无斁比事属辞载在宗祏敢告公宫女之司直  

## 文章辨体彚选卷五百三十九

（明）贺复征 编  

○传十二  

庄节妇传【`明吴国伦`】  

太史公尝悲岩穴之士名湮灭而不称嗟乎岩穴之士犹有称者而独处身泥垢若所谓男而胥婢女而妇奴即有竒节不得附青云之士以传岂贱其人而羞称之乎夫管仲父之举寗戚也以婢知其诗周大夫有其婢贤为能忍辱甘死以全其主父母不可谓细行矣曽不得少概见至如翟家婢青死其主女即因主女见列由古及今其不得有所因而称者又何可胜数乎予所闻里中庄八儿死节事窃不胜其悲矣八儿郡富口人庄宁女宁父祖三世为庄家奴遂冐庄姓八儿年十六嫁刘学良学良亦人奴子越一年病卒葬舍傍八儿执丧甚哀日举案进食哭奠于墓屡絶复苏久之为舅姑所厌欲嫁之八儿以死拒又数月有少年佣耕者见八儿恱之求为赘婿其舅姑业已纳聘而使八儿毋从更之八儿自度不能抗佯许焉佣遂为期以请至期八儿与其姒方晨舂私谓姒曰明日不相舂矣姒不解其意少选又与姒易簪曰他日见簪毋相忘也姒益疑之至暮忽改新妆出拜舅姑舅姑不知其诀也以为将受婿而喜之须臾入室自经死夫八儿以人奴子为人奴妇至微贱矣又年少质弱即依违其舅姑非有门阀可损寳训可辱也顾独视再适为污而甘死若饴兹不凛凛丈夫女哉彼以富人子而有文君名人子而有文君岂得与八儿论贵贱哉语云金生沙砾珠出污泥信矣信矣  

归氏二孝子传【`归有光`】  

归氏二孝子予既列之家乘矣以其行之卓而身微贱独其宗亲邻里知之于是思以广其传焉孝子讳钺字汝威早丧母父更娶后妻生子孝子由是失爱父提孝子索大杖与之曰母徒手伤乃力也家贫食不足以赡炊将熟即諓諓罪过孝子父大怒逐之于是母子得以饱食孝子数困匍匐道中比归父母相与言曰有子不居家在外作贼耳又复杖之屡濒于死方孝子依依户外欲入不敢俯首窃泪下邻里莫不怜也父卒母独与其子居孝子摈不见因贩盐市中时私其弟问母饮仓致甘鲜焉正德庚午大饥母不能自活孝子往涕泣奉迎母内自惭终感孝子诚恳从之孝子得食先母弟而已有饥色弟寻死终身怡然孝子少饥饿面黄而体瘠小族人呼为菜大人嘉靖壬辰孝子钺无疾而卒孝子既老且死终不言其后母事也绣字华伯孝子之族子亦贩盐以养母已又坐市舍中卖麻与弟终纬友爱无间纬以事坐系华伯力为营救纬又不自捡犯者数四华伯所转卖者计常终岁无他故才给蔬食一经官事耗其母钱终始无愠容华伯妻朱氏毎制衣必三袭令兄弟均平曰二叔无室岂可使君独被完洁耶叔之亡妻有遗子抚爱之如已出然华伯人见之以为市人也  

赞曰二孝子出没市贩之间生平不识诗书遭罹屯变无恒产以自润而不变其行斯亦难矣华伯夫妇如皷瑟汝威卒变顽嚚考其终皆有以自逹由是言之士之独行而忧寡和者视此可愧也  

## 文章辨体彚选卷五百四十

（明）贺复征 编  

○传十三  

赠光禄少卿沈君传【`明徐渭`】  

青霞君者姓沈名錬字纯甫别号青霞君生而以竒骜一世始补府学生以文竒汪公文盛以提学副使校浙士得君文惊絶谓为异人拔居第一嘉靖辛卯遂举于乡戊戌成进士始知溧阳以政竒御史惮之卒得诋徙茌平再徙清丰已乃擢经歴锦衣卫以谏竒庚戌冬敌入古北口抄骑至都城大杀掠时先帝仓卒集羣臣议于廷大官以百十计率媕婀不敢出一语君独与司业赵公贞吉歴阶抵掌相倡和慷慨论时事严氏党执格之君遂亢声诋严氏父子又上疏请兵万人欲出良涿以西护陵寝遮敌骑使不得前因得开都门通有无便不报无何又上疏直诋严氏十罪有诏廷杖君五十削官徙保安为布衣以戆竒当是时君懐愤之日久而忠不信于主上乃削木为宋丞相桧象旦暮射捶之随事触景为诗赋文章无一不慨时事骂诃奸谀懐忠主上也当是时边人苦敌残掠而扬顺者方握符镇宣大敌杀人如麻顺不敢发一矢敌退则削汉级冒以边功上君飞书入辕门数顺罪顺痛忌之承严氏旨日夜竒构君及甲寅敌复入大同右卫顺计不出前辙君飞书益急而君在边久尝思结客以破敌或散金募土人豪宕者为城守保安饥又散金市逺粟粥僧舍活万余人顺谓诸事非放逐臣所宜为可以叛构君遂与御史巡宣大者路楷会疏入告君叛状严氏父子从中下其事弃君宣府市连坐死者五人既又驰捕其长子襄械抵宣府杖系糜且死会给事中呉公时来疏上有诏逮顺楷襄得免戌时丁已秋月也先帝始再听谏臣邹公应龙林公闰等说悟向者严氏奸罔斩世蕃西市夺嵩官藉其家再踰年而先帝崩遗诏录嘉靖以来以言事得罪者君得赠光禄寺少卿荫子一人今上立一年襄复疏鸣寃顺楷坐死上感君戆为制文命省臣祭其墓  

外史徐渭曰余读离骚及阅青霞君塞下所著鸣剑小言集筹边赋扼腕流涕而叹曰甚矣君之似屈原也然屈原以怨而君以愤等死耳而酷不酷异焉虽然死不酷无以表烈忠今夫干将缺且折其所击必巨坚也君结发庐越山至入仕放至居塞垣其特竒行多甚言之人无不骇心堕胆者然其要卒归于孝忠君少时君父翁暌其室走京师誓终焉其后君举于乡入京悉要其乡人为供具长跽请归其父翁哀痛恸号路人无不洒泣者父翁遂感动亟命驾归翁妪相欢如初迹君所为孝如此其忠固有自哉然余尝至京师过君故舍旁人人为余道沈大夫盛时车骑集门如流水及祸起门可张雀罗所不去者永嘉张尚寳逊业乡人胡通政朝臣耳然两公者率以此得祸悲夫宋玉为屈原弟子原死玉作些招原魂余于君非弟子然晩交耳君徙居塞垣时余直寄所怆诗一篇愧宋玉矣  

程烈女传【`屠隆`】  

烈女姓程氏名菊英开化人幼淑慧知书容貌端丽髪长委地光采可鉴雅修捆内之德里人张氏子委禽焉青阳富人儿徐生者心慕程氏色求婚其父拒之曰吾女业已许张氏徐生即富义不可易也徐氏百计图之不能得赂卿大夫之有权力者言于督府督府檄下郡县发卒围程氏时程氏父死矣父死之日叹曰吾女不幸为势家所逼胁而吾又无禄即世脱不讳吾女以死持之不然者吾不瞑九京至是卒系程氏母若兄而刼程氏将婚于官母且行且泣而回顾曰儿幸无忘而父垂死之言程氏曰大人勿忧儿儿不难一死以报大人白璧可碎不受瑕矣五百悬车于门促程氏就道暴甚程氏盥栉罢更衣尽缝其衵衣而外束以带甚固懐短刀焉呼其嫂曰妾不幸不能卒事嫂命也诗不云乎岂不夙夜谓行多露妾不忍偷一朝之生而贻万世羞家有老亲幸善事之嫂涕泣不能仰视遂行程氏兄赴县官县官鞠之曰尔业许婚徐氏父死而背之者何其兄曰许张氏非徐也县官曰有徐生尔安得张氏徐生富而为人雅有文彼且以督府命求婚其谁敢不听婚则女生而家完不则女死而家灭尔第畴之曰大运茍终死尔毁行以从人灭大节而偷生仁者不为也为人上者将纲纪是修而弃之何以令也以督府之威加于一寡女子乎县官怒命行刑惨毒偹至不为变程氏行至半途谓侍者曰去入城几何侍者对曰十里程氏乃就舆中以带自缢而死少选天地昼晦风沙障人如伤烈女寃者五百大惊启视舆中死矣辄白县官官大悔曰吾以势家故而杀一烈女乎命礼归而塟之屠子曰人死则秽兰死则芳若程氏人耶兰耶烈女不幸死强暴而又生太末西鄙无巨儒名贤为之表着几于汶没嗟乎兰彼岂为人而芳哉  

王孝子俞烈妇传【`刘文卿`】  

王世名字时望婺之武义人其先未知所自性聪毅年十七从师韩光济治业焉持粮游他境万厯四年父王良四十三为仇王俊卄六所击中要害死世名驰归则就木焉世名不及诀且未敦器也痛欲絶念以状闻郡县抵其罪法杀人者死然不诊验不成杀也世名抱其母泣曰吾安能殪仇而不暴吾父乎族众遂得请入仇产因涕泗哀呼为寝其事亦不欲伤母志也于是绘父像已持剑于其侧问之则曰古人佩剑自砺吾薄饰以侍乃翁不亦可乎跪起号慕服阕不辍三年补弟子员谓其妻俞氏曰吾以儒服见先人汝其谓适乎吁嘻哉庆者在屋吊者在堂俞习其昕夕怦坎闻之怃然而未有以言也时仇亦来会世名揽涕接之亡何而生子狂喜大异谓俞曰妇知是何等儿也吾不能复须矣大饮达旦终不能微示于毋知我有所必死而哀阻及也哀阻则事不就九年正月遂斩其仇于蝴蝶山下叱剑而号众曰仇杀矣余惟不能爱身而濡耻也族众嗟咄观者如堵名神色自若归报母寻出其所受识仇产租数与其手刃仇者以闻于县疾走入狱武义令呼曰子出矣吾将置子于别所上状于部使者竟以两令质之金华令曰俊卄六为杀生父者宜伏欧刀然杀不在生生为报非为杀也诚得而父伤者吾焉不能舍劲烈之士哉令出坎焉辨之世名大痛曰余固欲受辞杀也以至于此茍自戕伐吾父当被害时寕不能见贤令耶仇母用名诛矣朽骨起于修夜发掘见于后嗣吾曽不能轶絶曹娥而幽掠吾父也令令之归俟再讯焉则阴令将其父棺以至因以减死论世名望见父柩遽以头击石血濆殷地大呼曰父不再辱余不再生嗟乎余欲一死不得矣光济知其志不可夺进曰宥善人者君也寳藏胔者名也即令决于君前不如缓哉君止矣两令凄歔去之父丧以故得全时邑里皆临无不悲咽大号是夜持母泣曰子之命也夫义不危亲孝不毁性死父而失母其何能为九原可作能无怼乎遂属其妻与子于光济闭唅不食死犹懐其父主祏云先时生入仇产岁得租变值封藏之仇馈则拜语则诺也连墙而居善自匿以故仇不为备其自铸剑私独铭之曰报仇曰夫差尔忘越王之杀而父乎妻与母莫之识及断其头颅而出之时年卄一子宗禹嗣刘傒如曰天性之于人湛矣安丘捐市辱之生赵娥略夫家之等斯以纎芥发愤帷袿立懦者哉放此为报而需时日以断凶憝者无或激焉要其磨志绘侠后嗣逢生乎而不忧固足以畅其往懐而欲惜此委蜕幸为全人霜介之志未之或知也世或轨以他衷婴燕人之悲幕效牧竖之残照斯君子所以无从容也周礼曰凡和难父之仇则避之海外亦以谨避善良直情彰枉迨夫奸轨窜迹借交斯宏则夫暴骨定情矫徒无所仁孝之士其能忍乎用斯自殒古今同叹是故郅恽出篣卒为汉良舆情不闇恶可格之峻文三代所以成其明诘也呜呼又可已哉  

王世名妻俞氏武川俞源里人父聪为后母所鞠性惠婉姽烬有修容年十七归世名时舅已毙于仇见其夫怏怏不宁问之故不告曰我儿女子固不宜知君然君行妇自同此遂以夫有所闭也而置之心识其为舅恨也世名有所居宻室毎戒其至輙理香擎跪其前诵所彚忠孝编俞一日偶见之则泫然泪下曰君固恶其谋及妇人耳敢不重闭乎世名于是食舍肉俞谬之曰子岂为大士也者以为秽其戒体哀毁而瘠母何頼焉然终弗之夺也明年生子宗禹夫祝曰善视我儿先君其不馁矣俞心讳其说时仇以庆事至室生退而目之曰彼遂偃蹇者不食麦矣俞益用惊念然以其夫非实不先白正月世名遂斩其仇以归妇姑相视骇愕世名曰孤之生也独不得刃父仇逡巡数年所以不告母若妻者以有手雠之心吐之则众止我众止则泄今长弃母矣我为不孝子而妻为贤妻善事姑以卒我志遂就县械故事囚亲家属无有令不拘而舍之故妻与母皆从焉俞哀谓生曰梁氏妻能自毁夫与之偕隠余偕子死不难为也生曰母老子弱王氏成败其在汝矣俞恨然曰请以三年勉为子留越此余不能忍也生俛首不答泪数行下俞于是絶而苏者四世名竟不食死俞复不能食韩生与媪吊其庐使媪譬之曰前与生言而忽弃之不祥纴舂之寄若姑能任之耶视汝呱呱者何如耳乃就食属姑病乃辍哭内哀尝医药媳事如生事焉不解结襘者数月俞三年食息于柩野瘠不避也有伏棺扞火所不足为者一日姑叔议迁柩于外楹俞大恸曰死生异路故他适耶君内吾内而不出君出吾出而不内矣吾与生言此其期乎遂尽移其簮珥业壤焉以遗藐孤絶食数日就姑拜焉曰今以五岁子頼姑而姑固长年抚之也理筓拭髾死于棺侧时年二十二乡里无少长皆奔号之是日雨雪交涕山川缟冥吊者无不哀惨执宰以事上天子赐赙三十两宇祠一区令后世追思焉刘傒如曰巾栉以之有霣无二夫经不虑仓卒幸全则名亏齿剑则节壮时盖不可已也俞氏之于长懐尽矣而立孤下报三岁几何道韫之优游会稽有以也王郎以难殒生世名以仇致命安否盖大异焉侍慈哺幼待尽以践前诺又何愧耶观夫司败自束泣血为期骨肉之际谅乎兴其烈思壮哉以哀灭也  

赞曰玟珉同穴夫妇刚烈怙恋仇分身摧宪设栱木惧侵冗回濳黙三岁室劳厚仪母揭烟邑哀茨翔阳微灭熊虺朝俘两竒继■〈歹或〉夫非名浮噎憎病骨云闇天迥怯夫壮律  

归烈妇传【`归子慕`】  

归烈妇者太仓陈鼎彛之女昆山归善世之妻也年十九来归而善世年十八二年而善世死善世疾草语妇曰尔母寡居无子我即死丧毕尔自归与母居养尔母妇泣曰妾无归理君即死妾将随君善世竟死妇哭之顾床头剑拔剑欲自裁母抱持夺剑谓母曰儿必死业已许夫死矣自数宜死者四无子宜死年少宜死舅姑老异日无倚宜死舅姑自有子奉养无须我宜死曰趋市棺我妇人死即殡不可露尸母守之三日夜谓母曰儿活一刻即一刻如刀刺愿聴儿死侍婢以糜进不食则以置善世前曰君食则我亦食抚尸哭曰吾所以悲者非悲君也吾旦暮死将欢然见君独吾母老无子嗣子又亡走于外惟吾与姊二人而吾姊者势不能相收吾又且死使六十岁之寡母穷无所归是故悲也含尸以玉珥留一自含曰九泉之下以此为信母见其志坚不可夺慨然曰女死不过一时痛耳吾旦暮之人适使吾无后累遂母子相对缝衣衾治殓且市棺善世死五日妇沐浴更衣出拜舅姑舅姑止之悲哀不胜其从大母毛节妇周氏十九岁丧夫无子执志不移事姑以孝闻朝廷旌其闾时年八十舅谓之曰如汝从大母者新妇所亲见也顾不足效乎奈何欲死妇曰人各有幸不幸两大人皆老新妇年少岁月遥遥事变难料新妇何敢望从大母死决矣退而复自语曰吾今日惟知不绐夫以生何心为名母与姑皆毛出从姊妹也姑谓母曰吾两人何至立视其死必止之母出棺钉盈握铮然掷于前曰视之女已如是而谓尚可止乎是夜妇自经于床喉间声如锯母坚塞两耳卧囓被流汗他妪救之复苏张目视救者频顣曰徒苦我我终当死明日日中妇寝以被蒙头伺人去仍以被里衣为蒙头状脱身缢死其辞舅姑也袭衰其缢也以殓服时万厯三十三年十月十四日也妇之初欲死也劝者目盍从尔夫临没之言乎妇曰临没之言非夫意也去年里中某妇者夫死年少无子而独自居守吾夫哀其志谓我曰不如速死夫固已命我矣善世为人质直无隠情毎自知其短刻意自将輙曰我不知何自能好数为其妇称古义烈事赞曰烈妇于予为从子妇亲见其事故得而详着之善世初死妇激烈欲死及母聴之不为禁家人簇簇私语咸谓不可留乃更小缓缝衣裳制鞵韈与诸亲相劳勉欵曲如平时初絶粒矣临浴乃更啜粥家人又簇簇私语曰今食矣妇自若也死而乐之绰有余裕其母之斩决盖丈夫不如云  

黄翁传【`王穉登`】  

黄翁名懐吴郡金昌人呉号繁雄而金昌为尤凡其国土所产与他邦之产若鱼盐贝锦竹箭橘柚筐服纎缟之属明珠翠毛金锡流黄之货山委于市金昌富人皆得擅之以其入为美宫室华馆雕榭多储古钟鼎金石图书以自娯彬彬文彩风流甲于天下其季子言公之礼乐与土人又多灵智能以其意为赝物衒鬻射利售者往往受其欺黄翁能为人辨析剖证指说好恶出入古图经而益以赏识多所博通于是诸凡以古钟鼎金石图书售者多就黄翁鉴而黄翁之门日如市也黄翁言孝皇帝时吴中古器物图籍号甲品者视今时不能一二又多好古君子然不过奉清暇之赏修粉饰之事以故虽有名物莫得厚直今读邸中书见朝廷迁官晋阶其在齐鲁燕赵者逺不可数若吾乡某人为御史则曰以某器进某人为监司则曰以某图入由是夏王之鼎石皷秦经图史丹青玉检金匮之书棼然入市而其价视昔不翅十倍鸣呼是古钟鼎金石图书为金钱货赂尔矣余谓三代古人之制其齿革木箭之质多憔悴糜烂不可存于世其可存于世不憔悴糜烂者莫古钟鼎金石图书若如黄翁言钟鼎金石图书而徒以博美官猎要津是鹤为媒而香为饵也鹤之贵香之重其寳于世以髙洁清逺舍是为媒饵于人间鹤与香奚寳耶黄翁谓余言良是并入传  

## 文章辨体彚选卷五百四十一

（明）贺复征 编  

○传十四  

徐文长传【`明袁宏道`】  

徐渭字文长为山阴诸生声名籍甚薛公蕙校越时竒其才有国士之目然数竒屡试辄蹷中丞胡公宗宪闻之客诸幕文长毎见则葛衣乌巾纵谭天下事胡公大喜是时公督数边兵威振东南介胄之士膝语蛇行不敢举头而文长以部下一诸生傲之议者方之刘真长杜少陵云会得白鹿属文长作表表上永陵喜公以是益竒之一切疏记皆出其手文长自负才略好竒计谈兵多中视一世士无可当意者然竟不偶文长既已不得志于有司遂乃放浪曲糵恣情山水走齐鲁燕赵之地穷览朔漠其所见山奔海立沙起云行风鸣树偃幽谷大都人物鸟鱼一切可惊可愕之状一一皆达之于诗其胸中又有勃然不可磨灭之气英雄失路托足无门之悲故其为诗如嗔如笑如水鸣峡如种出土如寡妇之夜哭羁人之寒起虽其体格时有卑者然匠心独出有王者气非彼巾帼而事人者所敢望也文有卓识气沉而法严不以模拟损才不以议论伤格韩曽之流亚也文长既雅不与时调合当时所谓骚坛主盟者文长皆叱而奴之故其名不出于越悲夫喜作书笔意奔放如其诗苍劲中姿媚跃出欧阳公所谓妖韶女老自有余态者也间以其余旁溢为花鸟皆超逸有致卒以疑杀其继室下狱论死张太史元汴力解乃得出晩年愤益深佯狂益甚显者至门或拒不纳时携钱至酒肆呼下隶与饭或自持斧击破其头血流被面头骨皆折揉之有声或以利锥锥其两耳深入寸余竟不得死周望言晩岁诗文益竒无刻本集藏于家余同年有官越者托以抄录今未至余所见者徐文长集阙编二种而已然文长竟以不得志于时抱愤而卒  

石公曰先生数竒不已遂为狂疾狂疾不已遂为囹圄古今文人牢骚困苦未有若先生者也虽然胡公间世豪杰永陵英主幕中礼数异等是胡公知有先生矣表上人主恱是人主知有先生矣独身未贵耳先生诗文掘起一扫近代芜秽之习百世而下自有定论胡为不遇哉梅客生长寄余书曰文长吾老友病竒于人人竒于诗余谓文长无之而不竒者也无之而不竒斯无之而不竒也悲夫  

张圣清传【`陈继儒`】  

张圣清讳积源上海龙华人按察使七泽公之仲子也君生秀慧弱不胜衣十龄诵诗骚十二娴经术神阿熊令君淇园杨侍御试而器之补诸生髙等举体无凡寄情不近望见者如鸥拳秋水鹤唳寥天莫得喻其意也七泽公以秋官出守姑蔑寻宪粤西壬子入贺挈君北行俾游国学以便往来省觐母徐淑人患中满君称药量水揣色聴声惟恐跬步离左右祷医得虎头人语躬延顾叟三剂而瘳礼诸伯叔如父抚季弟孤侄昵如良友巧如导师见缁素负隠匿不急为噍让涕泣引谏宻祈改弦七泽公亷于官君鲜余镪客有以缓急告者以法书名画售者强半质贷应之否则惘常累日性度淹雅能与物无忤而德矩湛然絶不见纵情诞节亦不闻以雌黄坚白鸣至于谒长吏游大人华裾细马追亡逐走于少年之场君非特坚塞耳轮且不欲安之眉睫上矣尝借余手批南北史为丹铅涂乙不轻放一字其它摘录异书不胜纪构竹安斋又构两隠轩因咏雨中三友咏闲中好其诗清真娟秀仿陶白词亦不减柳七郎规造一舟名自在天凡钓竿诗卷薫笼隠囊以至罍洗管弦之属毕具客至命酌清酒一觞枯碁一局醉则命侍儿迦陵弄新声君按牙以紫箫和之渺渺度烟际而去七泽公有小舟曰载石父子常相尾出逰而君独时时入东余访余扬捡典坟讨论桂木申旦彻夜彼我忘疲辛酉适越次皂林遇舟子争道篙穿君颊旁堕二齿君叹曰此宿业勿创之投谒云栖塔受杀戒过十八涧买瘦藤磊砢多竒数之正得十八节遂名杖为十八涧挟此复游草荡中央夹山漾而归时七泽公移家龙华故里君筑室三楹严事旃檀古先生像一似浮图法俄匝岁困肺疾嗽嗑嗑喘不续吁迦陵宛转抱掖者百端请代请殉君不起殁于乐无知斋中有遗令曰肯休录录云择偦勿太急立后勿太早经营两亲寿藏勿太迟家产半赡宗人半作善事生平玩好分赠亲知而笠杖杯筯则以遗眉道人为诀眉道人捧次哭失声儿曹惊怪数年来不弹此泪久矣呜呼痛哉君事七泽公有至行又有苦心槖耻而不使见窘容神惫而不使见病态情深而不使见悼亡诗一痛也■〈必〉跋名场三战三北虽瓦注功名而微抱牛衣貂裘之感二痛也诗文吾见其进未见其止不噉名不市交推重于吾曹而遗赏于通都大邑三痛也中郎有女伯道无儿四痛也闻广宁破岸帻绞衣弯弧学射于山中气吞并州健侠儿而不意命脆蛛丝蜕同蜩甲五痛也君尝戏谓我洞晓声律类戴颙若遇宋文当给声伎一部好皷枻垂纶类张志和若遇唐玄宗当赐樵青钓童今钓童无恙而樵青化为彩云随风扬去吾岂复有意人世哉君盖指白下姬幽妍也幽妍予别有传传成书一通并焚君柩前诺乃载拜三酹酒洒泣而后行  

白云先生传【`锺惺`】  

白云先生陈昻者字云仲福建莆田黄石街人也所居所至人皆不知其何许人自隠于诗性命以之独与马公子用昭善先生诗所谓自天亡我友者即其人也其后莆田中倭城且破先生领妻子奔豫章织草履为日不给继之以卜泛彭蠡憇匡庐山观陶令之迹皆有诗已入楚由江陵入蜀附僧舟佣爨以往至亦輙佣于僧遂遍歴三峡剑门之胜登峨嵋焉所佣僧辄死反自蜀寓江陵松滋公安巴陵诸处至金陵姚太守稍客之给居食久之姚太守亦死无所依仍卖卜秦淮或自榜片纸于扉为人佣作诗文其巷中人有小小庆吊持百钱斗米与之輙随所求以应无则又卖卜或杂以织履而林古度与其兄楙者寓居金陵一日兄弟过其门见所榜片纸于扉者色有异交入其室问知为莆田人颇述其平生一扉之内席床缶灶败纸退笔错处其中检文诗诵之是时古度虽年少颇晓其大意称之毎称其一诗輙反面向壁流涕悲咽至于失声其后毎过门輙袖饼饵食之輙喜复出其诗泣如前居数年竟穷以死其子仓皇出觅棺衣舁之中野古度兄弟急走索其集无所得得先生手书五言今体一帙五言今体者五言律排律也其诗予莫能名其自序略云昻壮夫时尤嗜五言弟家贫无多古书得王右丞即诵读右丞得杜工部即诵读工部闲取其所中规中矩者时或一周旋之又时或一折旋之含笔腐毫研精殚思今观其五言律七百首则先生所学所得实录实际尽此数言矣其云末一卷为排律亦不存盖谢生兆申云先生有集十六卷在江浦族人家或亦有据今刻其存者以次购之论曰明自有诗而二三君子者自有其明诗何隘也画地为限不得入自缙绅士夫诗的的有本末者非其所交逰品目不使得见于世者多矣况老贱晦辱之尤如陈昻者乎近有徐渭宋登春皆以穷而显晦于诗诗皆逊昻然未有如昻之穷者也予尝黙思公织履卖卜佣爨佣书时胸中皆作何想其视世人纷纷藉藉过乎其前者眼中皆以为何物求其意象所在而不得吾友张慎言曰自今入市门见卖菜佣皆宜物色之恐有如白云先生其人者甚矣有激乎其言之也  

李温陵传【`袁中道`】  

李温陵者名载贽少举孝亷以道逺不再上公交车为校官徘徊郎署间后为姚安太守公为人中燠外冷丰骨棱棱性甚卞急好面折人过士非叅其神契者不与言强力任性不强其意之所不欲初未知学有道学先生语之曰公怖死否公曰死矣安得不怖曰公既怖死何不学道学道所以免生死也公曰有是哉遂潜心道妙久之自有所契超于语言文字之表诸执筌蹄者了不能及为政守法令清简不言而治每至伽篮判了公事坐堂皇上或寘名僧其间簿书有隙即与叅论虚玄人皆怪之公亦不顾禄俸之外了无长物久之厌圭组遂入鸡足山阅龙藏不出御史刘维竒其节疏令致仕以归初与楚黄安耿子庸善罢郡遂不归曰我老矣得一二胜友终日晤言以遣余日即为至快何必故乡也遂携妻女客黄安中年得数男皆不育体素癯澹于声色又癖洁恶近妇人故虽无子不置妾婢后妻女欲归趣归之自称流寓客子既无家累又断俗縁叅求乘理极其超越剔肤见骨逈絶理路出为议论皆为剑刀上事狮子迸乳香象絶流发咏孤髙少有酬其机者子庸死公遂至麻城龙潭湖上与僧无念周友山丘坦之杨定见聚闭门下键日以读书为事性爱扫地数人縳帚不给衿裾浣洗极其鲜洁拭面拂身有同水淫不喜俗客客不获辞而至但一交手即令之逺坐嫌其臭味其忻赏者镇日言笑意所不契寂无一语所读书皆抄冩为善本东国之秘语西方之灵文离骚马班之篇陶谢柳杜之诗下至稗官小说之竒宋元名人之曲雪藤丹笔逐字雠校肌襞理分时出新意其为文不阡不陌抒其胸中之独见精光凛凛不可迫视诗不多作大有神境亦喜作书毎研墨伸纸则解衣大呌作免起鹘落之状其得意者亦甚可爱瘦劲险絶铁腕万钧骨棱棱纸上一日恶头疮倦于梳栉遂去其髪独存鬓须公气既激昻行复诡异斥异端者日益侧目与耿公往复辨论毎一札累累万言发道学之隠情风雨江波读之者髙其识钦其才畏其笔始有以幻语闻当事当事者逐之于时左辖刘公东星迎公武昌舍盖公之堂自后屡归屡逰刘公迎之沁水梅中丞迎之云中而焦公弱侯迎之秣陵无可复归麻城时又有以幻语闻当事当事者又误信而逐之火其兰若而马御史经纶遂躬迎之于北通州又会当事者欲刋异端以正文体疏论之遣金吾缇骑逮公初公病病中复定所作易因其名曰九正易因常曰我得九正易因成死快矣易因成病转甚至是逮者至邸舍囱囱公以问马公马公曰卫士至公力疾起行数步大声曰是为我也为我取门片来遂卧其上疾呼曰速行我罪人也不宜留马公愿从公曰逐臣不入城制也且君有老父在马公曰朝廷以先生为妖人我藏妖人者也死则俱死耳终不令先生往而已独留马公卒同行至通州城外都门之牍尼马公行者纷至其仆数十人奉其父命泣留之马公不听竟与公偕明日大金吾寘讯侍者掖而入卧于阶上金吾曰若何以妄著书公曰罪人著书甚多具在于圣教有益无损大金吾笑其崛强狱竟无所寘词大略止回籍耳久之旨不下公于狱舍中作诗读书自如一日呼侍者薙髪侍者去遂持刀自割其喉气不絶者两日侍者问和尚痛否以指书其手曰不痛又问曰和尚何自割书曰七十老翁何所求遂絶时马公以事缓归觐其父至是闻而伤之曰吾护持不谨以致于斯也伤哉乃归其骸于通为之大治冢墓营佛刹云公素不爱著书初与耿公辨论之语多为掌记者所录遂裒之为焚书后以时义诠圣贤深旨为说书最后理其先所诠次之史焦公等刻之于南京是为藏书盖公于诵读之暇尤爱读史于古人作用之妙大有所窥以为世道安危治乱之机捷于呼吸微于缕黍世之小人既侥幸丧人之国而世之君子理障太多名心大重护惜太甚为格套局面所拘不知古人清浄无为行所无事之旨与藏身忍垢委曲周旋之用使君子不能以用小人而小人得以制君子故往往明而不晦激而不平以至于乱而世儒观古人之迹又慨绳以一切之法不能虚心平气求短于长见瑕于瑜好不知恶恶不知美至于今接响传声其观场逐块之见已入人之骨髓而不可破于是上下数千年之间别出手眼凡古所称为大君子者有时攻其所短而所称为小人不足齿者有时不没其所长其意大都在于黜虚文求实用舍皮毛见神骨去浮理揣人情即矫枉之过不无偏有重轻而舍其批驳谑笑之语细心读之其破的中窍之处大有补于世道人心而人遂以为得罪于名教比之毁圣叛道则已过矣昔马迁班固各以意见为史马迁先黄老后六经退处士进逰侠当时非之而班固亦排守节鄙正直后世监二史之弊汰其意见一一归之醇正然二家之书若揭目月而唐宋之史读不终篇而已兀然作欠伸状何也岂非以独见之处即其精光之不可磨灭者与且夫今之言汪洋自恣莫如庄子然未有因读庄子而汪洋自恣者也即汪洋自恣之人又未必读庄子也今之言天性刻薄莫如韩子然未有因读韩子而天性刻薄者也即天性刻薄之人亦未读韩子也自有此二书以来读庄子者撮其胜韵超然名利之外者代不乏人而申韩之书得其信赏必罚者亦足以强主而尊朝廷即醇正如诸葛亦手写之以进后主何尝以意见少驳遂尽废之哉夫六经洙泗之书粱肉也世之食粱肉太多者亦能留滞而成痞故医者以大黄蜀豆泻其积秽然后脾胃复而无病九宾之筵鸡豚羊鱼相继而进至于海错若江瑶柱之属弊吻裂舌而人思一朶頥则谓公之书谓消积导滞之书可谓是世间一种珍竒不可无一不可有二之书亦可特其出之也太蚤故观者之成心不化而指摘生焉然而穷公之所以罹祸又不自书中来也大都公之为人真有不可知者本絶意仕进也而専谭用世之略谓天下事决非好名小儒之所能为本狷洁自厉操若氷霜人也而深恶枯清自矜刻薄琐细者谓其害必在子孙本屏絶声色视情欲如粪土人也而爱怜光景于花月儿女之情状亦极其赏玩若借以文其寂寞本多怪少可与物不和人也而于士之有一长一能者倾注爱慕自以为不如本息机忘世槁木死灰人也而于古之忠臣义士侠儿剑客存亡雅宜生死交情读其遗事为之咋指砍案投袂而起泣泪横流痛哭滂沱而不自禁若夫骨坚金石气薄云天言有触而必吐意无往而不伸排榻胜已跌宕王公孔文举调魏武若稚子稽叔夜视锺会如奴隶鸟巢可覆不改其凤味鸾翮可铩不驯其龙性斯所由焚芝锄蕙衔刀若卢者也嗟乎才太髙气太豪不能理照溷俗若就囹圄惭柳下而愧孙登可惜也夫可戒之夫公晩年读易著书曰九正易因意者公于易大有得舍亢入谦而今遂老矣逝矣公所表章之书若阳明先生年谱及龙溪语录其类多不可悉记云外史袁中道曰公之于温陵也学之否予曰虽好之不学之也其人不能学者有五不愿学者有三公为士居官清节凛凛而吾辈随来輙受操同中人一不能学也公不入季女之室不登冶童之床而吾辈不断情欲未絶嬖宠二不能学也公深入至道见其大者而吾辈株守文字不得玄旨三不能学也公自少至老惟知读书而吾辈汨没尘縁不亲韦编四不能学也公直气劲节不为人屈而吾辈怯弱随人俯仰五不能学也若好刚使气快意恩雠意所不可动笔之书不愿学者一矣既已离仕而隠即宜遁迹名山而乃徘徊人世祸逐名起不愿学者二矣急乘缓戒细行不修任情适口鸾刀狼藉不愿学者三矣夫其所不能学者将终身不能学而其不愿学者断断乎其不学之也故曰虽好之不学之也若夫幻人之谭闻其既已髠髪仍冠进贤八十之年不忘欲想者有是哉所谓蟾蜍掷粪自其口出者也  

小青传【`支如增`】  

自杜丽娘死天下有情种子絶矣以吾所闻小青殆丽娘后一人也小青读牡丹亭词叹曰人间亦有痴于我岂独伤心是小青悲夫真情种也爰作小青传小青者武林某生姬也家广陵名玄玄字小青其姓不传姬幼随母学母本闺塾师所逰多名闺故得愽览图书妙解声律兼精诸技毎当闺秀云集茗战手语姬随变酬答人人自失十龄时遇一老尼口授心经一过輙成诵尼曰是儿早慧福薄乞随予作弟子即不许毋令识字可三十年活母难之十六归生生之妇竒妬姬曲意下之终不恱偶随妇逰天竺妇问西方佛无量世多専礼大士者何姬曰以慈悲故耳媍知讽已笑曰吾当慈悲汝乃徙之孤山别业诫曰非吾命郎至不得入非吾命郎手札至亦不得入姬往生亦不甚相顾姬凄惋无已有某夫人者时从姬学奕絶怜爱之而姬性好书向生索取不得数从夫人处借观间赋小词自遣对佳山水有所得輙作小画生闻之每索卒不与姬又好与影语斜阳花际烟空水清輙临池自照对影絮絮如问荅女奴窥之輙止但见眉痕惨然故尝有瘦影自临春水照卿须怜我我怜卿之句悲哉妬妇庸奴都无可语徒向牡丹亭说梦耶一日从媍登楼船某夫人亦在坐时同逰女伴见两堤间游冶少年驰骑但指顾相谑姬独淡然凝坐或俯清流转眄而已某夫人曰昔太白举杯邀月对影三人惟太白之影可与太白饮亦惟小青之影可与小青对耶时妇已醉卧姬频觑媍低语夫人曰太白仙才小青怨女故自不类三闾大夫索知已不得索之云中之湘君妾又索湘君不得索之水中之影耳夫人曰子悲愤无聊政类三闾生亦类楚懐王顾不知谁为上官大夫也姬黙然夫人曰以三闾之才游诸侯何国不容而自令若此太史公憾之矣姬曰此三闾之为三闾也夫人乗间向姬曰此舟有楼汝伴我同登比登楼逺眺顾左右无人抚姬背曰好光景可惜虚过章台栁亦倚红楼眄韩郎走马而子作蒲团空观耶姬曰贾平章剑锋可畏也夫人曰子误矣平章剑钝女平章利害耳少选从容讽曰子既闲仪则多技能而风流绰约复尔岂当堕罗刹国中吾非女侠力能脱子火坑顷言章台栁子非会心人耶天下岂少韩君乎且彼媍即善遇子子终向党将军帐下作羔酒侍儿乎姬曰夫人休矣妾幼梦手折一花随风片片着水命止此矣夙业未了又生他想彼冥曹姻縁簿非吾如意珠再辱奚为徒供羣口画描耳夫人点首长叹相顾良久泣下沾衣徐拭泪还座夫人向宗戚毎谈及之无不咨嗟太息云自后夫人从宦逰姬益寥閴遂感疾媍命医来仍遣婢捧药至姬佯谢婢出掷药床头泣曰吾即不愿生亦当以浄体皈依作刘安鸡犬岂以一杯鸩断送耶乃贻书某夫人曰闗头祖帐逈隔人天官舍良辰当非寂度驰情感往瞻睇慈云分燠嘘寒如依膝下糜身百体未足云酬姊姊姨姨无恙犹忆南楼元夜看灯谐谑姨指画屏中一冯栏女曰是妖娆儿倚风独盼恍惚有思当是阿青妾亦笑指一姬曰此执拂狡鬟偷近郎侧将无似姊于时角彩寻观纒绵彻曙宁复知风流云散遂有今日乎徃者仙槎北渡断梗南栖狺语哮声日焉三至渐乃微辞含吐亦如尊旨云云窃揆鄙衷未见其可夫屠肆菩心饿狸悲鼠此直快其换马不敢辱以当炉去则弱絮风中往则幽兰霜里兰因絮果现业谁深若便祝髪空门洗妆浣虑而艶思绮语触绪纷来正恐莲性虽胎荷丝难杀又未易言此也乃至逺笛哀秋孤灯听雨雨残笛歇谡谡松声罗衣压肌镜无干影朝泪镜潮夕泪镜汐今兹鸡骨殆复难支痰灼肺然见粒而呕错情易意恱憎不驯老母姊弟天涯问絶嗟乎未知生乐焉知死悲憾促欢淹无乃非达妾少受天颕机警灵速丰兹啬彼理讵无双然而神爽有期故未应寂寂也至其沦忽亦匪自今结褵以来有宵靡旦夜台滋味谅不殊斯何必紫玉成烟白花飞蝶乃谓之死哉或轩车南■驻节维扬老母恵存如妾之受阿秦可念幸终垂悯畴昔珍赠悉令见殉寳钿绣衣福星所赐可以超轮消刼耳小六娘先期相俟不忧无伴附呈一絶亦是鸟死鸣哀其诗集小像托陈媪好藏觅便驰寄身不自保何有于零膏冷翠乎他时放船堤下探梅山中开我西阁门坐我緑阴床髣生平于响像见空帷之寂扬是耶非耶其人斯在嗟乎夫人明冥异路从此永辞玉腕珠颜行就尘土兴言及此恸也如何书成未达疾益甚水粒俱絶日饮梨汁少许然明妆冶服拥幞欹坐虽数晕絶终不蓬垢偃卧也忽一日语老媪曰传语寃业郎觅一良画师来师至命写照写毕揽镜熟视曰得吾形矣未得吾神也姑置之师易一图进姬曰神是矣丰采未流动也昔杜丽娘自图小像恐为雨为云飞去丰采流动耳乃命师且坐自与老媪扇茶铛或检图书或整衣褶或代调丹碧诸色纵其想会久之命写图图成极妖纎之致笑曰可矣取供榻前爇名香设梨汁奠之曰小青小青此中岂有汝縁分耶抚几而泣泪雨澘澘下一恸而絶年纔十八耳时万厯壬子岁也哀哉人美于玉命薄于云琼蕋优昙人间一现欲求如杜丽娘牡丹亭畔重生安可得哉日向暮生踉跄来披帷视之则容光藻逸衣态鲜好如生前不觉长号顿足既检遗诗及像又一缄即前寄某夫人稿也读之叙至惋痛生狂呌曰吾负卿矣呕血数升妇闻恚甚趣索图生诡以第一图进立焚之又索诗诗至亦焚之广陵散从兹絶矣悲夫楚熖诚烈何不以纪信诳之则罪不在妇又在生耳犹幸第二图其姻戚有购得之者而姬临卒时以花钿数事赠老媪之小女衬以二纸偶为好事者所见则皆姬手迹字亦澷灭细阅之得九絶句一古诗一词殆诗草也然题亦不可考嗟夫姬信情种命题亦当有致惜乎其不可考也虽然诗且不全何有于题而更有逰姬别业者于壁间拾残笺数寸许有字云数尽恹恹深夜雨无多也只得一半工夫亦姬遗墨盖南乡子词而未全李易安工为情语不逮也而世所传仅此并寄某夫人一絶及一缄耳嗟乎丽娘帧首数言便足千古亦何必吐尽竒葩供人长玩耶不然脱小青临卒不以花钿赠人而彼画师写照落笔便肖则遗照残笺且尽归妬媍刼火又安得桃花一瓣流出人间也哉  

## 文章辨体彚选卷五百四十二

（明）贺复征 编  

○传十五【`以下自传`】  

大人先生传【`晋阮籍`】  

大人先生盖老人也不知姓字陈天地之始言神农黄帝之事昭然也莫知其生年之数尝居苏门之山故世或谓之闲养性延寿与自然齐光其视尧舜之所事若手中耳以万里为一步以千岁为一朝行不赴而居不处求乎大道而无所寓先生以应变顺和天地为家运去势隤魁然独存自以为能足与造化推移故黙探道德不与世同之自好者非之无识者怪之不知其变化神微也而先生不以世之非怪而易其务也先生以为中区之在天下曽不若蝇蚊之着帷故终不以为事而极意乎异方竒域逰览观乐非世所见徘徊无所终极遗其书于苏门之山而去天下莫知其所如往也或遗大人先生书曰天下之贵莫贵于君子服有常色貌有常则言有常度行有例程立则磬折拱若抱皷动静有节趋步啇羽进退周旋咸有规矩心若懐氷战战栗栗束身修行日慎一日择地而行唯恐遗失诵周孔之遗训叹唐虞之道德唯法是修唯礼是克手执珪璧足履绳墨行欲为目前检言欲为无穷则少称乡闾长闻邦国上欲图三公下不失九州岛牧故挟金玉垂文组享尊位取茅土扬声名于后世齐功德于往古奉事君王牧养百姓退营私家育长妻子卜吉而宅虑乃亿祉逺祸近福永坚固已此诚士君子之髙致古今不易之美行也今先生乃被髪而居巨海之中与若君子者逺吾恐世之叹先生而非之也行为世所笑身无由自达则可谓耻辱矣身处困苦之地而行为世俗之所笑吾为先生不取也于是大人先生乃逌然而叹假云霓而应之曰若之云尚何通哉夫大人者乃与造物同体天地并生逍遥浮世与道俱成变化散聚不常其形天地制域于内而浮明开达于外天地之永固非世俗之所及也吾将为汝言之往者天尝在下地尝在上反复颠倒未之安固汝焉得不失度式而常之天因地动山陷川起云散震壊六合失理汝又焉得择地而行趋步啇羽往者羣气争存万物虑死支体不从身为泥土根拔枝殊咸失其所汝又焉得束身修行磬折抱皷李牧功而身死伯宗忠而世絶进求利以丧身营爵赏而家灭汝又焉得挟金玉万亿祗奉君上而全妻子乎且汝独不见夫虱之处于裩之中乎深缝匿乎壊絮自以为吉宅也行不敢离缝际动不敢出裩裆自以为得绳墨也饿则囓人自以为无穷食也然炎斤火流焦邑灭都羣虱死于裩中而不能出汝君子之处区内亦何异夫虱之处裩中乎悲夫而乃自以为逺祸近福坚无穷也亦观夫阳乌逰于尘外而鹪鹩戏于蓬芰小大固不相及汝又何以为若君子闻于余乎且近者夏丧于商周播之刘耿亳为墟丰镐成丘至人来一顾而世代相酬厥居未定他人也有汝之茅土将谁与久是以主人不处而居不修而治日月为正阴阳为期岂■〈恡，去忄〉情乎世系累于一时来东云驾西风与阴守雌据阳为雄志得欲从物莫之穷又何不能自达而畏夫世笑哉昔者天地开辟万物并生大者恬其性细者静其形阴藏其气阳发其精害无所避利无所争放之不失收之不盈亡不为天存不为寿福无所归祸无所咎各从其命以度相守明者不以智胜闇者不以愚败弱者不以迫畏强者不以力尽盖无君而庶物定无臣而万事理保身修性不违其纪惟兹若然故能长久今汝造音以乱声作色以诡形外易其貌内隠其情懐欲以求多诈伪以要名君立而虐兴臣设而贼生坐制礼法束縳下民欺愚诳拙藏智自神强者暌眠而凌暴弱者憔悴而事人假亷以成贪内险而外仁罪至不悔过幸遇则自矜驰此以奏除故循滞而不振夫无贵则贱者不怨无富则贫者不争各足于身而无所求也恩泽无所归则死败无所仇竒声不作则耳不易聴淫色不显则目不改视耳目不相易改则无以乱其神矣此先世之所至止也今汝尊贤以相髙竞能以相尚争势以相君宠贵以相加驱天下以趋之此所以上下相残也竭天地万物之至以奉声色无穷之欲此非所以养百姓也于是惧民之知其然故重赏以喜之严刑以威之财匮而赏不供刑尽而罚不行乃始有亡国戮君溃散之祸此非汝君子之为乎汝君子之礼法诚天下残贼乱危死亡之术耳而乃目以为美行不易之道不亦过乎今吾乃飘飖于天地之外与造物为友朝飡旸谷夕饮西海将变化迁易与道终始此之于万物岂不厚哉故不通于自然者不足以言道闇于昭昭者不足与达明子之谓也先生既申若言天下之喜竒者异之忼忾者髙之其不知其体不见其情猜耳其道虚伪之名莫识其真弗达其情虽异而髙之与向之非怪者蔑如也至人者不知乃贵不见乃神神贵之道存乎内而万物运于外矣故天下终而不知其用也逌乎而宗扶揺之野有隠士焉见之而喜自以为均志同行也曰善哉吾得之见而舒愤也上古质朴淳厚之道已废而末技遗华并兴豺虎贪虐羣物无辜以害为利陨性亡躯吾不忍见也故去而处兹人不可与为俦不若与木石为邻安期逃乎蓬山甪里潜于丹水鲍焦立以枯槁莱维去而逌死亦由兹夫吾将抗志显髙遂终于斯禽生而兽死埋形而遗骨不复反余之生乎夫志均者相求好合者齐与夫子同之于是先生乃舒虹霓以蕃尘倾雪盖以蔽明倚瑶厢而徘徊总众辔而安行顾而谓之曰泰初贞人惟大之根専气壹志万物以存退不见后进不覩先发西北而造制启东南以为门微道而以德久娱乐跨天地而处尊夫然成吾体也是以不避物而处所覩则宁不以物为累所逌则成彷佛足以舒其意浮腾足以逞其情故至人无宅天地为客至人无主天地为所至人无事天地为故无是非之别无善恶之异故天下被其泽而万物所以炽也若夫恶彼而好我自是而非人忿激以争求贵志而贱身伊禽生而兽死尚何显而获荣悲夫子之用心也薄安利以忘生要求名以丧体诚与彼其无诡何枯槁而逌死子之所好何足言哉吾将去子矣乃扬眉而荡目振袖而抚裳令缓辔而纵筴遂风起而云翔彼人者瞻之而垂泣自痛其志衣草木之皮伏于岩石之下惧不终夕而死先生过神宫而息漱吴泉而行回乎逌而逰览焉见薪于负者叹曰汝将焉以是终乎哉薪者曰是终我乎不以是终我乎且圣人无懐何其哀夫盛衰变化常不于兹藏器于身伏以俟时孙刖足以擒龎睢折胁而乃休百里困而相嬴牙既老而弼周既颠倒而更来兮固先穷而后收秦破六国并兼其地夷灭诸侯南面称帝姱盛色崇靡丽凿南山以为阙表东海以为门门万室而不絶图无穷而永存美宫室而盛帷■〈巾〉击钟皷而扬其章广苑囿而深池沼兴渭北而建咸阳■〈山上丽下〉木曽未及成林而荆棘已藂乎阿房时代存而迭处故先得而后亡山东之徒虏遂起而王天下由此视之穷达讵可知耶且圣人以道德为心不以富贵为志以无为用不以人物为事尊显不加重贫贱不自轻失不自以为辱得不自以为荣木根挺而枝逺叶繁茂而华零无穷之死犹一朝之生身之多少又何足荣因叹而歌曰日没不周兮西方月出丹渊中阳精蔽不见阴光大为雄亭亭在须臾厌厌将复东离合云雾兮往来如飘风富贵俛仰间贫贱何必终留侯起亡虏威武赫夷荒召平封东陵一旦为布衣枝叶托根柢死生同盛衰得志从命升失势与时隤寒暑代征迈变化更相推祸福无常主何忧身无归推兹由斯理负薪又何哀先生闻之笑曰虽不及大庶免小矣乃歌曰天地解兮六合开星辰霣兮日月隤我腾而上将何懐衣弗袭而服美佩弗饰而自章上下徘徊兮谁识吾常遂去而遐浮肆云轝兴气盖徜徉回翔兮漭瀁之外建长星以为旗兮击雷霆之■〈石康〉礚开不周而自车兮出九野之夷泰坐中州而一顾兮望崇山而回迈端余节而飞旃兮纵心虑乎荒裔择前者而弗修兮驰蒙间而逺逌弃世务之众为兮何细事之足赖虚形体而轻举兮精微妙而神丰命夷羿使寛日兮召欣来使缓风攀扶桑之长枝兮登扶揺之隆崇跃潜飘之冥昧兮洗光曜之昭明遗衣裳而弗服兮服云气而遂行朝造驾乎旸谷兮夕息马乎长泉时崦嵫而易气兮辉若华以照冥左朱阳以举麾兮右玄阴以建旗变容饰而改度遂腾窃以修征阴阳更而代迈四时奔而相逌惟仙化之修忽兮心不乐乎久留惊风奋而遗乐兮虽云起而忘忧忽电消而神逌乎歴寥廓而遐逌佩日月以舒光兮登徜徉而上浮歴前进于彼逌兮将歩足乎虚州扫紫宫而陈席兮坐帝室而忽会酬萃众音而奏乐兮声惊渺而悠悠五帝舞而再属兮六神歌而代周乐啾啾肃肃洞心达神超遥遥茫茫心往而忘反虑大而志矜局大人微而弗复兮扬云气而上陈召大幽之玉女兮接上王之美人体云气之逌鸭兮服太清之淑真合欢情而微授兮先艶溢其若神华姿烨以俱发兮采色焕其并振倾玄髦而垂鬓兮曜红颜而自新日暧曃而将逝兮风飘飖而振衣云气解而雾离兮奔散而永归心惝惘而遥思兮眇回目而弗晞扬清风以为旟兮翼旋轸而反衍腾炎阳而出疆兮命祝融而使遣驱玄冥以摄坚兮蓐收秉而先戈勾芒奉毂浮惊朝霞寥廓茫茫而靡都兮邈无俦而独立倚瑶厢而一顾兮哀下土之憔悴兮是非以为行兮又何足与比类霓旌飘兮云旗霭乐逰兮出天外大人先生披髪飞鬓衣方离之衣绕绂阳之带含竒芝嚼甘华噏浮雾飡霄霞典朝云扬春风奋乎太极之东逰乎仑昆之西遗辔隤策流盼乎唐虞之都惘然而思怅尔若忘慨然而叹曰呜呼时不若岁岁不若天天不若道道不若神神者自然之根也彼勾勾者自以为贵夫世矣而恶知夫世之贱乎兹哉故与世争贵贵不足尊与世争富富不足先必超世而絶羣遗俗而独往登乎太始之前览乎忽漠之初虑周流于无外志浩荡而自舒飘飖于四运翻翱翔乎八隅欲从肆而彷佛渺沆瀁而靡拘细行不足以为毁圣贤不足以为誉变化移易与神明扶廓无外以为宅周宇宙以为庐强八维而处安据制物以永居夫如是则可谓富贵矣是故不与尧舜齐徳不与汤武并功王许不足以为匹阳丘岂能与比踪天地且不能越其寿广成子曽何足与比容激八风以扬声蹑元吉之髙踪被九天以开除兮来云气以驭飞龙専上下以制统兮殊古今而靡同夫世之名利胡足以累之哉故提齐而踧楚挈赵而蹈秦不满一朝而天下无人东西南北莫之与邻悲夫子之修饰以余观之将焉存乎于兹先生乃去之纷泱莽轨沕洋■〈氵不〉衍溢歴度重渊跨青天顾而逌览焉则有逍遥以永年无存忽合散而上臻霍分离荡瀁瀁洋洋颷涌云浮达于揺光直驰骛乎太初之中而休息乎无为之宫太初何如无后无先莫究其极谁识其根邈渺绵绵乃反复乎大道之所存莫畅其究谁晓其根辟九灵而九索曽何足以自隆登其万天而通观浴太始之和风■〈漂刂〉逍遥以逺逌遵大路之无穷遗太乙而弗使陵天地而径行超蒙鸿而逺迹左荡莽而无涯右幽悠而无方上遥聴而无声下修视而无章施无有而宅神永太清乎敖翔崔巍髙山勃玄云朔风横厉白云纷积水若凌寒伤人阴阳失位日月隤地坼石裂林木摧大冷阳凝寒伤懐阳和微弱隆阴竭海冻不流绵絮折呼噏不通寒伤裂气并代动变如神寒倡热随害伤人熈与真人懐太清精神専一用意平寒暑勿伤莫不惊忧患靡由素气宁浮雾凌天恣所经往来微妙路无倾好乐非世又何争人且皆死我独生真人逰驾八龙曜日月载云旗徘徊逌乐所之真人逰太阶夷原辟天门开雨蒙蒙风■〈风军〉■〈风军〉登黄山出栖迟江河清路无埃云气消真人来真人来惟乐哉时世易好乐隤真人去与天回反未央延年寿独敖世望我何时反趈澷澷路日逺先生从此去矣天下莫知其所终极盖陵天地而与浮明遨逰无始终自然之至真也鸜鹆不踰济貉不渡汶世之常人亦由此矣曽不通区域又况四海之表天地之外哉若先生者以天地为卵耳如小物细人欲论其长短议其是非岂不哀也哉  

五柳先生传【`陶潜`】  

先生不知何许人也亦不详其姓字宅边有五柳树因以为号焉闲靖少言不慕荣利好读书不求甚解毎有会意便欣然忘食性嗜酒家贫不能常得亲旧知其如此或置酒而招之造饮輙尽期在必醉既醉而退曽不■〈恡，去忄〉情去留环堵萧然不蔽风雨短褐穿结箪瓢屡空晏如也常着文章自娱颇示已志忘懐得失以此自终赞曰黔娄有言不戚戚于贫贱不汲汲于富贵其言兹若人之俦乎酬觞赋诗以乐其志无懐氏之名与葛天氏之名与  

无心子传【`唐王绩`】  

东皋子始仕以醉懦罢乡人或诮之东皋子不屑也退着无心子以见趣焉  

无心子寓居于越越王不知其天人也拘之仕无喜色泛越若而从越国之式曰有秽行者不齿俄而无心子者以秽行闻于王王黜之无愠色退而将逰于茫荡之埜适绩之邑而遇机士机士抚髀而叹者三曰嘻子贤者而以罪废无心子不应机士曰愿受教无心子曰尔闻蜚亷氏之马说乎昔者蜚亷氏有二马一者朱鬛白毳龙骼鳯臆骤驰如舞终日不释鞍竟以热死一者重胫昻尾駞颈貉滕踶啮善蹶弃而散诸野终年肥遁是以凤凰不憎山栖蛟龙不羞泥蟠君子不茍洁以罹患圣人不避秽而养生东皋闻之曰善哉不可以加之矣  

五斗先生传【`王绩`】  

有五斗先生者以酒德逰于人间有以酒请者无贵贱皆往往必醉醉则不择地斯寝矣醒则复起饮也常一饮五斗因以为号焉先生絶思虑寡言语不知天下之有仁义厚薄也忽焉而去倐焉而来其动也天其静也地故万物不能萦心焉尝言曰天下大抵可见矣生何足养而嵇康着论途何为穷而阮籍恸哭故昏昏黙黙圣人之所居也遂行其志不知所如  

陆文学自传【`陆羽`】  

陆子名羽字鸿渐不知何许人有仲宣孟阳之貌陋相如子云之口吃而为人才辩笃信褊操多自用意朋友规谏豁然不惑凡与人宴处意有所适不言而去人或疑之谓生为瞑及与人为信虽氷雪千里虎狼当道而必行也上元初结庐于苕溪之濵闭闗对书不杂非类名僧髙士谈燕永日常扁舟往山寺随身惟纱巾藤鞋短褐犊鼻往往独行野中诵佛经吟古诗杖击林木手弄流水夷犹徘徊自曙达暮至日黒兴尽号泣而归故楚人相谓陆子盖今之接舆也始其家惸露育乎竟陵大师积公之禅院自幼学属文积公示以佛书出世之业子答曰终鲜兄弟无复后嗣染衣削髪号为释氏使儒者闻之得称为孝乎自将援孔圣之文可乎公曰善哉子为孝殊不知西方之道其名大矣公执释典不屈子执儒典不屈公用矫怜无变歴试贱务扫寺地洁僧厕践泥污墙具瓦施屋牧牛一百二十蹄竟陵西湖无纸学书以竹画牛背为字他日问字于学者得张衡南都赋不识其字但于牧所仿青衿小儿危坐展卷口动而已公知之恐渐渍外典去道日旷又求于寺中令其剪榛莽以门入之然或■记文字懵焉若有所遗灰心木立过日不作主者以为慵惰鞭之因叹岁月往矣恐不知其书呜呼不自胜主者以为蓄怒又鞭其背折其楚乃释困倦所投舍主者而去卷衣诣伶当者谑谈三氏以身为伶正弄木人假吏藏珠之戏公追之曰念尔道丧惜哉吾本师有言我弟子十二时中许一时外学令降伏外道也以我门人众多今从尔所欲可缉学工书天寳中郢人酺于沧浪道邑吏召子为伶正之师时河南尹李公齐物出守见异捉手拊背亲授诗集于是汉沔之俗亦异焉后负书于火门山邹夫子墅属礼部郎中崔公国辅出守竟陵因与之逰处凡三年赠白驴马幇一头文槐书函一枚云白驴幇襄阳太守李憕见遗文槐函故卢黄门侍郎所与此物皆已之所惜也宜野人乘蓄故特以相赠洎至德初秦人过江子亦过江与吴兴释皎然为缁素忘年之交少好学文多所讽谕见人为善若已有之见人不善若已羞之苦言逆耳无所回避由是俗人多之自禄山乱中原为四悲诗刘辰窥江淮作天之未明赋皆见感激当时行哭涕泗着君臣契三卷源解三十卷吴兴歴官记三卷湖州刺史记一卷茶经三卷占梦上中下三卷并贮于褐布囊上元辛丑岁子阳秋二十有九日  

醉吟先生传【`白居易`】  

醉吟先生者忘其姓字乡里官爵忽忽不知吾为谁也宦逰三十载将老退居洛下所居有池五六畆竹数千竿乔木数十株台榭舟桥具体而微先生安焉家虽贫不致寒馁年虽老未及耄性嗜酒躭琴淫诗凡酒徒琴侣诗客多与之逰逰之外栖心释氏通学小中大乘法与嵩山僧如满为空门友平泉客韦楚为山水友彭城刘梦得为诗友安定皇甫朗之为酒友毎一相见欣然忘归洛城内外六七十里间凡观寺丘墅有泉石花竹者靡不逰人家有美酒鸣琴者靡不过有图书歌舞者靡不观自居守洛川韦布衣家以宴逰召者亦时时往每良辰美景或雪朝月夕好事者相过必为之先拂酒罍次开箧诗酒既酣乃自援琴操宫声弄秋思一遍若兴发命家僮调法部丝竹合奏霓裳羽衣一曲若欢甚又命小妓歌杨柳枝新词十数章放情自娱酩酊而后已往往乘兴履及邻杖于乡骑游都邑肩舁适野舁中置一琴一枕陶谢诗数卷舁筓左右悬双酒壶寻水望山率情便去抱琴引酌兴尽而返如此者凡十年其闲日赋诗约千余首岁酿酒约数百斛而十年前后赋酿者不与焉妻孥弟侄虑其过也或讥之不应至于再三乃曰凡人之性鲜得中必有所偏好吾非中者也设不幸吾好利而货殖焉以至于多藏润屋贾祸危身奈吾何设不幸吾好传奕一掷数万倾财破产以致于妻子冻馁奈吾何设不幸吾好乐损衣削食錬松烧汞以至于无所成有所误奈吾何今吾幸不好彼而自适于杯觞讽咏之间放则放矣庸何伤乎不犹愈于好彼三者乎此刘伯伦所以闻媍言而不听王无功所以逰醉乡而不还也遂率子弟入酒房环酿瓮箕倨仰面长吁太息曰吾生天地间才与行不逮于古人逺矣而富于黔娄寿于颜渊饱于伯夷乐于荣启期健于卫叔寳幸甚幸甚余何求哉若舍吾所好何以送老因自吟咏懐诗云抱琴荣启乐纵酒刘伶达放眼看青山任头生白髪不知天地内更得几年活从此到终身尽为闲日月吟罢自哂揭瓮拨醅又自变量杯兀坐而醉既而醉复醒醒复吟吟复饮饮复醉醉吟相仍若循环然繇是得以梦身世云富贵幕席天地瞬息百年陶陶然昬昬然不知老之将至古所谓得全于酒者故自号为醉吟先生于时开成三年先生之齿六十有七须尽白发半秃齿双缺而觞咏之兴犹未衰顾谓妻子云今之前吾适矣今之后吾不自知其兴何如  

甫里先生传【`陆龟蒙`】  

甫里先生者不知何许人也人见其耕于甫里故云先生性野逸无羁检好读古圣人书探六籍识大义就中乐春秋抉适微旨见文中子王仲淹所为书云三传作而春秋散深以为然贞元中韩晋公尝着春秋通例刻之于石意以是学为已任而颠倒漫漶翳塞无一通者殆将百年人不敢指斥疵类先生恐疑误后学乃著书摭而辨之先生平居以文章自怡虽幽忧疾病中落然无旬日生计未尝暂辍点窜涂抹者纸札相压投于筐箱中歴年不能浄冩一本或好事者取去后于他人家见亦不复谓己作矣少攻謌诗欲与造物者争柄遇事輙变化不一其体裁始则輘轹波涛穿穴险固囚锁怪异破碎阵敌卒造平淡而后已好洁几格窓户砚席剪然无尘埃得一书详熟然后寘于方册值本即校不以再三为限朱黄二毫未尝一日去手所藏虽少咸精实正定可传借人书有编简断壊者缉之一字谬误者刋之乐闻人为学讲评通借不倦有无赖者毁拆揉汗或藏去不返先生戚然自咎先生贫而不言利问之对曰利者商也今既士矣奈何乱四人之业乎且仲尼孟轲氏所不许先生之居有池数畆有屋三十楹有田竒十万步有牛不减四十蹄有耕夫百余指而田污下暑雨一昼夜则与江通无别己田他田也先生由是苦饥困仓无斗升蓄积乃躬负畚锸率耕夫以为具且每岁波虽狂不能跳吾防溺吾稼也或讥刺之先生曰尧舜■〈山上衡下〉瘠大禹胼胝彼非圣人耶吾一布衣耳不勤劬何以为妻子之天乎且与蚤虱名器雀鼠仓庾者何如哉先生嗜荈置园于顾渚山下岁入茶租十许薄为瓯檥之资自为品第书一篇继茶经茶诀之后南阳张又新尝为水说凡七等其二曰恵山寺石泉其三曰虎丘寺石井其六曰吴松江是三水距先生逺不百里髙僧逸人时致之以助其好先生始以喜酒得疾血败气索者二年而后能起有客至亦洁罇置觯但不复引满向口尔性不喜与俗人交虽诣门不得见也不置车马不务庆吊内外姻党伏腊丧祭未尝及时往或寒暑得中体性无事时乘小舟设篷席賷一束书茶灶笔床钓具棹船郎而已所诣小不会意径还不留虽水禽戞起山鹿骇走之不若也人谓之江湖散人先生乃着江湖散人传而歌咏之由是混毁誉不能入利口者亦不复致意先生性悁急遇事发作輙不含忍寻复悔之屡改不能关先生无大过亦无出入事不传姓名无有得之者岂涪翁渔夫江上丈人之流者乎  

江湖散人传【`陆龟蒙`】  

散人者散诞之人也心散意散形散神散既无羁限为时之怪民束于礼乐者外之曰此散人也散人不知耻乃从而称之人或笑曰彼病子之散而目之子反以为其号何也散人曰天地大者也在太虚中一物耳劳乎覆载劳乎运行差之晷度寒暑错乱望斯须之散其可得耶水土之散皆有用乎水之散为雨为露为霜雪水之局为潴为洳为潢污土之散封之可崇穴之可深生可以艺死可以入土之局埙不可以为埏甓不可以为盂得非散能通于变化局不能耶退若不散守名之筌进若不散执时之权筌可守耶权可执耶遂为散歌散传以志其散  

## 文章辨体彚选卷五百四十三

（明）贺复征 编  

○传十六  

无名公传【`宋邵雍`】  

夫无名者不可得而名也凡物有形则可器可器斯可名然则斯人无体乎曰有体有体而无迹者也斯人无用乎曰有用有用而无心者也夫有迹有心者斯可得而知也无迹无心者虽鬼神亦不可得而知不可得而名而况于人乎故其诗曰思虑未起鬼神莫知不由乎我更由乎谁能造万物者天地也能造天地者太极也太极者其可得而知乎故强名之曰太极太极者其无名之谓乎故尝自为之赞曰借尔面貌假尔形骸弄丸余暇闲往闲来人告之以修福对曰吾未尝不为善人告之以禳灾对曰吾未敢妄祭故诗曰祸如许免人须謟福若待求天可量又曰中孚起信宁烦祷无妄生灾不易禳性喜饮酒常命之曰太和汤诗曰不佞禅伯不谀方士不出户庭直际天地家素业为儒口未尝不言儒言身未尝不行儒行故其诗曰心无妄思足无妄走人无妄交物无妄受炎炎论之甘处其陋绰绰言之无出其右羲轩之书未尝辍手尧舜之谈未尝虚口当中和天同乐易友吟自在诗饮欢喜酒百年升平不为不偶七十康强不为不寿此其无名公之行乎  

六一居士传【`欧阳修`】  

六一居士初谪滁山自号醉翁既老而衰且病将退休于颍水之上则又更号六一居士客有问曰六一何谓也居士曰吾家藏书一万卷集录三代以来金石遗文一千卷有琴一张有棋一局而常置酒一壶客曰是为五一尔奈何居士曰以吾一翁老于此五物之间是岂不为六一乎客笑曰子欲逃名者乎而屡易其号此庄生所诮畏影而走乎日中者也余将见子疾走大喘渴死而名不得逃也居士曰吾固知名之不可逃然亦知夫不必逃也吾为此名聊以志吾之乐尔客曰其乐如何居士曰吾之乐可胜道哉方其得意于五物也太山在前而不见疾雷破柱而不惊虽响九奏于洞庭之野阅大战于涿鹿之原未足喻其乐且适也然常患不得极吾乐于其间者世事之为吾累者众也其大者有二焉轩裳珪组劳吾形于外忧患思虑劳吾心于内使吾形不病而已悴心未老而先衰尚何暇于五物哉虽然吾自乞其身于朝者三年矣一日天子恻然哀之赐其骸骨使得与此五物偕返于田庐庶几偿其夙愿焉此吾之所以志也客复笑曰子知轩裳珪组之累其形而不知五物之累其心乎居士曰不然累于彼者已劳矣又多忧累于此者既佚矣幸无患吾其何择哉于是与客俱起握手大笑曰置之区区不足较也已而叹曰夫士少而仕老而休盖有不待七十者矣吾素慕之宜去一也吾尝用于时矣而讫无称焉宜去二也壮犹如此今既老且病矣乃以难强之筋骸贪过分之荣禄是将违其素志而自食其言宜去三也吾负三宜去虽无五物其去宜矣复何道哉熈宁三年九月七日六一居士自传  

一是居士传【`郑思肖`】  

一是居士大宋人也生于宋长于宋死于宋今天下人悉以为非赵氏天下愚哉尝贯古今六合观之肇乎无天地之始亘乎有天地之终普天率土一草一木吾见其皆大宋天地不复知有皇帝王覇盗贼诸蛮介于其间大宋粹然一天也不以有疆土而存不以无疆土而亡行造化迈厯数母万物而未始有极焉譬如孝子于其父前乎无前后乎无后满眼与父与天同大宁以生为在死为不在耶又宁见有二父耶此一是之所在也未死书死誓其终也故曰死于宋一是者何万古不易之理也由之行则我为主天地鬼神咸聴其命不然天地鬼神反诛之断古今定纲常配至道立众事自天子至于庶人一皆不越于斯茍能深造一是之域与天理周流明而不惑杀之亦不变安能以伪富伪贵刍豢之居士生而弗灵几沦于朽弃长而明始感父母恩异于他人父母恩非数可算性爱竹嗜餐梅花又喜观雪遇之过于贫人获至寳为恱不饮酒嗜食菜荐饭得菜欣然饭速尽有招之者拒而不从决不妄以足迹及人门癖于诗不肯与人唱和懒则数岁不作一兴动达旦不寐作讽咏声辞多激烈意诗成章数髙歌輙涙下若不能以一朝自居毎弃忘生事尽日遂幽闲之适遇痴浊者则急去之多逰僧舍兴尽即飘然惬懐终暮坐不去寡与人合间数月竟无至门者独往独来独处独坐独行独吟独笑独哭抱贫愁居与时为仇雠或痴如哆口不语瞠目髙视而僵立众环指笑良不顾常独逰山水间登絶顶浩歌狂笑气润霄碧举手掀舞欲空其形而去或告人以道俗不耳其说反嫌迂谬率耻与之偕破衣垢貌昼行呓语皇皇然若有求而弗获坐成废物尚确持一是之理欲衡古今天下事咸归于正愚又甚众人宜乎举世之人不识之有识者非之识之识其人不识其人非识也能识一是之理则真识一是居士矣奚以识其精神笑貌然后谓识一是居士也与故作一是居士传  

铁笛道人自传【`杨维桢`】  

铁笛道人者会稽人祖闗西出也初号梅花道人会稽有铁崖山其髙百丈上有蕚緑梅花数百植层楼出梅花积书数万卷是道人所居也泰定间以春秋经学擢进士第仕赤城令转钱清海盐皆不信其素志輙弃官将妻子逰天目山放于宛陵毘陵间霅中云间山水最清逺又自九龙山渉太湖南泝大小雷之泽访缥缈七十二峯东抵海登小金山脱乌巾冠铁叶冠服褐毛寛博手持铁笛一枝自称铁笛道人铁笛得洞庭湖中冶人缑氏子尝掘地得古莫耶无所用镕为铁叶筒之长一尺有九寸窍其九进于道人道人吹之窍皆应律竒声絶人世江上老渔狎道人时时唱清江欵乃道人为作回波引和之仍自歌曰小江秋大江秋美人不来生逺愁聴笛海西流又歌曰东飞乌西飞乌美人手弄双明珠九见乌生雏城中富贵人闻道人名多载酒道人所幸闻笛道人为一弄毕便卧遣客即客不去卧吹笛自如也尝对客云笛有君山古弄海可养蛟龙可呼非钧天大人不发也晩岁有同年者以遗才白于上用玄纁物色道人于五湖之间道人终不起道人性疎豁与人交无疑二虽病凶危坐不披文则弄札翰或理音乐素不善奕画谓奕损闲心画为人役见即屏去至名山川必登髙遐眺想见古人风节旷迈非常人所能测也与永嘉李孝先茅山张伯雨钖山倪镇昆阳顾瑛为诗文友碧桃叟释臻疑归叟释现清容叟释信为方外友其文有惊世者有三史统论五千言太平纲目二十策歴代史钺二百卷诗有琼台曲洞庭杂吟五十卷藏于铁崖山云赞曰有美人兮冠铁叶之弮弮服免褐之跹跹雷浦之濵兮铁崖之颠噏阴呼阳兮履坤戴干万窍不作兮全籁于天其漆园之傲吏兮缑山之逰仙也耶  

白牛生传【`明宋濂`】  

白牛生者金华潜溪人宋姓濓名尝骑白牛往来溪上故人以白牛生目之生躯干短小细目而疎髯性多勤他无所嗜惟攻学不怠存诸心着诸书六经与人言亦六经或厌其繁生曰吾舍此不学也六经其曜灵乎一日无之则冥冥夜行矣生学在治心道在五伦自以为至易至简或笑其迂生曰我其迂哉我若迂孟子则迂之首矣生好着文或以文人称之则又艴然怒曰吾文人乎哉天地之理欲穷之而未尽也圣贤之道欲凝之而未成也吾文人乎哉或求学文生曰其孝弟乎文则吾不知也生不肯干禄或欲挽之使出生曰禄可干耶仕当为道谋干之私也生安于义命未尝妄有所为或疑其拙生曰我契以天不合以人是乃巧之大者拙乎哉生慕孔颜之乐如聆钧天之乐如获褭蹏之金言及之手足舞蹈不已或以为狂生曰吾能知之恨未能允蹈之奚其狂生幼多疢常行服气法或诮其欲久生生曰盗跖甚夭颜子甚寿子知之乎或人不答生曰窃阴阳之和以私一已服气矣运量元化节宣四时服气乎生虽贫喜色常溢眉宇间或诘之生曰吾内足乐也内既足乐无人非无鬼责得亦乐失亦乐我何忧哉生御恶衣觕馔安之或虑其诈生曰锦衣与卉服虽异暖则一糟核与淳熬固殊饱则均何诈为生不贵贵人不贫贫人或尤其无别生曰贵自贵尔于我何加焉贱自贱尔于我何损焉生遇物以诚三尺之童莫之敢欺或讥其同生曰我道盖如是同不同弗知也生不享外神唯事其先甚谨或谓其报本耶生曰非惟报本也以气感气吾先以之外人何预哉生多读台衡贤守慈恩诸家书或谤其偏生曰我虽口之未尝心之也何其偏生当情意调适輙悬特磬于簴亲击以铁籈瞑目侧耳而聴自以为达制乐之原或笑之生曰此篑桴土皷之遗声也五音繁会则末矣生好着屐登山遇境胜处注目视弗释或恶其癖生曰吾于峦容川色见三代之精华不忍舍也生年四十有六髪无白者日坐一室中澄思终日或执笔立言动以圣贤自期其中之所存者人固莫能识也适有画史貌生之骑白牛者生大笑以为得其真故自疏其事如左曰白牛生传云  

## 文章辨体彚选卷五百四十四

（明）贺复征 编  

○传十七【`家传`】  

大传【`明李梦阳`】  

传曰号贞义公者不知何里人也而赘于扶沟人王聚王聚以洪武三年归军于蒲州已又自蒲州徙庆阳于是贞义公从如庆阳乃王聚不欲尽徙于庆阳而以其弟王三公守扶沟而世居扶沟大岗北兵之起也贞义公战于白沟河死于是公有二男子纔数岁会又失母故不述其父闻之父老曰贞义公盖长者也然卒不免于难云贞义公二子其后皆冐王氏以赘故是时又垜阳氏田氏为一户而一户四氏然予闻白沟河之役于时粮道絶人煮马革食及啖骡马溺已又尽杀其骡马食之又人相食积尸盖若山丘焉庆阳卫有曰王指挥者统治其军时亦死之  

往先君谓梦阳曰贞义公没时处士公盖八岁云是时母氏改为他氏室而公乃因不之他氏食零零俜俜往来邠宁间学贾为小贾能自治生后十余岁而至中贾云宁州有李媪者窃瞷公异之乃因妻以女而公初不知为同姓闻之长老曰处士公任侠有气人也即少时而好解推衣食衣食人于是闾里人皆多处士公处士公顾愈谨治生日厚富有赀郡中人用赀无问识不识皆与赀于是郡中人亦无不多处士公处士公载盐过闾里与闾里门斗盐及载菜即又与闾里菜率岁散盐菜数十车于是闾里率岁不复购盐菜而俗谓善人为佛处士又治佛因号曰佛王忠于是佛王忠之名盖郡中矣长老曰处士之死则以田氏予退而问先君先君挥涕曰往田氏为仇家者杀处士怒赴愬行于是仇家大惧乃使郡中诸豪长来行百金间不解而仇家故大有财势可使官及处士赴愬至官置不理反久系处士于是处士益发愤怒病且死仰天呼曰天乎予何罪竟死狱中是时无问识不识咸切齿仇家故长老至今语曰讼事无天盖伤处士云耳然予闻处士葬时有地理家张生指其地曰此必有后岂不谓天道哉  

军汉公则嗜酒不治生好斗鸡走马试剑即大仇醉之酒輙解顾反厚年八十余竟无疾卒  

主文公处士公子讳刚称王刚为卫主文好气任侠有父风处士公不喜厚富蓄会暴卒出榖钱家又多不还以故日侵贫至家徒四壁立于是人窃笑李氏主文公于是痛哭往来里门骂窃笑李氏者曰若真以李氏无人耶骂且行卒无应者而止则抚二弟背哭曰若即一不树立我不能为若兄主文公尝以事至京师有羡赀乃尽买学士家言并厯数家归训其二弟二弟卒各擅其业主文人頳面须髯然为人强力使气常勒里中子弟主办事子弟无敢后里中置酒有主文公主文公不至毋敢先饮敬惮矣而军汉公在军中乃私劵我产绐其直酒之人即持劵来收我产主文公怒不言苐砺利刃然色常在持劵人持劵人觉之走主文公乃怃然曰咍此奴走矣已复大骂跳伏地死劵者乃大惧呼天曰天天宁主文生不愿得产直顷之主文苏劵者乃卒不敢复言直矣主文公夜出龙泉道见巨人长数丈以疾卒  

曰庆者处士公次子也精地理阴阳家号王阴阳阴阳公更嗜酒王氏军故戍花马池营阴阳公代往戍至以数干其将将用之一日冦至将问阴阳公计安出阴阳公曰某时战胜将曰有何应对竒行三里当见红妇人应顷之验战果胜将大说于是尊敬阴阳公以为上客而使其尽监军中马马军率日持鸡酒啖阴阳公阴阳公则日弄酒狎侮诸吏士奴僇之诸吏士不堪也乃于是盛恶阴阳公于其将将后亦颇疎之阴阳公即又嫚骂将把其短将惧逐之还阴阳公乃于是遨逰郡山砦中为相埋然数竒中埋家亷其性但具醇酒更不索钱也过他阴阳埋所即未善公熟视之曰凶乎问其家凶矣他阴阳又重钱自是郡山砦中不复请他阴阳他阴阳皆穷饿不得行因谋击杀阴阳公投川窟中顷之阴阳公苏稍闻窟上语而不知击己者乃呼曰救我救我窟上人更复击遂死阴阳公卒顷之水暴至失其葬处呜呼我李冐王氏者盖三世矣至我先大夫而始复李氏云先大夫处士公子而号吏隠公吏隠公年九岁丧父而依于伯氏伯氏教之则严也十二三岁时伯氏佣书造里籍乃伯氏不自书顾令吏隠公书吏隠公即善造书伯氏乃大喜竒之顾反严吏隠公讹一字伯氏一扑其掌久之掌坟赤公啼泣里父老见之为苏苏陨涕曰夫纸易得耳奈何至是伯氏乃窃仰叹曰嗟乎吾宁为纸惜耶乃后故称善书者咸出吏隠公下吏隠公少贫贱徒肫肫有至性重厚寡言辞十八九岁时从伯氏往见邵道人道人者异人也不言见公第信两手食指出耳上初不解久之伯氏悟曰谓纱帽翅耶道人颔然之伯氏益又喜于是始议学事矣吏隠公年二十充郡学生始受籍于师日诵百千过不成诵于是诸后生咸日笑公公第诵愈益苦居岁余梦登危楼遇织锦妇于是织锦妇以色丝金针寳镜贻公而公自是輙彬彬有文学矣然又独数竒梦比试诸后生即不复记所诵吏隠公顾记所诵文又髙故常冠诸生吏隠公尝梦试目验比试诸生輙叩公曰何梦即未梦公戏谓曰某日某目輙又验诸生以为神郡学岁一人贡然二人行梁生贡公次当行梁生稔公文髙惧与偕因要公置酒奉百金寿因辟席顿首请欲自行公许诺郄其金不受人曰甚哉李君之憨也垂成而弃厥功公闻之仰天叹曰嗟哉是安知予哉卒让梁生行明年吏隠公贡次者王生王生者公师也即亦置酒要如梁生公又卒让王生又踰年公乃始贡是时年三十五矣是年为阜平县学训导公为训导三月而提学御史阎禹钖至真定牒属各以其徒来赴集先是御史至真定率牒属来赴集阜平生集则率曳翁鞋人挟烟熏帙踉跄行见御史及见御史輙又自请试目即不从则相顾脱蓝衫走御史乃顾追呼曰秀才聴试目如若所自请目而公之赴真定也戒诸生母仍曳翁鞋毋人挟烟熏帙帙会割以板夹杠之行又戒毋輙自请试目稍井井矣而御史禹锡始至而弗省也尚怒而督责诸学吏于是吏隠公退而上书陈教化变易之事其略曰夫明者知往者也时者俟至者也故曰违时者不明强势者不行故拂是以树信则虐而鲜功昔者武王克殷殷余民弗宾也而武王舍之然武王不以其故贬王周公缵武王无竞之烈使二叔监殷而二叔以殷畔然周公不以其故损明故曰王者必世而后仁见小利则大事不成夫阜平恒山之陋邑也地有栗橡枣柿之饶其人山居草处衣鹿豕皮蒯里布袜挟桑弧毒矢日出射猛兽狐免餔糜而给朝夕夫前代不复闻己自国家兴百有余年于兹然而科第之事罕然窃未闻有尊官显人者产于其间也此天下之所共笑也今足下足迹未渉其境乃思以一旦变易其俗望之以诗书礼乐之事其亦不为善变者矣且足下信贤圣然不能过武王周公某诚善教必不能以三月之人而遂变百年之俗今天陇山有鸟其名曰鹦鹉孰不谓其能人语也然不笼绁之不宛转相道假以年岁鸟鲜有能语者焉故笼绁之以制性也宛转相道以发明也假以年岁俟其变也夫三者备矣然后可以责効而议功今徒见其朱喙而緑裳也乃輙怒曰鸟奚不人语也是恶可哉御史禹锡览书乃遂不复督责诸学吏顾独礼貌公公在阜平五年以母丧归起为封丘王教授王故机辩人也公侍王执重讷人曰若是必轻于王公笑曰是不善事王者也顾益谨王一日设醇酒大醉公起而伺屏后令左右乃递难公公悛悛如在王前于是扶公出尾之行公竟无他语然已齁齁睡矣王喜遇反厚王有问公吐心对酒饮公輙醉醉悛悛如前时王于是益复喜尊敬之尝自脱其貂帽及绮丽衣钖公毎事必曰李先生李先生云见礼如此一日王醉握系帯谓公曰予比殊好阔带公方醉第免冠触地贺王王盖自是省矣公在王门十三年沈晦于酒然时人莫识也公酒酣尝击缶歌曰人欲为贪吏贪吏殃及子孙人欲为亷吏亷吏穷饿不得行我今既不为贪吏又何可称亷吏王门之下可以全身避世于是乃自称吏隠公云吏隠公方面须髯腹便便垂然为人德厚鲜矜伐人矜伐公屏负壁立终不言又不较长短故无大小愚智咸亦尊敬公公醉自外来儿女走扶牵裳行公婆娑舞歌至若火盗事家人卒遑扰公方晏坐睡鼻齁齁如雷已不更问也此其度量可与浅见寡闻者道耶然予又闻公至向学往贫窭时受诗于合水韩公尝大雪公单衣曵破履行尝夜行归雪甚庐萧然无烟也礼曰伤哉贫也今子孙豊衣足食日鞭笞不务学岂复念先世哉公之卒也则以吾母髙夫人往髙夫人卒丧过大梁公请于王行无何道病舆行抵庆阳舍兴教寺顷之卒王闻讣痛踊泣数行下使使来赙且会塟此其克厥始终者故载曰琎者军汉公子善机诈把持人一日大寒军汉公子从环县来以啖冷羊肉又饮冷酒卧地上致疾卒  

李梦阳有弟曰孟章小字曰周张周张生十三岁而丧母居无何又丧父依于伯氏仲氏顷之病竟卒李子叹曰弟之死盖伤予心焉弟生而当成化辛丑其时吾家有吉庆事大置酒会其日周知府茂张指挥使瑛以羊酒来贺此两人至而吾弟产故曰周张泰俗呼絶乳子为老生子故弟又呼老生子云弟生而巨口髙颧骨隆隆起髪际名为伏犀七八岁时犹啖乳有气力然矫捷善戏善打球缀幡骑竹马羣儿莫先也弟又好黏竿击扑蝉打蜻蜓又放风鸢父母以其有竒气时时折辱之不可下迨后父母殁弟因而省悟始折节诵书史日记二千余言其后弟颇好与黄冠人逰其伯氏见其日与黄冠人逰怒责之曰夫吾家业诗书世有显名焉今传汝汝柰何弗省弟知伯氏弗已恱也于是间说之曰夫人生日劻劻勷勷何为者与是非为名与利哉夫豢我者戕我者也轩冕者桎梏我者也今释养生之道不务乃日劻劻勷勷与名利争是亦益速自戕尔长老有言曰上床脱屣不知生死言旦暮难保也夫神仙黄白之事天下之至妙也弗汨尔之形不揺尔之精取之自盈而与事无争是大道之程也夫儒生薄此而不为者徒以刍豢可以厚生而轩冕可以耀名也夫刍豢轩冕是不可必得者也乃今汨汨以死効此非天下之大愚与伯氏曰夫予日见刍豢轩冕者于道路也而不闻有见仙者也夫仙庸其有乎弟对曰不然夫鸡鸭有翅飞不越寻丈何者其分卑也故飘飖遗世以独立者上仙之事也今吾非不能力致富若贵乃亦愧其与鸡鸭等伍已矣伯氏不能夺其说乃问曰夫黄白之事亦可为乎弟对曰可穹隆三足纳汞贯药煑之桑木之火厥候不爽而大药可成也大药成可以为黄金黄金成而可以为长生伯氏于是积桑木之薪购汞求药置鼎于前乃令弟为黄白之事弟为之踰月而药不就于是伯氏以为卖已乃大怒将笞之弟恐于是弃其妻奔京师而依仲氏会仲氏如通州弟从如通州仲氏觇弟有异材于是教之以先王礼乐与仁义道德之说弟乃幡然改悟而着论以自解其略曰夫神仙者天地之大盗也夫人有君臣父子夫妇兄弟者非以立争也将以禁淫而范邪也今神仙弃君臣父子夫妇兄弟之伦不务乃日思髙翔逺举以遗世絶粒此灭生之道也夫束手而不务滋植而变幻金铁欺世以盗利此导民为奸者也是故先王之制礼也朝饔夕飱以防踰也春耕而夏耨以教勤也故教义立而民不惰夫君子之立于人朝也非以刍豢足以恱口而轩冕足以华体也故曰治人者食于人故刍豢轩冕者报功者也今一槩以为戕我则必尽除天下君臣父子夫妇兄弟之伦而后可是岂人情也哉弟于是不复再言神仙黄白之事顾嘐嘐然曰夫六经者则譬之鸟也诸子百家者羽翼也予尽读诸子百氏以探知六经之纪然后约于道然是时弟已病不能行也弟为儿时业自言火蒸蒸自丹田起冲脑眩乃后恒病热卒死彼谚有之曰入田观稼从小看大言有兆必先也由是言之弟之谈说仙术其亦弗祥也已矣弟病革时其妻抱女适自梁中来弟屏之弗与语顾惟与仲氏语比卒气充充不竭苐索火瓦熨两足已而曰冷过膝已乃出左右手令仲氏诊而絶此弘治庚申冬事也噫伤哉伤哉李子曰死生之际可以观人矣弟年十九而能不死于女妇手此可以观弟  

赞曰桓桓鼻祖爰义爰武膏血草野我祖蹷厥家弱厥土为山金出于沙赒急振穷视如泥沙愬仇殒躬寃乎寃乎为善罔获大母秉贞蹈仁艰闗育孤固穷安节李氏之孟陶乎伯氏愤震中叶再振二弟不罹于天孤胡絶不佑仲骄矜能载殒厥身亦卒不信我父砥行茹毒允基允耀而弗禄弗考于惟母氏难贞起厥家佐夫敬姑长我六雏躬瘁形竭不膏不沐今子孙茹甘策肥服利食德矣孰知所从来即论诸家世享不逮寃已汝含之英发先世之遗烈乎苗而不秀又何故矣  

## 文章辨体彚选卷五百四十五

（明）贺复征 编  

○传十八【`托传`】  

圬者王承福传【`唐韩愈`】  

圬之为技贱且劳者也有业之其色若自得者聴其言而尽问之王其姓承福其名世为京兆长安农夫天寳之乱发人为兵持弓矢十三年有官勲弃之来归丧其土田手镘衣食余三十年舍于市之主人而归其屋食之当焉视时屋食之贵贱而上下其圬之佣以偿之有余则以与道路之废疾饿者焉又曰粟稼而生者也若布与帛必蚕绩而后成者也其它所以养生之具皆待人力而后完也吾皆赖之然人不可徧为宜乎各致其能以相生也故君者理我所以生者也而百官者承君之化者也任有小大惟其所能若器皿焉食焉而怠其事必有天殃故吾不敢一日舍镘以嬉夫镘易能可力焉又诚有功取其直虽劳无愧吾心安焉夫力易强而有功也心难强而有智也用力者使于人用心者使人亦其宜也吾特择其易为而无愧者取焉嘻吾操镘以入富贵之家有年矣有一至者焉又往过之则为墟矣有再至三至者焉又往过之则为墟矣问之其邻或曰噫刑戮也或曰身既死而其子孙不能有也或曰死而归之官也吾以是观之非所谓食焉怠其事而得天殃者耶非强心以智而不足不择其才之称否而冐之者邪非多行可愧知其不可而强为之者邪将富贵难守薄功而厚飨之者邪抑丰悴有时一去一来而不可常者邪吾之心悯焉是故择其力之可能者行焉乐富贵而悲贫贱我岂异于人哉又曰功大者其所以自奉也博妻与子皆养于我者也吾能薄而功小不有之可也又吾所谓劳力者若立吾家而力不足则心又劳也一身而二任焉虽圣者不可能也愈始闻而惑之又从而思之盖贤者也盖所谓独善其身者也然吾有讥焉谓其自为也过多其为人也过少其学杨朱之道者邪杨之道不肯拔我一毛而利天下而夫人以有家为劳心不肯一动其心以畜其妻子其肯劳其心以为人乎哉虽然其贤于世之患不得之而患失之者以济其生之欲贪耶而亡道以丧其身者其亦逺矣又其言有可以警余者故余为之传而自鉴焉  

种树郭槖駞传【`桞宗元`】  

郭槖駞不知始何名病偻隆然伏行有类槖駞者故乡人号之槖駞闻之曰甚善名我固当因舍其名亦自谓槖駞云其乡曰丰乐乡在长安西駞业种树凡长安富豪人为观逰及卖果者皆争迎取养视駞所种树或移徙无不活且硕茂蚤实以蕃他植者虽窥伺效慕莫能如也有问之对曰槖駞非能使木寿且孳也能顺木之天以致其性焉尔凡植木之性其本欲舒其培欲平其土欲故其筑欲宻既然已勿动勿虑去不复顾其莳也若子其置也若弃则其天者全而其性得矣故吾不害其长而已非有能硕茂之也不抑耗其实而已非有能蚤而蕃之也他植者则不然根拳而土易其培之也若不过焉则不及茍有能反是者则又爱之太深忧之太勤旦视而暮抚己去而复顾甚者瓜其肤以验其生枯揺其本以观其疎宻而木之性日以离矣虽曰爱之其实害之虽曰忧之其实雠之故不我若也吾又何能为哉问者曰以子之道移之官理可乎駞曰我知种树而巳官理非吾业也然吾居乡见长人者好烦其令若甚怜焉而卒以祸旦暮吏来而呼曰官命促尔耕朂尔植督尔获蚤缲而绪蚤织而缕字而幼孩遂而鸡豚鸣皷而聚之击木而召之吾小人辍飱饔以劳吏者且不得暇又何以蕃吾生而安吾性耶故病且怠若是则与吾业者其亦有类乎问者嘻曰不亦善夫吾闻养树得养人术传其事以为官戒也  

梓人传【`栁宗元`】  

裴封叔之第在光德里有梓人欵其门愿佣隟宇而处焉所职寻引规矩绳墨家不居砻斵之器问其能曰吾善度材视栋宇之制髙深圆方短长之宜吾指使而羣工役焉舍我众莫能就一宇故食于官府吾受禄三倍作于私家吾收其直大半焉他日入其室其床阙足而不能理曰将求他工余甚笑之谓其无能而贪禄嗜货者其后京兆尹将饰官署余往过焉委羣材会众工或执斧斤或执刀锯皆环立向之梓人左持引右执杖而中处焉量栋宇之任视木之能举挥其杖曰斧彼执斧者奔而右顾而指曰锯彼执锯者趋而左俄而斤者斵刀者削皆视其色俟其言莫敢自断者其不胜任者怒而退之亦莫敢愠焉画宫于堵盈尺而曲尽其制计其毫厘而构大厦无进退焉既成书于上栋曰某年某月某日某建则其姓字也凡执用之工不在列余圜视大骇然后知其术之工大矣继而叹曰彼将舍其手艺専其心智而能知体要者与吾闻劳心者役人劳力者役于人彼其劳心者与能者用而智者谋彼其智者与是足为佐天子相天下法矣物莫近乎此也彼为天下者本于人其执役者为徒隶为乡师里胥其上为下士又其上为中士为上士又其上为大夫为卿为公离而为六职判而为百役外薄四海有方伯连率郡有守邑有宰皆有佐政其下有胥吏又其下皆有啬夫版尹以就役焉犹众工之各有执伎以食力也彼佐天子相天下者举而加焉指而使焉条其纲纪而盈缩焉齐其法制而整顿焉犹梓人之有规矩绳墨以定制也择天下之士使称其职居天下之人使安其业视都知野视野知国视国知天下其逺迩细大可手据其图而究焉犹梓人画宫于堵而绩于成也能者进而由之使无所徳不能者退而休之亦莫敢愠不衒能不务名不亲小劳不侵众官日与天下之英才讨论其大经犹梓人之善运众工而不伐艺也夫然后相道得而万国理矣相道既得万国既理天下举首而望曰吾相之功也后之人循迹而慕曰彼相之才也士或谈殷周之理者曰伊傅周召其百执事之勤劳而不得纪焉犹梓人自名其功而执用者不列也大哉相乎通是道者所谓相而已矣其不知体要者反此以恪勤为公以簿书为尊衒能矜名亲小劳侵众官窃取六职百役之事亲聴于府庭而遗其大者逺者焉所谓不通是道者也犹梓人而不知绳墨之曲直规矩之方圆寻引之短长姑夺众工之斧斤刀锯以佐其势又不能备其工以至败绩用而无所成也不亦谬与或曰彼主为室者傥或发其私智牵制梓人之虑夺其世守而道谋是用虽不能成功岂其罪邪亦在任之而已余曰不然夫绳墨诚陈规矩诚设髙者不可抑而下也狭者不可张而广也由我则固不由我则圯将乐去固而就圯也则卷其术黙其智悠尔而去不屈吾道是诚良梓人耳其或嗜其货利忍而不能舍也丧其制量屈而不能守也栋桡屋壊则曰非我罪也可乎哉可乎哉余谓梓人之道类于相故书而藏之梓人盖古之审曲面势者今谓之都料匠云余所遇者杨氏潜其名  

圉人传【`宋司马光`】  

汧侯有马悍戾不可乘服以为无用将弃之野爱其疾足募有能驯之者禄以百金有圉人叩门而告曰臣能驯之汧侯使养马数月马益调服步骤缓速折还左右唯人所志汧侯喜赏以百金之禄拜为圉师众驺疾之谒于侯曰侯马今驯矣彼何功而徒费侯金臣请代之侯逐圉人居数月马复悍戾如故侯乃召圉人而谢曰子能使悍马驯子去而马复悍敢问何术也对曰臣贱夫也不知异术而唯养马之知夫马太肥则陆梁太瘠则不能任重策之急则骇而难驯缓则不肯尽力善为圉者渴之饥之饮之秣之视其肥瘠而丰杀其菽粟缓之以尽其材急之以禁其逸鞭策以警其怠恩渥以驯其心使之得其宜适而不劳亦不使有遗力焉其术甚微得于心应于手已不能传之于人人亦不能从已传也如此故马之材在马马之性在我虽悍戾何伤哉汧侯曰善圉人曰是术也岂特养马而已抑治国亦犹是也夫材智之士治国者之悍马也舍之则不能以兴功业御之不以道则不获其利而桀黠不可制故明君者能用材智之士而以爵禄赏罚御之是以爵太髙则骄禄太丰则堕骄堕之臣虽有智力君不得而使也制之急则不得尽其能制之缓则不肯宣其用不任恩渥一驱之以威则愁怨而离心故明君者节其爵禄裁其缓急恩泽足以结其心威严足以服其志则士生死贵贱之命在于君矣虽栗悍何忧哉汧侯恱位为上卿任以国政用其术推而行之汧国大治  

## 文章辨体彚选卷五百四十六

（明）贺复征 编  

○传十九【`寓传`】  

蝜蝂传【`唐栁宗元`】  

蝜蝂者善负小虫也行遇物輙持取卬其首负之背愈重虽困剧不止也其背甚涩物积因不散卒踬仆不能起人或怜之为去其负茍能行又持取如故又好上髙极其力不已至坠地死今世之嗜取者遇货不避以厚其室不知为已累也唯恐其不积及其怠而踬也黜弃之迁徙之亦以病矣苟能起又不艾日思髙其位大其禄而贪取滋甚以近于危坠观前之死亡不知戒虽其形魁然大者也其名人也而智则小虫也亦足哀夫  

鵰传【`元陶九成`】  

昔黄帝少皞氏之世凤凰适至故为鸟师而鸟名命凤凰为百禽长当是时南山有鸟其名曰鵰鵰之性鸷而徤贪而狡稻粱之甘木实之美鵰不屑焉资众禽之肉以为食鵰之徒实繁其与鵰同气而异质者鹰鹯鸢隼鹞鹘鸱鹗皆助鵰为虐者也其异类而同性者鸱鸮鸺鹠枭鸠训狐鬼车其恶与鵰同特其材异尔然鵰有大小小者从鹪鹩鷃雀力可制则制之大者从鸿鹄不畏也故鵰之所在众禽皆逃散逺去摽枝无安巢灌丛无息羽鵰无所得食则遣操诡词招众禽之过而愬诸凤曰鸿雁背北而来南是叛者也鹦鹉舍禽言习人语是奸者也仓庚出幽谷迁乔木是冐越者也鷾鸸秋冬逺遁是避役者也乌知吉凶言妖祥以惑众聴鹊填河以阻水利鸣鸠攘鹊之居鸳鸯荒淫无度鸥好闲鸡好斗殴相伤鳬鹥鹅鸭习水战鸬鹚白鹭得鱼不税孔雀有异相杜鹃催归令戍卒逃亡提壶劝人饮酒生事是皆有罪不治将益甚鳯凰惑焉命爽鸠氏治之鵰与爽鸠相为表里穷山谷捜林麓禽之出搏之逐之攫之拏之啄胔抗吭裂肪絶筋磔毛扬风洒血殷地凡遇之者无噍类其余周章振掉谋所以免祸者毁巢破鷇空所积以奉爽鸠且以赂鵰使勿执于是鵰之势益张而众禽之生理日蹙其爪距稍利者慕鵰所为则起而效之其钝者深藏逺窜馁死于草莽相藉也而凤凰始忧之闻蓬莱之颠有胎仙焉胎仙名鹤号青田翁亷介而洁白和平而好生于是征爽鸠使鹤乘轩而治之鹤乃与凤凰谋曰夫鵰其始一而已自子之不戒而使之蔓延今之为鵰者何其多耶昔之鵰名鵰字鵰形鵰性鵰本为鵰者也今有非鵰而鵰者何也鵰则得食不鵰则不得食鵰则有利而无害不鵰则利未见而害常随之故不容其不鵰也今禽之产子者愿为鵰雏之习飞者学为鵰形状与鵰异者又冐为鵰不诛其巨魁殱其凶丑以励其余吾恐鸾鷃鸳鸑神雀大鹏金翅皆化为鵰尔凤凰曰善奏请于帝帝遣虞人持弓矢张网罗随鵰而磔之鵰之徒尽毙敕天下无留鵰故其余党皆屏迹匿影不敢出众禽始得安于生养以尽其天年此皆少皞氏之恩凤凰与鹤之力也  

太史公曰鵰奸禽也暴恶受诛固宜吾独惧今之人子务养鵰意有所欲举鵰而放之求众禽之血肉以肥其躯殊不知少昊氏之戒也嗟夫害物而日益者刑虽未及天必谴之其鵰岂足惜哉  

仓庚传【`明杨慎`】  

梁武帝代齐箓居齐宫后庭稚齿在潘余之亚者损之又损尚溢乎百数郄后心妎焉帝闲居一日览大荒经云仓庚食之令人不妒遂下令虞人收捕此鸟络野笼山佛首争献者盈轩墀乃敕中庖以为宫膳旦旦不继他肉后与帝食而甘之帝心兾其术之速验试问后曰此余甘可以分诸夫人乎后即辍箸不食帝曰荒经曷余欺乎其诸食力尚浅耶将尽脯其余仓庚中有老而慧者皷■〈羽氐〉作人语而称曰余西裔之羽臣也余祖逮事庖牺氏庖牺氏之佐有鸟鸣者主建福是厘百羽命余祖曰而仁鸟也其司春候繇兹以还奕世载育及周文王邑于岐山西申有凤鸟者览其德而下之羣鸟皆往从之萃于岐下维时风翔者露翥者雨舞者霜嗥者朝嘲者夜■〈口夜〉者以万计复有巴人之比翼蜀山之文翰方山之孔鸟善芳不昧翡翠华首咸集宫树王及后宫不之竒也而余族独着彤管焉其诗曰维叶萋萋黄鸟于飞为其有助于德象也二虢髫戏引弓飞土而逐之后曰非所以养童心也戒勿弹周公白文王命罗氏境内特贳不捕焉今帝不欲为文王则已欲为文王盍赦微躯帝曰尔曷知周文王试为我言文王后妃之德何如庚乃喜而跃曰鵹知之鵹知之匪后妃之德实文王之烈日者天之明月者地之纪夫为妻纲象日明使妇从夫放月纪日载魄于西由媵以升嫡月载魄于东由嫡以逮媵帝笑曰礼失乃求诸鸟乎为我说之庚引脰曰鵹何知鵹何知月之朝也君以视朔不近内焉后亦辟焉月始魄左媵六人迭御三夕象微阴也月成魄右媵六人迭御三夕象渐阴也月成弦三夕而世妇迭御焉月成采三夕而御妻迭御焉月之几望后当一夕阴将盈也月之端望后当一夕阴极盈也月之后望后当一夕阴不终盈也自是三夕仍降而御妻三夕荐降而世妇三夕还降而左媵三夕复降而右媵及月之夕也君以掩身不近内焉后亦辟焉象月以进象月以退授银环告进也正金环告退也施玄的告辟也鸣佩玉告节也由媵以升嫡本微而着盛由嫡以逮媵自盛以下微勿使阴厌阳勿使柔乘刚嗣续以昌寿命以长此阴礼教六宫而颂声洋万方也又公此制于天下诸侯有副宫大夫有侧室士有妾当夕侍夜仿是为节当此时岂伊无险陂王制鳅之妒亦何能为周制之芜乆矣而欲委罪于微禽变性于纎羽不亦异乎且荒经之诞非神农之术也帝而信之是不知也沈昵之専非周文之制也帝而行之是不仁也负此二愆不可以君羽族而况君江东乎帝闻庚言愯然侧席郄后闻之恹然无色乃命冩其言于斧扆行其制于永巷郄后幡然更为逮下之行庚之力也帝喜曰徒信古陈编不如仓庚言乃放之不杀封为金陵郡公唐世有号金衣公子者即其后也  

## 文章辨体彚选卷五百四十七

（明）贺复征 编  

○传二十【`假传`】  

毛颕传【`唐韩愈`】  

毛颕者中山人也其先明视佐禹治东方土养万物有功因封于卯地死为十二神尝曰吾子孙神明之后不可与物同当吐而生已而果然明视八世孙■〈需兔〉世传当殷时居山中得神仙之术能匿光使物窃姮娥骑蟾蜍入月其后代遂隠不仕云居东郭者曰■〈鵕，兔代鸟〉狡而善走与韩卢争能卢不及卢怒与宋鹊谋而杀之醢其家秦始皇时蒙将军恬南伐楚次中山将大猎以惧楚召左右庶长与军尉以连山筮之得天与人文之兆筮者贺曰今日之获不角不牙衣褐之徒缺口而长须八窍而趺居独取其髦简牍是资天下其同书秦其遂兼诸侯乎遂猎围毛氏之族拔其豪载颕而归献俘于章台宫聚其族而加束縳焉秦皇帝使恬赐之汤沐而封诸管城号曰管城子日见亲宠任事颍为人强记而便敏自结绳之代以及秦事无不纂录阴阳卜筮占相医方族氏山经地志字书图画九流百家天人之书及至浮图老子外国之说皆所详悉又通于当代之务官府簿书市井货钱注记惟上所使自秦皇帝及太子扶苏胡亥丞相斯中车府令髙下及国人无不爱重又善随人意正直邪曲巧拙一随其人虽见废弃终黙不泄惟不喜武士然见请亦时往累拜中书令与上益狎上尝呼为中书君上亲决事以衡石自程虽宫人不得立左右独颕与执烛者常侍上休方罢颕与绛人陈玄弘农陶泓及会稽楮先生友善相推致其出处必偕上召颕三人者不待诏輙俱往上未尝怪焉后因进见上将有任使拂拭之因免冠谢上见其髪秃又所摹画不能称上意上嘻笑曰中书君老而秃不任吾用吾尝谓君中书君今不中书邪对曰臣所谓尽心者因不复召归封邑终于管城其子孙甚多散处中国夷狄皆冐管城惟居中山者能继父祖业  

太史公曰毛氏有两族其一姬姓文王之子封于毛所谓鲁卫毛■〈日冉〉者也战国时有毛公毛遂独中山之族不知其本所出子孙最为蕃昌春秋之成见絶于孔子而非其罪及蒙将军拔中山之豪始皇封诸管城世遂有名而姬姓之毛无闻颖始以俘见卒见任使秦之灭诸侯颕与有功赏不酬劳以老见疎秦真少恩哉  

容成侯传【`司空图`】  

容成侯金烱者本蜀郡严道人附山而居同族中多见捜采其先因秦时调发诣尚方输作世苦之乃诫子孙易其服色必以清厉自进后徙居上洛会郡中卢生范生皆传修炼之术委质相资因砥磨以致用上闻而器之召见嘉其鉴局且谓毫髪无隠屡顾之歴试台阁号为明达挟奸邪以事上者见之胆栗輙自披露至于妇人女子媚惑之态亦不能掩也其察察如此是虽造物无私圆方不碍然疪陋者能恶忌积毁于上以为背面不相副烱亦自病于狭中不能以尘垢混其迹也竟被摈斥后亟有月蚀之变时宫中漏下数刻上临轩念其规益复召俾其道所以然者扣之响应不疲上异焉命以容成侯奉朝请而宗人泒别扵广陵者炫饰求售陷为轻薄于权戚中或怃然自喜则狎玩不厌至或被以组绣盖便其俯仰取容虽穿鼻服役亦无耻耳既稍进烱又鄙其为人乃复以谗废归老于家  

太史公曰烱之逺祖当轩辕时以化服以祝融氏得荐于上能强记天象地形草木虫介万殊之状皆视诸掌握盖其术亦规摹于洪范耳物怪遇之莫不惴息自废后益亲幸上晨兴必先至则与冠冕者偕进号为寿光先生不名也子孙稍下衰然流寓太原者始尚玄亦以精炼见重观烱虽任用兢兢惟恐失坠不然晦匿果为邪丑所嫉几不能免噫大雅君子既明且哲以保其身难矣哉  

万石君罗文传【`宋苏轼`】  

罗文歙人也其上世常隠龙尾山未尝出为世用自秦弃诗书不用儒学汉兴萧何辈又以刀笔吏取将相天下靡然效之争以刀笔进虽有竒产不暇推择也以故罗氏未有显人及文姿质温润缜宻可喜隠居自晦有终焉之意里人石工猎龙尾山因窟入见文块然居其间熟视之笑曰此所谓邦之彦也岂得自弃于岩穴邪乃相与定交磨砻成就之使从诸生学因得与士大夫逰见者咸爱重焉武帝方向学喜文翰得毛颖之后毛纯为中书舍人纯一日奏曰臣幸得收录以偹任使然以臣之愚不能独大用今臣同事皆小器顽滑不足以置左右愿得召臣友人罗文以相助诏使随计吏入贡蒙召见文德殿上望见异焉因玩弄之曰卿久居荒土得被漏泉之泽涵濡浸渍乆矣不自枯槁也上复叩击之其音铿铿可聴上喜曰古所谓玉质而金声者子真是也使待诏中书久之拜舍人是时墨卿楮先生皆以能文得幸而四人同心相得欢甚时人以为文苑四贵毎有诏命典策皆四人谋之其大约虽出于上意必使文润色之然后琢磨以墨卿谋画以毛纯成以受楮先生使行之四方逺夷无不达焉上尝叹曰是四人者皆国寳也然重厚坚贞行无瑕玷自二十石至百石吏皆无如文者命尚方以金作室以蜀文锦为荐褥赐之其后于阗进美玉上使以玉作小屏风赐之并赐髙丽所献铜瓶为饮器亲爱日厚如纯軰不敢望也上得羣才用之遂内更制度修律厯讲郊祀治刑狱外征伐四夷诏书符檄礼文之事皆文等预焉上思其功制诏丞相御史曰盖闻议法者常失于太深论功者尝失于太薄有功而赏不及虽唐虞不能以相劝中书舍人罗文久典书籍助成文治厥功茂焉其以歙之祁门三百户封文号万石君世世勿絶文为人有亷隅不可犯然抟击非其任喜与老成知书者游常曰吾与儿辈处毎虑有玷缺之患其自爱如此以是小人多轻疾之或谗于上曰文性贪墨无洁白称上曰吾用文掌书翰取其便事耳虽贪墨吾固知不如是亦何以见其才自是左右不敢复言文体有寒疾毎冬月侍书輙面氷不可运笔上时赐之酒然后能书元狩中诏举贤良方正淮南王安举端紫以对策髙第待诏翰林超拜尚书仆射与文并用事紫虽乏文采而令色尤可喜以故常在左右文浸不用上幸甘泉祠河东巡朔方紫常扈从而文留守长安禁中上还见文尘垢面目颇怜之文因进曰陛下用人诚如汲黯之言后来者居上耳上曰吾非不念尔以尔年老不能无少圆缺故也左右闻之以为上意不恱因不复顾省文乞骸骨伏地上诏使驸马都尉金日磾翼起之日磾胡人初不知书素恶文所为因是挤之殿下颠仆而卒上悯之令宦者瘗于南山下子坚嗣坚姿性温润文采缜宻不减文而器局差小起家为文林郎侍书东宫昭帝立以旧恩见宠帝春秋益壮喜寛大博厚者顾坚器小斥不用坚亦以落落难合于世自视与瓦砾同昭帝崩大将军霍光以帝平生玩好器用后宫美人置之平陵坚自以有旧恩乞守陵拜陵寝郎后死葬平陵自文生时宗族分散四方髙才竒特者王公贵人以金帛聘取为从事舍人其下亦与巫医书算之人逰皆有益于其业或因以致富焉赞曰罗氏之先无所见岂左氏所称罗国哉考其国邑在江汉之间为楚所灭子孙疑有散居黟歙间者呜呼国既破亡而后世犹以知书见用至今不絶人岂可以无学术哉  

清和先生传【`秦观`】  

清和先生姓甘名液字子美其先本出于后稷氏有粒食之功其后播弃或居于野遂为田氏田为大族布于天下至夏末世衰有神农之后利其资率其徒往俘于田而归其倔强不降者与强而不释甲者皆为城旦舂赖公孙杵臼审其轻重不尽碎其族徙之陈仓与麦氏谷氏邻居其轻者犹为白粲与鬼薪仵已而逃乎河内又移于曲沃曲沃之民悉化焉曲沃之地近于甘古甘公之邑也故先生之生以甘为氏始居于曹受封于郑及长器度汪汪澄之不清挠之不浊有酝藉涵泳经籍百家诸子之言无不滥觞孟子称伯夷清下恵和先生自谓不夷不恵居二者之间而兼有其德因自号曰清和先生云士大夫喜与之逰诗歌曲引往往称道之至于牛童马卒闾巷倡优之口莫不羡之以是名渐彻于天子一召见与语竟日上熟味其旨爱其淳正可以镇浇薄之徒不觉滕之前席自是屡见于上虽郊庙祠祀之礼先生无不预其选素与金城贾氏及玉巵子善上皆礼之毎召见先生有司不请而以二子俱见上不以为疑或为之作乐盛馔以待之欢甚至于头没杯案先生既见宠遇子孙支庶出为郡国二千石往往皆是至于十室之邑百人之聚先生之族无不在焉昔最着闻者中山宜城湓浦皆良子弟也然皆好宾客所居冠盖骈集宾客号呶出入无节交易之人所在委积由是上疑其浊小人或乘间以贿入欲以逢上意而取宠一日上问先生曰君门如市何也先生曰臣门如市臣心如水上曰清和先生今乃信其清和矣益厚遇之由是士大夫愈从先生逰乡党宾友之会咸曰无甘公而不乐既至则一坐尽倾莫不注挹然先生遇事多不自持以待人斟酌而后行尝自称沽之哉沽之哉我待价者也人或召之不问贵贱至如斗筲之量挈瓶之智或虚已来者从之如流布衣寒士一与之遇如挟纩唯不喜释氏而僧之徒好先生者亦窃与先生逰焉至于学道隠居之士多喜见先生以自晦然先生爱移人性情激发其胆气觧释其忧愤可谓能令公喜能令公怒者邪王公卿士如灌夫季布李景俭桓彬之徒坐与先生为党而被罪者不可胜数其相欢而奉先生者或至于破家败产而不悔以是礼法之士疾之如雠如丞相朱子元执金吾刘文叔郭解长孙登皆不恱未尝与先生语时又以其士行或久多中道而变不承于初咸毁之曰甘氏孽子始以诈得终当以诈败矣久之或有言先生性不自持无大臣辅政之体置之左右未尝有沃心之益或虞以虚闲废事上由此亦渐疎之会徐邈称先生为圣人上恶其朋比大怒遂命有司以光禄大夫秩就封宗庙祭祀未尝见遂终于郑仕于郡国者皆不夺其官初先生既失宠其交逰往往谢絶甚者至于毁弃素行以卖直自售唯吏部尚书毕卓北海相孔融皷城刘伯伦笃好如旧融尝上书辨先生之无罪上益怒融由此亦得罪而伦又为之颂与当世为有权故不着今掇其行事大要者着于篇  

太史公曰先生之名见于诗书者多矣而未有至公之论也誉之者美逾其实毁之者恶溢其真若先生激发壮气解释忧愤使布衣寒士乐而忘其穷不亦熏然慈仁君子之致与至久而多变此亦中贤之疵也孔子称有始有卒者其唯圣人乎先生何诛焉予尝过山中慨然想先生之风声恨不及见也乃为之传以记  

## 文章辨体彚选卷五百四十八

（眀）贺复征 编  

○实录一  

复征曰录収藉也事有散逸而无统者则収藉之使有可据也而抚述一人所厯亦谓之录古来帝王起居行事必有史臣为之登记付之史馆为后来作史之凖然必据事直书不诬不隠故曰实录也后世诸人有为祖父朋友乞言或曰述或曰行状或亦曰实录焉  

顺宗实录卷一【`起藩邸尽贞元二十一年二月　唐韩愈`】  

顺宗至徳大圣大安孝皇帝【`徳下史有弘道二字`】讳诵徳宗长子母曰昭徳皇后王氏上元二年正月十二日生【`正月戊戌生于长安之东内`】大厯十四年封为宣王建中元年立为皇太子【`史云大厯十四年六月进封宣王十二月乙夘立为皇太子`】慈孝寛大仁而善断留心艺学亦微信尚浮屠法礼重师傅引见辄先拜善隶书徳宗之为诗并他文赐大臣者率皆令上书之徳宗之幸奉天仓卒间【`仓或作苍`】上常亲执弓矢率军后先导卫偹尝辛苦上之为太子于父子间慈孝交洽无嫌每以天下为忧徳宗在位久稍不假宰相权而左右得因縁用事外则裴延龄李齐运韦渠牟等以奸佞相次进用延龄尤狡险判度支【`贞元九年五月以裴延龄为户部侍郎判度支`】务刻剥聚敛以自为功天下皆怨怒上每进见候颜色辄言其不可至陆贽张滂李充等以毁谴朝臣愯惧【`愯所江切`】谏议大夫阳城等伏阁极论徳宗怒甚将加城等罪内外无敢救者上独开觧之城等頼以免徳宗卒不相延龄渠牟上有力焉贞元二十一年癸巳徳宗崩丙申上即位太极殿册曰维贞元二十一年岁次乙酉正月辛未朔二十三日癸巳皇帝若曰于戏天下之大实惟重器祖宗之业久属元良咨尔皇太子诵睿哲温恭寛仁慈惠文武之道秉自生知孝友之诚发于天性自膺上嗣毓徳春闱恪慎于厥躬祗勤于大训必能诞敷至化安劝庶邦朕寝疾弥留弗兴弗寤是用命尔继统俾绍前烈冝陟元后永绥兆人其令中书侍郎平章事髙郢奉册即皇帝位尔惟奉若天道以康四海懋建皇极以煕庶功无忝我髙祖太宗之休命【`仓猝召翰林学士郑絪卫次公等至金銮殿草遗诏宦官或曰禁中议所立尚未定众莫敢对次公遽言曰太子虽有疾地居冢嗣中外属心必不得已犹应立广陵王絪等从而和之议始定`】上自二十年九月得风疾因不能言使四面求医药天下皆闻知徳宗忧戚形于颜色数自临视二十一年正月朔【`辛未朔`】含元殿受朝【`元或作光`】还至别殿诸王亲属进贺独皇太子疾不能朝徳宗为之涕泣悲伤叹息因感疾恍惚日益甚二十余日中外不通两宫安否朝臣咸忧惧莫知所为虽翰林内臣亦无知者【`含元殿至日益甚四十一字史云徳宗不豫诸王亲戚皆侍医药独上卧病不能侍徳宗弥留思见太子涕咽久之`】二十三日上知内外忧疑紫衣麻鞋不俟正冠出九仙门召见诸军使京师稍安二十四日宣遗诏上缞服见百寮二十六日即位【`丙申即皇帝位于太极殿卫士尚疑之企足引领而望之曰真太子也乃喜而泣`】上学书于王伾【`杭人`】颇有宠【`伾下或有复出伾字`】王叔文【`山阴人`】以碁进俱待诏翰林数侍太子碁叔文诡谲多计【`谲音诀`】上在东宫尝与诸侍读并叔文论政至宫市事上曰寡人方欲极言之众皆称赞独叔文无言既退上独留叔文谓曰向者君奚独无言岂有意耶叔文曰叔文蒙幸太子有所见敢不以闻太子职当侍膳问安不冝言外事陛下在位久如疑太子収人心何以自觧上大惊因泣曰非先生寡人无以知此遂大爱幸与王伾两人相依附俱出入东宫闻徳宗大渐上疾不能言伾即入以诏召叔文入坐翰林中使决事【`诏下或无召字文下或无入字使下或无决字`】伾以叔文意入言于宦者李忠言称诏行下外初无知者以检校司空平章事杜佑摄冢宰兼山陵使中丞武元衡为副使宗正卿李纾为按行山陵地使刑部侍郎郑云逵为卤簿使【`或无兼字纾或作杼逵或作逹`】又命中书侍郎平章事髙郢撰哀册文礼部侍郎权徳舆撰谥册文太常卿许孟容撰议文庚子百寮请听政曰自汉以来【`以或作已`】丧期之数以日易月而皆三日而听政我国家列圣亦克修奉罔或有违况大行皇帝酌于故实重下遗诏今日至期而陛下未亲政事羣臣不敢安冝存大孝以宁万国天下之幸不许是月升泗州为上州二月辛丑朔中书侍郎平章事臣郢门下侍郎平章事臣珣瑜检校司空平章事臣佑奉疏曰大行皇帝知陛下仁孝虑陛下悲哀不即人心听政事故发遗诏令一行汉氏之制今陛下安得守曽闵匹夫之小行忘皇王继亲之大孝以亏臣子承顺之义犹不许壬寅宰臣又上言曰陛下以圣徳至孝继受寳命冝奉先帝约束以时听断不可以久从之癸夘朝百寮于紫宸门杜佑前跪进曰陛下居忧过礼羣臣惧焉愿一覩圣颜因再拜而起左右乃为皇帝举帽百寮皆再拜佑复奏曰陛下至性殊常哀毁之甚臣等不胜惶灼伏望为宗庙社稷割哀强食丙午罢翰林阴阳星卜医相覆碁诸待诏三十二人【`三或作四`】初王叔文以碁待诏既用事恶其与已侪类相乱罢之已酉易定节度使张茂昭可同中书门下平章事余如故【`或无使字可史作兼`】河北节度自至徳已来不常朝觐前年冬茂昭来朝未还故宠之辛亥【`史作夘`】诏吏部侍郎韦执谊守左丞同中书门下平章事赐紫【`侍郎史作郎中左丞史作尚书右丞`】初执谊为翰林学士知叔文幸于东宫倾心附之叔文亦欲自广朋党宻与交好至是遂特用为相乙夘太常奏礼云丧三年不祭惟祭天地社稷周礼圜钟之均六变天神皆降林钟之均八变地示咸出不废天地之祭不敢以卑废尊也乐者所以降神也不以乐则祭不成今遵遗诏行易月之制请制内遇祭辍乐终制用乐从之又奏礼三年祭宗庙今请竢祔庙毕复常从之辛酉贬京兆尹李实为通州长史诏曰【`诏下或有词一道字曰下或有京尹嗣道王字`】实素以宗属累更任使骤升班列遂极宠荣而政乖惠和务在苛厉比年旱歉【`或作暵`】先圣忧人特诏逋租悉皆蠲免而实敢肆诬罔复令征剥颇紊朝廷之法实惟聚敛之臣自国哀已来增毒弥甚无辜毙踣深所兴嗟朕嗣守洪业敷弘理道宁容蠧政以害齐人宜加贬黜用申邦宪尚从优贷俾佐逺藩实謟事李齐运骤迁至京兆尹恃宠强愎不顾文法【`文或作乃`】是时春夏旱京畿乏食实一不以介意方务聚敛征求以给进奉每奏对辄曰今年虽旱而糓甚好由是租税皆不免人穷至壊屋卖瓦木贷麦苖以应官【`或无贷字`】优人成辅端为謡嘲之实闻之奏辅端诽谤朝政杖杀之实遇侍御史王播于道故事尹与御史相遇尹下道避实不肯避导骑如故播诘让导骑者实怒遂奏播为三原令廷诟之【`原或作泉非是`】陵轹公卿巳下【`陵或作凌`】随喜怒诬奏迁黜朝廷畏忌之尝有诏免畿内逋租实不行用诏书征之如初勇于杀害人吏不聊生至谴市里讙呼皆袖瓦砾遮道伺之实由间道获免壬戌【`洪庆善云史作寅误`】制殿中丞皇太子侍书翰林待诏王伾可守左常侍依前翰林待诏【`书或作读依前翰林待诏史作充翰林学士　今按前云上学书于王伾后云以侍书得幸于上则此当以史作侍书为是`】苏州司功王叔文可起居舍人翰林学士又以司勲员外郎翰林学士知制诰郑絪为中书舍人学士如故又以给事中冯伉为兵部侍郎以兵部员外郎史馆修撰归登为给事中修撰如故登伉皆上在东宫时侍读以师傅恩拜  

卷二【`起二月尽三月`】  

二月甲子上御丹鳯门大赦天下自贞元二十一年二月二十四日昧爽已前大辟巳下罪无轻重常赦所不原者咸赦原之诸色人中有才行兼茂明于理体者经术精深可为师法者达于吏理可使从政者宜委闻参官各举所知其在外者长吏精加访择其名闻奏仍优礼发遣旧事宫中有要市外物【`下或有间字`】令官吏主之与人为市随给其直贞元末以宦者为使抑买人物稍不如本估末年不复行文书置白望数百人于两市并要闹坊阅人所买物但称宫市即敛手付与真伪不复可辨无敢问所从来其论价之髙下者率用百钱物买人直数千钱物仍索进奉门户并脚价钱将物诣市至有空手而归者名为宫市而实夺之常有农夫以驴负柴至城卖遇宦者称宫市取之纔与绢数尺又就索门户仍邀以驴送至内农夫涕泣以所得绢付之不肯受曰须汝驴送柴至内农夫曰我有父母妻子待此然后食【`待或作得`】今以柴与汝不取直而归汝尚不肯我有死而已【`有死或作必死`】遂殴宦者街吏擒以闻诏黜此宦者而赐农夫绢十匹然宫市亦不为之改易諌官御史数奏疏諌不听上初登位禁之至大赦又明禁又贞元中要乳母皆令选寺观婢以充之而给与其直例多不中选寺观次当出者卖产业割与地买之【`地上与字恐误或卖产业是本文后改作割地而传者不去旧文又误増与字`】贵有姿貌者以进其徒苦之至是亦禁焉贞元末五坊小儿张捕鸟雀于闾里皆为横暴以取钱物至有张罗网于门不许人出入者或有张井上者使不得汲水近之辄曰汝惊供奉鸟雀痛殴之出钱物求谢乃去或相聚饮食于肆醉饱而去卖者或不知就索其直多被殴骂或时留蛇一槖为质曰此蛇所以致鸟雀而捕之者今留付汝幸善饲之勿令饥渇卖者愧谢求哀乃携而去上在春宫时则知其弊常欲奏禁之【`奏或作东`】至即位遂推而行之人情大悦乙丑停盐铁使进献旧盐铁钱物悉入正库一助经费其后主此务者稍以时市珍翫时新物充进献以求恩泽其后益甚岁进钱物谓之羡余而经入益少至贞元末遂月有献焉【`遂或作逐非是`】谓之月进至是乃罢命右金吾将军兼中丞田景度持节告哀于吐蕃以库部员外熊执易为副兵部郎中兼中丞元季方告哀于新罗且册立新罗嗣王主客员外郎兼殿中监马于为副三月庚午朔出后宫三百人辛未以翰林待诏王伾为翰林学士壬申以故相抚州别驾姜公辅为吉州刺史前户部侍郎判度支汀州别驾苏弁为忠州刺史追故相忠州刺史陆贽郴州别驾郑余庆前京兆尹杭州刺史韩皋前諌议大夫道州刺史阳城赴京师徳宗自贞元十年已后不复有赦令左降官虽有名徳才望以微过忤旨谴逐者一去皆不复叙用至是人情大悦而陆贽阳城皆未闻追诏【`闻下或有于字`】而卒于迁所士君子惜之癸酉出后宫并教坊女妓六百人听其亲戚迎于九仙门百姓相聚谁呼大喜丙戌诏曰检校司空平章事杜佑可检校司徒平章事充度支并盐铁使以浙西观察李锜为浙西节度检校刑部尚书赐徐州军额曰武宁制曰朕新委元臣综厘重务爰求贰职固在能臣起居舍人王叔文精识瓌材寡徒少欲质直无隠沈深有谋其忠也尽致君之大方其言也逹为政之要道凡所询访皆合大猷宜继前劳伫光新命可度支盐铁副使依前翰林学士本官赐如故【`赐如或作余如`】初叔文既专内外之政与其党谋曰判度支则国赋在手可以厚结诸用事人取兵士心以固其权骤使重职人心不服藉【`或作籍或无藉字`】杜佑雅有会计之名位重而务自全易可制故先令佑主其名而除之为副以专之【`除之疑当作除已`】以户部尚书判度支王绍为兵部尚书以吏部郎中李墉为御史中丞武元衡为左庶子初叔文党数人贞元末已为御史在台至元衡为中丞薄其人待之卤莽皆有所憾而叔文又以元衡在风宪欲使附已使其党诱以权利元衡不为之动叔文怒故有是授庚寅制【`或有曰字`】门下侍郎守吏部尚书平章事贾耽可检校司空兼左仆射守门下侍郎平章事郑珣瑜可守吏部尚书守中书侍郎平章事髙郢可守刑部尚书守尚书左丞平章事韦执谊可守中书侍郎并依前平章事癸巳诏曰万国之本属在元良主器之重归于长子所以基杜稷而固邦统古之制也广陵王某孝友温恭慈仁忠恕愽厚以容物寛明而爱人只服训词言皆合雅讲求典学礼必从师居有令闻动无违徳朕获缵丕绪祗若大猷惟懐永图用建储贰以承宗庙以奉粢盛爰举旧章俾膺茂典冝册为皇太子改名某仍令所司择日偹礼册命初广陵王名从水傍享至册为皇太子始改从今名丁酉吏部尚书平章事郑珣瑜称疾去位其日珣瑜方与诸相会食于中书故事丞相方食百寮无敢谒见者叔文是日至中书欲与执谊计事令直省通执谊直省以旧事告叔文叱直省直省惧入白执谊执谊逡廵惭■〈赤皮〉【`乃版切与赧同`】竟起迎叔文就其合语良久宰相杜佑髙郢珣瑜皆停筯以待【`郢下或有郑字`】有报者云叔文索饭韦相巳与之同餐合中矣佑郢等心知其不可【`或无不字非是`】畏惧叔文执谊莫敢出言珣瑜独叹曰吾岂可复居此位顾左右取马径归遂不起前是左仆射贾躭以疾归第未起珣瑜又继去二相皆天下重望相次归卧叔文执谊等益无所顾忌逺近大惧焉  

卷三【`起四月尽五月`】  

夏四月乙巳上御宣政殿册皇太子册曰建储贰者必归于冢嗣固邦本者允属于元良咨尔元子广陵王某幼挺岐嶷长标洵淑佩诗礼之明训宣忠孝之弘规居惟保和动必循道识逹刑政器合温文爱敬奉于君亲仁徳闻于士庶神只龟筮罔不恊从是用命尔为皇太子于戏惟我烈祖之有天下也功格上帝祚流无穷光纉洪业逮予十叶虔恭寅畏日慎一日付尔以承祧之重励尔以主鬯之勤以贞万国之心以扬三善之徳尔其尊师重傅亲贤逺佞非礼勿践非义勿行对越天地之耿光丕承祖宗之休烈可不慎欤时上即位巳久而臣下未有亲奏对者内外盛言王伾王叔文专行断决日有异说又属频雨皆以为羣小用事之应至将册礼之夕雨乃止迨行事之时天气清朗有庆云见识者以为天意所归及覩皇太子仪表班行既退无不相贺至有感泣者戊申诏曰惟先王光有天下必正我邦本以立人极建储贰以承宗祧所以启廸大猷安固洪业斯前代之令典也皇太子某体仁秉哲恭敬温文徳恊元良礼当上嗣朕奉若丕训宪章前式惟承社稷之重载考春秋之义授之匕鬯以奉粢盛爰以令辰俾膺茂典今册礼云毕感庆交懐思与万方同其惠泽自贞元二十一年二月二十四日已后至四月九日昧爽已前天下应犯死罪者特降从流流以下递减一等文武常参并州府县官子为父后者赐勲两转古之所以教太子必茂选师傅以翼辅之法于训词而行其典礼左右前后罔非正人是以教谕而成徳也给事中陆质中书舍人崔枢积学懿文守经据古夙夜讲习庶恊于中并充皇太子侍读天下孝子顺孙先旌表门闾者委所管州县各加存恤庚戌封皇太子长子宁等六人为郡王【`宁寛宥察寰寮等六男也`】癸酉【`当作丑`】赠吐蕃吊祭使工部侍郎兼御史大夫史馆修撰张荐礼部尚书荐字孝举代居深州之陆泽祖文成愽学工文词性好诙谐七登文学科荐聪明强记歴代史传无不贯通为太师颜真卿所称赏遂知名大厯中江东观察表荐之【`江或作浙`】授左司御率府兵曹参军兼史馆修撰贞元初为太常愽士四年回纥求和亲使送咸安公主入回纥以荐为判官改授殿中侍御史累迁谏议大夫十一年册回纥子荐以秘书少监持节为使还久之迁秘书监二十年吐蕃赞普死以荐为工部侍郎兼御史大夫持节吊赠卒于赤岭东回纥辟吐蕃传归其柩【`辟字恐误`】前后三使异国自始命至卒常兼史职在史馆二十年着宰辅传略五服图记寓居录灵怪集等景寅罢闽中万年监先是福建观察栁冕久不迁欲立事迹【`立或作以`】以求恩宠乃奏云闽中南朝放牧之地畜羊马可使孳息请置监许之收境中畜产【`收或作牧`】令吏牧其中羊大者不过十斤马之良者估不过数千不经时辄死又敛百姓苦之逺近以为笑至是观察阎济美奏罢之丁夘命焚容州所进毒药可杀人者【`可或作所`】五月已巳【`史作戊辰无五月字`】以杭州刺史韩皋为尚书左丞【`左或作右`】辛未【`史作五月已巳`】以右金吾大将军范希朝为检校右仆射兼右神策京西诸城镇行营兵马节度使叔文欲专兵柄藉希朝年老旧将故用为将帅使主其名【`主或作在`】而寻以其党韩泰为行军司马专其事甲戌以度支郎中韩泰守兵部郎中兼中丞充左右神策京西都栅行营兵马节度行军司马赐紫乙亥迢改为检校兵部郎中职如故甲申【`史作丁丑`】以万年令房启为容州刺史兼御史中丞初启善于叔文之党因相推致【`或无因字`】遂获宠于叔文求进用叔文以为容管经畧使使行约至荆南授之云脱不得荆南即与湖广故启宿留于江陵【`宿音秀留音溜`】久之方行至湖南又久之而叔文与执谊争权数有异同故不果寻闻皇太子监国启惶骇奔驰而往是日以郴州员外司马郑余庆为尚书左丞【`是日史作癸未`】乙酉以尚书左丞韩皋为鄂岳观察武昌军节度使【`以尚下十八字史作以右丞韩皋为鄂岳沔蕲团练观察使仍日系甲辰下`】初皋自以前辈旧人累更重任颇以简倨自髙嫉叔文之党谓人曰吾不能事新贵人皋从弟晔幸于叔文以告叔文故出之辛夘以王叔文为户部侍郎职如故赐紫初叔文欲依前带翰林学士宦者俱文珍等恶其专权削去翰林之职叔文见制书大惊谓人曰叔文日时至此商量公事若不得此院职事即无因而至矣王伾曰诺即疏请不从再疏乃许三五日一入翰林去学士名又与归登同日赐紫内出衫笏赐登而叔文不沾文珍等所恶独不得赐【`今按而叔文下数句重复不可读疑因后来改修已増新字而不去旧文如前买乳母之例也葢上文已有俱文珍等恶其专权之句则此不当更有文珍等所恶五字有不沾字即不当更有独不得赐四字若并有此九字即上不当有不沾字且此文珍等字上亦合更有脱字谬误甚明今当削去文珍等以下九字则语意明白无复可疑矣`】由此始惧以衢州别驾令狐峘为秘书少监峘国子祭酒徳棻玄孙进士登第司徒杨绾未达时遇之以为贤为礼部修史引峘入史馆自华原尉拜拾遗累迁起居舍人大厯八年刘晏为吏部尚书奏峘为刑部员外判南曹累迁至礼部侍郎峘之判南曹晏为尚书杨炎为侍郎峘得晏之举分阙必择其善者与晏而以恶者与炎炎固巳不平至峘为礼部而炎为相有杜封者故相鸿渐之子求补弘文生炎尝出杜氏门下托峘以封峘谓使者曰相公欲封成其名乞署封名下一字峘因得以记焉炎不意峘卖之署名属峘峘明日疏言宰相炎廹臣以威臣从之则负陛下不从即炎当害臣【`即或作则`】徳宗以问炎炎具道所以徳宗怒曰此奸人无可奈何欲杖而流之炎救觧乃黜为衡州别驾贞元初李泌为相以左庶子史馆修撰征至则与同职孔述睿争竞细碎数侵述睿述睿长告以让不欲争【`告或作者长告谓长假也`】泌卒窦参为相恶其为人贬吉州别驾改吉州刺史齐映除江西观察过吉州峘自以前辈怏怏不以刺史礼见入谒从容步进不袜首属戎器【`或无袜字或又作秣非是`】映以为恨去至府奏峘举前刺史过失鞠不得真无政事不冝临郡贬衢州别驾上即位以秘书少监征未至卒峘在史馆修玄宗实录一百卷撰代宗实录三十卷虽颇勤苦然多遗漏不称良史初徳宗将厚奉元陵事峘时为中书舍人兼史职奏疏諌请薄其塟有答诏优奨元和三年以修实录功追赠工部尚书【`新史初峘受诏撰代宗实录未就会贬诏听在外成书元和中其子太仆丞伾献之以劳赠工部尚书`】是月以襄州为襄府【`按元和郡国志作襄阳大都督府恐襄下当有阳字`】徙临汉县于古城曰邓城县  

卷四【`起六月尽七月`】  

六月乙亥【`乙或作已`】贬宣州廵官羊士谔为汀州宁化县尉士谔性倾躁时以公事至京遇叔文用事朋党相煽颇不能平公言其非叔文闻之怒欲下诏斩之执谊不可则令杖杀之执谊又以为不可遂贬焉由是叔文始大恶执谊往来二人门下者皆惧先时刘辟以剑南节度副使将韦皋之意于叔文求都领剑南三川谓叔文曰太尉使某致微诚于公【`某或作辟`】若与其三川【`与其疑当作与某`】当以死相助若不用某亦当有以相酬叔文怒亦将斩之而执谊固执不可辟尚逰京师未去【`尚下或有以字`】至闻士谔【`士或作贬○今按士上当别有贬字`】遂逃归左散骑常侍致仕张万福卒万福魏州元城人也自曽祖至父皆明经官至县令州佐万福以祖父业儒皆不达不喜书学骑射年十七八从军辽东有功为将而还累迁至寿州刺史州送租赋诣京师至颍川界为盗所夺万福使轻兵驰入颍川界讨之【`入颍川或作入颍州`】贼不意万福至忙廹不得战万福悉聚而诛之尽得其所亡物并得前后所掠人妻子财物牛马万计悉还其家为淮南节度崔圆所忌失刺史改鸿胪卿以节度副使将兵千人镇寿州万福不以为恨许杲以平卢行军司马将卒三千人驻濠州不去有窥淮南意圆令万福摄濠州刺史杲闻即提卒去止当涂陈庄贼陷舒州圆又以万福为舒州刺史督淮南岸盗贼连破其党大厯三年召赴京师代宗谓曰闻卿名久欲一试卿且将累卿以许杲万福拜谢因前曰陛下以许杲召臣如河北贼诸将叛以属何人代宗笑曰且欲议许杲事方当大用卿即以为和州刺史行营防御使督淮南岸盗贼至州杲惧移军上元杲至楚州大掠节度使使韦元甫命万福讨之未至淮阴杲为其将康自勤所逐【`勤或作劝下同`】自勤拥兵继掠【`拥或作权`】循淮而东万福倍道追而杀之免者十二三尽得其所虏掠金银妇女等【`女或作人`】皆获致其家代宗诏以本州岛兵千五百人防秋京西遂带和州刺史镇咸阳固留宿卫【`固或作因`】李正巳反将断江淮路令兵守埇桥涡口【`○埇音勇`】江淮进奉船千余只泊涡口不敢进徳宗以万福为濠州刺史万福驰至涡口立马岸上发进奉船淄青将士停岸睥睨不敢动诸道继进改泗州刺史为杜亚所忌征拜左金吾卫将军召见徳宗惊曰杜亚言卿昏耄卿乃如是徤耶图形凌烟阁数赐酒馔衣服并勅度支籍口畜给其费至贺阳城等于延英门外天下益重其名二十一年以左散骑常侍致仕元和元年卒【`元和元年当作贞元二十一年`】年九十万福自始从军至卒禄食七十年未尝病一日典九郡皆有惠爱癸丑韦皋上表请皇太子监国又上皇太子笺寻而裴垍严绶表继至悉与皋同赠故忠州别驾陆贽兵部尚书故道州刺史阳城左常侍贽字敬舆吴郡人也年十八进士及第【`贽大厯八年及第时年二十`】又以博学鸿词授郑县尉书判拔萃授渭南尉迁监察御史未几选为翰林学士迁祠部员外郎徳宗幸奉天贽随行在天下骚扰逺近征发书诏一日数十下【`一日或作日百非是`】皆出于贽贽操笔持纸成于须臾不复起草同职皆拱手嗟叹不能有所助常启徳宗言方今书诏宜痛自引过罪已以感人心昔成汤以罪己致兴后代推以为圣人楚王失国亡走一言善而复其国至今称为贤者陛下诚能不恡改过以言谢天下臣虽愚陋为诏词无所忌讳庶能令天下叛逆者回心喻旨徳宗从之故行在制诏始下闻者虽武人悍卒无不挥涕感激议者咸以为徳宗克平冦难旋复天位不惟神武成功爪牙宣力葢以文徳广被腹心有助焉累迁考功郎中谏议大夫中书舍人兼翰林学士丁母忧免丧权知兵部侍郎复入翰林中外属意旦夕竢其为相窦参深忌之贽亦短参之所为且言其黩货于是与参不能平寻真拜兵部侍郎知礼部贡举于进士中得人为多八年春迁中书侍郎平章事始令吏部每年集选人旧事吏部每年集人其后遂三年一置选选人猥至文书多不了事勘真伪纷杂吏因得大为奸巧选士一蹉跌或至十年不得官而官之阙者或累岁无人贽令吏部分内外官员为三分计阙集人以为常其弊十去七八天下称之初窦参出李巽为常州刺史且廹其行巽常衔之至参贬为郴州别驾巽适迁湖南观察徳宗常与参言故相姜公辅罪参漏其语参败公辅因上疏自陈其事非臣之过徳宗诘之知参泄其语怒未有所发会巽奏汴州节度刘士宁遗参金帛若干士宁得汴州参处其议士宁常徳之故致厚贶徳宗以参得罪而以武将结交【`以武当作与武`】发怒竟致参于死而议者多言参死由贽【`焉司马温公云贽传曰徳宗杀参贽有力焉按贽请令长举属吏状云亦由私访所亲转为所卖其弊非逺圣鍳明知乃觧参之语也及参之死贽觧救甚至当时之人见参贽有隙遂以已意猜之史官不悦者因归罪于贽耳唐小说先窦参所宠青衣上清者参死没入掖庭因言陆贽诬陷参事徳宗乃下诏雪参此说与旧史同`】裴延龄判度支天下皆嫉怨而独幸于天子朝廷无敢言其短者贽独身当之日陈其不可用延龄固欲去贽而代之又知贽之不与已多阻其奏请也谤毁百端翰林学士吴通玄故与贽同职奸巧佻薄与贽不相能知贽与延龄相持有间因盛言贽短宰相赵璟本贽所引同对嫉贽之权宻以贽所戢弹延龄事告延龄【`戢通鉴作讥或作谈戢弹或作弹戢`】延龄益得以为计由是天子益信延龄而不直贽竟罢贽相以为太子宾客而黜张滂李充等权【`按史滂充皆以论裴延龄得罪此但着黜滂充等而上文不言其所以得罪之由葢脱漏也`】言事者皆言其屈【`皆或作多`】贽固畏惧至为宾客拒门不纳交亲士友春旱徳宗数猎苑中延龄疏言贽等失权怨望言于众曰天下旱百姓且流亡度支爱惜不肯给诸军军中人无所食其事奈何以揺动羣心其意非止欲中伤臣而已后数日又猎苑中会神策军人跪马前云度支不给马草徳宗忆延龄前言即回马而归由是贬贽为忠州别驾滂充皆斥逐徳宗怒未觧贽不可测頼阳城等救乃止贽之为相常以少年入翰林得辛于天子长飬成就之不敢自爱事之不可者皆争之徳宗在位久益自揽持机柄亲治细事失君人大体宰相益不得行其事职而议者乃云由贽而然【`温公云凡为宰相者皆欲专权安肯自求失职不任宰相乃徳宗之失而归咎于贽岂人情也贽论朝官阙员状云顷之辅臣鲜克胜任过蒙容飬茍偹职员致劳睿思巨小经虑此乃谏徳宗不任宰相亲治细事之词也`】贽居忠州十余年常闭门不出入人无识面者避谤不著书习医方集古今名方为陆氏集验方五十卷卒于忠州年五十二上初即位与郑余庆阳城同征诏始下而城贽皆卒城字亢宗北平人代为官族好学贫不能得书乃求入集贤为书冩吏窃官书读之昼夜不出经六年遂无所不通乃去沧州中条山下【`州或作洲非是`】逺近慕其徳行来学者相继于道闾里有争者不诣官府诣城以决之李泌为相举为谏议大夫拜官不辞未至京师人皆想望风采【`想或作相`】云城山人能自苦刻不乐名利必谏诤死职下咸畏惮之既至诸谏官纷纷言事细碎无不闻达天子益厌苦之【`子或作下非是`】而城方与其二弟牟容连夜痛饮【`牟或作并容或作宻二字或作并容`】人莫能窥其意有懐刺讥之者将造城而问者【`今按此二句亦衍一句疑亦以修改重复而误也今当削去讥之者将四字`】城揣知其意辄强与酒【`辄上或有疆与坐字`】客或时先醉仆席上或时先醉卧客懐中不能听客语约其二弟云吾所得月俸汝可度吾家有几口月食米当几何买薪菜盐米凡用几钱先具之其余悉以送酒媪无留也末尝有所贮积虽其所服用急切不可阙者客称其物可爱城辄喜举而授之陈苌者候其始请月俸常往称其钱帛之美月有获焉至裴延龄谗毁陆贽等坐贬黜徳宗怒不觧在朝无救者城闻而起曰吾谏官也不可令天子杀无罪之人而信用奸臣即率拾遗王仲舒数人守延英门上疏论延龄奸佞贽等无罪状徳宗大怒召宰相入语将加城等罪良久乃觧令宰相谕遣之于是金吾将军张万福闻谏官伏合谏趋往至延英门大言贺曰朝廷有直臣【`或作直言`】天下必太平矣遂徧拜城与仲舒等曰诸谏议能如此言事天下安得不太平也【`或无也字`】已而连呼太平万岁太平万岁万福武人时年八十余自此名重天下时朝夕相延龄城曰脱以延龄为相当取白麻壊之恸哭于庭竟坐延龄事改国子司业至引诸生告之曰凡学者所以学为忠为孝也诸生宁有久不省其亲乎明日谒城归养者二十余人有薛约者尝学于城狂躁以言事得罪将徙连州客寄有根柢吏纵求得城家【`纵当作踪`】坐吏于门与约饮决别涕泣送之郊外徳宗闻之以城为党罪人出为道州刺史太学生鲁卿李傥等二百七十人诣阙乞留住数日吏遮止之疏不得上在州以家人礼待吏人宜罪者罪之宜赏者赏之一不以簿书介意赋税不登【`赋税或作税赋`】观察使数诮让上考功第城自署第曰抚字心劳征科政拙考下下观察使尝使判官督其赋至州怪城不出迎以问州吏吏曰刺史闻判官来以为已有罪自囚于狱不敢出判官大惊驰入谒城于狱曰使君何罪某奉命来候安否耳留一两日未去城固不复归馆门外有故门扇横地城昼夜坐卧其上判官不自安辞去其后又遣他判官崔某往按之【`按或作或非是`】崔承命不辞载妻子一行中道而逃城孝友不忍与其弟异处皆不娶给侍终身有寡妹依城以居有生年四十余【`生或作甥或作男`】痴不能如人常与弟负之以逰初城之妺夫亡在他处家贫不能塟城亲与其弟舁尸以归【`舁音舆`】塟于其居之侧往返千余里卒时年六十余戊午以户部侍郎潘孟阳为度支盐铁转运副使其日王伾诈称疾自免自叔文归第伾日诣中人并杜佑请起叔文为相且摠北军既不得请以威逺军使平章事又不得其党皆忧悸不自保伾至其日坐翰林中疏三上不报知事不济行且卧至夜忽呌曰伾中风矣明日遂舆归不出戊子以礼部侍郎权徳舆为户部侍郎以仓部郎中判度支陈谏为河中少尹伾叔文之党于是始去乙未诏军国政事冝权令皇太子某勾当百辟羣后中外庶僚悉心辅翼以底于理宣布朕意咸使知闻上自初即位则疾患不能言至四月益甚时扶坐殿羣臣望拜而巳未尝有进见者天下事皆专断于叔文而李忠言王伾为之内主执谊行之于外朋党諠哗荣辱进退生于造次惟其所欲不拘程度既知内外厌毒虑见摧败即谋兵权欲以自固而人情益疑惧不测其所为朝夕伺候会其与执谊交恶心腹内离外有韦皋裴垍严绶等笺表【`垍当作均`】而中官刘光竒俱文珍薛盈珍尚觧玉等皆先朝任使旧人同心怨猜屡以启上上固已厌倦万机恶叔文等至是遂召翰林学士郑絪卫次公王涯等入至徳殿撰制诏而发命焉【`诏或作诰`】又下制以太常卿杜黄裳为门下侍郎左金吾卫大将军袁滋为中书侍郎并平章事又下制吏部尚书平章事郑珣瑜刑部尚书平章事髙郢并守本官罢相皇太子见百寮于东朝百寮拜贺皇太子涕泣不答拜景申诏宰臣告天地社稷皇太子见四方使于麟徳殿西亭  

卷五【`起八月尽至山陵`】  

八月庚子诏曰惟皇天佑命烈祖诞受方国九圣储祉万方咸休肆予一人获缵丕业严恭守位不遑暇逸【`或作给今从史`】而天佑匪降【`匪史作不`】疾恙无瘳【`无或作弗今从史`】将何以奉宗庙之灵展郊禋之礼畴咨庶尹对越上玄内愧于朕心上畏于天命夙夜祗栗惟懐永图【`惟懐史作深惟`】一日万机不可以久旷天工人代不可以久违皇太子某睿哲温文寛和慈惠【`慈史作仁`】孝友之徳爱敬之诚【`爱敬或作敬爱或作仁爱今从史`】通于神明格于上下是用推皇王至公之道遵父子传归之制付之重器以抚兆人必能宣祖宗之重光荷天地之休命奉若成宪永绥四方宜令皇太子即皇帝位朕称太上皇居兴庆宫制勅称诰所司择日行册礼永贞元年八月辛丑太上皇居兴庆宫诰曰有天下者传归于子前王之制也钦若大典斯为至公式扬耿光用体文徳朕获奉宗庙临御万方降疾不瘳庶政多阙乃命元子代予守邦爰以令辰光膺册礼宜以今月九日册皇帝于宣政殿仍命检校司徒杜佑充册使门下侍郎杜黄裳充副使【`仍命下二十一字史无`】国有大命恩俾惟新宜因纪元之庆用覃在宥之泽宜改贞元二十一年为永贞元年自贞元二十一年八月五日昧爽已前天下应犯死罪特降从流流已下递减一等又下诰曰人伦之本王化之先爰举令图允资内辅式表后妃之徳俾形邦国之风兹礼经之大典也良娣王氏家承茂族徳冠中宫雅修彤管之规克佩姆师之训自服勤苹藻祗奉宗祧令范益彰母仪斯着宜正长秋之位以眀继体之尊良媛董氏备位后庭素称淑慎进升号位【`或作位体`】礼亦冝之良娣可册为太上皇后良媛宜册为太上皇徳妃仍令所司备礼择日册命宣示中外咸使知闻壬寅制王伾开州司马王叔文渝州司戸并员外置驰驿发遣叔文越州人以碁入东宫颇自言读书知理道乗闲常言人闲疾苦上将大论宫市事叔文说中上意遂有宠因为上言某可为将某可为相幸异日用之宻结韦执谊并有当时名欲侥幸而速进者陆质吕温李景俭韩晔韩泰陈諌刘禹钖栁宗元等十数人定为死交而凌凖程异等又因其党而进交逰踪迹诡秘莫有知其端者贞元十九年补阙张正买疏諌他事得召见正买与王仲舒刘伯刍裴茝常仲孺吕洞相善【`按史王仲舒下更有韦成季三字今详下文有成季字则此处当有此三字亦脱漏也　茝昌亥切`】数逰止正买得召见诸徃来者皆往贺之有与之不善者告叔文执谊云正买疏似论君朋党事宜少诫执谊叔文信之执谊尝为翰林学士父死罢官此时虽为散郎以恩时时召入问外事执谊因言成季等朋燕聚逰无度皆谴斥之人莫知其由叔文既得志与王伾李忠言等专断外事遂首用韦执谊为相其常所交结【`常或作尝`】相次拔擢至一日除数人【`或无至字`】日夜羣聚伾以侍书幸寝陋吴语上所亵狎而叔文颇任事自许微知文义好言事上以故稍敬之不得如伾出入无阻叔文入至翰林而伾入至柿林院见李忠言牛昭容等故各有所主伾主往来传授刘禹钖陈諌韩晔韩泰栁宗元房启凌准等主谋议唱和采听外事上疾久不瘳内外皆欲上早定太子位叔文黙不发议已立太子天下喜而叔文独有忧色【`喜上或有皆字`】常吟杜甫题诸葛亮庙诗末句云出师未用身先死【`按杜诗用作捷或作战`】长使英雄泪满襟因歔欷流涕【`○歔音虚欷音希`】闻者咸窃笑之虽判两使事未尝以簿书为意日引其党屏人切切细语谋夺宦者兵以制四海之命既令范希朝韩泰摠统京西诸城镇行营兵马中人尚未悟会邉上诸将各以状辞中尉且言方属希朝中人始悟兵柄为叔文所夺乃大怒曰从其谋吾属必死其手宻令其使归告诸将曰无以兵属人希朝至奉天诸将无至者韩泰白叔文计无所出唯曰奈何奈何无几而母死执谊益不用其语叔文怒与其党日夜谋起复起复必先斩执谊而尽诛不附已者闻者皆恟惧皇太子既监国遂逐之明年乃杀之伾杭州人病死迁所其党皆斥逐叔文最所贤重者李景俭而最所谓竒才者吕温叔文用事时景俭持母丧在东都而吕温使吐蕃半岁至叔文败方归故二人皆不得用叔文败后数月乃贬执谊为崖州司马后二年病死海上执谊杜黄裳子壻与黄裳同在相位故最在后贬□执谊进士对策髙等【`执谊京兆人建中三年中进士第贞元元年中贤良方正直言极諌第一人`】骤迁拾遗年二十余入翰林巧惠便辟媚幸于徳宗而性贪婪诡贼其从祖兄夏卿为吏部侍郎执谊为翰林学士受赇为人求科第夏卿不应乃探出懐中金以内夏卿袖夏卿惊曰吾与卿頼先人徳致名位幸各已达【`已或作以`】岂可如此自毁壊摆袖引身而去执谊大惭恨既而为叔文所引用初不敢负叔文廹公议时时有异同辄令人谢叔文云非敢负约为异同【`约或作终非是`】葢欲曲成兄弟尔【`弟疑当作事`】叔文不之信遂成仇怨然叔文败执谊亦自失形势知祸且至虽尚为相常不自得长奄奄无气闻人行声辄惶悸夫色以至败死时纔四十余执谊自卑尝讳不言岭南州县名为郎官时尝与同舎郎诣职方观图每至岭南图执谊皆命去之闭目不视至拜相还所坐堂北壁有图不就省七八日试就观之乃崖州图也以为不祥甚恶之惮不能出口至贬果得崖州焉  

永贞二年正月景戌朔【`戌史作寅下同`】太上皇于兴庆宫受朝贺皇帝率百僚奉上尊号曰应干圣寿太上皇册文曰维永贞二年【`二或作元非是`】岁次景戍正月景戌朔皇帝臣某稽首再拜奉册言臣闻上圣玄邈独超乎希夷强名之极【`强或作疆非是`】犹存乎罔象岂足以表无为之徳光不宰之功然称谓所施简册攸着涵泳道徳感于精诚仰奉洪徽有以自竭伏惟太上皇帝陛下道继玄元业纉皇极膺千载之休厯承九圣之耿光昭宣化源发扬大号政有敦本示俭【`政有二字疑衍`】庆裕格天恩翔春风仁育羣品而功成不处褰裳去之付神器于冲人想汾阳以髙蹈体尧之徳与神同符其动也天其静也地巍巍事表无得而言顾兹寡昧属膺大寳惧忝传归之业莫申继述之志夙夜竞畏惟懐永图今天下幸安皆睿训所被而未极徽号孰报君亲是以台臣庶官文武之列抗疏于内方伯藩守亿兆之众同词于外请因寿厯以播鸿名臣不胜大愿谨上尊号曰应干圣寿太上皇当三朝献寿之辰应五纪启元之始光膺徽称允恊神休斯天下之庆也  

元和元年正月甲申太上皇崩于兴庆宫咸宁殿年四十六遗诰曰朕闻【`或作观`】死生者物之大归修短者人之常分古先哲王明于至道莫不知其终以存义顺其变以节哀故存者不至于伤生逝者不至于甚痛谓之达理以贯通丧朕自弱龄即敦清静逮乎近岁又婴沈痼尝亦亲政益倦于勤以皇帝天资仁孝日跻圣敬爰释重负委之康济而能内睦于九族外勤于万几问寝益严侍膳无旷推此至徳以安庶邦朕之知子无愧天下今厥疾大渐不寤不兴付托得人顾复何恨四海兆庶亦奚所哀但圣人大孝在乎善继枢务之重军国之殷缵而承之不可暂阙以日易月抑惟旧章皇帝宜三日而听政十三日小祥二十五日大祥【`五或作三非是`】二十七日释服方镇岳牧不用离任赴哀天下吏人诰至后出临三日皆释服无禁婚嫁祠祀饮酒食肉宫中当临者朝晡各十五举音非朝晡临时禁无得哭释服之后勿禁乐他不在诰中者皆以类从事伏以崇陵仙寝复土纔终甸邑疲人休功未几今又重劳营奉朕所哀矜况汉魏二文皆着遗令永言景行常志夙心其山陵制度务从俭约并不用以金银锦彩为餙百辟卿士同力尽忠克申送往之哀宜展事居之礼【`居或作君非是`】布告天下明知朕懐七月壬申塟丰陵谥曰至徳大圣大安孝皇帝庙曰顺宗  

## 文章辨体彚选卷五百四十九

（明）贺复征 编  

○实录二  

皇祖实录【`唐李翱`】  

公讳楚金咨议诏第二子明经出身初授卫州叅军又授贝州司法叅军夫人清河崔氏父球兖郓懐三州刺史公伯兄惟慎太原府寿阳县丞性旷达乐酒不理家产每日赍钱一千出游求饮酒者必尽所赍然后归其饮酒徒善草隶书张旭其人也公事寿阳如父在每事必请于寿阳寿阳曰汝年亦长矣若都不能自治立然每事必扰我何为公曰不请非不能为此也不满乎人心其请如初及在贝州刺史严正晦禁官吏于其界市易所无公至官之日飬生之具皆自卫州车以来又以二千万钱入曰吾食贝州水而已及正晦黜官百姓旧不乐其政将俟其出也羣聚号呼毙之以丸石扬言无所畏忌录事叅军不敢禁惧谓公曰若之何公曰录事必不能当请假归摄录事叅军斯可矣乃如之公告正晦曰君以威强不便于百姓百姓俟使君行加害于使君使君更期出某为使君任其患于是集州县小吏得百余人皆持兵无兵者持朴埋长木于道中令曰使君出百姓敢有出观者杖杀大木下及正晦出百姓莫敢动或曰刺史出可作矣如李司法何贝州震恐后刺史至委政于公奸吏皆务以情告不敢隠贝州于是大理寿阳之夫人郑氏贤知于族尝谓寿阳曰某观叔贤于君某之质不敢与叔母比髙下君之家和子孙必有兴者寿阳之第一子为户部侍郎初户部氏兄弟五人妹一人其丧母也皆幼公每日必抱置膝下或泣而伤诸侄之安于叔母也如未失母时有子三人曰某祇承父业不敢或失夫人清河崔氏能以柔顺接于亲族其来归也皆自以为已亲焉翱生不及祖不得偹闻其景行其贝州事业亲受之于先子其余皆闻之于户部叔父伏以皇祖之为子弟时若不能自任也及莅官行事其刚勇不同也如此其行事皆可以传于后世为子孙法葢闻先祖有善而不知不明也知而不传不仁也翱欲传惧文章不足以称颂道徳光耀来世是以顿首愿假辞于执事者亦惟不弃其愚而为之传焉  

江西按察司副使周君行实【`明李梦阳`】  

正徳七年闰五月二十六日江西按察使副使周君攻华林贼战死之其子干救之战亦死时予在泰和闻之惊而疑巳而实然则痛哭曰勇哉周君见危而授命已哀其子曰干死于孝矣言是日君以贼食尽会兵三面夹攻君攻自北门三战射辄中贼少却君与其子先登逼之会贼滚其墙石下如雨军溃被执君头中刀血流满面左髀中枪不能行犹大骂贼不絶口贼怒支觧之以殉其子干前救君中枪也然犹力战竟坠崖死败兵先舁其尸回营翌日谕贼求君尸贼裯裹尸还焉先是制兵者以马脑华林贼剧滑诸山贼则日又窃发忧之会君到即檄君剿之君首擒庐山左湖盆塘贼百数军为之振乃移君奉新计擒飞王胡雪二马脑寨平华林贼恐分立仙女寨以拒我君拔之贼又立寨鸡公岭君又拔之先后斩获以千数于是进壁华林絶其出道堑之而守久之贼窘遣谍者言贼饥饿匍匐状君信之遂移檄会兵夹攻然它兵实观望不大进而君独与其子进逼之坐是败而死于乎哀哉屡胜者骄邪抑命与君登弘治六年毛澄榜进士歴刑部员外郎谪兖州府通判正徳改元复其官歴郎中大理府知府拜今官官一年而死夫逆竖之乱炎荒瘴海之滨死者屡矣君不之死也乃今死以此君为主事也检狱政日莅视狱中人药其病者员外郎则坐请贷言疑狱者罪贬官两在郡无不得民也所至则又善剖疑狱此皆足不死乃竟死也君系出元总管思后貌魁梧性侃侃不阿善星命之学谈星命十中八九然不谙自命初华林之役有星命者实贼党来谈君星命已再拜贺曰美哉动罔不利君曰我刑杀大重无制其人曰夫刑杀者利于兵者也议遂决故曰天有大数世有大运人有大命故京房郭璞皆不免杀身由是观之命可识矣君生天顺四年闰十一月十一日午时年五十有三岁配宋氏封宜人四子金州学生娶黄氏纨娶马氏干死于孝者也娶刘氏春聘髙氏二女长适刘槊举人次适李瞳州学生君父讳止大同府知府止父贵封滁州知州贵父复复父添祥添祥始居长沙后徙安陆州  

## 文章辨体彚选卷五百五十

（明）贺复征 编  

○仪注一  

复征曰按诗注云仪宜也礼从义起必因其宜注之为典章也周礼有五仪六仪九仪之别故录仪注数则为一体云  

三王世家【`汉禇少孙`】  

大司马臣去病【`姓霍`】昧死再拜上疏皇帝陛下陛下过听使臣去病待罪行间宜专邉塞之思虑暴骸中野无以报乃敢惟他议以干用事者诚见陛下忧劳天下哀怜百姓以自忘亏膳贬乐损郎员皇子頼天能胜衣趋拜至今无号位师傅官陛下恭让不恤羣臣私望不敢越职而言臣窃不胜犬马心昧死愿陛下诏有司因盛夏吉时定皇子位【`明堂月令云季夏月可以封诸侯立大官`】唯陛下幸察臣去病昧死再拜以闻皇帝陛下三月乙亥御史臣光守尚书令奏未央宫制曰下御史六年三月戊申朔乙亥御史臣光守尚书令丞非【`索隠曰奏状有尚书令官位而史阙其名耳丞非者或尚书左右丞非其名也`】下御史书到言丞相臣青翟御史大夫臣汤【`张汤`】太常臣充【`赵充`】大行令臣息【`李息`】太子少傅臣安【`任安`】行宗正事昧死上言大司马去病上疏曰陛下过听使臣去病待罪行间宜专邉塞之思虑暴骸中野无以报乃敢惟他议以干用事者诚见陛下忧劳天下哀怜百姓以自忘亏膳贬乐损郎员皇子頼天能胜衣趋拜至今无号位师傅官陛下恭让不恤羣臣私望不敢越职而言臣窃不胜犬马心昧死愿陛下诏有司因盛夏吉时定皇子位唯愿陛下幸察制曰下御史臣谨与中二千石二千石臣贺等议【`公孙贺`】古者裂地立国并建诸侯以承天子所以尊宗庙重社稷也今臣去病上疏不忘其职因以宣恩乃道天子卑让自贬以劳天下虑皇子未有号位臣青翟臣汤等宜奉义遵职愚憧而不逮事方今盛夏吉时臣青翟臣汤等昧死请立皇子臣闳【`一作闗`】臣旦臣胥为诸侯王昧死请所立国名制曰葢闻周封八百姬姓并列或子男附庸礼支子不祭云并建诸侯所以重社稷朕无闻焉且天非为君生民也朕之不德海内未洽乃以未教成者强君连城即股肱何劝【`索隠曰谓皇子未习教义而强使为诸侯王君以连城则大臣何所劝`】其更议以列侯家之三月丙子奏未央宫丞相臣青翟御史大夫臣汤昧死言臣谨与列侯臣婴齐中二千石二千石臣贺谏大夫愽士臣安等议曰伏闻周封八百姬姓并列奉承天子康叔以祖考显而伯禽以周公立咸为建国诸侯以相传为辅百官奉宪各遵其职而国统偹矣窃以为并建诸侯所以重社稷者四海诸侯各以其职奉贡祭支子不得奉祭宗庙礼也封建使守藩国帝王所以扶徳施化陛下奉承天统明开圣绪尊贤显功兴灭继絶续萧文终之后于酇【`潇何谥文终`】褒厉羣臣平津侯等【`公孙弘封平津`】昭六亲之序明天施之属使诸侯王封君得推私恩分子弟戸邑锡号尊建百有余国而家皇子为列侯则尊卑相踰列位失序不可以垂统于万世臣请立臣闳臣旦臣胥为诸侯王三月丙子奏未央宫制曰康叔亲属有十而独尊者褒有徳也周公祭天命郊故鲁有白牡骍刚之牲【`白牡殷牲也骍刚赤脊周牲也`】羣公不毛【`不毛不纯色也`】贤不肖差也髙山仰之景行向之朕甚慕焉所以抑未成家以列侯可四月戊寅奏未央宫丞相臣青翟御史大夫臣汤昧死言臣青翟等与列侯吏二千石諌大夫愽士臣庆等议昧死奏请立皇子为诸侯王制曰康叔亲属有十而独尊者褒有徳也周公祭天命郊故鲁有白牡骍刚之牲羣公不毛贤不肖差也髙山仰之景行向之朕甚慕焉所以抑未成家以列侯可臣青翟臣汤愽士臣将行等伏闻康叔亲属有十武王继体周公辅成王其八人皆以祖考之尊建为大国康叔之年幼周公在三公之位而伯禽据国于鲁葢爵命之时未至成人康叔后扞禄父之难伯禽殄淮夷之乱昔五帝异制周爵五等春秋三等【`郑玄曰春秋变周之文从殷之质合伯子男以为一则殷爵三等者公侯伯也`】皆因时而序尊卑髙皇帝拨乱世反诸正昭至徳定海内封建诸侯爵位二等【`谓王与列侯也`】皇子或在襁緥而立为诸侯王奉承天子为万世法则不可易陛下躬亲仁义体行圣徳表里文武显慈孝之行广贤能之路内褒有徳外讨强暴极临北海西凑月氏【`凑音臻氏音支`】匈奴西域举国奉师舆械之费不赋于民虚御府之藏以赏元戎【`元戎兵车也`】开禁仓以赈贫穷减戍卒之半百蛮之君靡不乡风承流称意逺方殊俗重译而朝泽及方外故珍兽至嘉糓兴天应甚彰今诸侯支子封至诸侯王而家皇子为列侯臣青翟臣汤等窃伏熟计之皆以为尊卑失序使天下失望不可臣请立臣闳臣旦臣胥为诸侯王四月癸未奉未央宫留中不下丞相臣青翟太仆臣贺行御史大夫事太常臣充太子太傅臣安行宗正事昧死言臣青翟等前奏大司马臣去病上疏言皇子未有号位臣谨与御史大夫臣汤中二千石二千石谏大夫博士臣庆等昧死请立皇子臣闳等为诸侯王陛下让文武躬自切及皇子未教羣臣之议儒者称其术或誖其心陛下固辞弗许家皇子为列侯臣青翟等窃与列侯臣寿成等二十七人议【`萧何之玄孙鄼侯寿成`】皆曰以为尊卑失序髙皇帝建天下为汉太祖王子孙广支辅先帝法则弗改所以宣至尊也臣请令史官择吉日具礼仪上御史奏舆地图【`索隠曰天地有覆载之徳故谓天为盖谓地为舆故地图称舆地图`】他皆如前故事制曰可四月丙申奏未央宫太仆臣贺行御史大夫事昧死言太常臣充言卜入四月二十八日乙巳可立诸侯王臣昧死奏舆地图请所立国名礼仪别奏臣昧死请制曰立皇子闳为齐王旦为燕王胥为广陵王四月丁酉奏未央宫六年【`乙云元狩`】四月戊寅朔癸夘御史大夫汤下丞相丞相下中二千石二千石下郡太守诸侯相丞书从事下当用者如律令  

汉杂事秘辛【`杨慎`】  

建和元年四月丁亥保林吴姁以丙戌诏书下中常侍超曰朕闻河洲窈窕明辟思服择贤作俪隆代所先故大将军乗氏忠侯商所遗少女有贞静之徳流闻禁掖其与姁并诣商第周视动止审悉幽隠其母讳匿朕将采焉姁即与超以诏书趋诣商第第内讙噪食时商女女莹从中合细步到寝姁与超如诏书周视动止俱合法相超留外舍姁以诏书如莹燕处屏斥接偫闭中合子时日晷薄辰穿照蜃窓光送着莹面上如朝霞和雪艳射不能正视目波澄鲜眉妩连卷朱口皓齿修耳悬鼻辅靥頥颔位置均适姁寻脱莹步揺伸髻度发如黝髹可鉴围手八盘坠地加半握已乞缓私小结束莹面发頳抵拦姁告莹曰官家重礼借见朽落缓此结束当加鞠翟耳莹泣数行下闭目转面内向姁为手缓捧着日光芳气喷袭肌理腻洁拊不留手规前方后筑脂刻玉胸乳菽发脐容半寸许珠私处坟起为展两股阴沟渥丹火齐欲吐此守礼谨严处女也约畧莹体血足荣肤肤足餙肉肉足冒骨长短合度自颠至底长七尺一寸肩广一尺六寸臀视肩广减三寸自肩至指长各二尺七寸指去掌四寸肖十竹萌削也髀至足长三尺二寸足长八寸踁跗丰妍底平指敛约缣廹袜收束微如禁中久之不得音响姁催令谢皇帝万年莹乃徐拜称皇帝万年若微风振箫幽鸣可听不痔不疡无黒子创熖及口鼻腋私足诸过臣妾姁女贱愚憨言不宣心书不符见谨秘缄昧死以闻时夜漏三下太后犹御寿安殿发缄欢喜顾语帝曰吾入宫后知有幼妹然中外隔阔目所未见不谓争达如尔明日诏下有司议礼有司奏曰谨按春秋迎王后于纪在途则称后故大将军乗氏忠侯商女今大将军参录尚书事乗氏侯冀女弟膺绍圣善旧恊潜邸结婚之际有命既集宜偹礼章特进征币请下三公太常案礼仪奏可一凖孝惠皇帝纳后故事于六月癸未皇帝制诏大将军参录尚书事乗氏侯冀干施坤受实始人经不有配俪曷奉天地宗庙爰谋公卿咸谓宜率前典今使使持节太常弘宗正千秋以礼纳采主人曰皇帝嘉命访婚陋族偹数采择臣父故大将军乗氏忠侯商之遗女未闲训诫衣履若而人钦承前典肃奉仪制大将军参录尚书事乗氏侯冀上臣冀顿首再拜承制乙酉皇帝制诏大将军参录尚书事乗氏侯冀两仪配俪承天统物正位于内必竢令族重申旧典今使使持节太常弘宗正千秋以礼问名主人曰皇帝嘉命使者弘到重宣中诏问臣名族臣女弟女莹父母所生先臣故九江太守定陵乡侯统之遗玄孙先臣故褒亲愍侯竦之曽孙先臣故少府特进乗氏侯雍之孙先臣故大将军乗氏忠侯商之遗女外出自先臣故侍中鲖阳侯万全之外曽孙先臣故大鸿胪鲖阳侯桂之外孙年十六岁钦承前典肃奉仪制戊子皇帝制诏大将军参录尚书事乗氏侯冀人谋龟从佥曰贞吉敬从典礼今使使持节太常弘宗正千秋以礼纳吉主人曰皇帝嘉命使者弘重宣中诏太卜元吉臣陋族卑鄙忧惧不胜钦承前典肃奉仪制辛夘皇帝制诏大将军参录尚书事乗氏侯冀之女弟有母仪之徳窈窕之姿如山如河宜奉宗庙永承天祚以黄金二万斤马十二匹玄纁糓璧以章典礼今使使持节司徒戒太常弘以礼纳征主人曰皇帝嘉命降婚卑陋崇以上公宠以典礼偹物典策钦承前典肃奉仪制甲午皇帝制诏大将军参录尚书事乗氏侯冀谋于公卿大筮元龟罔有不臧率遵典礼今使使持节太常弘宗正千秋以礼请期主人曰皇帝嘉命使弘重宣中诏吉日惟今月庚子可迎臣钦承前典肃奉仪制庚子皇帝制诏大将军参录尚书事乗氏侯冀岁吉月令吉日惟庚子率礼以迎今使使持节太尉乔司徒戒以迎主人曰皇帝嘉命使者乔重宣中诏令月吉辰偹礼以迎上公宗卿兼至副介近臣百两臣蝝蚁之族猥承大礼忧悚惶悸钦承前典肃奉仪制后服绀上玄下假髻步揺八雀九华十二■〈釒奠〉加以翡翠朱舄袾乗法驾重翟羽盖金根车驾青交路青帷裳■〈木虡〉画辀黄金涂五末盖蚤施金华驾驷马龙旗九斿大将军妻叅乗太仆妻御车府令设卤簿属车四十六乗前鸾旗车皮轩鳯凰闟戟九斿云■〈罒干〉金钲黄钺洛阳令奉引公卿五官校尉司隶校尉河南尹妻皆乗其官车带夫本官绶以从置虎贲羽林骑戎头黄门鼓吹五时副车女骑夹毂执法御史在前五将导骑千乗万骑引至阙下自皇汉迎后未有若斯之盛也至八月乙未诏曰维建和元年八月乙未制诏故大将军乗氏忠侯商女女莹朕闻任姒佐周绵运八百良以徳重黄裳足奉宗庙也朕以寡昧承嗣厯服爰求英淑共临海内惟尔夙闲内戒徳冠后庭有夭桃之宜协和鸣之祥冝升尊位母仪天下今使太尉乔使持节奉玺绶宗正千秋为副立尔为皇后其敬慎中馈以践乃位无替朕命永奠坤维后即位于章徳殿太尉使持节奉玺绶天子临轩陛设虎贲旄头五牛旗百官陪位皇后北面太尉住盖下东向宗正大长秋西向宗正读策文毕皇后称臣妾皇帝万年毕住位太尉乔授玺绶中常侍超长跪受玺绶奏于殿前女史授婕妤婕妤长跪受以授昭仪昭仪长跪受以带皇后皇后伏起拜称臣妾皇帝万年讫黄门鼓吹三通鸣鼓毕羣臣以次出后即位大赦天下  

汉建武封禅仪记【`汉马第伯`】  

车驾正月二十八日发雒阳宫二月九日到鲁遣守谒者郭坚伯将徒五百人治泰山道十日鲁遣宗室诸刘及孔氏瑕丘丁氏上寿受赐皆诣孔子宅赐酒肉十一日发十二日宿奉髙是日遣虎贲郎将先上山三案行还益治道徒千人十五日始斋国家居太守府舍诸王居府中诸侯在县庭中斋诸卿校尉将军大夫黄门郎百官及宋公卫公褒城侯东方诸侯雒中小侯斋城外汶水上太尉太常斋山虞马第伯自云某等七十人先之山虞观祭山坛及故明堂宫郎官等郊肆处入其幕府观治石石二枚状博平圆九尺此坛上石也其一石武帝时石也时用五车不能上也因置山下为屋号五车石四维距石长丈二广三尺厚尺半所四枚检石长三尺广六寸状如封箧长检十枚一纪号石髙丈二尺广三尺厚尺二寸名曰立石一枚刻文字纪功徳是朝上山骑行往往道峻峭不骑步牵马乍步乍骑且相半至中观留马去平地二十里南向极望无不覩仰望天闗如从谷底仰观抗峯其为髙也如视浮云其峻也石壁窅窱如无道径遥望其人端如行朽兀或为白石或雪久之白者移过树乃知是人也殊不可上四布僵卧石上有顷复苏亦頼赍酒脯处处有泉水目辄为之明复勉强相将行到天闗自以已至也问道中人言尚十余里其道旁山胁大者广八九尺狭者五六尺仰观岩石松树鬰鬰苍苍若在云中俛视溪谷碌碌不可见丈尺遂至天门之下仰视天门窔辽如从穴中视天直上七里頼其羊膓逶迤名曰环道往往有絙索可得而登也两从者扶掖前人相牵后人见前人履底前人见后人顶如昼重累人矣所谓磨胸■〈扌舁〉石扪天之难也初上北道行十余步一休稍疲咽唇焦五六步一休牒牒掳顿地不避湿暗前有燥地目视而两脚不随早食上脯后到天门郭使者得铜物铜物形状如钟又方柄有孔莫能识也疑封禅具也得之者汝南召陵人姓杨名通东上一里余得木甲木甲者武帝时神也东北百余步得封所始皇立石及阙在南方汉武在其北二十余步得北垂圆台髙九尺方圆三丈所有两陛人不得从上从东陛上台上有坛方一丈二尺所上有方石四维有距石四面有阙乡坛再拜谒人多置钱物坛上亦不埽除国家上见之则诏书所谓酢棃酸枣狼藉散钱处数百币帛具道是武帝封禅至泰山下未及上百官为上跪拜置棃枣钱于道以求福即此也东山名曰日观者鸡一鸣时见日始欲出长三丈所秦观者望见长安吴观者望见会稽周观者望见济西北有石室坛以南有玉盘中有玉龟山南胁神泉饮之极清美利人日入下去行数环日暮时颇雨不见其道一人居其前先知蹈有人乃举足随之比至天门下夜人定矣  

补订建武封禅仪记【`马第伯`】  

建武三十二年车驾正月二十八日发雒阳宫二月九日到鲁遣守谒者郭坚伯将徒五百人治泰山道十日鲁遣宗室诸刘及孔氏瑕邱丁氏上寿受赐皆诣孔氏宅赐酒肉十一日发十二日宿奉髙是日遣虎贲郎将先上山一一案行还益治道徒千人十五日始斋国家居太守府舍诸王居府中诸侯在县庭中斋诸卿校尉将军大夫黄门郎百官及宋公卫公褒成侯东方诸侯雒中小侯斋城外汶水上太尉太常斋山虞马第伯自云某等七十人先之山虏观祭山坛及故明堂宫郎官等郊肆处入其幕府观治石石二枚状愽平圆九尺此坛上石也其一石武帝时石也时用五车不能上也因置山下为屋号五车石四维距石长丈二广三尺厚尺半所四枚检石长三尺广六寸状如封箧长检十枚一纪号石髙丈二尺广三尺厚尺二寸名曰立石一枚刻文字纪功徳是朝上山骑行往往道峻峭不骑步牵马乍步乍骑且相半至中观留马去平地二十里南向极望无不覩仰望天闗如从谷底仰观抗峯其为髙也如视浮云其峻也石壁窅窱如无道径遥望其人端如行朽兀或为白石或如雪久之白者移过树乃知是人也殊不可上四布僵卧石上有顷复苏亦赖赍酒脯处处有泉水目辄为之明复勉强相将行到天闗自以巳至也问道中人言尚十余里其道旁山胁大者广八九尺狭者广五六尺仰观岩石松树欝欝苍苍若在云中俛视溪谷碌碌不可见丈尺遂至天门之下仰视天门窔辽如从穴中视天直上七里頼其羊肠逶迤名曰环道往往有絙索可得而登也两从者扶挟前人相牵后人见前人履底前人见后人顶如画重累人矣所谓磨胸揑石扪天之难也初上此道行十余步一休稍疲咽唇燋五六步一休牒牒据顿地不避湿暗前有燥地目视而两脚不随早食上晡后到天门郭使者得铜物铜物形状如钟又方柄有孔莫能识也疑封弹具也得之者汝南召陵人姓杨名通东上一里余得木甲木甲者武帝时神也东北百余步得封所始皇立石及阙在南方汉武在其北二十余步得北垂圆台髙九尺方圆三丈所有两陛人不得从上从东陛上台上有坛方一丈二尺所上有方石四维有距石四面有阙乡坛再拜谒人多致钱物坛上亦不得扫除国家上见之则诏书所谓酢梨酸枣狼籍散钱处数百币帛具道是武帝封禅至泰山下未及上百官为先上跪拜置梨枣钱于道以求福即此也东山名曰日观日观者鸡一鸣时见日始欲出长三丈所秦观者望见长安吴观者望见会稽周观者望见济西北有石室坛以南有玉盘中有玉龟山南胁神泉饮之极清美利人日入下去行数环日暮时颇雨不见其道一人居其前先知蹈有人乃举足随之比至天门下夜人定矣车驾十九日之山虞国家居亭百官布野此日山上云气成宫阙百官并见之二十一日夕牲时白气广一丈东南极望致浓厚时天清和无云瑞命篇岱岳之瑞以日为应也二十二日晨燎祭天于泰山晨祭也日髙三丈所燔燎燔燎烟正上也百官各以次上郡储辇三百为贵臣诸公王侯卿大夫百官皆步上少用辇食时国家御首辇人挽升山至中观休须臾复上日中后到山上更衣湏臾羣臣毕就位早晡时即位于坛国家台上北面虎贲陛戟台下尚书令奉玉牒检国家以寸二分玺亲封之讫驺骑三千余人发坛上方石尚书令藏玉牒已复石覆讫尚书令以五寸印封石检以金为绳以石三检东方西方各三检检中石泥及坛土色赤白黒各如其方色国家再拜羣臣称万岁音动山谷有气属天遥望不见山巅山巅人在气中不知也封毕有顷诏百官以次下国家随后数百人维持行相逢推百官连延二十余里道多廹小深溪髙岸数百丈步从匍匐邪上起近炬火止亦骆驿步从触击大石石声正讙但讙石无相应和者肠不能已口不能黙夜半后到百官明日乃讫其中老者气劣不能行卧岩石下明日早大医令复遵问起居国家云昨上下山欲行廹前欲休则后人所蹈道峻危险恐不能度国家不劳百官以下露卧水饮无一人蹉跌无一人疾病岂非天邪泰山率多暴雨如今上直下柴祭封登清晏温和明日上寿赐百官省事事毕发暮宿奉髙三十里明日发至梁甫九十里夕牲二十五日禅祭地于梁阴功効如彼天应如此羣臣上寿国家不听四月已夘大赦天下以建武三十二年为建武中元元年  

## 文章辨体彚选卷五百五十一

（明）贺复征 编  

○行状一  

刘勰曰先贤表谥并有行状状之大者也吴讷曰按行状者门生故旧状死者行业上于史官或求铭志于作者之词也文章縁起云始自汉丞相仓曹传胡干作杨原伯行状然徒有其名而亡其辞萧氏文选中载任彦升所作齐竟陵王行状一篇而辞多矫诞识者病之今采韩栁诸作载为楷式云　复征曰状者即其真以形容之也传志之作必有所据斯可命辞故求文者必具状以需之  

少保郭公行状【`唐张说`】  

公名震字符振本太原阳曲人也大父任相州汤阴令因居于魏公少倜傥廓落有大志仪观雄杰身长七尺美须髯十六入太学与薛稷赵彦昭同业时有家仆至寄钱四百千以为学粮忽有一人缞服叩门云五世未葬棺柩各在一方今欲齐举大事苦之资用闻君家信至颇能相济否不问姓名以车载去一无所留深为赵薛所诮公怡然曰济彼大事亦何诮焉十八擢进士第其年判入髙等时辈皆以校书正字为荣公独请外官授梓州通泉尉至县落拓不拘小节尝铸钱掠良人财以济四方海内同声合气有至千万者则天闻其名驿征引见语至夜甚竒之问蜀川之迹对而不隐令录旧文乃上古剑歌其词曰君不见昆吾鐡冶飞炎烟红光紫气俱赫然良工煅炼凡几日铸得寳剑名龙泉龙泉颜色如霜雪良工咨嗟叹竒絶琉璃玉匣吐莲花错镂金环生明月正逢天下无风尘幸且用防君子身精光黯黯青虵色文章片片緑龟鳞非直结交逰侠子亦曽亲近英雄人那知中路遭弃捐零落漂沦古狱边虽则沉埋无所用犹能夜夜气冲天则天览而佳之令冩数十本遍赐学士李峤阎朝隐等遂授右武卫胄曹右控鹤内供奉寻迁奉宸监丞属吐蕃请和亲令报命至境上与赞普相见宣国威命责其翻覆长揖不拜瞋目视之赞普曰汉使多矣无如公之诚信逺近疆界立谈悉定因遗金数十斤而还公悉以进上奏言揣彼上下之情人倦其隶役乆矣咸愿早和大将论钦陵不争四镇独不欲耳但国家每岁不絶其使而钦陵常不禀命自然彼藩之人怨钦陵日深望国恩日甚设欲广举兵徒难矣斯乃公间之微旨也必可使其上下俱懐猜阻矣则天甚然之无何吐蕃君臣果相疑贰遂诛钦陵弟赞婆及其兄子莾布支并来降公声名藉甚授御史加朝散大夫迁主客郎中吐蕃与突厥连和大入西河破数十城围逼凉州节度出城战殁蹂禾稼米斗万钱则天方御洛城门酺宴凉州使至因辍乐拜公为凉州都督兼陇右诸军大使调秦中五万人号二十万以赴河西公至凉州吐蕃素闻威名相谓曰我赞普犹惧吾辈何可敌乎相率而去公收合余众缮修城壁施法令屯田一年而复公之功也公以凉州西拒吐蕃北有突厥乆示其弱未扬天威因征陇右兵马一百二十万号二百万集于湟州营幕千里举烽号令时宗楚客为相素与公不恊令人告变则天惶惧计无所出狄仁杰魏元忠韦安石李峤宋璟姚崇赵彦昭韦嗣立张说二十五人抗表请保如公有异图并请身死籍没则天由是稍安兵既大集人又知教分兵十道齐进过青海几至赞普牙帐赞普屈膝请和献马三千疋金三万斤牛羊不可胜数公大张军威受其蕃礼而还既伏西戎震威北狄突厥献马二千疋所获凉州人士皆放归塞上从此方镇肃清蕃落畏慕令行禁止道不拾遗凡所规模制作率为后法河西陇右千余处置生祠堂立碑颂徳阎立均等为其文寻有诏许入朝公素无第宅寄居友人之舍候鼓入朝忽有人马前送状开缄前人已去状中唯有物数而无姓名便于树下获骡马二十余疋帛三千疋公曰岂非太学请葬之士乎因以买宅居止薛稷赵彦昭闻之皆嗟叹良乆景龙年中宗楚客韦处纳等濳结朋党憎害公能授公骁骑大将军兼安西大都护四镇经畧使金山道大总管时乌质勒乆恃众倨傲不屈朝廷纵兵逺掠道路不通公以众寡不敌难以力制因率麾下数十骑径入部落乌质勒入出兵卫出迎望见公威容端毅风鬛若神不觉屈膝因而下拜公宣国威命抗声与语自朝至暮雪深尺余竟不移足质勒频拜伏语毕归帐相去二十余里质勒乆立雪中仓卒疾发是夜暴卒其嗣子娑葛集诸将曰汉使杀我君父今须复雠大举兵众将追杀公闻质勒死迟明素服来吊道路相逢兵围数匝娑葛见公忽来未之敢逼但言卫护汉使公至其帐下大哭流涕因抚定其嗣蕃人大喜留数十日助其葬事娑葛献马三千疋牛羊十余万移居千里西域无事道路肃清诸蕃闻之遣使归降者十余国时人语之曰郭元振诡杀乌质勒知娑葛与阙啜有衅奏请移于瓜州制从之会中书令宗楚客受金遂寝其事公具以状闻楚客恃势嘱请召公将陷之公不从又奏请斩楚客清蕃落时韦庶人窃弄国权中宗竟不之省也初安西南有毒河源逺在葱岭西北河岸百步人畜踏之者輙死公威振西域所向无不从者因验图经知其源率兵三万人歴于阗康居大食等十余国所过之国令供资粮仍署其国王为左右总管率兵前进北至葱岭牙帐前十二国王兵百万余其河源上有大树髙千余尺垂阴数顷大军至日有黄龙绕树以口吐毒气而拒官军三军悉观焉公手书操檄文令左拾遗张宣抗声读之毕黄龙解树而下公率诸军诛之数日方倒聚而焚焉河源且絶数十里内悉为良田在安西十余年四镇宁静韦庶人知政屡征不至因下伪诏令待御史吕守素中丞冯家宾相继廵边欲将害之未及皆为娑葛等诸蕃刼杀之睿宗即位征拜太仆卿勅至之日举家进发安西士庶诸蕃酋长号哭数百里或剺面截耳抗表请留因绐之而后即路其至玉门闗也去凉州八百里河西诸州百姓蕃部落闻公之至贫者携壶浆冨者设供帐联绵七百里不絶公旌节下玉门关百姓望之宛转呌呼声动岩谷自朝至暮传呼至凉州凉州城中男女在衢路并歌舞出城咸言我父至矣通夜城门不受禁制都督司马逸客闻之谓公近矣陈兵出迎会候骑至云始入玉门关都督嗟叹良乆具状闻至京同中书门下三品加银青光禄大夫迁兵部尚书封馆陶县男依旧知政事寻转吏部尚书知选举嘱请不行大着声誉睿宗屡下诏褒美后黙啜大冦边拜刑部尚书即出为朔方军大总管筑丰安定逺等城以拒贼路寻加金紫光禄大夫再迁兵部尚书知政事仍旧元帅会太平公主窦懐贞潜结凶党谋废皇帝睿宗犹豫不决诸相皆阿谀顺旨惟公廷诤不受诏及举兵诛窦懐贞等宫城大乱睿宗步肃章门观变诸相皆窜外省公独登奉天门楼躬侍睿宗闻东宫兵至将欲投于楼下公亲扶圣躬敦劝乃止及上即位宿中书十四日独知政事因下诏曰大臣立事夷险不易良相升朝安危所系兵部尚书同中书门下三品上柱国馆陶县开国伯元振伟才生代宏量匡时经纶文武今之王佐出入将相古之人杰夙侍宸扆畴咨庙堂思致尧舜以期管乐朕徃在储闱洎登寳位每观其仗义感激愿制凶邪立诚慷慨宻陈弘益尔其至矣朕实嘉之顷者枭獍兴谋干戈作衅太上皇帝既命朕除讨元振又驰奉宸极始则赉予为弼终则宁朕问安可谓格于皇天贯于白日元恶既翦庶物惟新昌言是图朕岂忘旧宜开井邑永誓山河可进封代国公赐实封四百户物一千叚子五品官寻兼御史大夫天下行军大元帅是歳大征兵众阅武骊山兵一百万号三百万并奉公节度是日三令之后上将亲鼓公虑有大变因畧行礼上大怒引坐纛下紫微令张说犯鳞而谏上乃曰元振有保护大功宜按军法流新州未至属开元元年册尊号赦曰元振徃立大功保护于朕顷因阅武颇失军容责情放逐将收后效可饶州司马未至卒于道时年五十八有集二十二卷文章有逸气为世所重公少负气纵横遣意磊落作尉巴蜀不修名检及登朝受任屡使遐方霜明烈心玉立贞节言行忠正居取俭约身体杂于皇王致君期于尧舜公务之暇手不释卷虽子弟家人未尝见其喜怒前后上事切谏得失十数道俱焚其藁草不以语人故朝廷莫知也睿宗尝曰元振正直齐于宋璟政理逾于姚崇其英谋弘亮过之矣旧于宣阳里居二十余年不至诸院马廐每朝回对二亲言笑归室俨如也不问家事与狄仁杰朱敬则魏元忠李峤韦安石赵彦昭韦嗣立薛稷张说等为忘年之友事父母以孝闻父爱授济州刺史后以为相奏请解职授银青光禄大夫济州刺史致仕公殁后二亲犹在自我唐授命宰臣有二亲者唯公而巳  

赠太傅董公行状【`韩愈`】  

公讳晋字混成河中虞乡万歳里人少以明经上第宣皇帝居原州公在原州宰相以公善为文任翰林之选间召见拜秘书省校书郎入翰林为学士三年出入左右天子以为谨愿赐绯鱼袋累升为卫尉寺丞出翰林以疾辞拜汾州司马崔圆为杨州诏以公为圆节度判官摄殿中侍御史以军事如京师朝天子识之拜殿中侍御史内供奉由殿中为侍御史入尚书省为主客员外郎由主客为祠部郎中先皇帝时兵部侍郎李涵如回纥立可敦诏公兼侍御史赐紫金鱼袋为涵判官回纥之人来曰唐之复土壃取回纥力焉约我为市马既入而归我贿不足我于使人乎取之涵惧不敢对视公公与之言曰我之复土壃而信有力焉我非无马而与尔为市为赐不既多乎尔之马歳至我数皮而归资边吏请致诘也天子念尔有劳故下诏禁侵犯诸戎畏我大国之尔与也莫敢校也尔之父子宁而畜马蕃者非我谁使之于是其众皆环公拜既又相率南面序拜皆两举手曰不敢复有意大国自回纥归拜司勲郎中未尝言回纥之事迁秘书少监厯太府太常二寺亚卿为左金吾卫将军今上即位以大行皇帝山陵出财赋拜太府卿由太府为左散骑常侍兼御史中丞知台事三司使选擢材俊有威风始公为金吾未尽一月拜太府九日又为中丞朝夕入议事于是宰相请以公为华州刺史拜华州刺史潼关防御镇国军使朱泚之乱加御史大夫诏至于上所又拜国子祭酒兼御史大夫宣慰恒州于是朱滔自范阳以回纥之师助乱人大恐公既至恒州恒州即日奉诏出兵与滔战大破走之还至河中李懐光及上如梁州懐光所率皆朔方兵公知其谋与朱泚合也患之造懐光言曰公之功天下无与敌公之过未有闻于人某至上所言公之情上寛明将无不赦宥焉乃能为朱泚臣乎彼为臣而背其君苟得志于公何有且公既为太尉矣彼虽宠公何以加此彼不能事君能以臣事公乎公能事彼而有不能事君乎彼知天下之怒朝夕戮死者也故求其同罪而与之比公何所利焉公之敌彼有余力不如明告之絶而起兵袭取之清宫而迎天子庶人服而请罪有司虽有大过犹将揜焉如公则谁敢议语已懐光拜曰天赐公活懐光之命喜且泣公亦泣则又语其将卒如语懐光者将卒呼曰天赐公活吾三军之命拜且泣公亦泣故懐光卒不与朱泚当是时懐光竟不反公气仁语若不能出口及当事乃更踈亮捷给其词忠其容貌温然故有言于人无不信明年上复京师拜左金吾卫大将军由大金吾为尚书左丞又为太常卿由太常拜门下侍郎平章事在宰相位凡五年所奏于上前者皆二帝三王之道由秦汉以降未尝言退归未尝言所言于上者于人子弟有私问者公曰宰相所职系天下天下安危宰相之能与否可见欲知宰相之能与否如此视之其可凡所谋议于上前者不足道也故其事卒不闻以疾病辞于上前者不记退以表辞者八方许之拜礼部尚书制曰事上尽大臣之节又曰一心奉公于是天下知公之有言于上也初公为宰相时五月朔会朝天子在位公卿百执事在廷侍中赞百僚贺中书侍郎平章事窦叅摄中书令当传诏疾作不能事凡将大朝会当事者既受命皆先日习仪于时未有诏公卿相顾公逡廵进北面言曰摄中书令臣某病不能事臣谋代某事于是南面宣致诏词事巳复位进退甚详为礼部四年拜兵部尚书入谢上语问日晏复有入谢者上喜曰董某疾且损矣出语人曰董公且复相既二日拜东都留守判东都尚书省事充东都畿汝州都防御使兼御史大夫仍为兵部尚书由留守未尽五月拜检校尚书左仆射同中书门下平章事汴州刺史宣武军节度副太使知节度事管内支废营田汴东亳颍等州观察处置等使汴州自大歴来多兵事刘玄佐益其师至十万玄佐死子士宁代之畋逰无度其将李万荣乗其畋也逐之万荣为节度一年其将韩惟清张彦林作乱求杀万荣不克三年万荣病风昏不知事其子乃复欲为士宁之故监军使俱文珍与其将邓惟恭执之归京师而万荣死诏未至惟恭权军事公既受命遂行刘宗经韦弘景韩愈实从不以兵卫及郑州逆者不至郑州人为公惧或劝公止以待有自汴州出者言于公曰不可入公不对遂行宿圃田明日食中牟逆者至宿八角明日惟恭及诸将至遂逆以入及郛三军縁道讙声庶人壮者呼老者泣妇人啼遂入以居初玄佐死吴凑代之及巩闻乱归士宁万荣皆自为而后命军士将以为常故惟恭亦有志以公之速也不及谋遂出逆既而私使人观公之所为以告曰公无为惟恭喜知公之无害巳也委心焉进见公者退皆曰公仁人也闻公言者皆曰公仁人也环以相告故太和初玄佐遇军士厚士宁惧复加厚焉至万荣如士宁志及韩张乱又加厚以懐之至于惟恭每加厚焉故士卒骄不能御则置腹心之士幕于公庭庑下挟弓执剑以须日出而入前者去日入而出后者至寒暑时至则加劳赐酒肉公至之明日皆罢之贞元十二年七月也八月上命汝州刺史陆长源为御史大夫行军司马杨凝自左司郎中为检校吏部郎中观察判官杜伦自前殿中侍御史为检校工部员外郎节度判官孟叔度自殿中侍御史为检挍金部员外郎度支营田判官职事修人俗化嘉禾生白鹊集苍鸟来巢嘉瓜同蔕聨实四方至者归以告其帅小大威懐有所疑辄使来问有交恶者公与平之累请朝不许及有疾又请之且曰人心易动军旅多虞及臣之生计不光定至于他日事或难期犹不许十五年二月三日薨于位上三日罢朝赠太傅使吏部员外郎杨于陵来祭吊其子赠布帛米有加公之将薨也命其子三日敛而行于行之四日汴州乱故君子以公为知人公之薨也汴州人歌之曰浊流洋洋有辟其郛阗道讙呼公来之初今公之归公在丧车又歌曰公既来止东人以完今公殁矣人谁与安始公为华州亦有惠爱人思之公居处恭无妾媵不饮酒不謟笑好恶无所偏与人交泊如也未尝言兵有问者曰吾志于教化享年七十六阶累升为金紫光禄大夫勲累升为上柱国爵累升为陇西郡开国公娶南阳张氏夫人后娶京兆韦氏夫人皆先公终四子全道溪全素澥全道全素皆上所赐名全道为秘书省著作郎溪为秘书省秘书郎全素为大理评事澥为太常寺太祝皆善士有学行谨具歴官行事状伏请牒考功并牒太常议所谥牒史馆请垂编录谨状  

吏部侍郎赠礼部尚书韩公行状【`李翱`】  

曽祖泰皇任曹州司马祖浚素皇任桂州长史父仲卿皇仕秘书郎赠尚书左仆射公讳愈字退之昌黎某人生三歳父殁养于兄会舍及长读书尽能记他生之所习年二十五上进士第汴州乱诏以旧相东都留守董晋为平章事宣武军节度使以平汴州晋辟公以行遂入汴州得试秘书省校书郎为观察推官晋卒公从晋丧以出四日而汴州乱凡从事之居者皆杀死宁军节度使张建封奏为节度推官得试太常寺协律郎选授四门博士选监察御史为幸臣所恶出守连州阳山县令政有惠于下及公去百姓多以公之姓名其子改江陵府法曹叅军入为权知国子博士宰相有爱公者将以文学职处公有争先者构公中以飞语公恐及难遂求分司东都权知三年改真博士入省为分司都官员外郎改河南县令日以职分辨以留守及尹故军士莫敢犯禁入为职方员外郎华州刺史奏华阳县令栁涧有罪遂将贬之公上疏请发御史辨曲直方可处以罪则下不受屈既栁涧有犯公由是复为国子博士改比部郎中史馆修撰转考功郎中修撰如故数月以考功知制诰上将平蔡州先命御史中丞裴公度使诸军以视兵及还奏兵可用贼势可以灭颇与宰相意忤既数月盗杀宰相又害中丞不克中丞微伤马逸以免遂为宰相以主东兵自安禄山起范阳陷两京河南北六七镇节度使身死则立其子作军士表以请朝廷因而与之及元贞季年虽顺地节将死多即军中取行军副使将校以授之节习以成故矣朝廷之贤恬然于所安以茍不用兵为贵议多与裴度相异惟公以为盗杀宰相而遂息兵其为耻甚大兵不可以息以天下力取三州尚何不可与裴丞相议合故兵遂用而宰相有不便之者月满迁中书舍人赐绯鱼袋后竟以他事改太子右庶子元和十二年秋以兵老久屯未灭上命裴丞相为淮西莭度使以招讨之丞相请公以行于是以公因本官兼御史中丞赐三品服衣鱼为行军司马从丞相居于郾城公知蔡州精卒聚界上以拒官军守城者率老弱且不过千人亟白丞相请以兵三千人间道以入必擒吴元济丞相未及行而李愬自唐州文城垒提其卒以夜入蔡州果得元济蔡州既平布衣栢耆以计谒公公与语竒之遂白丞相曰淮西灭王承宗胆破可不劳用众宜使辨士奉相公书明祸福以招之彼必服丞相然之公令栢耆口占为丞相书栢耆袖之以至镇州王承宗果大恐上表请割徳棣二州以献丞相归京师公迁刑部侍郎歳余佛骨自鳯翔至传京师诸寺百姓有烧指与顶以祈福者公奏疏言自伏羲至周文武时皆未有佛而年多至百歳有过之者自佛法入中国帝王事之寿不得长梁武帝事之最谨而国大乱请烧弃佛骨疏入贬潮州刺史移袁州刺史百姓有以男女为人隶者公计佣以偿其直而出归之入还国子祭酒有直讲能说礼而陋于容学官多豪族子摈之不得共食公命吏曰召直讲来与祭酒共食学官由此不能贱直讲奏儒生为学官日使会讲生徒奔走听问皆相喜曰韩公来为祭酒国子监不寂寞矣改兵部侍郎镇州乱杀其帅田弘正征之不克遂以王庭奏为节度使诏公徃宣抚既行众皆危之元稹奏曰韩愈可惜穆宗亦悔有诏令至境观事势无必于入公曰安有受君命而滞留自顾遂疾驱入庭凑严兵拔刅弦弓矢以逆及馆甲士罗于庭公与庭凑监军使三人就位既坐庭凑言曰所以纷纷者乃此士卒所为本非庭凑心公大声曰天子以为尚书有将帅材故赐之以节实不知公共健儿语未得乃大错甲士前奋言曰先太史为国打朱滔淊遂败奔走血衣皆在此军何负朝廷乃以为贼乎公告曰儿郎等且勿语听愈言愈时为儿郎巳不记先太史之功与忠矣若犹记得乃大好且为逆与顺利与病不能逺引古事但以天寳来祸福为儿郎等明之安禄山史思明李希烈梁崇义朱滔朱泚吴元济李师道复有若子若孙在乎亦有居官者乎众皆曰无又曰田令公以魏博六州归朝廷为节度使后至中书令父子皆授旄节子与孙虽在童幼者以为好官穷富极贵宠荣耀天下刘悟李佑皆居大镇王承元年始十七亦仗节皆三军耳所闻也众乃曰田弘正刻此军故军不安公曰然汝三军亦害田令公身又残其家矣复何道众乃谨曰侍郎语是侍郎语是庭凑恐众心动遽麾众散出因泣谓公曰侍郎来欲令庭凑何所为公曰神策六军之将如牛元翼比者不少但朝廷顾大体不可以弃之耳而尚书久围之何也庭凑曰即出之公曰若真则无事矣因与之宴而归之牛元翼果出及还于上前尽奏与庭凑及三军语上大悦曰卿直向伊如此道由是有意欲大用之王武俊赠太师呼太史者燕赵人语也转吏部侍郎凡令史皆不鎻听出入或问公公曰人所以畏鬼者以其不能见也鬼如可见则人不畏之矣选人不得见令史故令史势重听其出入则势轻改京兆尹兼御史大夫特诏不就御史台谒后不得引为例六军将士皆不敢犯私相告曰是尚欲烧佛骨者安可忤故盗贼止遇旱米价不敢上李绅为御史中丞械囚送府使以尹杖杖之公曰安有此使归其囚是时绅方幸宰相欲去之故以台与府不协为请出绅为江西观察使以公为兵部侍郎绅既复留公入谢上曰卿与李绅争何事公因自辨数日复为吏部侍郎长庆四年得病满百日罢既罢以十二月二日卒于靖安里第公气厚性通议论多大体与人交始终不易凡嫁内外及交友之女无主者十人幼孤养于嫂郑氏及嫂殁为之服期深于文章毎以为自杨雄之后作者不生其所为文未尝放前人之言而固与之并自贞元末以至于兹后进之士其有志于古文者莫不视公以为法有集二十卷小集十卷及病遂请告以罢每与交友言既终以处妻子之语且曰某伯兄徳行髙晓方药食必视本草年止于四十二某疎愚食不择禁忌位为侍郎年出伯兄十五歳矣如又不足于何而足且获终牖下幸不至失大节以下见先人可谓荣矣享年五十七赠礼部尚书谨具任官事迹如前请牒考功下太常定谥并牒史馆谨状  

少保栁公行状【`沈亚之`】  

曽祖该皇任陵州录事叅军赠陵州刺史祖岑皇赠秘书监父潭皇太仆卿驸马都尉赠司空状公讳晟其先河东人也肃宗时诏取儒贤配主其父以门业中选拜太仆卿尚和政公主主及太仆继丧而公年始十二孝闻宫姻既去丧代宗怜之召养宫中令与皇太子诸王俱受学故公得通籍中禁诏以吴大瓘为之师又以大瓘子通玄通微互为助教令十日考学绩责劝所进干元初除尚书奉御得归故邸又诏吴大瓘通玄通微令就舍授学广徳中加检校太常卿赐佩金鱼及徳宗即位以公故奉铜辇将欲加赐迁官未几而属车西狩矣公徒走会难奉天因泣奏曰臣愿得尺诏持而入东都购其豪人以为效徳宗嘉其忠赐诏如奏公于是佣装入贼军中见贼伪右将军郭常左将军张光晟公大说曰阴潦之灾鱼鳖逰其墀坛即旸光赫明是辈不知枯挂之地者公等宁能从其挂哉乃出诏示常等皆奉诏伏兴誓约所归未及期会枢籍宦官朱既昌阴以公之状飞告泚遂为泚捕系定贞矣泚诘二将词不伏即徙于外狱稍寛之有顷贼兵累败守吏益怠公因其共系者十余人谋相与脱其铜髠而走之奉天徳宗为之抚背流涕明日乗舆幸汉中公奉辔至南梁还拜原王府长史贞元六年改嘉王府长史其后翰林舍人吴通玄谪死公为疏陈雪再进不得命公醴之季止公曰上方怒宁可为也公不听公章卒三贡于是徳宗悟之谓公见义不回赐书宠劳竟雪通玄改澧州别驾十一年入为少将作永贞初迁大将作加朝请大夫起崇陵功以检校左散骑常侍居使内作封河东县开国子食邑五百户又加银青光禄大夫起丰陵功赠上柱国元和初西蜀叛发岐陇邠泾朔方太原及山东六郡之卒皆属长武军诏以髙崇文讨之既诛三蜀大困而汉中最险隘益不能赈输所奉中朝以公用当济遂拜工部尚书兼御史大夫持节帅汉中始诏诸征蜀卒各还故部而独以汉中卒三千人移戍梓州其卒以为始去父母乡里既劳而归及境乃不得见其间亦以有功自负今则徙之谓若谪耳皆蜂奋食所引刅援弓廹中贵人时公行未及郡闻之遂疾驱倍走徃其所先劳之苦辛劳已乃问曰君等何以而成功乎俱曰某等伐辟耳又曰辟何以而得伐俱曰骄不受指于天子公曰君等既知辟以不授指而得伐又亲灭之而得功反不授指耶今不授指即受灭也是卒皆免胄匍匐遂行所徙歳余复入为大将作使匃奴先是戎相出视国使必自据偃以相辱傲公知之乃先谓曰闻若等常以去信为强亡礼自大礼信不为诚不仁也何足奉吾国乎于是单于诸王贵人闻之愕然失恃皆莫能辞见则改容跪伏遂致天子之命约信成礼而归拜金吾右将军始得居公爵益封千五百户加为大金吾九年加户部尚书以大金吾为左将军元和十三年三月九日殁享年六十九上闻之一日废听奏诏令从官赴吊之赐赙粟帛赠太子少保公强辨多学谦下好问因危以致其节见义不顾其私输公之急某从寮其门备得前行谨以所闻所见实录于斯谨状  

## 文章辨体彚选卷五百五十二

（明）贺复征 编  

○行状二  

彰武军节度使侍中曹穆公行状【`宋王安石`】  

公讳玮字寳臣真定府灵寿县人少以荫为天平武宁二军牙内都虞侯至道中李继迁盗据河西银夏等州后又击诸部并其众李继隆范廷召等数出无功而朝廷终弃灵武继迁遂强屡入边州为冦当是时公为东头供奉官合门祗候年十九太宗问大臣谁可使当继迁者武惠王以公应诏太宗以知渭州而欲除诸司使以遣之武惠王为公固让乃以本官知渭州真宗即位改内殿崇班合门通事舎人西上合门副使移知镇戎军当是时继迁虐使其众人多怨者公即移书言朝廷恩信抚纳之厚以动之羌人得书徃徃感泣于是康诺尔诸族皆内附咸平六年继迁死其子徳明求保塞公上书言继迁擅中国要害地终身旅拒使谋臣狼顾而忧方其国危子弱不即捕灭后更盛强无以息民当是时朝廷欲以恩致徳明寝其书不用而河西大族扬坚玛等遂拔其部人来归诸将犹豫未知所以应公曰徳明野心去就尚疑今不急折其羽翮而长养就之其飞必矣即自将骑士入天都山取之内徙徳明由此遂弱而至死不敢窥边大中祥符元年召还除西上合门使邠环庆路兵马都铃辖兼知邠州东封迁东上合门使髙州刺史再移真定府定州路都铃辖巳而又以为泾原路都铃辖兼知渭州公乃图泾原环庆两路山川城郭战守之要以献真宗留其一枢宻院而以其一付本路使诸将出兵皆按图议事祀汾阴迁四方馆使初章埋骄于武延咸泊拨臧掘强于平凉公皆诛之而汧渭之间遂无一羌犯塞八年迁英州团练使知秦州秦西南羌嘉勒斯赉宗哥立遵始大遵献方物求称赞普公上书言夷狄无厌足其求必轻中国大臣方疑其事会得公书遂不许而犹以为保顺军节度使公曰我狃遵矣又将为冦吾治兵以俟尔遵使其舅桑扬丹招熟户固斯敦为乡导公即诱扬丹捕斯敦而许以一州扬丹终杀斯敦公遂奏以为颕州刺史而扬丹亦举南市城以献先是张吉知秦州生事熟户多去为遵耳目及公诛扬丹即皆惶恐避逃公许之入赎自首还故地而至者数千人后遂帖服皆为用至明年斯赉总果悉众号十万冦三都公帅三将破之追北至沙州所俘斩以万计事闻除客省使康州防御使其后又破灭马波叱腊鬼留等诸羌斯赉总遂以穷孤逃入碛中而公斥境陇上置弓门威逺凡十塞自是秦人无事矣天禧三年召还除华州观察使以西人之恃公也复以为鄜延路马步军都部署四年遂除宣徽北院使镇国军节度观察留后签署枢宻院事丁晋公用事稍除不附己者既贬冦莱公即指公为党改宣徽南院使出为环庆路都署又降容州观察使知莱州晋公贬乃以公为华州观察使知青州天圣三年除彰化军节度观察留后知天雄军又移知永兴军而诏使来朝至则除昭武军节度使而复还之天圣五年以疾病求知孟州得之会言事者以公宿将有威名不当置之闲处乃以为真定路马步军都部署知定州七年换彰武军节度使八年正月薨于位年五十八皇帝为罢朝两日赠侍中谥曰武穆公为将几四十年用兵未尝败衂尤有功于西方旧羌杀中国人得以羊马赎死如羌法公谓如此非所以尊中国而爱吾人奏请不许其赎又请补内附羌类族以为上军主假以勲阶爵秩如王官至今皆为成法陜西岁取边人为弓箭手而无所给公以塞上废地募人为之若干畆出一卒若干畆出一马捐其税敛发兵戍守至今边頼以实所募皆为精兵在渭州取陇外龙于川筑城置兵以守曰后当有用此者及李元昊叛兵数出卒以龙于川为徳顺军而自陇以西公所措置人悉以为便也自三都之战威震四海唃厮啰闻公姓名即以手加颡在天雄契丹使过魏地辄阴勒其从人无得髙语疾驱至多惮公不敢仰视契丹既请盟真宗于兵事尤重慎即在边手诏诘难至十余反而公每守一议终无以夺真宗后愈听信有论边事者徃徃宻以付公可否好读书所如必载书数两兼通春秋公羊榖梁左氏传而尤熟于左氏始娶潘氏冯翊郡夫人忠武军节度使同中书门下平章事韩国公美之子后娶沈氏安国太夫人故相左仆射伦之孙光禄少卿继宗之子子男四人僖礼宾使知仪州当元昊叛时以策说大将不能用反罪之迁韶州以死倚终内殿崇班使供备库副使拒元昊于瓦亭战死赠宁州刺史倩右侍禁一女子适四方馆使荣州刺史王徳基直言以谏讽东头供奉官谊右使某开门祗候谞三班奉职及右班殿直  

鲁国公赠太尉中书令王公行状【`王安石`】  

公讳徳用字符辅其先真定人也世以财雄北边而蒋公邢公皆倜傥喜赴人急岁饥所活以千计康武公当太宗时贵宠任事以殿前都指挥使受遗诏辅真宗葬其先公河南宻县县后分属郑州管城故今为管城人焉公先丧其母韩国夫人朱氏事继母鲁国太夫人张氏以孝闻至道二年太宗五路出师以讨李继迁之叛而武康公出夏州当是时公为西头供奉官而在武康之侧年十七自护兵当前所俘斩及得马羊功为多及归公又请殿将至隘公以为归之至隘而争先必乱乱而继迁薄伐必败于是又请以所护兵驰前至隘而阵武康为公令于军曰至阵而乱行者斩公亦令曰至吾阵而乱行者吾亦如公令至阵士卒帖然以此行而武康公亦为之按辔继迁兵相随属左右皆望公莫敢近于是武康公叹曰王氏有儿矣及论功武康公曰吾为大将不可使子弟与诸将分功绌公不列三年迁东头供奉官咸平二年迁内殿崇班三年换御前忠佐马军副都头景徳二年为马军都头大中祥符元年为邢洺磁相廵检提举捉贼男子张鸿覇聚党界中为盗朝廷以名捕乆之不得公以毡车载壮士伪服为妇人诱之于野如是鸿覇与其党三十二人皆得朝廷以为充当陜西东路提举捉贼自陜以东为盗者闻公擒鸿覇事皆惴恐逃去五年为环庆路指挥使奏事上前忤旨责授郓州马步军都指挥使是岁武康公薨天子命公乗驿护丧归京师巳而还其旧职七年迁散虞候散都头八年迁散员内殿直都虞候天禧四年为殿前左班都虞候栁州刺史干兴元年为捧日左厢都指挥使英州圑练使天圣三年改博州团练使知康信军城壊公使禁军为筑筑者乆之而无敢窃言望公使巳以非其事者城成天子赐书奨谕五年移冀州兼马步军都部署是岁除康州防御使龙神卫四厢都指挥使又除捧日四厢都指挥使六年除侍卫亲军歩军都虞候归就职又除环庆路副都部署不行八年除并代州马步军副都部署又除殿前都虞候十年除桂州观察使侍卫亲军步军副指挥使权马军都指挥使诸将皆迁与士之请马者皆不求有司而得故事取粪钱于军以给公使自公始罢之使各置库以待其军用明道元年除福州观察使军人挟内诏求为军吏公争曰军人敢挟诏以干军制后不可复治凡军吏不可使求而得得则军人必大受其侵明肃太后固使与之公固不奉诏巳而太后亦寤卒听公及太后崩有司请卫士皆坐甲公又不奉诏曰故事无为太后丧坐甲也于是天子心贤公以为可用又阅太后宫得争军吏事遂以公检校太保签署枢宻院事公固辞武人不学不足以当大任天子使中贵人趣公入院公于朝廷临义慷慨言无所顾计至于亲戚故旧待之亦皆当理而有恩故人为人求官于公公问其得谢几何故人辞穷以实对公亦不拒也归而使家人以银与之曰尔所求者在此矣官非吾有不可得居顷之除枢宻副使三年除明州奉国军节度观察留后同知枢宻院事四年除安徳军节度使五年检校太尉充宣徽南院使寳元元年李元昊叛公尝请将以扞边天子不许曰吾以公谋可也卒所以镇抚扞治者亦多公计策始人或以公威名闻天下而状貎竒伟疑非人臣之相御史中丞孔道辅因以为人言如此公不宜典机宻在上左右天子不得已以公为武宁军节度使徐州大都督府长史赴本镇赐手诏慰遣而言者皆尚论公未止也又以公为右千牛卫上将军知随州人为公惧恬然唯不接宾客而巳移曹州或闻孔道辅死以告曰是尝害公者今死矣公愀然曰孔中丞岂害某者乎彼其心所以事君当如此也惜乎朝廷无一忠臣言者服公以谓有徳而终身自愧其言曹人喜鬬多盗他日狱未尝空也公在曹尝无一人囚者数矣庆厯二年除检校司空保静军节度使天子以手诏赐公曰赐卿重地勉视事母以人言为忧有伤卿者朕不听契丹使刘六符过澶州喜曰六符闻公乆矣过于此岂非幸也今此州岁大熟岂非公仁政之效也公谢曰明天子在上固常多丰年此岂吾力也今朝廷多贤士大夫可畏者吾老矣备位于此不足以累公称数是岁移真定府等路驻泊马步军都部署求奏事京师天子使中贵人谕公入觐除宣徽南院使判成徳军固辞不得未行以契丹使使求周世宗所取三关故地聚兵幽蓟为若侵边者乃移公判定州兼三路都部署听以便宜从事而以杨崇勲知成徳军崇勲使客问公所以战公曰吾患不仁不患不威患不知不患无功葢见敌而后胜可制吾所战岂可以豫言也公至定州则明赏罚以教战契丹使人来觇或以告劝公执杀公置之不问曰吾视士卒皆乐战可用矣使彼得归以告其主是伏人之兵以不战也明日大阅于郊公提桴鼓誓师进退坐作终日不戮一人而毕乃下令具糗粮听鼓于中军将尽以汝行唯吾之所乡契丹闻之震恐巳而天子宻诏问公方畧公上书论近世用兵之失与今所以料敌制胜之方甚备会兵罢徙公知陈州过都天子使中贵人劳赐问公欲见否公辞谢备边无功幸蒙上恩赦诛徙内郡非有公事当对者不敢见三年移孟州召还署宣徽院事巳而出判相州六年除同中书门下平章事判澶州七年移郑州封祈国公八年还除会灵观使又除检校太师判郑州过都天子召见慰劳皇佑二年除集庆军节度使进封冀国公三年以年老求致仕诏以太子太师致仕大朝会缀中书门下班公威名虽老矣尚为四夷所惮而天子亦贤公以为可属大事也四年复强起公以为河阳三城节度使同中书门下平章事判郑州六年遂以为枢宻使契丹使至公伴射使曰南朝以公使枢宻而相富公可谓得人矣天子闻之赐公御弓一矢五十以宠焉嘉佑九年进封鲁国公以年老求去位至六七天子为之不得巳犹以为中武军节度使景灵宫使又以为同羣牧制置使有诏五日一会朝给扶者以一子若孙一人是岁公年七十八矣明年二月辛未公以疾薨天子至其第为之罢朝一日又为之素服发哀苑中而以太尉中书令告其第又赐以黄金水银龙脑等物出内人抚其诸子公忠实乐易与人不疑不计小过望之毅然有不可犯之色及就之温如也平生少玩好不以名位骄人而所得禄赐多散之亲党善治军旅寛仁爱士卒士卒乐为之用与士大夫逰士大夫亦多服其度以为莫能窥也夫人宋氏武胜军节度使延渥之女也累封安定郡夫人先公卒后以子追封荣国夫人孝慈恭俭有助于公男子咸熈东头供奉官早卒以子故累赠至七千牛卫将军次咸融西京左藏库使果州团练使次咸庶内殿崇班早卒次咸英供备库副使次咸康内殿承制女四人长嫁尚书驾部郎中张叔詹其次嫁太常博士程嗣恭国子博士冦諲皆早卒孙七人泽渊皆内殿崇班合门祗候淑左侍禁淇左班殿直潭右班殿直沅瀛左侍禁湿未仕淑淇皆早卒曽孙二人任左侍禁价未仕公子十以五月甲申葬管城之先茔而国夫人附谨具公歴官行事状请牒考功太常议谥并史馆  

知太史院事郭公行状【`元齐履谦`】  

公讳守敬字若思顺徳邢台人生有异操不为嬉戏事祖荣号鸳水翁通五经精于筭数水利时太保刘文贞公左丞张忠宣公枢宻张公易赞善王公恂同学于州西紫金山而文贞公复与鸳水翁为同志友以故俾公就学于文贞所先是顺徳城北有石桥以通达活泉水兵后桥为泥潦淤没失其所在公甫冠为之审视地形按指其处而得之河东元公裕之文其事于石其曰里人郭生者即公是也中统三年张忠宣公荐公习知水利且巧思絶人蒙赐见上都便殿公面陈水利六事其一中都旧漕河东至通州权以玉泉水引入行舟岁可省僦车钱六万缗通州以南于蔺榆河口径直开引由蒙村跳梁务至扬村还河以避浮鸡■〈氵甸〉盘浅风浪逺转之患其二顺徳达活泉开入城中分为三渠引出城东灌溉其地其三顺徳澧河东至古任城失其故道没民田一千三百余顷此水开修成河其田即可耕种其河自小王村经滹沱合入御河通行舟栰其四磁州东北滏漳二水合流处开引由滏阳邯郸洺州永年下经鸡泽合入澧河其间可溉田三千余顷其五懐孟沁河虽已浇溉尚有漏堰余水东与丹河余水相合开引东流至武涉县北合入御河其间亦可溉田二千余顷其六黄河自孟州西开引少分一渠经由新旧孟州中间顺河古岸下至温县南复入大河其间亦可溉田二千余顷每奏一事上輙曰当务者此人真不为素餐矣即授提举诸路河渠四年加授银符副河渠使至元改元从忠宣公行省西夏兴复濒河诸渠先是西夏濒河五州皆有古渠其在中兴州者一名唐来长袤四百里一名汉延长袤二百五十里其余四州又有正渠十长袤各二百里支渠大小共六十八计溉田九万余顷兵乱以来废壊淤浅公为之因旧谋新更立闸堰役不踰时而渠皆通利夏人共为立生祠于渠上二年授都水少监公言乡自中兴还特命众顺河而下四昼夜至东胜可通漕运及见查泊兀郎海古渠甚多可为修理又言金时自燕京之西麻谷村分引泸沟一支东流穿西山而出是谓金口其水自金口以东燕京以北溉田若干顷其利不可胜计兵兴以来典守者惧有所失因以大石塞之今若按视故迹使水得通流上可以致西山之利下可以广京畿之漕上纳其议公又言当于金口西预开减水口西南还大河令其深广以防涨水突入之患众服其能八年迁都水监十二年丞相伯颜公南征议立水驿命公行视所便自陵州至大名又自济州至沛县又南至吕梁又自东平至纲城又自东平清河逾黄河故道至与御河相接又自卫州御河至东平又自东平西南水泊至御河乃得济州大名东平泗汶与御河相通形势为图奏之十三年都水监并入工部遂除工部郎中是岁立局改治新厯先时太保刘公以大明厯自辽金承用二百余年浸以后天议欲修正而薨至是江左既平上思用其言遂以公与赞善王公率南北日官分掌测验推步于下而忠宣枢宻二张公为之主领裁奏于上复共荐前中书左丞许公能推明厯理俾参预之公首言厯之本在于测验而测验之噐莫先仪表今司天浑仪宋皇佑中汴京所造不与此处天度相符比量南北二极约差四度表石年深亦复欹侧公乃尽考其失而移置之既又别图爽垲以木为重棚创作简仪髙表用相比覆又以为天枢附极而动昔人尝展管望之未得其的作候极仪极辰既位天体斯正作浑天象象虽形似莫适所用作玲珑仪以表之矩方测天之正圆莫若以圆求圆作仰仪古有经纬结而不动公则易之作立运仪日有中道月有九行公则一之作证理仪表髙景虚罔象非真作景符月虽有明察景则难作窥几歴法之验在于交会作日月食仪天有赤道轮以当之两极低昻标以指之作星晷定时仪以上凡十三等又作正方案九表悬正仪座正仪凡四等为四方行测者所用又作仰规覆矩图异方浑葢图日出入永短图凡五等与上诸仪互相叅考十六年改局为太史院以赞善公为太史令公为同知太史院事给印章立官府是年奏进仪表式様公乃对御指陈理致一一周悉自朝至于日晏上不为倦公因奏唐一行开元间令南宫说天下测景书中见者凡十三处今疆宇比唐尤大若不逺方测验日月交食分数时刻不同昼夜长短不同日月星辰去天髙下不同即目测验人少可先南北立表取直测景上可其奏遂设监候官一十四员分道相继而出先测得南海北极出地一十五度夏至景在表南长一尺一寸六分昼五十四刻夜四十六刻衡岳北极出地二十五度夏至日在表端无景昼五十六刻夜四十四刻岳台北极出地三十五度夏至景长一尺四寸八分昼六十刻夜四十刻和林北极出地四十五度夏至景长三尺二寸四分昼六十四刻夜三十六刻鐡勒北极出地五十五度夏至景长五尺一分昼七十刻夜三十刻北海北极出地六十五度夏至景长六尺七寸八分昼八十二刻夜一十八刻继又测得上都北极出地四十三度少北京北极出地四十二度强益都北极出地三十七度少登州北极出地三十八度少髙丽北极出地三十八度少西京北极出地四十度少太原北极出地三十八度少安西府北极出地三十四度半强兴元北极出地三十三度半强成都北极出地三十一度半强西凉州北极出地四十度强东平北极出地三十五度太大名北极出地三十六度南京北极出地三十四度太强阳城北极出地三十四度太弱扬州北极出地三十三度鄂州北极出地三十一度半吉州北极出地二十六度半雷州北极出地二十度太琼州北极出地十九度太十七年新厯告成拜太史令公与太史诸公同上奏曰臣等窃闻帝王之事莫重于厯自黄帝迎日推策帝尧以闰月定四时成岁舜在璇玑玉衡以齐七政爰及三代厯无定法周秦之间闰余乘次西汉造三统厯百二十年而后是非始定东汉造四分歴七十余年而仪式方偹又百二十一年刘洪造干象厯始悟月行有迟速又百八十年姜岌造三纪甲子厯始悟以月食冲检日宿度所在又五十七年何承天造元嘉厯始悟以朔望及弦皆定大小余又六十五年祖冲之造大明厯始悟太阳有岁差之数极星去不动处一度余又五十二年张子信始悟日月交道有表里五星有迟疾留逆又三十三年刘焯造皇极厯始悟日行有盈缩又三十五年傅仁均造戊寅元厯颇采旧仪始用定朔又四十六年李淳风造麟徳厯以古歴章部元首分度不齐始为总法用进朔以避晦晨月见又六十三年僧一行造大衍厯始以朔有四大三小定九服交食之异又九十四年徐昻造宣明厯始悟日食有气刻时三差又百三十六年姚舜辅造纪元厯始悟食甚泛余差数以上计千一百八十二年厯经七十改其创法者十有三家自是又百七十四年钦惟圣朝统一六合肇造区夏専命臣等改治新厯臣等用创造简仪髙表慿其测致实数所考正者凡七事一曰冬至自丙子年立冬后依每日测到晷景逐日取对冬至前后日差同者为凖得丁丑年冬至在戊戍日夜半后八刻半又定丁丑夏至在庚子日夜半后七十刻又定戊寅冬至在癸邜日夜半后三十三刻巳夘冬至在戊申日夜半后五十七刻半庚辰冬至在癸丑日夜半后八十一刻半各减大明厯十八刻逺近相符前后应凖二曰岁余自刘宋大明厯以来凡测景验气得冬至时刻真数者有六用以相距各得其时合用岁余今考验四年相符不差仍自宋大明壬寅年距至今日八百一十年每岁合得三百六十五日二十四刻二十五分其二十五分为今歴岁余合用之数三曰日躔用至元丁丑四月癸酉望月食既推求日躔得冬至日躔赤道箕宿十度黄道箕九度有畸仍慿每日测到太阳躔度或慿星测月或慿月测日或径慿星度测日立术推筭起自丁丑正月至已夘十二月凡三年共得一百三十四事皆躔于箕与月食相符四曰月离自丁丑以来至今慿每日测到逐时太阴行度推筭变从黄道求入转极迟极疾并平行处前后凡十三转计五十一事内除去不真的外有三十事得大明厯入转后天又因考验交食加大明歴三十刻与黄道合五曰入交自丁丑五月以来慿每日测到太阳去极度数比拟黄道去极度得月道交于黄道共得八事仍依日食法度推求皆有食分得入交时刻与大明厯所差不多六曰二十八宿距度自汉太初厯以来距度不同互有损益大明厯则于度下余分附以太半少皆私意牵就未尝实测其数今新仪皆细刻周天度分每度为三十六分以距线代管窥宿度余分并依实测不以私意牵就七曰日出入昼夜刻大明厯日出入昼夜刻皆据汴京为凖其刻数与大都不同今更以本方北极出地髙下黄道出入内外度立术推求每日日出入昼夜刻得夏至极长日出寅正二刻日入戍初二刻昼六十二刻夜三十八刻冬至极短日出辰初二刻日入申正二刻昼三十八刻夜六十二刻永为定式所创法凡五事一曰太阳盈缩用四正定气立为升降限依立招差求得每日行分初末极差积度比古为宻二曰月行迟疾古厯皆用二十八限今以万分日之八百二十分为一限凡析为三百三十六限依垜迭招差求得转分进退其迟疾度数逐时不同葢前所未有三曰黄赤道差旧法以一百一度相减相乘今依筭术勾股弧矢方圆斜直所容求到度率积差差率与天道实为脗合四曰黄赤道内外度据累年实测内外极度二十三度九十分以圆容方直矢接勾股为法求每日去极与所测相符五曰白道交周旧法黄道变推白道以斜求斜今用立浑比量得月与赤道正交距春秋二正黄赤道正交一十四度六十六分拟以为法推逐月每交二十八宿度分于理为尽十九年太史王公卒时厯虽颁然其推步之式与夫立成之数尚皆未有定槀公于是比次篇类整齐分杪裁为推步七卷立成二卷厯议拟藁三卷转神选择二卷上中下三厯注式十二卷二十三年继为太史令遂上表奏进又有时候笺注二卷修改源流一卷其测验书有仪象法式二卷二至晷景考二十卷五星细行考五十卷古今交食考一卷新测二十入舍杂座诸星入宿去极一卷新测无名诸星一卷月离考一卷并藏之官二十八年有言漕事便利者一谓滦河自永平挽舟踰岭而上可至上都一谓泸沟自麻谷可至寻麻林朝廷令各试所说其谓滦河者至中道自知不可行而罢其谓泸沟者命公与徃亦为哨石所阻舟不得通而止公因至上都别陈水利十有一事其一大都运粮河不用一亩泉旧源别引北山白浮泉水西折而南经瓮山泊自西水门入城环汇于积水潭复东折而南出南水门合入旧运粮河每十里一置闸比至通州凡为闸七距闸里许上重置斗门互为提阏以过舟止水上览奏喜曰当速行之于是复置都水监俾公领之首事于二十九年之春告成于三十年之秋赐名曰通惠役兴之日上命丞相以下皆亲操畚锸为之倡咸待公指授而后行事置闸之处徃徃于地中偶得旧时砖木时人为之感服船既通行公私省便先时通州至大都陆运官粮岁若干万石方秋霖雨驴畜死者不可胜计至是皆罢是秋车驾还自上都过积水潭见其船舻蔽水天颜为之开怿特赐公钱一万二千五百缗仍以旧职兼提调通惠河漕运事公又欲于澄清闸稍东引水与北埧河接且立闸丽正门西令舟楫得环城徃来志不就而罢三十一年拜昭文馆大学士知太史院事大徳二年召公至上都议开鐡幡竿渠公奏山水频年暴下非大为渠堰广五七十步不可执政吝于工费以公言为过缩其广三之一明年大雨山水注下渠不能容漂没人畜庐帐几犯行殿翌日天子北狩谓宰臣曰郭太史神人也可惜不用其言七年诏内外官年及七十并听致仕公以旧臣且朝廷所施为独不许其请至今翰林太史司天官不致仕者咸自公始延佑三年某月日卒年八十六公以纯徳实学为世师法然其不可及者有三一曰水利之学二曰厯数之学三曰仪象制度之学决金口以下西山之栰而京师材用是饶复唐以来溉濒河之地而灵夏军储用足引汶泗以接江淮之派而燕吴漕运毕通建七闸以开白浮之源而公私陆费由省又前后条奏便宜凡二十余事相治河渠泊堰大小数百余所其在西夏尝挽舟溯流而上究所谓河源者又尝自孟门以东循黄河故道纵广数百里间皆为测量地平或可以分杀河势或可以溉灌田土具有图志又尝以海而较京师至汴梁地形髙下之差谓汴梁之水去海甚逺其流峻急而京师之水去海至近其流且缓其言信而有征此水利之学其不可及者也古厯天周与岁周小余同于日度四分之一汉魏以来渐觉不齐遂有破分之说而立法未均任意进退公乃每以百年为率小余之下増损各一以之上推徃古下验方来无不脗合且自太初迄于大明名厯七十余家其见用于世者四十有三类多冩分换母夸诳一时间有翘出如宋元嘉唐大衍近世纪元不过三数然亦未臻至当考验天事始虽亲宻旋已不效公所为厯测验既精设法详偹行几五十年未尝一有先后天之差去积年日法之拘无冩分换母之陋此厯数之学其不可及者也旧仪既多蔽碍且距齿但有度刻而无细分以管望星渐外则所见渐展尤难取的公所为仪但用天常赤道四游三环三距设四游于赤道之上与相套在内同附直距于四海之外与双环两间同结线距端凡测日月星则以两线相望劈取其正中所当之刻之度之分之抄之数旧八尺谓夏至之景尺有五寸千里而差一寸其说见于周官周礼等书千里而差一寸唐一行巳尝驳议八尺之表表痹景佑古今承用或未之革公所为表五倍其旧悬施横梁每至日中以符窍夹测横梁之景折取中数与旧表之景者殊为审当公于世祖朝进七寳灯漏今大明殿每朝会张设之其中钟鼓皆应时自鸣又常进木牛流马虽不尽得诸葛旧制亦自机妙成宗朝进柜香漏又作屏风香漏行漏以偹郊庙从幸大徳二年起灵台水浑莲浑天漏大小机轮凡二十有五皆以刻木为冲牙转相拨击上为浑象点画周天星度日月二环斜络其上象则随天左旋日月二环各依行度退而右转公又尝欲仿张平子为地动仪及候气宻室事虽未就莫不究极指归此仪象制度之学其不可及者也初公年十五六得石本莲花漏图巳能尽究其理及随张忠宣公奉使大名因大为鼓铸即今灵台所用铜壶又得尚书璇玑图规竹篾为仪积土为台以望二十八宿及诸大星及夫见用观其规画之间便测望之精切巧智不能私其议羣众无以参其功王太史刚克自用者也每至公所覩其象制未尝不为之心服鲁斋先生言论为当代法因语及公以手加额曰天佑我元似此人世岂易得鸣呼其可谓度越千古矣  

## 文章辨体彚选卷五百五十三

（明）贺复征 编  

○行状三  

翰林待制华川王公行状【`明郑济`】  

公讳祎字子充姓王氏其先太原郡人五代时节度使彦超自会稽徙居金华之义乌遂为义乌人其后有曰固者游安定胡先生门登宋皇佑五年进士第卒官恩阳令南渡后有典方州积阶至金紫食邑开国封男者至公之大父炎泽仕元为石峡书院山长父良玉常山东阳両县儒学教谕益以文学著称母陈氏读书知义理公之生也为元至正壬戍十一月十七日与山长公实同初度前夕山长公夣五色芝产门楣翌日公生识者以为文章之兆公幼秀爽敏惠稍长习古学师事侍讲黄文献公溍是时文献为文章宗工天下所师仰然性介特慎许可见公所业独深噐之即属以斯文之任至正戊子元政衰敝公愀然闵忧乃揽天下事势为书七八千言上之时宰嫌其切直格不以闻新安程氏以文知公为文献门人读其文叹曰青青于蓝氷寒于水其子充之谓欤临川危公素太原郝公逺者图大梁叚公天佑一十有二人死荐于朝不报济南张文穆公起岩率翰林僚属又荐之亦不报有齐琦者得传邵子先天数推言天人兴衰甚验见公叹曰子充异代人物也公亦知世道终不可为乃归隐青岩山中著书立言然深自韬晦若将有所待者岁戊戍大明太祖皇帝亲取婺或以名闻遣使征之公幡然喜曰吾闻大乱极而圣人出齐琦之言良足征乎即日诣行在上见大喜署中书省掾每商畧机务悉契上衷益加礼敬语必称子充而不名间与论文章称善因命采故实韵为四言诗以授皇太子辛丑冬上亲征江西公进平江西颂上覧而喜曰吾固知浙东有二儒者卿与宋濓耳学问之博卿不如濓才思之雄濓不如卿上将即大位召还议礼明年戊申为洪武元年南闽初入职方以公出判漳州公宣布徳泽复以治南康者治之二年诏修元史召宋公濓与公同为总裁官二月入史局公于史事雅擅其长力任笔削之劳一无所诿书成六月拜翰林待制承直郎同知制诰兼国史院编修官公掌制代言凡大诏令多属焉三年二月奉诏预教大本堂公经明理达开导训谕道光师儒每召对殿廷必赐坐乆则赐饮饍一日在史局渇甚谓宋公曰得昨日上所赐梨浆饮之吾渇济矣中贵人窃闻之言于上即命赍赐之其在翰林未乆出使吐蕃未达境召还五年正月又使云南六月抵其境见梁王君臣而谕之曰皇上聦明神圣新创大业皆天命人心之所归惟尔有众僻在西南未洽声教故遣使者来谕意今能凾奉版图归职方则尺地一民安堵如故髙官厚禄不尔吝也否则如鱼逰筌中终取夷灭时梁王君臣相顾骇服已有降意会元之遗孽有自立于朔漠者遣使托克托征饷且欲连兵以拒我觇知梁王有贰心因以危言必欲廹梁王杀我使以固其意时梁王持两可不决因匿公于民间托克托闻之愈责诮梁王不得已以公出见之托克托欲以威屈公慷慨骂曰天讫汝元命我朝实代之汝如爝火余烬尚欲与日月争光耶我将命逺来岂为汝屈今惟有死而巳宁以廹胁为惧耶顾谓梁王曰汝朝杀我天兵夕至矣遂被害时六年癸丑腊月二十四日也享年五十有二娶何氏子二曰绶曰绅公卒后之八年大兵平云南又十五年绅徃求遗殡不获因访得公讳所擗踊号呼制神主载回时云南左布政使张公紞及前山西叅政王公景彰力为采搜死事之详为文以暴白其大节公平生慷慨长身山立屹然有竒气人初见之若不敢即及夫一言之入则情谊蔼然恨相知之晩于经史百氏无不究其极其为文宏丽沉雄机轴贯综自成一家言天下大夫士争传诵之所著有华川前后集二十五卷玉堂杂着二卷诗五卷续东莱大事记七十九卷并藏于家公事上十余年服勤报効左右开陈非仁义之言弗道也天性至孝友悌尤至先世田庐悉推以予兄弟其教子慈而有法在官还书戒之曰宁人侮我母我侮人故二子皆能以文学世其家云  

先师介庵吕文懿公遗状【`程敏政`】  

公讳原字某号介庵先生赋质浑厚伟姿容见者知为大噐未冠著书数百言号吕子考万全府君异之语人曰昌吾族者在是儿矣万全卒于景先生贫无以塟有请狥俗火塟者先生时年十七澘然不从曰忍使先人遗体受此炮烙刑乃权厝景东景有浮图先生尝登题其上曰吾不能使先人首邱不复登此塔每至墓次号泣不返景人悲之既奉母南家屡空学益力郡守黄公懋亷知之召至取案上一卷书曰能诵此乎葢洪范也先生暗诵之终篇黄公大惊异遂补学诸生先生内荘外和不少屈权贵天顺初逆亨与宦者吉祥怙势独严惮先生毎遇朝会先生官五品当服青袍亨等见之辄曰吾辈行当为先生易绯虽屡言之先生自若也修撰岳正常与先生共列亨与吉祥罪状将上未发亨等觉之乃共摘正与先生所草承天门诏语以激上上怒坐便殿召近臣至厉声曰正欺罔敢尔原素谨厚乃助之何也既退人危之先生曰死生天也惧何为性孝母夫人有疾汤药必手自调剂乃进疾革一女死惧其知也强言笑不敢哭既丧奉柩之景启万全之窆并载以还或忌阴阳家说先生不可曰吾知奉亲遗体还乡祸福非所恤也舟中犹寝苫枕块因得疾抵家遂不起先生痛兄早世抚教其孤视之若己出皆底有官尝曰吾荷先世荫有此禄且耻独赡也悉分诸故乡以周族人不妄取予奉使如蜀徃返间箧中无长物性俭约身无纨绮所衣止于赐服喜周贫匮故侍郎许公思温雅善先生其孙瑶旅食京师先生周之数年曰汝当还守邱陇瑶阳应之曰诺先生厚赆之瑶受而不归居月余复来谒先生不问又周以粟布且劝之归无倦意有乡人丐于市先生识之呼至家衣食之终其身寡嗜欲徐夫人尝鬻女侍命奉巾栉十余年语不及乱勤学至老不怠居秘阁图书左右有得即识之手录口诵自晨至昃不辍暮归少暇即为门人讲解书史退则吾伊声复达于外葢寝不移时而起所修宋元通鉴续编义例精甚有先儒所未到者书成须髪殆白尝考一事不获不怿者累昕夕一旦考得之顾谓政曰进我二阶殊不若得此可喜其好学类此先生待人以诚恕然事不可者未尝依阿取容闻朝政有阙边徼有警忧见颜面居官二十年家无田宅为学务实践不事空言故诗文亦不艰深靡丽如其为人所著介庵集通鉴纲目续编考正藏于家  

通议大夫都察院右副都御史李公行状【`归有光`】  

公讳宪卿字亷甫世居苏州昆山之罗巷村以耕农为业通议始入居县城独生公一子令从博士学山阴萧御史鸣鳯竒其姿貌曰是子他日必贵吾无事阅其卷矣先辈吴中英有知人鉴每称之以为瑚琏之噐公雅自修饰好交名俊视庸辈不屑也举应天乡试礼部不第丁通议忧服阕再试中式赐进士出身明年选南京吏部验封司主事歴迁郎中吏在司者莫不懐其恩居九年冢宰鄞闻公奉新宋公皆当世名卿咸赏识之升江西布政司左叅议江右田土不相悬而税入多寡殊絶如南昌新建二县仅百里多山湖税粮十六万广信县六赣州县十粮皆六万南安四县粮二万三郡二十县之粮不及两县廵抚傅都御史议均之公在粮储道为法均泒折衷最为简易葢国初以次削平僭伪田赋徃徃因其旧贯论者谓苏州田不及淮安半而吴赋十倍淮阴松江二县粮与畿内八府百七十县埒其不均如此吴郡异时尝均田而均止于一郡且破壊两税阴有増羡民病之不若江右之善而惜不及行也升山东按察司副使兵备临清先是敌薄京城又数声言从井陉口入掠临清临清绾漕道商贾所凑人情恇惧公处之晏然或为公地欲移任公曰讵至于此境上屯兵数万调度有方敌亦竟不至师尚诏反河南至五河兵败散独与数骑走莘县擒获之在镇三年商民称其简静瓯宁李尚书自吏部罢还所过颇懈慢公劳送礼有加李公甚喜叹曰李君非世情人吾因以是识其人会召还即日荐升湖广布政司右叅政景王封在汉东未之国诏命徳安造王府公董其役又以承天修祾恩殿升河南按察司按察使受命四月寻擢廵抚湖广右佥都御史奏水灾乞蠲贷亲行鄂渚云梦间拊循之东南用兵御日本军府檄至调保靖容美桑植麻察镇溪大刺土兵三万二千所过牢廪无缺公因奏土司各有分守兵不可多调且无益徒縻粮廪其后土兵还輙掠内地人口公檄所至搜阅悉送归乡里显陵大水冲壊二红门黄河便桥而故邸龙飞庆云宫殿多隳挠奏加修理建立元佑宫碑亭是时奉天殿灾勅命大臣开府江陵总督河广川贵采办大木工部刘侍郎方受命以忧去上特旨升公左副都御史代其任先是天子稽古制建九庙而西苑穆清之居岁有兴造颇泻蜀荆之材公至则近水无复峻干乃行巴庸僰道转荆岳至东南川徃来督责钩之荒裔中于是万山之木稍出然帝室紫宫旧制瓌瑰于永乐金柱围长终不能合公奏言臣督率郎中张国珍李佑副使张正和卢孝达各该守廵参政游震得副使周镐佥事于锦先后深入永顺夘峒梭梭江叅政徐霈佥事崔都入容美副使黄宗噐入施州金峒叅政靳学颜入永宁迤东兰州儒溪副使刘斯洁入黎州天全建昌董策入鸟蒙叅政缪文龙入播州真州酉阳佥事吴中礼入永宁迤西落供班鸠井镇雄程嗣功入龙州叅政张定入铜仁省溪叅议王重光入赤水猴峒佥事顾炳入思南潮底汪集入永宁顺崖而湖广廵抚右佥都御史赵炳然廵按御史吴百朋各先后亲歴荆岳辰常四川廵抚右副都御史黄光升歴叙马重夔廵按御史郭民敬歴卭雅贵州廵抚右副都御史髙翀歴思石镇黎廵按御史朱贤歴永宁赤水臣自趋浩州六月上泸叙而巨材所生必于深林穷壑崇冈絶箐人迹不到之地经数百年而后至合抱又鲜不空灌昔尚书宋礼及近时尚书樊继祖侍郎潘鉴采得逾寻丈者数株而巳今三省见采丈围以上楠杉二千余丈四五以上亦一百一十七视前亦已超絶矣第所泒长巨非常故围圆难合臣奉命初恐摉索未徧今则深入穷摉知不可得而先年营建亦必别有所处伏望皇上勅下该部计议量材取用庶臣等専心采办而大工早集矣上允其奏命求其次者其后木亦益出自江淮至于京师■〈渒〉筏相接而天子犹以皇祖时殿灾后十年始成今未六七载欲待得巨材故殿建未有期而西工骤兴漕下之木多取以为用三省吏民暴露三年无有休息期大臣以为言天子亦自怜之将作大匠又能规削胶附极般输之巧而见材度巳足用公恳乞兴工罢采以休荆蜀民使者相望于道词旨甚哀而工部大臣力任其事天子从之考卜兴工有日矣其后漕数比先所下多有竒羡凡得木一万一千二百八十九章公上最推功于三廵抚下至小官莫不录其劳今不载独载其所奏两司涉歴采取之地曰四川守廵督儒溪之木播州之木建昌天全之木镇雄乌蒙之木龙州蔺州之木湖广督容美之木施州之木永顺夘峒之木靖州之木及督行湖南购木于九嶷荆南购木于陜西阶州武昌汉阳黄州购木于施州永顺贵州则于赤水猴峒思南潮底永宁顺崖其南出云南金沙江云大抵荆楚虽广山木少采伐险逺必俟雨水而出而施州石坂乱滩迂回千里贵阳穷险山岭深峭由川辰大河以达城陵矶蜀山悬隔十里排岩批谷滩急漩险经时歴月始达会河而吏民冐犯瘴毒林木蒙笼与虺蛇虎豹错行万人邪许摧轧崩崒鸟兽哀鸣震天吸地葢出入百蛮之中穷南纪之地其艰如此故附着之俾后有考焉昔称雍州南山檀柘而天水陇西多材木故丛台阿房建章朝阳之作皆因其所有金源氏营汴新宫采青峰山巨木犹以为汉唐之所不能致公乃获之山童木遁之时发天地之藏助成国家亿万年之丕图其勤至矣是岁冬征还内台明年考察天下官已而病作请告病益侵乞还乡天子许之行至东平安山驿而薨嘉靖四十一年四月乙亥也年五十有七公仕宦二十余年未尝一日居家山东获贼湖广营造东南平倭累有白金文绮之赐而提督采运之擢旨从中下葢上所自简也祖考妣皆受诰赠母杜氏封太淑人所之官必迎养世以为荣公事太淑人孝谨每廵行日遣人问安还輙拜堂下太淑人茹素公跽以请者数太淑人不得已为之进羞膳平生未尝言人过其所敬爱与之甚亲至其所不屑然亦无所假借在江陵有所使吏迟至公问其故言方食市肆中又无马骑故事台所使吏廪食与马为荆州夺之公曰彼少年欲立名耳竟不复问周太仆还自滇南公不出候葢不知也周公乡里前辈以礼相责诮公置酒仲宣楼深自逊谢而已为人美姿容自少衣服鲜好及贵益称其志至京饰大学士严公迎谓之曰公不独才望逾人丰采亦足羽仪朝廷矣所居亷洁不苛采办银无虑数百万先时堆积堂中公絶不使入台门第贮荆州府募召商夷赏购过常人皆懐之故总督三年地边边裔而民夷不惊以是为难是岁奉天殿文武楼告成上制名曰皇极殿门曰皇极门而西宫亦不日而就天子方加恩臣下叙任事者之劳绩而公不逮矣余与公少相知诸子来请撰述因就其家得所遗文字叅以所见闻稍加论次上之史馆谨状  

## 文章辨体彚选卷五百五十四

（明）贺复征 编  

○行状四  

兵部尚书于肃愍公行状【`明于冕`】  

公讳谦字廷益其先家河南仕金为汾州节度使知开封府者于公为八世祖以尝为杭州路总管遂家于杭故今为杭州人公以洪武戊寅四月二十七日生于里第骨相异常甫七岁僧兰古春见而竒曰此他日救时宰相也比长补邑庠生永乐十八年领浙江乡荐明年登进士第太宗皇帝尝命赍金帛使湖广犒劳官军即以亷干著名宣徳元年授山西道监察御史公材貎英伟声如洪钟每入侍奏对宣宗皇帝为之倾听院长顾佐风纪最严少当其意者独于公加重差廵按江西有平民被雠诬指为贼首乆不决公取成案阅之得其寃白之抵诬者罪人皆称为神明云王府官属素骄横每遣人和买市物民甚苦之有司莫能禁公亷得其实以闻罪黜其尤者十数人弊乃息诸不便于民者厘革殆尽奸吏巨族素不法者缩气屏息不敢肆民戴公至今祀于郡学名宦祠此代还命率锦衣官校捕长芦一帯马快船之夹帯私塩者公不避权贵悉置之法河道为之肃清上亲讨汉庻人髙煦简公侍从罪人既得上命公数其不轨罪辞严义正肆口而成大称上旨师还赏赉与文武诸大臣等葢自是受知于上属意用公矣五年河南山西两省各奏灾廷议欲命大臣经理上亲署公名特升行在兵部右侍郎廵抚二处地方时年三十有三公感上知遇昼夜经画遍歴河南山西问民所疾苦为之兴利除害二省之民获苏越五年英宗皇帝嗣位公还朝议事复出廵抚左侍郎公在河南屡布大政其一劝籴粮米大畧以为积粟偹荒虽一时之劳实万世之利又奏山西行都司十三卫俱在大同府地方窵逺廵按御史不能遍歴军卫有司事多不法乞専差监察御史一员于大同廵按鴈门关控压边境所系不小其柴炭人夫本处通计七千八百余名议者欲附近紫荆关易州山场州县差拨公以附近紫荆关者无如大同太原二府地方大同极边已奏将人夫改添腹里州县矣太原所属艰难尤甚其余州县亦合斟酌民力分派共以七分为数通减一分诏从公议旧例边储折收轻赍金银等物大户徃徃中途拐回公奏令布政司封收押送大同管粮官处出给通关议者欲将金银重用煎销公以边方给散官钱每两折四石今金六钱折银一两每银一两折米二石比与日常官银多得一半若复煎销则木炭黑铅必湏出于粮户设或亏折又将何以陪偿奏免煎销官民便之公自河南抵山西夜经太行山群盗各持兵刄喊而前从者相顾骇愕公厉声叱曰汝何为者羣盗觉公遂奔散其徳威服人如此山西参议刘孔宗律己过严流辈寡合羣小诬以赃污累及妻子公上章白其事卒不坐十一年乃上章举叅政孙原贞王来以自代时太监王振方用事御史有类公姓名者常忤振忘其人疑为公乃乗机嗾言者劾其擅举自代之罪降大理寺左少卿罢廵抚河南山西之民闻之倍道赴阙交章愿留亲藩亦以地方不可无公为请乃复命廵抚会闻荣禄公之讣诏起复公累章恳乞终制不许上遣行人汪琰谕祭有司营塟事事毕还朝陛见有河南山西民安事妥之谕寻复兵部右侍郎理部事又明年为正统十四年北兵额森入冦独石马营至秋势益猖獗上将亲率六师讨之公偕尚书邝埜上言圣朝备边最为严谨将士用命可坐收功不必亲率六师以临塞下不听是年八月三日六师启行初上命公随征忽改遣邝埜留公理部事十有五日师驻狼山土木主将不识地利逺絶水路我军焦渇甚窘促玩不为备俄而敌骑奄至王师败绩死者滇委沟壑葢旷世所无之竒祸也上北狩报至京师大震公北望号哭誓不与敌俱生太后命郕王监国是日台谏廷论土木之变罪归王振王方摄朝仓卒未有处分锦衣卫挥马顺素附振意颇不平众怒击顺死于廷且索振所亲信二内侍将击之彼此喧哗班行杂乱无复朝仪文武诸大臣皆惊避公坚立不动王亦疑惧屡起欲退公直前扶掖劝止之且请降旨令羣臣立班勿擅动命红盔将军用瓜击二内侍期亟死王从之时在廷上下相顾未巳公恐事出不测复进言曰请再宣谕羣臣王振罪固当赤族俟启太后然后行诛未晩也马顺罪恶应死勿论众稍定退朝时巳过午刻矣公袍袖皆裂徐步出左掖门吏部尚书王直迎执公手谓曰今日事起仓卒頼公以定虽百王直将焉用之公谢不敢当太后以公人望所属升兵部尚书公固辞不获始就职公以銮舆未回大敌垂至若前日扈从失律者一槩寛贷则今日披坚临阵者何所畏惮乃上章劾举其罪大畧曰武臣如顾兴祖等茫无一计可施遂使三军覆没上弃君父于边廷下委生灵于丘壑文臣如王佐等虽无败军之罪难逃违法之诛王令法司议罪以闻时亲藩有上章愿赴阙勤王者太后遣太监金英传旨皇太子幼冲未能遽理万机郕王年长又宣宗皇帝亲支宜嗣大统言者亦以时方多事国有长君社稷之福于是文武羣臣交章劝进王涕泣固辞太后复降旨责王不得巳乃即位遥尊英庙为太上皇帝改明年为景泰元年天下始知有君朝纲始肃法令始行矣公见上泣曰敌人不道气满志得将有长驱深入之势不可不预为计迩者各营精锐尽拣随征军资噐械十不存一宜急遣官分头召募官舎余丁义勇起集附近民夫更替沿河漕运官军令其悉隶神机等营操练听用仍令工部齐集料物内外局厂昼夜并工成造攻战噐具京城九门最为紧要令都督孙镗等统领军士出城守护列营操练振耀军威遣给事中御史王竑等分头廵视勿令疎虞各城门外居民若听其迁徙恊从则敌势愈众令兵马司晓谕迁徙城内听各随便居住通州坝上等处食粮不可捐弃令各府诸人关支准作月粮之数一举两得计无便于此者大同宣府等处曽经敌骑徃来剽掠者请勅各处守臣谕以今日国家之事必须辑和众庶固守城池整搠人马互为应援一切关隘楼橹墩台壕堑务在挑修深固不许虚应故事至于选用人材尤为当今急务文臣如轩輗者宜令廵抚武臣如杨洪栁溥者宜为将帅凢军旅之事臣请身任其责不効则治臣之罪上深嘉纳施行时边报络绎讹言万端事情百出公先事预防摄权制变众一视公为安危轻重太监喜宁本夷种也土木之败降也先尽以中国虚实告之遂为乡导奉英庙趋紫荆关京师戒严人无固志徃徃挈而南奔侍讲徐珵妄言占象倡议南迁以避之事闻六宫而二三大臣复依违其间公恸哭于廷抗言京师天下根本宗庙山陵社稷与百官万姓帑藏仓储咸在焉此而不守更于何处可守若一动则大势尽去宋南渡之事可监矣上是公言守议乃定先是京场草束自永乐以来承平日乆俱于城外堆积动以千百万计坝上养马草束料荳亦置仓场于野外公一闻敌骑临闗急分遣五城兵马官纵火焚烧一面奏闻或谓事关重大何不待报公曰事有经权今冦在目前若少缓待命下适以资敌及京城解严人皆服公经济逺畧设不预为焚烧之计则在野仓场皆尽为敌所有敌藉此持乆是坐困我也主将石亨与公谋议颇异但欲尽闭九门坚壁以待之公不听乃请率先将士躬擐甲胄驻军徳胜门外皆阖示以必死泣谕三军誓言国恩当报忠义难得事机一失祸患立至生不如死人人感奋勇气百倍十月之朔也先入紫荆关传言送驾还京长驱直前其先至者四散前突我军坚不为动知我有备稍自引却也先次至城下对垒而陈英庙在也先所敌兵觇知我军严整不敢有加我亦不敢向敌轻放一矢喜宁嗾也先邀我六七大臣出城议和奉驾还宫所邀金帛以万万计葢责我所难从而妄起衅端也廷议恼恼礼部使使来问公公曰今日止知有军旅他非所敢闻对垒凡七日是为十月既望谍知敌中移英庙车驾离其垒渐逺乃炮击其垒敌死炮下者万计也先大沮宵遁仍奉驾以北我军奋欲追击之公不许止令逐出境外纵之自去初紫荆失守议所以御敌之策皆曰也先善战而我军新集且脆弱公曰尝闻善战屈人不若不战而屈人乃一以忠义扞城卒致一矢不遗敌众自退人谓天实生公以为社稷朝廷论功特加少保总督军务固辞不允众以为今日之忠勇虽宋之李纲亦不能公曰四郊多垒卿大夫之耻今日此举仅免城下之盟耳惟有声罪讨贼复还车驾此臣子之职余非所宜言适大同参将都督许贵议奏遣使赍勅与敌假名和好暂示休兵待人马强壮宻定讨伐之计朝廷下其议公奏谓去年秋冬亦尝遣都指挥李铎与指挥岳谦赍执金帛徃使北廷贿赂纔入于穹庐敌骑已至于关口继遣通政王复少卿王荣首徃敌营不见上皇回銮则敌情谲诈和不足恃也明矣窃惟今日之事揆之理势皆不可和何者中国与彼有不共戴天之雠和则背君父而忘大义理有所不可和也万一和议既行彼或有无厌之求从之则有害违之则速变势有所不可和也为今之计莫若选将练兵养威畜锐彼若遣使入贡量与赏赐赍回若欲先遣使臣徃彼通好适足以启其轻侮之心万万不可上以公言为然公又以涿鹿保定真定易州地方宻迩京城虽有卫所官军势援孤寡先巳奏遣都督佥事刘安统领京军徃来廵视以张形势迩者也先知我京城有备不敢侵犯或分头在彼剽掠一时截杀不及又恐地方广阔刘安一人仓卒不能周遍仍请勅右都督杨俊统领京军徃彼节制庶使缓急相济人民有所倚仗矣公又以敌骑深入必先攻犯白羊紫荆倒马等关口诚系紧要奏调拨京军与同原卫官军相兼堤偹仍将涿州原操官军策应白羊口易州保定官军策应紫荆关真定官军策应倒马关使声势连络彼此应援庶无偾事者时报也先逼朱谦于关子口又明日报追石亨于鴈门关烽火接连逺迩骚动言者谓宜急发京军徃援公曰京军不可轻动敌众料难持乆乃奏上方畧遣人宻授朱谦等仍令各营整点噐械调度官兵若将克日大举者遥为应援先声旋报敌巳出境人皆服公料敌之明公又虑不早除喜宁边境无由得安乃计授都督杨俊擒宁解京朝廷犹豫未决公上章廷劾其罪其畧曰宁以打话为由引领强敌入境反为北主之腹心此谓朝廷之仇敌也若不明正典刑是使敌人有轻视之心祸乱无可弭之日上从其言即日诛宁识者深快之额森言悔祸効顺遣使诣阙请自送大驾还京上集羣臣廷议多言敌情谲诈难信公曰此天意也君臣大义兄弟至亲当速遣使奉迎以承天心若果额森言而无信则我为有辞矣众议乃决二年秋九月太上皇帝还京众归公一言之重公以敌情尚未可测益为安内攘外之策河间东昌地方去京城不逺自永乐以来安置投降逹人数多生聚蕃息骄纵莫驯额森入冦之际势将乗机骚动公因南征之师举其有位号者重加犒赉选抽随征事平遂奏留其地为国家销此积乆难除之患于一日计亦竒矣天寿山我祖宗陵寝所在有卫无城军民散处北兵尝稔恶其地公奏起成山伯王通筑城昌平县军民徙家城中保护陵寝居庸关亦相倚为势临清县漕船徃来商贾辐辏实我喉禁或谓额森将由紫荆闗入据临清公随荐平江侯陈豫镇守其地筑立城池设置军卫防御完固后谍知据临清之计河间亡命小田儿者道之后又杂虏众中进马入瞰我虚实适侍郎王伟使大同公宻奏命伟以计诛之公又以京营军马虽有总兵官督管彼此各异一遇调遣辏拨号令不同将不相识或至误事议以五军神机三千等营拣选马步官军一十五万分为十营各用指挥三十员分管每队用管队官二员常令在营操练庶使体统相维将士相识设有调用就令原管都督等官统领前去征剿策应号令归一行伍不乱迄今团营之法守而不易皆公之议也其独石马营等处藩篱共有八城土木之变各城奔避皆为敌所据议者欲弃之公曰弃之则不但宣府懐来难守虽京师亦不免动揺乃荐乆摈都督孙定议方畧令率兵度龙门关且战且守自是八城完固如初而祖宗旧疆亦不失尺寸矣都督杨俊议奏调拨辽东永平山海宣府大同延绥宁夏并在京五军神机等营官军尽行统领出口剿收敌众公以调拨诸路军马出境则京师各边一切空虚敌若缉知内外军马掣肘分兵迎截牵制我军别遣师旅间道掳掠所在城池何以御之进退之间两为所碍岂兵家全胜之计上深然其言俊议乃沮时浙江福建广东广西等处贼人邓茂七叶宗刘黄萧养辈蜂起残破州县一切军中事宜所司待命方行公虽在千万里外常若身处目击者凡百筹划议奏痛切人情利害用能所在扑灭地方以宁独贵州苖贼声势猖獗侍郎何文渊议奏贵州山岭髙峻林木深宻雄兵猛将卒难成功乞照旧置立宣慰司管属土人设都司都指挥等官钤束军卫遣大将一员在彼镇守其被贼烧毁衙门不复葢造布按司府官员悉取回京公谓贵州我祖宗开创经营迄今八十余年法制巳定地方无虞比因兵疲于乆戍民困于逺输遂致各种贼冦乗机窃发况土地人民皆祖宗之所传授岂可轻易委弃事遂寝公以北兵残灭军国之务规画甫定边方无复多事恳辞求解兵柄又以天变自劾乞罢职皆不许初也先临城之时石亨虽为主将其实因人成事得封世袭侯爵至是蓦然以公有军功宜录用其后为请朝廷授冕府军前卫副千户公累章恳辞有曰臣果欲代子求官自当乞恩于君父何必假手于石亨不得巳受命语冕曰我本书生不知兵惟圣主忧勤吾分当死遂调度军马区区犬马之劳顾荷宠异之重尔宜砥砺名节母忝朝廷官尔之意言犹在耳朝廷赐公第京城公上章恳辞谓国家多事之秋非臣子安居之日迩者上星犯太微上相臣参备大臣正宜贬损以禳天谴岂可厚享以重灾愆不许乃以所赐玉帯图书盔甲诸物移置第内封识加谨以侈上赐间一徃视之公夙染痰疾动辄喘息寓宿直房以便朝谒一日疾发上遣太监兴安太医院使董宿视疾宿云此疾得竹沥和药可愈兴安为上言上亲幸大内山伐竹赐之仍令计所资用一切给自尚方葢异宠也病中恳求罢归不许乃降手勅慰谕免公朝参且屡促公出视事公总督军务渐乆凡各营号令进退赏罚皆由于公平日议论断制宿将敛伏石亨等不能赞一辞况亨贪纵以壊军政公悉裁之以法无少贷亨与公自此隙矣亨侄石彪颇骁勇议者嫌其一门同握京兵公奏以石彪充逰击将军徃大同等处截杀为国定计亨疑公分其党与遂切齿于公思有以倾之七年杭郡湖水告竭无故土崩人皆惊异尚书孙原贞方镇守两浙间语人曰人材之生锺山川之秀今日之兆哲人其萎乎盖指公也明年正月景帝不豫在廷文武羣臣同公等上章请宪庙临朝议未下太上皇帝先复寳位改元天顺实天与人归之会也石亨等贪天功为己有假夺门迎复之名以欺朝廷诬迎立外藩之罪以报私怨原其奸计葢谓此罪不重则彼功不髙不大杀股肱重臣则威不立不构成党逆大狱其权不専【`此一叚议论明爽痛快足以诛奸佞之心`】乗机嗾言官劾公与王文等六七大臣党有异谋俱下狱所司勘得金牌勅符见存禁中别无显迹亨等扬言虽无实迹其意则有廷鞠之日徐有贞对众大声令所司痛加考掠文不胜其忿反复力辩公徐曰辩之何益所司畏惧亨等罗织煅炼添揑意欲二字文致成招葢踵于秦桧所云莫湏有之故智也忠良被诬古今如一痛哉是月二十三日状闻上犹豫良乆曰于谦曾有功众相顾未及对徐有贞倡南迁之议为公所格以前事憾公直前对曰若不置谦等于死今日之事为无名上意乃决公与文遂遇害时锦衣卫指挥刘敬帯刀侍卫目击其事后每言及公未尝不切齿于有贞有贞又与亨辈令所司奏列被害诸臣姓名诬以奸党榜示天下遣官来杭系家属戍边没产于家公没之日天日无辉阴霾蔽天行路嗟咨太监吉祥麾下逹官朶耳者素不见公闻公死恸哭都市且以纸钱壶浆酹公吉祥闻之切责明日号哭如初忠义感激虽秦越相视天理昭然不可冺也所司籍公第自昔所赐外无他物其后陈汝言代公为尚书以赂败上御便殿以所籍财物陈大内庑下召大臣入视且曰景泰间任用于谦乆且专殁无余物汝何得赂之无算耶时上色变亨辈俛首不敢动者乆之越数日上击球内苑恭顺侯吴瑾抚寕伯朱永等数勲旧随侍石亨张軏自外来未及至御前上遥见亨等连以球杖戳地曰好个于谦如此者数声瑾永等皆流汗沾背战栗无所措出语所亲曰观上意亨辈将无所逃矣一日边报忽急集羣臣廷议未定恭顺侯吴瑾进曰于谦若在边患何足虑哉上为之黙然既出有诘瑾者曰君先世为谦所劾几败事君何过言瑾大声曰岂可以私家之怨而废天下之公议耶初公被害时皇太后宫中閟而莫知后闻之嗟悼累日适上来问安太后语之曰于谦曾効劳不用当放彼归田里何忍置之于死上益悟其寃而深悔之不旋踵间徐有贞以罪逺窜石亨等竟坐谋逆夷灭无噍类此天道好还之明验也公之遗骸都督陈逵宻赂守者收殡城西浅土又踰年冕遣义兄康扶柩归塟祖茔明年宪宗皇帝即位改元成化诏释冕等之戍归者仍给还家产天日开明公道始白冕还自龙门诣诉先公之寃朝廷复公故秩遣行人马暶祭于墓其文曰当国家之多难保社稷以无虞惟公道而自持为权奸之所害在先帝巳知其枉而朕心实怜其忠中外称快冕亦复官从使臣归展拜墓下浙江参政何宜仰公髙义力为修葺三年特旨令天下有司烧毁奸党榜文尽复党内被诬者官秩间有复起而大用者二十一年杭之父老白其事于廵按御史刘魁立祠于公故第以风厉乡人名曰怜忠祠遵制语也今上皇帝即位是为弘治元年鳯阳府学训导储衍奏公功绩宜赐赠谥立庙祭祀言甚恺切礼部将上其事给事中孙孺议奏古之节义若诸葛亮在汉张廵在唐文天祥在宋今之节义若侍讲刘球祭酒李时勉少保于谦俱合一体祭祀表励将来遂蒙朝廷歳赐一祭于乡祀恩至渥也冕痛念未及赠谥寻复乞恩于上事下礼部议得古今人臣能为国家建大议成大功者生则有旌擢之恩死则有褒恤之典若前宋岳飞尽忠报国死非其罪其追谥祠祀在宋就巳举行于谦受寃虽同而功业所就则大过之宜如其子所请朝廷从之建祠墓所赐额旌功令有司春秋祭祀仍赐赠诰命其畧云当皇祖北狩之时正国步艰危之日乃能殚竭心膂保障家邦回銮有期论功应赏不幸为权奸所构乃陨其身舆论咸寃兹复赠特进光禄大夫柱国太傅谥肃愍用昭旌崇之典天语丁宁可垂之万世矣公天性狷介谢絶交通不立党援惟以忠诚上结主知分谤任怨但知有国平居急于荐贤凡公所甄拔皆一一知名如廵抚时所荐孙原贞王来以自代后二人皆名绩彰着公知人之明大率类此方北兵犯顺之时军旅方兴中外交章论事议下兵部公皆一一裁之以理知无不言言无不用卒能坐困也先匡济王室若昔晋武帝时郭钦上徙戍之疏而卒不见听宋钦宗时李纲沮和议之非而为羣小所排遂使刘渊窃号中原金人入据汴京臣主俱辱贻天下后世笑又未尝不为公幸也且如动揺储位一事首建邪谋迎合朝廷者广西都指挥王洪也职掌邦礼欣然定议者谁欤天生下民作之君父有天下传之子执笔草诏者谁欤当时宻受黄金重赏畧无难色人所共知况会官定议之日举朝羣臣莫不俯首听命台谏言职并无一人喘息奈何石亨等用徐有贞之策固知迎立外藩之罪出于诬揑不能服天下人心仍讽所司以众人之佥谋遂事一槩加公必欲置之于死惜哉【`予读大明会典凡册立亲王金牌藏之内府金匮则发册迎王公乌得而主之此一叚议论如老吏拟招情罪合律使罪人心服无词公亦可以含笑于泉壌矣`】公歴事三朝服官三十余年位极人臣先世室庐之在故乡者未尝増餙尺寸其孤忠峻节更歴夷险先后一节诗词颇清逸在江西时和祭酒胡頥庵山居十咏河南周献王索和冯海粟梅花百咏诗至今流传尤长于奏疏每政事旁午章日数十上累千万言不假构思云自号节庵配董氏先公十一年卒公年止四十有二竟不再娶亦不更置妾媵人皆义之云  

亡兄行状【`何景明`】  

亡兄讳景韶字仲律成化丙午举人选巴陵知县迁东昌府通判兄性狷介与人不易合顾能事父母必得其欢心少时家父遣之读书曰读某书某日为我背诵至日持书来诵之不遗一字父尝不恱俟父已寝跪于门及父夜半偶起出门见兄惊曰为谁也兄曰儿也父曰何夜半至此也曰父不悦儿不得寝父曰儿如是胡有弗悦也始为学即下帷讲诵日厌蔬食诸友生患贫者多贷人赀兄曰为士而贷人赀后将必取偿于官卒不贷人赀既屡试弗第家父曰女能绩学卒不能进士必女命也仕以行志而已志行奚必进士既而为巴陵令人曰巴陵难称也令巴陵者葢未有终三年任者也比至则廨舎芜秽不治吏不典列民不服役也曰是可以弗为已乎乃版书政条悬县门民始相顾曰令绐予然亦稍来集从役以观兄察役者悉寡弱役且重也问之皆廛居无业者也而其强富有力者则皆居数百里外负山岨叛令不复能制也故弱者役日重兄曰为令使弱者苦强者得免而何以为令也乃释弱者于是诸富强有力者曰闻新令善吾奚可叛约也乃相率来请役凡邑中堕废尽以兴治徃时监司诸使者经巴陵以乏委积舆皂常滞月不得去而令日走道路不能给又不得少坐堂上视事至是馆无留节狱无滞讼民又见令时置酒召客与饮莫不服且异也居六年将考绩民赴监司留之曰令兹行必迁迁则夺我父母也愿以终惠我也巳而果迁东昌东昌职専事简而益有余力尝作书与景眀曰东昌颇无事日可以读书课子甚乐也但苦薪价太贵耳居六月疾作竟卒东昌僚属士民咸哀哭之卒之日年始四十六也初娶邓氏早卒继娶夏氏亦先卒继又娶孟氏孟氏生二子长曰岳阳次曰岳州俱幼也一女夏氏所出聘张氏子士竒家父生四子长即兄次景旸次景曜景眀为最幼也皆受业于兄景旸举乡试景眀虽庸劣无所成立然知读书举进士是兄之教也呜呼天速死吾兄景明何敢忘吾兄也谨槩记所行事求太史论譔以章没世哀悼之余文不次叙  

封山西叅政先大夫行状【`髙仲嗣`】  

呜呼呜呼予不孝敢状先大夫行耶然先人有善行而子孙不传者予莫能以逃其罪于是撰文懐人顿首太史公门唯采而志焉其状曰我髙盖洧川人云初髙皇帝平乱也祖义避其乱徙祥符墟中遂称祥符人云义乃生清清生谨谨生先大夫珣珣字士珍称南坡先生少与里中儿戏裸体跣足相者曰儿当大贵且所生两男子亦大贵吾相其貌兹固当大其门者及长输粟拜官始丞东明继知黟再知东光为政严严故民畏之东明豪有犯法者徃吏捕之豪且醉狎侮吏佯不惊也吏竟无以究大夫使人捕之豪乃大惊即死死复苏或问曰而视吏来数不惊今乃畏髙如此何也豪曰髙之官亷亷鬼畏之我人也吾死不敢见髙面竟死于家云而当路者白其事于朝明小邑也邑不足以尽髙之才黟东光此两邑并用严治之黟多嚣讼嚣讼者于是毁大夫黟以山为城夜乃有虎入其家虎伤其父兄或曰天也性最恶酒咄咄不能事权贵人庚午巨贼起而东光者贼之窟也于是以法尽捕之当是时名益震有狂生者毁大夫于龙湾君所而龙湾者东光人也于是触龙湾怒当是时而龙湾为吏部尚书云遂乃弃其官归种我东城田心时时恱黄白之术也所谓叅同契悟真篇日与方士游求长生不死之道有李道士者燕赵浪人也欺大夫以烧丹于是丹不成道士逃去去而且窃其金里中人尽笑之大夫大笑曰丹固难成哉里中人尽服其量我叔父璐叔琚提杀之琚以百金为大父寿求免死乃谏大父曰即琚死又亡一璐矣且骨肉生死我髙岂施恩于他人耶固谢金不受琚竟出不死同里人亡金者而亡金人求弗得乃大哭大夫语之曰而亡金而能尽识之耶而亡金者云云于是发其封果妇人金首餙也贾足当百金乃尽归其金亡金者大悦以头触地曰君世世其公卿哉予小人莫之究矣又恭黙勤俭备兹四徳然以俭为第一堂室垣墉四十余年不治蔬醤盐豉虽戋戋者惟谨焉自我子孙万不及一矣嗟乎难言哉难言哉然祥符人喜构房屋买田宅矜裘马罗绮此风靡靡也大夫处乡恭甚有恶少者连墙并处时鼔瑟好弄着罗绮衣或谓其人曰髙之处乡也老慎而母以轻薄为也其人不敢并居乃逡廵去葢好弄于他所云大夫闻之则嘻嘻笑也为读书园园在我南坡上多竹多栁桃灼灼榴欝欝泣谓子孙曰我即老而当埋我于兹园歳癸未丙戌不孝与弟各举进士两京为吏礼部皆郎中又叔嗣为湖广按察使不孝为延安知府皆金紫矣大夫乃大喜谓我母曰往相者谓我必大贵且谓所生两男子皆大贵今果然矣时时为子昂书书皆逼真葢晩年而好易正以求长生云始封考功主事再封山西叅政生成化戌子十月七日子时卒嘉靖壬寅四月八日子时享年七十有五塟读书园元配甄氏封淑人生男三伯嗣叔嗣先卒存仲嗣也女四一嫁吏目尹复阳一典膳林枋一举人杜学易一府学生李应兆孙男六厢不危皆县学生言不愚不贱不骄皆幼孙女十二一嫁府学生李用观一府学生王中立一县学生李旦一字府学生李宙一洛阳县学生孔依仁余皆幼重孙一麟幼呜呼呜呼先大人之行不敢状伏惟门下哀而志焉其不朽也巳  

亡妻徐恭人状【`李攀龙`】  

亡妻恭人徐公宣之仲女徐公家本藩国列校微也嘉靖歳庚寅以适余衿缡不具明年余补郡诸生有宅一区太恭人递迁而翦其余以糊口者三尽则杯桊瓿合细靡锭拊鬻诸市朝售焉饔夕售焉餐无常饱矣恭人佐太恭人赁缝井臼宴然箕帚不满隅荫一壁炀一灶歴寒暑者数年无躁容丁酉余既廪诸生间恭人嗛嗛犹若不能适晦朔所授弟子束修以上上太恭人虽彻必剂以复进始余与庐州别驾郭君为诸生同笔研尝过余而止之饭恭人莝帘以爨也前萧惟谨郭君察之假担薪庚子余举于乡明年置妾蔡甲辰第进士恭人随侍太恭人京邸明年疾予告随侍太恭人归济南丙午起家复随侍太恭人京邸丁未授刑部主事三年封安人寻升员外郎明年迁郎中明年复随太恭人归济南癸丑出为顺徳府知府恭人自济南随侍太恭人之郡余丙辰上绩得封恭人寻推陜西按察司提学副使戊午复疾投劾归济南则恭人再拥新妇侍太恭人矣越在田间凡十年隆庆改元圣天子覃恩遗佚谏议之臣交章大荐海内二十有二人而余以一执臬吏与焉自惟不佞方愿与恭人终俱隐之谊乃七月二十四日卒于正寝呜呼敢状之长者哉恭人生五十四年乎人朴耳太恭人虽荘临之然年巳七十有二恭人犹尚踧踖若失太恭人意葸葸然自讼本辟之而反及之命耶性溺爱必躬视子之饭必饭子而后食即食必祝艾家姑举火乎葢白首呴哺不恤其子之近苦餍而益劝不知其不敢为飺乃五十輙自老虽狎必闯门与余语妾辈言事必直致其辞不敢以讽然后应一与之嫌终身督过不少假云呜呼妻欲惠乎惠斯惠御之孰与置人朴于室之相忘也孟徳曜绮缟粉墨尝试梁鸿以观其志七日不荅乃出椎布于懐中何其惠也然作使伯鸾偃蹇巳甚鸿何能相忘于此即举案莫敢仰视犹之仪耳恭人岂独为胜乎无乃黙黙低头就之乎葢徳曜有忧患之心矣恭人子二人曰驹郡诸生先娶曹氏女继娶山西应州知州马应奎氏女曰采女一人适岁贡生艾济氏子芹又子一人曰驯妾卢氏出也驹生二子一曰鳯翔聘乡进士于鲸氏女一曰鹿龄未聘女一许邑诸生王见宾子衡外孙一人曰维髙采与鳯翔先后殇卜是年十月四日葬郡城西北马鞍山之东阳祖兆南若干步  

以上四篇及后王安石先大夫述崔铣李氏述可为乞言之法  

## 文章辨体彚选卷五百五十五

（明）贺复征 编  

○行状五  

齐竟陵文宣王行状【`梁任昉`】  

公道亚生知照邻几庻孝始人伦忠为令徳公实体之非毁誉所至天才博赡学综该明至若曲台之礼九师之易乐分龙赵诗析齐韩陈农所未究河间所未辑有一于此罔不兼综者欤昔沛献访对于云台东平齐声于杨史淮南取贵于食时陈思见称于七步方斯蔑如也初沈攸之跋扈上流称乱陜服宋镇西晋熈王南中郎邵陵王并镇盆口世祖毘祖两藩而任总西代公时从在军镇西府版宁朔将军军主南中郎版补行叅军署法曹于时景烛云火风驰羽檄谋出股肱任切书记迁左军邵陵王主簿记室参军既允焚林之求实兼仪刑之寄刀笔不足宣功风体所以弘益除邵陵王友又为安南邵陵王长史东夏形胜关河重复选众而举敦悦斯在除使持节都督会稽东阳临海永嘉新安五郡诸军事辅国将军会稽太守太祖受命广树藩屏公以髙昭武穆惟戚惟贤封闻喜县开国公食邑千户又以奏课连最进号冠军将军越人之巫覩正风而化俗篁竹之酋感义让而失险邪叟忘其西昃龙邱挟其东皋会武穆皇后崩公星言奔波泣血千里水浆不入于口者至自禹穴逮衣裳外除心哀内疚礼屈于厌降事廹于权夺而茹戚肌肤沉痛创距故知钟鼔非乐云之本缞麤非隆杀之要改授征虏将军丹阳尹良家入徙戚里内属政非一轨俗备五方公内树寛明外施简惠神皋载穆毂下以清武帝嗣位进封竟陵郡王食邑如干户复授使持节都督南徐兖二州诸军事镇北将军南徐州刺史迁使持节侍中都督南兖徐北兖青冀五州诸军事征北将军南兖州刺史兖徐接壤素渐河润未及下车仁声先洽玉关靖柝北门寝扄朝旨以董司岳牧敷兴邦教方任虽重比此为轻征护军将军兼司徒侍中如故又授车骑将军兼司徒侍中如故即授司徒侍中又如故上穆三能下敷五典辟玄闱以阐化寝鸣钟以体国翼亮孝治缉熙中教夺金耻讼蹊田自黙不雕其朴用晦其眀声化之有伦繄公是赖庠序肇兴仪刑国胄师氏之选允归八范以本官领国子祭酒固辞不拜八座初启以公补尚书令式是敷奏百揆时序夫国家之道互为公私君亲之义逓为隠犯公二极一致爱敬同归亮诚尽规谟猷弘逺矣又授使持莭都督扬州诸军事扬州刺史本官悉如故旧惟淮海今则神牧编户殷阜氓俗滋繁不言之化若门到户说矣顷之解尚书令改授中书监余悉如故献纳枢机丝纶允缉武皇晏驾寄深负圗公仰惟国典俛遵遗托俯擗天伦踊絶于地居处之节复如居武穆之忧圣主嗣兴地居旦奭有诏旨授太傅领司徒余悉如故坐而论道动以观徳地尊礼絶亲贤莫贰又诏加公入朝不趋讃拜不名剑履上殿萧傅之贤曹马之亲兼之者公也复以申威重道增崇徳统进督南徐州诸军事余悉如故并表疏累上身没让存天不慭遗梁岳颓峻某年某月日薨春秋三十有五诏给温明秘器敛以衮章备九命之礼遣大鸿胪监护丧事朝夕奠祭太官供给礼也故以恸极津门感充长乐岂徒舂人不相倾壥罢肆而巳哉乃下诏曰褒崇庸徳前王之令典追逺尊戚沿靖之所隆故使持节都督扬州诸军事中书监太傅领司徒扬州刺史竟陵王新除进督南徐州体睿履正神鍳渊邈道冠民宗具瞻惟允肇自弱龄孝友光备爰及赞契协升景业爕和台曜五教克宣敷奏朝端百揆惟穆寄重先顾任均负图谅以齐徽二南同规往哲方慿保佑永翼雍熙天不慭遗奄见薨落哀慕抽割震动于厥心今先逺戒期龟谋袭吉茂崇嘉制式弘风猷可追崇假黄钺侍中都督中外诸军事太宰领大将军扬州牧緑綟绶具九锡服命之礼使持节中书监王如故给九旒銮辂黄屋左纛辒辌车前后部羽葆鼓吹挽歌二部虎贲斑剑百人葬礼一依晋安平献王孚故事公道识虚逺表里融通渊然万顷直上千仭仆妾不覩其喜愠近侍莫见其倾弛他人之善若己有之民之不臧公实贻耻诱接恂恂降以颜色方于事上好下规巳而亷于殖财施人不倦帝子储季令行禁止国网天宪寘诸掌握未尝鞠人于轻刑锢人于重议人有不及内恕诸己非意相干每为理屈任天下之重体生民之俊华衮与缊■〈糹着〉同归山藻与蓬茨俱逸良田广宅符仲长之言邙山洛水恊应叟之志邱园东国锱铢轩冕乃依林构宇傍岩拓架清猨与壶人争旦缇幙与素瀬交辉置之虚室人野何辨髙人何点蹑屩于钟阿征士刘蚪献书于衡岳赠以古人之服弘以度外之礼屈以好士之风申其趋王之意乃知大春屈己于五王君大降节于宪后致之有由也其卉木之竒泉石之美公所制山居四时序言之巳详文皇帝养徳东朝同符作者爰造九言实该百行遵衿褵于未萌申炯戒于兹日非直旦暮千载故乃万世一时也命公批注卫将军王俭缀而序之山宇初构超然独往顾而言曰死者可归谁与入室尚想前良俾若神对乃命畵工图之轩牖既而缅属贤英傍思才淑匹妇之操亦有取焉有客游梁朝者从容而进曰未见好徳愚窃惑焉即命刋削投杖不暇公以为出言自口骥騄不追听受一谬差以千里所造箴铭积成卷轴门阶户席寓物垂训先是震于外寝匠者以为不祥将加治葺公曰此天谴也无所改修以记吾过且令戒惧不怠从谏如顺流虚己若不足至于言穷药石若味滋旨信必由中貎无外悦贵而好礼怡寄典坟虽牵以物役孜孜无怠乃撰四部要畧静住子并勒成一家悬诸日月弘洙泗之风阐迦维之化大渐弥留话言盈耳黜殡之请至诚恳恻岂古人所谓立言于世没而不朽者欤易名之典请遵前烈谨状  

常州刺史平原郡开国公行状【`唐王勃`】  

洪颷未翔灵鳯垂翼景云不烛神龙宛颈岂非时不可以茍遇道不可以虚行圣人作而万物覩神功资而百寳用是以山川倒徙太阶懐息乱之臣天地摛华元首伫康时之具则有得其数者于平原公见之矣自星虹沓祉开寳歴于轩图雷电窈冥载休徽于鲁谶龙骧鳯起覇公存玉垒之云紫盖黄旌王迹着金陵之野故得卿才表秀叠彩骈踪皂盖朱幡连州比郡公侯必复子孙承百代之基余庆不忘仁义应千龄之运公鼎门疏照穴岫翔辉分岳秀于樊侯禀辰精于傅说折旋儒馆以六艺为笙簧轩翥翰林用两京为鼓吹经邦化俗涉游夏之门庭减灶麾兵得孙吴之阃奥皇天眷命圣武膺图覩物懐人思功去罪寰中有事曹叅希执帛之荣阃外多虞周绁企中军之宠见危授命藏噐及时攀鳯羽于九霄候龙颜于千里萧王内寝频献雅诚韩信齐坛屡迁优秩武徳三年授中郎将俄迁大将军秦王统军皇基肇辟天步犹难宸扆应上相之荣仙梦受中权之寄被庐讲将实頼宏图今日佥谋先应时望于时弄兵窃举犹勤甲胄吞沙饵石尚阻河梁公制变以奇荡除以杀七擒三捷之略绪着辕门拔旗穿札之能勲在盟府五年六月加上柱国随班列也剪桐疏爵分茒建社下断物土上格星躔唐虞着其升降周汉明其损益所以羽仪帝室蕃卫王畿惩恶劝善庸贤叙徳髙祖勲逾黜夏业擅戡黎置酒醴于南宫扬旌斾于东府建皇帝之号安不忘危览彻侯之籍荣而思报以公乃诚匪懈原始要终望严雪而识寒松观疾风而知劲草九年封望都县男贞观元年改封县侯文貔禁旅实着趋雄清道启行允兹多士自非誉髙朝讽价重人謡仍亏博望之仪必乱钩陈之选公早陪戎律夙简帝心扬歴二官当仁不让授左卫中郎俄迁右卫侯率葱山狄壤蒲海蛮陬信要服之外区乃匈奴之右地境邻虹泽乗劲席而鵰腾郡迩酒泉候霄尘而鹗视天子乃停毓侧瞻负扆晨惊振洪策于古今溢严勲于覆载将使八纮昭泰银台应益地之图九县平夷瑶水泛寻仙之驾贞观某年授髙昌道行营总管公道凝三畧功标五才逸气纵横雄精贯月象物而动皷鼙肃战士之容推信而行歌舞表将军之徳褁粮坐甲轻死等于鸿毛投袂冲冠重义均于熊掌鉴空归惠荒度来宾收郑吉之前踪复张骞之故事庙堂颂徳魏阙畴庸光赞六条非公莫可某年授某州刺史寻以江沱粤域衡霍名区楚情剽狡吴风浇竞火耕水耨郡阙婺女之精竦剑危冠人寻鱄诸之弊分宣演化卧理切于宸襟易俗迁讹行吟伫于人望贞观某年迁睦州刺史政刑不匿考绩连最俄授使持节松州都督令上钓台嗣歴鼎邑凝图百城劳晋武之心千里扬汉宣之诏玺书加秩缛礼请藩纶焕増班事髙恒典永徽中改沙州刺史属鳌山乱徳鸿水稽诛扶桑落日之濵妖朋蚁结孤竹寻云之际孽党蜂腾百济遗黎托悬巢而斩气三韩别种附危幕而游魂玉帐搜兵伫责包茅之贡金坛令律将收楛矢之珍龙朔年中授公熊津道总管公昔从幕府蚤厕戎行览兵法于轩辕受阴阳于吕望三门五垒得破敌之竒谋大舰云梯总行军之妙法故得战无全阵野靡坚城摐金将跃马暂临衔壁与牵羊相继岂惟秋方息乱遥闻定逺之名春谷投心遐凭度辽之策若斯而巳矣及三军献捷诸将论功余嘉乃勲作镇炎野授公广州都督改封平原公以途邻北户地接南池珠崕魑魅之乡铜柱贪残之境累藩斯寄歴任称难于是授以春风临以夏日明冠婚于县邑布庠塾于闾阎薤本诛强奸豪屏气棠阴察狱惸独申哀理龚遂之乱绳觧虞卿之错节黄霸得循良之誉绩未衒于边城陈汤有方面之勲位不登于刺举兼方具美其式兹乎朝廷以公屡参伯牧骏歴班条吏不忍欺人无胥怨伏情驭极留连稷野之童托义训毗惆怅耶溪之老虽有黄槐紫棘无以易尧盛岳名都犹闻借冦麟徳元年改授金紫光禄大夫常州刺史既而天机忽爽大渐弥留玉白徒烈金黄难化台阶侧席方膺雉冕之尊玉女停机俄逄鹊衣之变以某年月日春秋若干薨于公舍呜呼哀哉惟公间气呈姿灵和叶庆鳯鸣千仭鹏搏万里情关峻逺得意于众妙之门性宇沉凝忘筌于毁誉之境因心以至孝悌表于乡闾临义而行禄赐均于宗族故得虬骤蠖屈服冕乗轩临涕于缔构之辰游梁于骇乱之除章沟雾辟曳鹖尾而晨趋甲馆烟开奉髦头而夜警鸣鼙出塞进李牧之竒诚露冕廵方受苏章之直笔方当献纳黄屋揖拜青墀入东寺而掌壶处南台而曳履不谓藏舟夜涉负杖朝兴丹邱之化未寻玄扄之痛俄及故怨深彻乐悲纒罢市者乎  

左武卫将军成安子崔献行状【`杨炯`】  

祖弘寿隋获嘉乐县开国侯父万善皇朝左监门将军持节隆州诸军事守隆州刺史上护军安县开国男谥曰信郡县乡里崔献年六十七夫推其天命南端上将之文考其地灵北极崆峒之武厌次有东方曼倩卓达于孙吴琅琊有诸葛孔明深期于管乐贞观九年起家太穆皇后挽郎十六年授营州都督府叅军事燕齐辽逺所以分置营州天子命我以叅贰军事太宗文武圣皇帝把金钺动旋玑发四方之人爰整其旅问东夷之罪恭行天罚公自家刑国资父事君乐王粲之神武弃班超之笔砚一皷作气方轻肉食之谋七旬舞干始受昌言之拜二十三年迁除王府西阁祭酒梁王武者汉皇之少子广东苑属平台则司马相如所以骋其词赋陈思王植者魏国之天人逰西园拥飞葢则邯郸子淑所以为其宾友永徽六年授晋州司士龙朔三年迁岐州司户翦桐垂棘圭璧相辉紫鳯寳鸡休祥狎至从干值巽之风土被山帯河之国邑邦君坐啸方推太守之名邻国从逰始屈陪臣之礼寻丁外忧三年泣血一恸能使禽兽莫触其松栢神仙每留其玉石春秋忽变有君子之终身金革不辞达贤人之俯就麟徳元年有诏起公为左威卫修仁府左果毅都尉仍命羽林军长上乗舆歴日月步山川详益地之图书听干云之律吕长城十角尽入提封髙阙三袭并为州县于是九姓抗表请筑安北府城诏公驰驿许以便宜从事则荣奉中旨计日期还亲降銮舆待于故都楼上虽复东西万里张博望之寻河装槖千金陆大夫之使越犹未闻降星跸回帝车拟于陶侃扣天门之八袭方于鲁阳留白日于三舍若夫类上帝徧羣神则孔宣父之所刋者五年一狩登泰山禅梁甫则管夷吾之所识者十有二君秦皇致风雨之迷魏后积貂羊之耻夫名山之所望非我后而谁哉是以驭苍龙控玉鳯阴阳不测发挥于作乐之文天地无私揖让于升中之礼公受陪祠汶上扈跸梁阴列藩卫于环星受嘉名于捧日与夫茂陵之下犹留符命之书河洛之间不覩汉家之事岂同年而语也朝鲜旧壤歌箕子之风謡斗骨危城属阿孙之背诞地惟孤竹不闻谦让之名亲则同株曾无急难之意特进全男生以萧墙构孽蔓草芳滋欲去危而就安思转祸而为福请归有道所向相望天皇慜一物之推沟诏公于国城内迎接先之以造化之大示之以雷霆之威受其璧焚其榇更征侍子来朝京阙亦犹郦生凭轼入齐国而下其城贾谊上书伏匈奴而笞其背干元元年诏还游骑将军左威卫义阳府折冲都尉仍加上柱国右羽林军长余如故是歳也太子太师英国公登坛以拜凿门而出紫泥明诏不入于三军之中黄石竒兵自行于九天之外山林为室不能有藩篱之险鱼龞成槁不能有逃亡之路诏公出使预参帷幄进竒策纳嘉谋攘无臂而执无宾战必胜而攻必取斩大风之翼雾卷青邱卧长鲸之鳞烟销碧海二年以平夷功诏除定逺将军右武卫中郎将检校右羽林军总章二年诏迁宣威将军守左武卫将军检校右羽林袭封成安男咸亨二年进爵为子寻奉别勅检校右羽林军余如故太夫人以桑榆晩节雾露沉疴减年歳之扶危受皇天之赐药屡陈表疏方请告归频降丝纶未蒙优许则知忠臣奉上多从孝子之门受命临戎始见忘家之事潘安仁之恺悌始奉轻轩张景胤之纯深终悲畵扇仪鳯三年以内忧解职寻降诏起复本官四年加云麾将军正除左武卫将军检校右羽林军如故王人夺服纔闻赵熹之丧明主相忧独讶何曾之毁且割哀而从礼将以义而断恩受军麾命服之数掌期门佽飞之职以汉宫清署忽照边烽秦塞长城遂闻胡马匈奴未灭霍去病是以辞家天子动容周亚夫于焉不拜调露元年诏公龙门镇守兼于夏州防捍饮氷受命倍道兼行鞍甲成劳晦明为疾玺书降下即日廹还中使接迹于家庭尚药绸缪于锡赉人生讵几神道何知仰观于天值三军之星落俯察于地逄五将之山崩诏书来北斗之门图像在南宫之壁以三年秋七月薨于紫桂宫右羽林军之官第诏赐御食并锦被一张常服一袭杂采百五十叚赠物一百叚粟一百石勅书吊赠礼越常班丧塟所资数优恒典某琳琅触目日月在懐陶谦则戏引蟠旗贾逵则常陈部伍闺门有徳欢若友朋事君无隐心如铁石至如出车授钺东征西讨孤虚向背则虽女子之众可以当于丈夫前后折旋则虽妇人之兵可以陷于汤火兎起而鳬举龙腾而鳯飞无战不平无城不克有如冯异羞言大树之功宛似鲁连不受黄金之赏太平之事业行矣人主之恩荣偹矣山河之宠乆预同盟社稷之臣俄悲辍祭圣君兴悼列辟相趋覩髙屋而叹良弓闻鼔鼙而思将帅宏图秘略实无得而称焉追逺饰终请有易其名者谨状永隆二年某月某日故左武卫将军成安子府功曹某上尚书省考功名也者功之表也谥也者行之迹也公叔文子曾睦四邻之交黔娄先生有余天下之贵谨按故府左武卫将军上柱国成安子崔献诞灵辰昴降徳山河汉阳阐忠许有良平之策颍川徐庻知其管乐之才生覩太平仕逄明主秋风金鼓有司马之论兵吉日坛场有将军之拜职任重而道逺功成而身退奄息百夫之特彼苍者天相如千载之人犹有气象珠襦玉匣礼备于丧终筮短龟长事从于先见易名之道葢取之于旧仪累徳之文敢希之于执事谨状  

## 文章辨体彚选卷五百五十六

（明）贺复征 编  

○世表  

复征曰表者标也标着其事一览了然也太史公年表月表实创厥始录之为后来作谱系之祖  

三代年表【`汉司马迁`】  

太史公曰五帝三代之记尚矣自殷以前诸侯不可得而谱周以来乃颇可着孔子因史文作春秋纪元年正时日月葢其详哉至于序尚书则畧无年月或颇有然多阙不可录故疑则传疑葢其慎也余读谍记黄帝以来皆有年数稽其歴谱谍终始五徳之传古文咸不同乖异夫子之弗论次其年月岂虚哉于是以五帝系谍尚书集世纪黄帝以来讫共和为世表  

（图表畧）  

秦楚之际月表【`司焉迁`】  

太史公读秦楚之际曰初作难发于陈涉虐戾灭秦自项氏拨乱诛暴平定海内卒践帝阼成于汉家五年之间号令三嬗自生民以来未始有受命若斯之亟也昔虞夏之兴积善累功数十年徳洽百姓摄行政事考之于天然后在位汤武之王乃由契后稷修仁行义十余世不期而会孟津八百诸侯犹以为未可其后乃放弑秦起襄公章于文缪献孝之后稍以蚕食六国百有余载至始皇乃能幷冠帯之伦以徳若彼用力如此葢一统若斯之难也秦既称帝患兵革不休以有诸侯也于是无尺土之封堕壊名城销锋镝鉏豪桀维万世之安然王迹之兴起于闾巷合从讨伐轶于三代乡秦之禁适足以资贤者为驱除难耳故愤发其所为天下雄安在无土不王此乃传之所谓大圣乎岂非天哉岂非天哉非大圣孰能当此受命而帝者乎  

（图表畧）  

## 文章辨体彚选卷五百五十七

（明）贺复征 编  

○世谱一  

刘勰曰谱者普也注序世统事资周普郑氏谱诗盖取乎此　复征曰按谱布列也物有纷错而不一者则布列之使有可考也而次第一人所履亦谓之谱  

欧阳族谱【`宋欧阳修`】  

欧阳氏之先本出于夏禹之苗裔自帝少康封其庶子于会稽使守禹祀歴夏商周以世相传至于允常子曰句践是为越王越王句践传五世至王无疆为楚威王所灭其诸族子分散争立皆受封于楚而无疆之子蹄封于乌程欧余山之阳为欧阳亭侯其后子孙遂以为氏当汉之初有仕为涿郡太守者子孙遂居于北或居青州之千乗或居冀州之渤海千乗之显者曰生字和伯为汉博士以经名家所谓欧阳尚书者是也渤海之显者曰建字坚石所谓渤海赫赫欧阳坚石者是也建遇赵王伦之乱见杀其兄子质以其族南奔居于长沙其七世孙曰景达仕于齐不显至其子頠頠子纥仕于陈纥子询询子通仕于唐四世有闻遂显自通三世生琮为吉州刺史子孙因家于吉州自琮八世生万又为吉州安福令其后世或居安福或居庐陵或居吉水而修之皇祖始居沙溪至和二年分吉水置永丰县而沙溪分属永丰今谱虽着庐陵而实为吉水永丰人也葢自亭侯蹄因封命氏自别于越其后子孙散亡不可悉纪其可纪者千乗渤海而已千乗之族自生传八世至歙子复无后世絶经不传家其它子孙亦皆微弱遂不复见而渤海之后独见于今然中间失其世次者再葢自质奔长沙至于景达七世而始见自琮至于安福府君又八世而始见其后遂不絶安福府君之九世孙曰修当皇佑至和之间以其家之旧谱问于庶人各得其所藏诸本以考正其同异列为世次一篇自景达以后始得其次叙  

（图表畧）  

自琮已下谱亡至其八世孙曰万始复见于谱  

（图表畧）  

惟欧阳氏自得姓以来子孙众多而谱随亲疏宜有详畧其上世逺而支分疏者事或具于史或各见其家谱今自吉州府君而下其列如左  

吉州府君讳琮葬袁州之萍乡而子孙始家于吉州当唐之末黄巢攻陷州县府君率州人扞贼乡里赖以保全至今人称其徳  

安福府君讳万事迹阙  

处士讳雅字正言高年不仕徳行称于乡里夫人龙氏韶阳府君讳效字徳用为韶州韶阳主簿夫人周氏  

处士讳托字逹明隠徳不仕乡里称之凡民有争决之官府者后多复诉讼有从处士平其曲直者遂不复争夫人王氏  

令公府君讳郴字可封仕南唐为武昌令吉州军事衙推官至检校右散骑常侍兼御史大夫性至孝兄弟相友爱有紫芝一茎两葩生于楹乡人以为孝道所感为着赋颂享年九十有四葬欧桂里横溪保之燕湖夫人刘氏府君累赠金紫光禄大夫太师中书令夫人累封楚国太夫人  

屯田府君讳俊仕南唐为洪州屯田院判官享年五十七葬溧源夫人李氏  

处士讳绅守道不仕享年七十有三葬滁陂夫人萧氏屯田府君讳仪字象之仕南唐举进士及第官至屯田郎中府君之登进士第也父母皆在乡里荣之乃改庐陵之文覇乡安徳里为儒林乡欧桂里其所居之履顺坊为具庆坊享年五十有五葬官山夫人王氏  

处士讳伾守道不仕夫人王氏张氏  

静江府君讳信仕南唐为静江军团练使享年二十有五葬曾家庄夫人郭氏  

令公府君讳偃少以文学著称南唐耻从进士举乃诣文理院上书献其所为文十余万言召试为南京街院判官享年三十八葬吉水之回陂夫人李氏府君累赠金紫光禄大夫太师中书令兼尚书令夫人累封吴国太夫人  

处士讳佺晦迹不仕享年四十有七葬东田夫人陆氏工部府君讳仿仕皇朝为许田令葬奉新累赠工部侍郎夫人李氏  

处士讳翱事迹阙  

处士讳宏事迹阙  

处士讳猛葬马家坑夫人郑氏  

水部府君讳谷为筠州团练副使官至检校水部员外郎葬传家坑夫人王氏  

封州府君讳寛为封州司理参军葬早禾坑夫人边氏工部府君讳载字则之淳化三年进士及第欧阳氏自江南归朝以进士登科者自府君始为人方重寡言真宗皇帝尝自择御史府君以秘书丞拜监察御史后知泗州毁龟山佛寺诛妖僧数十人为政清廉简静所至官舍不窥园圃至果烂堕地家人无敢拾者官至尚书工部郎中享年六十有八夫人金坛县君朱氏  

处士讳素事迹阙  

处士讳端事迹阙  

崇公讳观字仲宾事具泷冈阡表享年五十有九葬吉水沙溪之泷冈累赠金紫光禄大夫太师中书令兼尚书令追封崇国公夫人彭城郡太君郑氏累封魏国太夫人享年七十有二附葬泷冈  

处士讳旦隠徳不仕事母以孝为乡里所称葬乌龟塘夫人彭氏  

兵部府君讳晔字日华咸平三年进士及第官至都官员外郎歴知桂阳监瑞黄永三州所至有能称尤长于决疑狱所得俸禄分养遗孤其兄之子修少孤教之如己子享年七十有九葬安州应城之彭乐村夫人福昌县君范氏其后兄子修者以参知政事遇今上登极恩赠府君兵部员外郎  

处士讳翦事迹阙  

处士讳羽事迹阙  

职方府君讳颕字孝叔咸平三年进士及第官至尚书职方郎中歴知万峡歙彭鄂岳阆饶八州为政务严明有威惠以本官分司享年七十有三家于荆南遂葬焉夫人广陵县君曾氏  

奉职府君讳顗为三斑奉职  

殿直府君讳顼为右斑殿直  

苏氏族谱【`苏洵`】  

苏氏之谱谱苏氏之族也苏氏出自高阳而蔓延于天下唐神龙初长史味道刺眉州卒于官一子留于眉眉之有苏氏自是始而谱不及焉者亲尽也亲尽则曷为不及谱为亲作也凡子得书而孙不得书何也以着代也自吾之父以至吾之高祖仕不仕娶某氏享年几某日卒皆书而他不书何也详吾之所自出也自吾之父以至吾之高祖皆曰讳某而他则遂名之何也尊吾之所自出也谱为苏氏作而独吾之所自出得详与尊何也谱吾作也呜呼观吾之谱者孝弟之心可以油然而生矣情见乎亲亲见于服服始于衰而至于缌麻而至于无服无服则亲尽亲尽则情尽情尽则喜不庆忧不吊喜不庆忧不吊则涂人也吾之所以相视如涂人者其初兄弟也兄弟其初一人之身也悲夫一人之身分而至于涂人此吾谱之所以作也其意曰分而至于涂人者势也势吾无如之何也已幸其未至于涂人也使之无至于忽忘焉可也呜呼观吾之谱者其孝弟之心可以油然而生矣  

苏氏讳釿不仕娶黄氏享年若干七月二十六日卒  

（图表畧）  

苏氏之先出于高阳高阳之子曰称称之子曰老童老童生重黎及吴回重黎为帝喾火正曰祝融以罪诛其后为司马氏而其弟吴回复为火正吴回生陆终陆终生子六人长曰樊为昆吾次曰惠连为参胡次曰籛为彭祖次曰来言为会人次曰安为曹姓季曰季连为芈姓六人者皆有后其后各分为数姓昆吾始姓己氏其后为苏顾温董当夏之时昆吾为诸侯伯歴商而昆吾之后无闻至周有忿生为司冦能平刑以教百姓周公称之盖书所谓司冦苏公者也司冦苏公与檀伯逹皆封于河世世仕周家于其封故河南河内皆有苏氏六国之际秦及代厉皆苗裔也至汉兴而苏氏始徙入秦或曰高祖徙天下豪杰以实闗中而苏氏迁焉其后曰建家于长安杜陵武帝时为将以击匈奴有功封平陵侯其后世遂家于其封建生三子长曰嘉次曰武次曰贤嘉为奉车都尉其六世孙纯为南阳太守生子曰章当顺帝时为冀州刺史又迁为幷州有功于其人其子孙遂家于道州其后至唐武后之世有味道者味道圣歴初为鳯阁侍郎以贬为眉州刺史迁为益州长史未行而卒有子一人不能归遂家焉自是眉始有苏氏故眉之苏皆宗益州长史味道赵郡之苏皆宗幷州刺史章扶风之苏皆宗平陵侯建河南河内之苏皆宗司冦忿生而凡苏氏皆宗昆吾樊昆吾樊宗祝融吴回盖自昆吾樊至司冦忿生自司冦忿生至平陵侯建自平陵侯建至幷州刺史章自幷州刺史章至益州长史味道自益州长史味道至吾之高祖其间世次皆不可纪而洵始为族谱以纪其族属谱之所记上至于吾之高祖下至于吾之昆弟昆弟死而及于昆弟之子曰呜呼高祖之上不可详矣自吾之前而吾莫之知焉已矣自吾之后而莫之知焉则从吾谱而益广之可以至于无穷盖高祖之予孙家授一谱而藏之其法曰凡嫡子而后得为谱为谱者皆存其高祖而迁其高祖之父世世存其先人之谱无废也而其不及高祖者自其得为谱者之父始而存其所宗之谱皆以吾谱冠焉其说曰此古之小宗也古者有大宗有小宗传曰别子为祖继别为宗继祢者为小宗有百世不迁之宗有五世则迁之宗百世不迁者别子之后也宗其继别子之所自出者百世不迁者也宗其继高祖者五世则迁者也别子者公子及士之始为大夫者也别子不得祢其父自使其嫡子后之则为大宗故曰继别为宗族人宗之虽百世而大宗死则为之齐衰三月其母妻亡亦然死而无子则支子以其昭穆后之此所谓百世不迁之宗也别子之庶子又不得祢别子而自使其嫡子为后则为小宗故曰继祢者为小宗小宗五世之外则易宗其继祢者亲兄弟宗之其继祖者从兄弟宗之其继曾祖者再从兄弟宗之其继高祖者三从兄弟宗之死而无子则支子亦以其昭穆后之此所谓五世则迁之宗也凡今天下之人惟天子之子与始为大夫者而后可以为大宗其余则否独小宗之法犹可施于天下故为族谱其法皆从小宗凡吾之宗其继高祖者高祖之嫡子祈祈死无子天下之宗法不立族人莫克以其子为之后是以继高祖之宗亡而虚存焉其继曾祖者曾祖之嫡子宗善宗善之嫡子昭图昭图之嫡子惟益惟益之嫡子允元其继祖者祖之嫡子讳序序之嫡子澹澹之嫡子位其继祢者祢之嫡子澹澹之嫡子位曰呜呼始可以详之矣百世之后凡吾高祖之子孙得其家之谱而观之则为小宗得吾高祖之子孙之谱而合之而以吾谱考焉则至于无穷而不可乱也是为谱之志云尔  

苏氏之先自昆吾以来其最显者司冦忿生三代之事其闻于今不详周公作立政而特称之以教太史其后周室衰司冦之子孙亦曰苏公遭谗作诗以刺暴公名曰彼何人斯惟此二人见于诗书是以其传至今自苏氏入秦而平陵侯建典属国武始显迁于赵而幷州刺史章益州长史味道始有闻于世迁于眉而至于今无闻夫是惟谱不立也自昆吾至书之苏公五百有余年自书之苏公至诗之苏公二百有余年自诗之苏公至平陵侯建典属国武七百有余年自平陵侯建典属国武至幷州刺史章二百有余年自幷州刺史章至益州长史味道五百有余年自益州长史味道至吾之高祖二百有余年以三十年而易一世则七十有余世也七十有余世亦容有贤不贤焉不贤者随世磨灭不可得而闻而贤者独有七人七十有余世其贤者亦容不止此也而其余者皆不传则谱不立之过也故洵既为族谱又从而记其所闻先人之行昔吾先子尝有言曰吾年少而亡吾先人先世之行吾不及有闻焉葢尝闻其畧曰苏氏自迁于眉而家于眉山自高祖泾则已不详自曾祖釿而后稍可记曾祖娶黄氏以侠气闻于乡里生子五人而吾祖祜最少最贤以才干精敏见称生于唐哀帝之天佑二年而殁于周世宗之显徳五年盖与五代相终始殁之一年而吾太祖始受命是时王氏孟氏相继据蜀蜀之高才六人皆不肯出仕曰不足辅仕于蜀者皆其年少轻鋭之士故蜀以再亡至于太祖受命而吾祖不及见也吾祖娶于李氏李氏唐之苗裔太宗之子曹王明之后世曰瑜为遂州长江尉失官家于眉之丹棱祖母严毅治家肃然多才畧犹有窦太后柴氏主之遗烈生子五人其才皆不同宗善宗晏宗升循循无所毁誉少子宗晁轻侠难制而吾父杲最好善事父母笃于孝与兄弟笃于爱与朋友笃于信乡闾之人无亲疎皆爱敬之娶宋氏夫人事上甚孝谨而御下甚严生子九人而吾父独存善治生有余财时蜀新破其逹官争弃其田宅以入觐吾父独不肯取曰吾恐累吾子孙终身田不满二顷屋弊陋不葺也好施与曰多财而不施吾恐他人谋我然施而使人知之人将以我为好名是以施而尤恶使人知之族叔父玩尝有重狱将就逮曰入狱而死妻子以累兄请为我诇狱之轻重轻也以肉馈我重也以菜馈我馈我以菜吾将不食而死既而得释玩曰吾非无他兄弟可以寄生死者惟子及将殁太夫人犹执吾父手曰盍以是属子之兄弟笑曰而子贤虽非吾兄弟亦将与之不贤虽吾兄弟亦将弃之属之何益善教之而已遂卒卒之岁葢淳化五年推其生之年则晋少帝之开运元年也此洵尝得之先子云尔先子讳序字仲先生于开寳六年而殁于庆歴七年娶史氏夫人生子三人长曰澹次曰涣季则洵也先子少孤喜为善而不好读书晩乃为诗能白道敏捷立成凡数十年得数千篇上自朝廷郡邑之事下至乡闾子孙畋渔治生之意皆见于诗观其诗虽不工然有以知其表里洞逹豁然伟人也性简易无威仪薄于为己而厚于为人与人交无贵贱皆得其欢心见士大夫曲躬尽敬人以为谄及其见田父野老亦然然后人不以为怪外貌虽无所不与然其中心所以轻重人者甚严居乡闾出入不乗马曰有甚老于我而行者吾乘马无以见之敝衣恶食处之不耻务欲以身处众之所恶盖不学老子而与之合居家不治家事以家事属诸子至族人有事就之谋者常为尽其心反复而不厌凶年尝鬻其田以济饥者既丰人将偿之曰吾自有以鬻之非尔故也卒不肯受力为藏退之行以求不闻于世然行之既久则乡人亦多知之以为古之隠君子莫及也以涣登朝授大理评事史氏夫人眉之大家慈仁寛厚宋氏姑甚严夫人常能得其欢以和族人先公十五年卒追封蓬莱县太君洵闻之自唐之衰贤人皆隠山泽间以避五代之乱其后僭伪之国相继亡灭圣人出而四海平一然其子孙犹不忍弃父祖之故以出仕于天下是以虽有美才莫显于世及其教化洋溢风俗改变然后深山穷谷之中向日子孙乃始振迅相与从官于朝然其才气则既已不若先人质直敦厚可以重任而无疑也而其先人之行乃独隠晦而不闻洵窃深惧焉于是记其万一而藏之家以示子孙  

## 文章辨体彚选卷五百五十八

（明）贺复征 编  

○世谱二  

皮子世录【`唐皮日休`】  

皮子之先葢郑公之苗裔贤大夫子皮之后在战国及秦时无谱牒可考自汉至唐其英雄贤俊在位者往往有焉前汉时名容者以善为容官至大夫后汉时名巡者为太医令三国时无闻焉晋朝名初者为襄阳太守名京者为贤处士宋朝名煕祖者与徐广论议符王世名审者为坚侍郎后魏世名豹子者为魏名将子道明袭爵弟喜为使持节侍中都督秦雍梁益诸军事大将军仇池镇将假公如故喜以战守之功累加勲爵后转散骑常侍安南将军豫州刺史卒于天宗爵喜弟双仁冠军将军仇池镇将北齐时名景和者以功大官封王名延宗者为黄门侍郎隋朝名子信者为刺史至于吾唐汨汨于民间无能以文取位惟从祖翁讳瑕叔举进士有名以刚柔不合时受蜀聘为幕府累官至刺史从翁讳行修明经及第累官至项城令以盗不发贬州掾卒时日休之世以逺祖襄阳太守子孙因家襄阳之竟陵世世为襄阳人自有唐已来或农竟陵或隠鹿门皆不拘冠冕以至皮子呜呼圣贤命世世不贱不足以立志地不卑不足以立名是知老子产于厉乡仲尼生于阙里茍使李干早胎老子岂降叔梁早胤仲尼不生贤既家有不足为立大功致大化振大名者其在斯乎  

许氏世谱【`宋王安石`】  

伯阳神农之后也佐尧舜有大功赐姓曰姜其后见经者四国曰申诗所谓申伯者是也曰吕书所谓吕侯者是也曰齐曰许春秋所书齐侯许男是也周衰许男尝从大侯征伐会盟竟于春秋及后世无复国而子孙以其封姓然世传有许由者尧以天下让由由不受逃之箕山箕山上葢有许由冢焉其事不见于经学者疑之或曰由亡求于世者耳一与之天下葢不受也故好事者以云而由与伯阳其生后先所祖同不同莫能知也汉兴许氏侯者六人伯至侯盎采子侯■〈疒忽〉严侯猜此三侯者其始以将封而史不书其州里平恩侯广汉博望侯舜乐成侯延寿此三侯者同产昆弟也以外戚起于宣元之世昌邑人也盎孙昌尝为丞相延寿及广汉弟子嘉尝为大司马至王莽败许氏始皆失其封云后汉会稽有许荆者循吏也许慎者以经术显许俊者为易林传于世许杨者治鸿隙陂有徳于汝南汝南之民报祭焉许靖者避地交州后入蜀先主以为太傅与从弟劭俱善论人物劭兄虔亦知名世称平舆渊有二龙焉慎俊杨靖皆汝南人也许楮者家于谯以忠力事魏封侯牟乡许慈者家南阳入蜀父子为博士司马晋时有许攻者东阳人也徳行高察孝廉不起老于家其子日生亦有至性焉初许氏爵邑于周子孙播散四方有纪者犹不乏焉至昌邑始大着闻兴于汝南其后祖高阳者为最盛然高阳之族不见其所始有据者仕魏歴校尉郡守生允为镇北将军允三子皆仕司马晋奇司隶校尉猛幽州刺史奇子遐侍中猛子式平原太守自允至式皆知名允后五世询司马晋尝召官之不起询孙珪为旌阳太守于齐珪生勇慧齐太子家令勇慧生懋笃学以孝闻卒于梁为中庶子懋生亨为陈卫尉卿尝领史官次齐梁时事有子善心为之卒业是时有许绍者善心族父也通守夷陵治有恩流户自归数十万卒有劳于唐爵安陆郡公圉师钦寂钦明其后也圉师绍少子寛博有器干别自封平恩侯与敬宗俱为龙朔中宰相钦寂谓绍曾大父也万岁中帅师当契丹为所败执以如安东使说守者降至安东曰贼今且破灭公勉守无忘忠也契丹即杀之是岁弟钦明亦遇杀钦明为凉州都督案行卒与突厥遇亦执使降至灵州顾为廋言告守者所以破贼兄弟将兵一旦同以身狥边鄙贤者荣之敬宗者善心子也始以公开郡于高阳与其孙令伯以文称当世天寳之乱敬宗有孙曰逺与张巡以睢阳抗贼自以不及巡推巡为将而亲为之下久之食已尽煮茶纸以食犹坚守贼所以不得南向以睢阳弊其锋也卒与俱死者皆天下豪杰义士云唐亡逺孙儒不义朱梁自雍州入于江南终身不出焉儒生稠沈毅有信仕江南李氏参徳化军事稠生规好道家言不以事自慁尝羁旅宣歙间闻旁舍呻呼就之曰我某郡人也察君长者且死愿以骸骨属君因指槖中黄金十斤曰以是交长者规许诺敬负其骨千里幷黄金置死者家家大惊愧之因请献金如亡儿言以为许君寿规不顾竟去于是闻者滋以规为长者卒葬池州后以子顾赠大理评事生遂逖回三子遂善事母里母励其子輙曰汝独不惭许伯通乎祥符中天子有事于太山加恩羣臣逖当迁让其兄遂天子以遂试将作监主簿遂子俞字尧言名能文章大臣累荐之有与不合者官以故不遂尝知兴国军大冶县县人至今称之俞两子均均为进士逖字景山尝上书江南李氏李氏叹奇之以为崇文馆校书郎岁终拜监察御史后复上书太宗论边事宰相赵普奇其意以为与已合知兴元府起酇侯废堰以利民治澧荆扬三州为盗者逃而去其事兄如事父使妻事其长姒如事母故人无后为嫁其女如已子有子五人恂黄州录事叅军恢尚书虞部员外郎怡今为太子中舍签书淮南节度使判官厅公事元今为江淮荆湖两浙制置发运使平泰州海陵县主簿五人者咸孝友如其先人故士大夫论孝友者归许氏元以国子博士发运判官七年遂为其使待制天章阁自天子大臣莫不以为材其劳烈方在史氏记余故不论而着其家行云回字光逺其事毋如伯通之孝事其兄如景山之为弟也慷慨有大意少尝仕李氏后不复仕与其兄俱葬颜村有子会为进士方壮时亦慨然好议天下事今为大庙斋郎临川王某曰余谱许氏自据以下其绪传始显焉然自许男见于周其后数封而可纪之子孙多焉考是论之夫伯夷之所以佐其君治民余读书未尝不喟然叹思之也传曰盛徳者必百世祀若伯夷者葢庶几焉彼其后世忠孝之良亦使之遭时沐浴舜禹之间以尽其材而与夫夔皋熊虎之徒俱出而驰焉其孰能概之耶  

先君平厓府君系畧【`明许应元`】  

先君名某字时久其先顺天东安人曾祖诚领宣徳丙午顺天乡荐授山西按察知事丁内艰起复松江府经歴性刚直有古气操以言事不能阿顺太守旨遂至交恶闻奏皆贬秩而经歴左迁兰溪典史九年奏课道钱塘视最簿太息曰吾幸不以他途进禄仕余十年而不得与九等阶为县尉此岂资地不足耶顾吾道不能为姁妪者曩自行在趋三晋道齐鲁涉江淮入吴会视天下奇胜无愈此者吾不复挽黄绶趍使者庭矣于是上计簿定居焉而许氏为钱塘人兰溪府君生贞裕府君九皋贞裕府君笃孝兰溪公卒未卜藏地寓棺栁州寺中栁州寺故多寓棺府君苦处羣槥间哭朝夕比克塟乃辍哭归贞裕府君生两湖府君讳绅是为先君之显考仁厚长者有信谊妣郁氏番禺主簿诚之女以辛丑六月十九日生先君于乡义里第先君生不凡有成人之度长好学博通记籍属文有思致补县博士弟子涵道振藻雅行冲厚郁然有称望矣时督学使者海陵徐君内江刘君皆号知名士雅礼敬先君考常上寘然顾不利选举先君以为经莫大于易而学者之师誖而言■〈口龎〉也作易微圣莫几于道学而闻者谖其文以驰舛作真儒论士莫谨于节行作士诫行莫先于孝弟作家范曰吾不敢以加世之人庶几以廸吾子也为诸生廪食二十年年且五十矣然竟不第也喟然叹曰生明盛时缀学待问冀有所见于世而屡为有司所黜此命也今老矣不能持尺寸之管与少年兢进取遂抗志辞谢督学崇阳汪君慰勉之谓即厌科程然岁一贡士次序且及子奈何不黾勉旦夕冀一命先君曰虽然意决矣终不能复就诸生列退谓不肖孤应元曰学希古仕行志吾家世以儒显而我不得侍先大夫以禄养此吾所以恨也尚干禄为虽然小子勉之无坠先志明年壬辰而不肖孤应元举进士是年冬先君至京师申饬小子毋务进趍废志学毋崇势利怠修徳即为名流愈大官不啻倍蓰癸巳应元除守泰安奉先君泰安已未调泰州先君归钱塘九月感风痹疾十二月迎侍泰州明年丙申四月二十四日卒于泰州官舍年仅五十六尔呜呼痛哉配夫人陈氏簪缨族也生子存者四丈夫子二长即应元次应亨东安学生女子二长适徐继宗次适王应奎皆太学生孙男女二男曰旸孙女曰兰孙应元不即死将以年月日塟先君于青龙山之阳从先兆也先君性仁孝初两湖府君从仲兄秋官大夫仕裕州先君年十二三奉郁夫人家居无仆妾之奉外勤薪水内怡颜色无不如郁夫人意而勤学好问卒成就为通儒两湖府君尚交道朋好过从先君伺意向治具尽力不使知不足状重伤其意及府君感痿病在袵席期月先君不解帯日夜候起卧掖负之身视厕牏惟谨郁夫人卒毁顿几絶者数矣哀号感动邻里邻里为之废食事季父两山先生有恩礼以其老也在泰安时特归省之涕泣治敛具毕偹一弟爱之笃然时时教戒之及应元仕有禄谓应元曰汝幸有位然非先人厚遗何以及此吾季父老及汝之叔父皆贫也应元曰诺于是分俸皆三之一先君之女弟归王氏早寡先君见必泣数行命应元奉之终身及疾病执应元手曰事叔父如事父事姑如事母慎无忘吾所志矣应元涕泣曰敢不尽力呜呼犹在耳也忍言哉忍言哉夫人陈氏之舅锺君年且八十丧其子无所归先君养之终身年九十二后先君二年乃考终其重伦理好义素所敦念也不喜饮酒然对客坐谈尽日夜终无罢倚意与人言披示悃素畧尽要不失忠孝大节也居贫顾不惜财用以是屡空对妻子燕笑终日晏如也遇童仆寛博有恩然教子严谓应元等曰士入奉父兄之教出则资朋友之益然慎择友矣应元軰以故不敢妄有所与卒相磨砺期不失节者先君之教也先君既诎意不得仕而时有天下之志仁九族赈孤穷不内视其私有无与羣从昆弟燕游常和洽肃穆人无间言然内外诸子严惮之即有过缩恧不敢见即见正色临之终不言稍稍就礼法乃止降色已而嘻曰为子弟不当如是耶其和而毅如此为人魁岸丰俊不甚为容止无城府较计即有横逆不屑也人以是乐亲就比卒无问识不识咸流涕焉所谓乐易君子魁梧大人者哉呜呼忍言哉忍言哉不肖孤軰虽号天踊地万死无补毫毛顾以为得大人君子一言以信来世永幽宅俾纯懿不至冺冺庶几罪逆可赎万一爰雪涕述大畧敢告左右惟幸哀怜之  

## 文章辨体彚选卷五百五十九

（明）贺复征 编  

○年谱  

东坡先生年谱【`宋王宗稷`】  

仁宗皇帝景佑三年丙子十二月十九日乙夘时先生生实仁宗即位之十一年也按先生送沈逵诗云嗟我与君皆丙子又按玉局文云十二月十九日东坡生日置酒赤壁矶上又按志林云退之以磨蝎为身宫而仆以磨蝎为命宫若以磨蝎为命推之则为夘时生议者以先生十二月为辛丑月十九日为癸亥日丙子癸亥水向东流故才气汗漫而澄清子午相刑晩年多难东坡志林云韩退之诗我生之辰月宿南斗乃知退之以磨蝎为身宫仆以磨蝎为命宫平生多得谤誉殆同病也  

庆厯二年壬午先生七岁知读书按先生长短句集洞仙歌自序云仆七岁时见眉州老尼姓朱年九十余能知孟昶宫中事又考冷斋夜话载先生云某七八岁时尝梦游陜右  

三年癸未先生八岁入小学按先生作范文正公文集序云庆厯三年某始入乡校士有自京师来以鲁人石守道庆厯圣徳诗示乡先生某从旁窃观问先生十一人何人也先生曰童子何用知之某曰此天人也耶则不敢知若亦人耳何为其不可  

五年乙酉先生年十岁按子由作先生墓志云公生十年而先君宦游四方太夫人亲授以书问古今成败辄能语其要太夫人读东汉史至范滂传慨然太息公侍侧曰某若为滂夫人亦许之否乎夫人曰汝能为滂吾顾不能为滂毋耶又按大全集载东坡少时语云秦少章言东坡十来岁老苏曾令作夏侯太初论有人能碎千金之璧不能无失声于破釜能搏猛虎不能无变色于蜂虿之语又按赵徳麟所编侯鲭录云东坡年十岁见老苏诵欧阳谢宣召赴学士院仍谢赐对衣金帯及马表老苏令坡拟之其间有匪伊埀之帯有余非敢后也马不进老苏喜曰此子他日当自用之  

七年丁亥先生年十二按先生所作天石砚铭曰某年十二时于所居纱縠行宅隙地中与羣儿凿地为戏得异石铿然扣之有声  

皇佑四年壬辰先生年十七按长短句满庭芳序云余年十七始与刘仲逹往来于眉山  

至和元年甲午先生年十九始娶眉山青神王方女按先生作王氏墓志云生十有九岁而归于某至治平二年而王氏卒  

二年乙未先生年二十游成都谒张安道按先生作乐全先生文集序云某年二十以诸生见公成都一见待以国士有鼌美叔是年求交先生按送美叔诗云我生二十无朋俦当时四海一子由君来扣门若有求卓吾子曰今人五六十岁尚不知要朋友先生甫二十才毕姻便苦无朋俦何太性急乎  

嘉佑元年丙申先生年二十一举进士按鳯鸣驿记云始余丙申岁举进士过扶风求舍于馆人不可而出次于逆旅  

二年丁酉先生二十二赴试礼部按先生作兴国六祖画赞云余嘉佑初举进士馆于兴国浴室院时欧阳文忠公考试得先生刑赏忠厚之至论以为异人欲冠多士疑曾子固所为子固文忠门下士也乃寘第二复以春秋对义居第一及殿试章衡牓中进士乙科又按先生作太息一篇送秦少章归京云昔吾举进士试名于礼部欧阳文忠公见吾文且曰此吾軰人也吾当避之是年四月丁太夫人武阳君程氏忧按司马温公作程夫人墓志云夫人以嘉佑二年四月癸丑终于乡里  

四年已亥先生年二十四服除十二月侍老苏舟行适楚按先生南行前集序云已亥之岁侍行适楚舟中无事杂然有触于中而发于咏叹葢家君之作与弟辙之文皆在焉因谓之南行集  

五年庚子先生年二十五授河南府福建县主簿有新渠诗其序云庚子正月予过唐州太守赵侯始复三陂疏召渠为新渠诗五章以告于道路致侯之意  

六年辛丑先生年二十六应中制科入第三等有应制科上两制书及上富丞相书又有谢应中制科启授大理评事鳯翔府签判按先生有感旧诗序云嘉佑中予与子由奉制策寓居懐逺驿时年二十六子由年二十三是年十二月赴鳯翔任与子由别  

七年壬寅先生年二十七宦于鳯翔二月有诏郡吏分往属县决囚作诗五百言寄子由  

八年癸夘先生年二十八宦于鳯翔作思治论  

英宗皇帝治平元年甲辰先生年二十九官于鳯翔  

二年乙已先生年三十自鳯翔罢任按子由作先生墓志铭云治平二年罢还判登闻鼓院英宗皇帝在藩邸闻先生名欲以唐故事召入翰林宰相限以近例召试秘阁皆入三等得直史馆是年通义郡君王氏卒于京师  

三年丙午先生年三十一在京师直史馆丁老苏忧扶丧归蜀按欧阳文忠公作老苏墓志云明允太常因革礼书一百卷书成方奏未报而卒英宗皇帝闻而伤之命有司具舟载其丧归葬于蜀  

四年丁未先生年三十二居服制以八月壬辰葬老苏于眉州  

神宗皇帝熙宁元年戊申先生年三十三免丧按四菩萨阁记云载四菩萨版以归既免丧尝与往来浮屠人劝某为先君舍施为大阁以藏之作记乃熙宁元年十月  

二年已酉先生年三十四还朝监官告院按乌台诗话云煕宁二年某在京授差遣与王诜写诗赋及莲华经三年庚戌先生年三十五监官告院有送章子评诗其序云熙宁三年子平自右司谏直集贤院出牧郑州赋诗饯之乌台诗话云旧例馆阁补外同舍饯送必分韵是年范景仁尝举先生充谏官  

四年辛亥先生年三十六任监官告院兼判尚书祠部王荆公欲变科举上使两制三馆议之先生献三言荆公之党不悦命摄开封府推官有奏罢买灯疏御史知杂事诬奏先生过失先生不辩乞外任避之除通判杭州有赴任过扬州与刘贡父孙巨源刘莘老相聚数月用逐人字作诗十一月到任有初到杭州寄子由两絶  

五年壬子先生年三十七在杭州是岁有牡丹记其序云熙宁五年三月二十三日余从太守沈公观花于吉祥寺是年科场先生监试八月十七日登望湖楼是日榜出有送杭州进士诗序云熙宁五年钱塘之士贡于礼部者九人十月乙酉宴于中和堂作是诗以勉之十二日运司差先生往湖州相度堤圩利害与湖州太守孙莘老相见有赠莘老七絶腊月游孤山访惠勤惠恩二僧  

六年癸丑先生年三十八在杭州有八月十五观湖诗写于安济亭上及作仁宗皇帝飞白记其畧云熙宁六年冬以事至姑苏安简王公子诲出所赐公端敏二字又有作钱塘六井记其畧云熙宁五年太守陈公述古至问民之利病明年春六井毕修故详其语以告后人运司又差先生往润州道出秀州钱安道送茶和诗  

七年甲寅先生年三十九在杭州正月游风水洞推官李泌先行三日留风水洞相待有诗题壁是年纳侍妾朝云墓志云朝云姓王氏钱塘人事先生二十有三年来事先生方十二岁先生以子由在济南求为东州守按子由超然台赋序云子瞻通守余杭三年不得代以辙之在济南也求为东州守既得请高宻五月乃有移知宻州之命则通判杭已四载矣按先生辛未别天竺观音诗序云予昔通守钱唐移莅胶西以九月二十日来别南北山道友又按先生记游松江说云吾昔自杭移高宻与杨元素同舟而陈令举张子野皆从余过李公择于湖遂与刘孝叔俱至松江夜半月出置酒埀虹亭上子野年八十五以歌词闻于天下作定风波令及道过常州为钱公辅作哀辞又有与叚屯田诗云龙钟三十九劳生已强半岁暮日斜时还为昔人叹是年又有师子屏风赞云润州甘露寺有唐李卫公所留陆探微画师子版余自钱塘移守胶西过而观焉是年先生在润州道上过除夜有润州道上过除夜两絶  

八年乙夘先生年四十到宻州任有上韩丞相论灾伤书到任二十余日又论宻州盐税又作后杞菊赋其序云仕宦十有九年家日益贫移守胶西斋厨索然  

九年丙辰先生年四十一在宻州作刻秦篆记云煕宁九年丙辰蜀人苏某来守高宻是年中秋欢饮逹旦作水调歌头懐子由及作薄薄酒二章  

十年丁已先生年四十二在宻州就差知河中府已而改知徐州四月赴徐州任按子由作先生墓志云自宻徙徐与子由相会于澶濮之间相约赴彭城留百余日宿于逍遥堂子由有两絶先生和之徐州水患大作七月十七日河决澶州曹村八月二十一日及徐州城下先生治水有功至十月五日水渐退城以全朝廷降诏奬谕作河复诗  

元丰元年戊午先生年四十三在徐州任适值春旱徐州城东二十里有石潭置虎头其中可致雷雨作起伏龙行是年三月始识王回子高闻与仙人周瑶英游作芙蓉城诗二月有旨赐钱二千四百一十万起夫四千二十三人及发常平钱米改筑徐州外小城创大岸四以奬谕敇记并刻诸石为熙宁防河录云乃即徐州城之东门为大楼垩以黄土名之曰黄楼以土实胜水故也子由作黄楼赋先生跋云元丰元年八月癸丑楼成九月庚辰大合乐以落之又有中秋月三首云六年逢此月五年照离别先生注云中秋有月凡六年矣惟去岁与子由会于此  

二年己未先生年四十四在徐州正月己亥同毕仲孙舒焕八人游泗水上登石室使道士戴日祥鼓雷氏琴先生有记按玉局文云仆在徐州王子立子敏皆馆于官舍而蜀人张师厚来过二王方年少吹洞箫饮酒杏花下三月自徐州移知湖州按先生作张氏园亭记云余自彭城移守吴兴由宋登舟三宿而至是年四月二十九日到湖州任王子立子敏皆从先生作子立墓志云子立子敏皆从余学于吴兴学道日进东南之士称之是岁言事者以先生湖州到任谢表以为谤七月二十八日中使皇甫遵到湖州追摄按子立墓志云予得罪于吴兴亲戚故人皆惊散独两王子不去送予出郊曰死生祸福天也公其如天何返取予家致之南都又按先生上文潞公书云某始就逮赴狱有一子稍长徒歩相随其余守舍皆妇女幼稚至宿州御史符下就家取书州郡望风遣吏发卒围船搜取长幼几怖死既去妇女恚骂曰是好著书书成何所得而怖我如此悉取焚之十二月二十日闻太皇太后升遐吏以其罪人不许成服欲哭则不可欲泣则不敢作挽诗二首已而狱具十二月二十九日责授黄州团练副使本州岛安置是年子由闻先生下狱上书乞以见任官职赎先生罪责筠州酒税出狱再次寄子由二诗韵有百日归期恰及春之句先生自八月坐狱至是踰百日矣  

三年庚申先生年四十五责黄州自京师道出陈州子由自南郡来陈相见三日而别乃正月十四日也至十八日蔡州道上遇雪有次子由韵古诗二首过新息县有示乡人任师中一首任伋字师中眉州人尝倅黄州卜居新息故先生以诗示之至岐亭访故人陈慥季常为留五日赋诗一首而去乃以二月一日至黄州寓居定惠院按先生别王文甫子辩云仆以元丰三年二月一日到黄州家在南都独与儿子迈来是年五月子由来齐安先生有晓至巴河迎子由诗乃与子由同游武昌西山寒溪寺定惠有海棠一株土人不知贵先生作诗有也知造物有深意故遣佳人在幽谷之句按近日黄州东坡图云先生寓居定惠未久以是春迁临皋亭先生复就临皋亭立南堂至八月先生乳母任氏卒于临皋亭葬于黄冈按先生上文潞公书云到黄州无所用心覃思易论语若有所得由是言之先生到黄定居之后即作易传九卷论语五卷矣  

四年辛酉先生年四十六在黄州居临皋亭正月往岐亭访陈季常路获一鉴有鉴铭云元丰四年正月余自齐安往岐亭泛舟而还过古黄州获一鉴周尺有二寸东坡八首序云余至黄二年日以困匮故人马正卿哀予乏食于郡请故营地使躬耕其中今以东坡图考之辛酉方营东坡次年壬戌始筑雪堂故赠孔毅甫诗云去年东坡拾瓦砾今年削草葢雪堂是也  

五年壬戌先生年四十七在黄州寓居临皋亭就东坡筑雪堂号东坡居士自黄州城南至雪堂四百三十步雪堂记云苏子得废圃于东坡之胁号其居曰雪堂以大雪中为之因绘雪于四壁之间间无容隙其名起于此先生又自书东坡雪堂四字扁之堂前有细栁有浚井西有微泉堂之下有大冶长老桃花茶巢元修菜何氏丛橘种秔稌莳枣栗有松期为可斵种麦以为奇事作陂塘植黄桑皆足以供先生之岁用为雪堂之胜景又以长短句拟斜川观云元丰壬戌之春予躬耕东坡筑雪堂以居南挹西望亭之后西控北山之微泉慨然而叹此亦斜川之游也是年三月先生以事至蕲水有春夜行蕲水过酒家饮酒乘月至一桥上曲肱少休作西江月词又游蕲水清泉寺作浣溪沙词又作寒食诗二首云自我来黄州已见三寒食太守徐君猷分新火先生有诗谢之云临皋亭中一危坐三见清明改新火七月游赤壁有赤壁赋十月又游有后赤壁赋云十月之望苏子步自雪堂将归于临皋则壬戌之冬未迁而先生以甲子六月过汝则居雪堂止年余耳  

六年癸亥先生年四十八在黄州为通判孟亨之跋子由君子泉铭又有记承天夜游云元丰六年十月十二夜解衣欲睡月色入户欣然起行念无与乐者遂步至承天寺寻张懐民懐民亦未睡相与步于庭中庭中如积水空明水中藻荇交横葢竹柏影也何夜无月何处无竹柏但少闲人如吾两人耳又梦中作祭春牛文云元丰六年十一月二十七日天欲明梦数吏人持纸请祭春牛文予取笔疾书其上  

七年甲子先生年四十九在黄州二月与徐得之参寥子步自雪堂至干明寺有师中庵题名文有记定惠寺海棠说四月乃有量移汝州之命则先生居黄五载矣按先生长短句满庭芳序云四月一日余将自黄移汝留别雪堂邻里二三君子李仲览来书以遗之词中有坐见黄州再闰之句按东坡图云郡人潘邠老及弟大观俱以诗知名从先生游先生去以雪堂付之邠老因居焉黄州送先生者皆至慈湖陈季常独至九江既到江州因游庐山有记游庐山说云仆初入庐山山谷奇秀平生所欲见应接不暇不欲作诗已而山中僧俗皆曰苏子瞻来矣不觉作一絶入开先寺主僧求诗作瀑布一絶往来十余日作潄玉亭三峡桥诗与总老同游西林有赠总老及题西林壁皆絶句也又有写寳葢颂与僊长老其序云圆通禅院先君旧游也四月二十四日晩至宿焉明日先君忌日写寳葢颂以赠长老僊公葢先生端午已在筠州计程必作宫师忌日之后即为高安之行按跋李志中文云元丰七年某舟行赴汝乃自富川陆走高安别家弟子由以冷斋夜话考之子由在筠州云庵居洞山聪禅师亦蜀人居寿圣寺一夕三人同梦迎五祖戒和尚拊手大笑曰世间果有同梦者异哉久之东坡书至曰已至奉新旦夕相见三人同出二十里建山寺而东坡至各追绎所梦坡曰某年七八岁时尝梦某身是僧往来陜右云庵惊曰戒禅师陜右人也暮年弃五祖来游高安终于大愚逆数葢五十年而坡时正年四十九在筠州为留十日七月过金陵有与叶致逺唱和诗途中又有送沈逵赴广南诗云嗟我与君皆丙子四十九年穷不死又云我方北渡脱重江君复南行轻万里逼岁到泗州十二月十八日浴雍熙塔下作如梦令两阕又作满庭芳与刘元逹序云予年十七与仲逹往来于眉山四十九相逢于泗上晦日同游南山话旧感叹又有谢黄师是除夜送屠酥酒诗先生上表乞于常州居住其畧云今虽已至泗州而赀用罄竭见一面前去南京听候朝旨又考骡駄驿试笔云正月四日离泗州则是除夜在泗州明矣  

八年乙丑先生年五十按大全集杂说骡駄驿试笔云今日离泗州然吾方上书求居常州及到南京有放归阳羡之命遂居常五月内复朝奉郎知登州再过宻州到郡五日以礼部郎召到省半月除起居舍人在登州有海市诗又有别登州举人诗有休嫌五日怱怱守之句  

哲宗皇帝元佑元年丙寅先生年五十一以七品服入侍延和改赐银绯寻除中书舍人按志林云元佑元年余为中书舍人复迁翰林学士知制诰任中书舍人日举江宁府司理周种充学官及除内翰又有举鲁直自代状  

二年丁夘先生年五十二为翰林学士复除侍读有作兴国寺六祖画赞  

三年戊辰先生年五十三任翰林学士有和子由元日省宿致斋白发苍颜五十三之句是年省试先生知贡举开院日有与李方叔诗序云仆与李廌方叔相知久矣仆领贡举事李不得第愧甚作诗谢之又充馆伴北使按先生与陈传道书云某顷伴虏使颇能颂某文  

四年己巳先生年五十四任翰林学士三月内累章请郡除龙图阁学士知杭州按子由作先生墓志云宣仁心善先生辩蔡持正之谤出郊遣内侍赐龙茶银合用前执政恩例先生以七月三日到杭州任谢表云江山故国所至如归父老遗民与臣相问到任有谒文宣王庙祝文云昔自太史通守是邦今由禁林出使浙右又有谒诸庙祝文先生之帅杭也替林子中故先生和子中诗有江边遗爱啼斑白之句是岁子由使契丹先生有诗送之有单于若问君家世莫道中朝第一人及先生出牧余杭子由代为学士  

五年庚午先生年五十五在杭州任有论西湖状及论高丽公案  

六年辛未先生年五十六在杭州被召则在杭不过二载也先生之被召也林子中复来替先生是以先生与子中启有适相先后之说既到京师除翰林承旨复侍迩英按子由所作颍濵遗老传云先生召还本除吏部尚书复以臣故改翰林承旨臣之私意元不遑安乞寝臣新命与兄同偹从官不报侯鲭录云先生元佑中再召入院作承旨乃益旧拟作衣帯马表云枯羸之质匪伊埀之帯有余敛退之心非敢后也马不进数月以弟嫌请郡复以旧职知颍州按先生懐旧别子由诗云元佑六年予自杭州召还寓居子由东府数月复出领汝阴时予年五十有六矣到颍未几公帑已竭斋厨索然戏作数句侯鲭录云元佑六年冬汝阴久雪人饥一日天未明先生简召议事曰某一夕不寐念颍人之饥欲出百余千造炊饼救之老妻谓某曰子昨过陈见傅钦之言签判在陈赈济有功不问其赈济之法某遂相招令畤面议曰已偹矣今细民之困不过食与火耳义仓之积糓数千石便可支散以救下民作院有炭数万秤酒务有柴数十万秤依元价卖之可济中民先生曰吾事济矣遂草放积欠赈济奏又奏乞罢黄河夫万人开本州岛沟渎从之  

七年壬申先生年五十七在颍州按侯鲭录云元佑七年正月东坡在汝阴州堂前梅花大开月色鲜霁王夫人曰春月色胜如秋月色秋月令人惨凄春月令人和悦何如召赵徳麟軰来饮此花下先生大喜曰吾不知子亦能诗此真诗家语耳遂召与饮先生用是语作减字木兰花有不是秋光只与离人照断肠之句已而改知扬州先生之在颍也与赵徳麟同治西湖未几有维扬之命三月十六日湖成徳麟有诗见懐先生次韵又再和之冷斋夜话云东坡镇维扬幕下皆奇豪一日石塔长老求解院归西湖坡与僚佐袖中出疏使鼌无咎读之其词有为东坡而少留之句已而以兵部尚书召复兼侍读是年南郊先生为卤簿使寻迁礼部尚书迁端明侍读学士有读朱晖传题文潜语后及作醉翁操任兵部尚书日有荐赵徳麟状  

八年癸酉先生年五十八任端明侍读二学士是年先生继室同安郡君王氏卒于京师按先生作西方阿弥陀赞序云苏某之妻王氏元佑八年八月一日卒于京师谨按先生初娶通义郡君王氏乃同安之堂姊也先生祭王君锡丈人云某始婚姻公之犹子允有令徳夭阏莫遂惟公幼女嗣执罍篚由是推之通义为同安之堂姊明矣又有八月二十七日建隆章净馆成一絶有坐待宫人画诏回之句复以二学士出知定州九月十四日东府雨中作示子由云去年秋雨时我在广陵归今年中山去白首归无期葢定州之除在九月内到定州任则有祭韩魏公之文  

绍圣元年甲戌先生年五十九知定州就任落两职追一官知英州有辞宣圣文行至南康军再贬宁逺军节度副使惠州安置过虔州有记真君籖说云八月二十一日过虔州与王岩翁同谒祥符宫又有初入赣州作又有题天竺乐天石刻云予年幼时先君自虔州归言天竺有乐天诗今四十七年矣是年十月三日到惠州寓居嘉佑寺十二日与幼子过同游白水佛迹浴于汤池又按长短句浣溪沙序云绍圣元年十月十三日与程乡令侯晋叔归善簿覃汲游大云寺野饮松下设松黄汤作此阕余家近酿酒名万家春时有虔州鹤田处士王原子直不逺千里来访留七十日乃去至十一月有戏赠朝云诗又有与吴秀才书吴乃子野之子其书云过广州买得沉檀数斤定居之后杜门烧香深念五十九岁之非矣  

二年乙亥先生年六十在惠州有惠州上元夜诗云去年中山府老病亦宵兴今年江海上云房寄山僧以岁月考之去年甲戌上元先生知定州今岁乙亥寓嘉佑僧舍故有云房寄山僧之句是年迁居于合江亭以先生别王子直语观之绍圣元年十月三日始至惠州寓于嘉佑寺明年迁于合江之行馆得江楼豁彻之观忘幽谷窈窕之趣三月四日同太守詹范器之等同游白水山又有与陈季常书云到惠州将半年矣  

三年丙子先生年六十一在惠州有和陶渊明移居诗云予去岁三月自水东嘉佑寺迁去合江楼迨今一年得归善后隙地数畆父老云古白鹤观基也意欣然居之营白鹤新居始于是矣当年惠州修东西新桥先生助以犀帯而子由亦以史夫人愿入内所赐金钱数千为助及桥成日先生有诗落之又有昙秀道人来访先生而先生题其诗卷云予在广陵昙秀作诗予和之后五年昙秀来惠州见予时吴逺游陆道士亦客于先生岁暮以无酒为叹七月朝云卒先生有悼朝云诗及墓志又于惠州栖禅寺大圣塔葬处作六如亭覆之  

四年丁丑先生年六十二在惠州按先生与张天和长官书云贱累闰月初可到又云承问贱累正月末已到赣上矣闰月上旬可到此也又按先生丙子年与毛泽民书云长子授韶州仁化令中冬当挈家至此某买得数亩地在白鹤峰上已令斫木陶瓦作屋二十间以此考之先生长子自冬挈家至闰二月方到惠州五月先生谪授琼州别驾昌化军安置则五十九岁客惠州至是六十二岁又过海也按志林云余在惠州忽被命谪儋耳太守方子容自携告身来吊余曰此故前定吾妻沈事僧伽甚诚一夕梦和尚来辞云当与苏子瞻同行后七十二日有命今适七十二日矣岂非前定乎遂寄家惠州独与幼子过渡海按先生和渊明移居诗序云丁丑岁余谪海南子由亦谪雷州五月十一日相遇于藤同行至雷六月十一日相别渡海时余病痔呻吟子由亦终夕不寐因诵渊明诗劝余止酒乃和元韵因以赠别庶几真止矣又与杨济父云独与幼子过南来余皆留惠州生事狼狈劳苦万状然胸中亦自有翛然处也今日到海岸地名递角场明日顺风即过琼矣卓吾子曰此数语坡公自画过海图也伤哉伤哉到儋州有儋州谢表按子由作先生墓志云绍圣四年先生安置昌化初僦官屋以庇风雨有司犹谓不可则买地筑室昌化士人畚土运甓以助之为屋三间又按先生与程全父推官书云初至僦官屋数椽近复遭迫逐不免买地结茆又按先生与陈儒书云近与儿子结茆数椽居之劳费不赀矣赖十数学者助作躬泥水之役又云新居在军城南极湫隘然则先生居在军城南邻于天庆观先生天庆观乳泉赋云吾索居儋耳卜筑城南邻于司命之宫是也又有桄榔庵铭云东坡居士谪居儋耳无地可居偃息桄榔林中摘叶书铭以记其处  

元符元年戊寅先生年六十三在儋州九月四日游天庆观有信道法智说是年吴子野来访先生先生以诗赠之其序云去岁与子野游逍遥堂因往山西叩罗浮道院宿于西堂今岁索居儋耳子野复来相见又有记筮卦云戊寅十月五日久不得子由书忧不去心以周易筮之得涣六三又有记藷说云海南以藷为粮几米之十六今岁藷不熟以客舶方至市有米也  

二年己夘先生年六十四在儋州时久旱无雨阴翳未快至上元夜老书生数人相过曰良月佳夜先生能一出乎先生欣然从之步城西入僧舍歴小巷民夷杂揉屠沽纷然归舍已三鼓矣归录其事为己夘夜书是岁闰九月有琼州进士姜君弼唐佐来儋耳从先生学有与姜唐简云已取天庆观乳泉泼建茶之精者念非君莫与共之  

三年庚辰先生年六十五在儋州上元日和戊寅违字韵诗题后云戊寅上元余在儋耳过子夜出守舍作违字韵诗今庚辰上元已再期矣家在惠州白鹤峯下过子幷妇从余来此五月大赦量移廉州安置先生在儋食芋饮水作书传以推明上古之絶学尝与军使张中同访黎子云欲醵钱作屋名曰载酒堂又尝上巳日寻诸生皆出独与老符秀才饮又尝用过韵与诸生冬至饮酒有愁颜解符老寿耳鬬吴公之句注云符吴皆坐客必老符秀才与吴子野也又尝以诗纪春梦婆侯鲭云东坡老人在昌化尝负大瓢行歌田亩间所歌者皆哨遍也馌妇年七十云内翰昔日富贵一场春梦矣里人因呼此媪为春梦婆一日被酒独行遍至子云诸黎之舍作诗云符老风流可奈何朱颜减尽鬓丝多投梭每困东邻女换扇惟逢春梦婆凡此数者皆先生海外逸事六月过琼州作惠通泉记遂渡海有乌喙诗序云余来儋耳得犬曰乌喙予迁合浦过澄迈泅而济戏作是诗渡海到廉州有谢表又有与郑靖老书云到廉廉守云公已行矣志林未成草得书传十三卷某留此过中秋或至月末乃行作木筏下水歴容藤至梧与迈约般家至梧相会是岁又有移永州之命按先生谢提举成都府玉局观表云先自昌化贬所移廉州又自廉州移舒州节度副使永州居住移至英州复朝奉郎提举成都府玉局观任便居住经由广州有将至广州用过字韵寄迨迈二子诗时朱行中舍人知广州又吴子野何崇道颕堂通三长老黄明逹李公弼林子中自番禺追饯至清逺峡同游广陵寺乃元符三年十一月十五日自此舟行清逺见顾秀才谈惠州之美过英州拜玉局之除过韶州有次韵狄守李倅诗是年过岭作诗二首寄子由有七年来往我何堪之语葢先生甲戌谪惠州已而过海至是为七年矣次年正月五日过南安军计先生渡岭必是岁除  

建中靖国元年辛巳先生年六十六度岭北归作南华长老题名记按题中载石钟山记云建中靖国元年正月五日自南陵还过南安军旧法掾吴君示旧所作石钟山铭为题其末乃知先生首正过南安也正月到虔州有与钱济明诗云某已到虔州二月十日方离此及发虔州过吉州永和镇清都观有谢道士自言丙子生求诗为赋一首又为作赞幷写清都台三字中途又为南安军作学记写海外所作天庆观乳泉赋四月舟行至豫章彭蠡之间遇成国程夫人忌日乃写圆通偈云行当施庐山有道者又有与胡仁修书云旦夕到仪真暂令迈一至常五月行至真州瘴毒大作病暴下中止于常州按先生寄朱行中诗有至今不贪寳凛然照尘寰之句先生注云前一日梦中作此诗寄行中觉而记之自不晓按近日曾端伯百家诗选志朱行中事迹云东坡梦中寄朱行中一篇南迁絶笔也嗟乎先生之文如万斛泉源而乃止于梦中寄行中之作惜哉六月上表请老以本官致仕七月丁亥卒于常州实七月二十八日是为徽宗登极之元年辛巳云按子由作先生墓志云先生七月被病卒于毘陵吴越之民相与哭于市其君子相与吊于家讣闻于四方无贤愚皆咨嗟出涕太学之士数百人相率饭僧惠林佛舍呜呼先生文章为百世之师而忠义尤为天下大闲加之好贤乐善常若不及是宜讣闻之日士民惜哲人之萎朝野嗟一鉴之逝皆出于自然不可强而致也以次年闰六月葬于汝州郏城县钓台乡上瑞里  

年谱后语  

东坡守胶西时熙宁乙夘也仕宦十九年家日益贫元丰己未于吴兴被逮赴狱黄州安置寓居定惠寺迁临皋亭就亭立南堂辛酉在黄二年以困匮故人马正卿为请故营地使躬耕其中所谓东坡者也明年始就东坡筑雪堂以居绍圣甲戌宁逺军之谪惠州安置寓居嘉佑寺就寺立思无邪斋明年迁于合江之行馆又明年得归善后隙地数亩营白鹤新居丁丑新居成未几谪琼州于昌化军安置初僦官屋为有司迫逐乃买地城南结茆数掾邻天庆观极湫隘尝偃息桄榔林中摘叶书铭以记其处在儋四年食芋饮水其穷甚矣元符庚辰得赦北归明年为建中靖国辛巳七月丁亥卒于毘陵坡公涉世多难如此徐杭汝颍牧守之乐中书翰林侍从之荣定州方面之贵所得几何而四十五年间南北奔走风波瘴疠之乡饥饿劳苦曾不得一廛环堵为终老地是故余读王宗稷所为先生年谱深感于心因述方氏所记幷春渚纪闻以补年谱之遗云【`燕石斋`】  

本传  

安石用事上欲用轼修中书条例安石曰轼与臣所学皆异别试以事可也上又欲用轼起居注安石曰轼非是可奬之人乃寘轼官告院四年安石欲变更科举使两制三馆议之上得苏轼议乃止即日召见问政轼曰臣窃意陛下求治太急听言太广进人太鋭愿陛下安静以待物之来然后应之上竦然初策进士举子希合争言祖宗法制非是轼为考官退拟答以进安石愈恨轼乃乞外通判杭州自杭徙宻宻有盗未获安抚司遣使臣领悍卒入境捕盗卒凶暴反以禁物诬民强入人家争鬬至杀民诉于轼轼投其书不视曰必不至此悍卒闻之颇用自安不知轼已使人招出戮之矣自宻徙徐时河决曹邨汇于城下富民争出避水轼曰吾在是水决不至壊城驱使复入而自杖策入武卫营呼其卒长告之曰事急矣虽禁卒且为我尽力卒长应曰太守不避涂潦吾侪小人敢不效命乃率其徒短衣徒跣持畚锸以出筑东南长堤首起戏马台尾属于城民乃安徙知湖州以表谢上言事者擿其语以为谤逮赴御史狱初轼既补外见有事不便者颇托事以讽御史舒亶言苏轼作为歌诗讥切时事陛下发钱以业贫民则曰嬴得儿童语音好一年强半在城中陛下明法以课试羣吏则曰读书万卷不读律致君尧舜终无术陛下兴水利则曰东海若知明主意应教斥卤变桑田陛下谨盐禁则曰岂是闻韶解忘味尔来三月食无盐宰臣王珪亦言苏轼不臣因举轼咏桧诗曰根到九泉无曲处世间惟有蛰龙知陛下飞龙在天而轼求之地下之蛰龙其不臣如此上曰彼是咏桧何预朕意张方平范镇上书救之直舍人院王安礼乘间进曰自古大度之君不以语言谪人愿陛下无竟其狱上曰朕固不深谴特欲申言者路耳遂以黄州团练副使安置轼幅巾芒屩与田父野老时时相从筑室东坡自号东坡居士五年神宗语宰相王珪蔡确曰国史至重可命苏轼成之珪有难色神宗曰轼不可姑用曾巩巩进太祖总论神宗竟不允遂手札移轼汝州轼未至汝上书自言有田在常愿得移居奏入报可过金陵见王安石曰大兵大狱乃汉唐灭亡之兆公独无一言可乎曰二事皆惠卿启之安石身在外又安敢言轼曰在朝则言在外则不言此事君之常礼耳上之待公本非常礼公所以事上岂可以常礼自处耶安石乃厉声曰某湏说又曰人湏知行一不义杀一不辜得天下弗为乃可轼戏答曰今之君子争减半年磨勘虽杀人亦为之矣至常以哲宗即位复朝奉郎知登州召为礼部郎中轼旧善门下侍郎司马光及知枢宻院章惇惇毎以谑侮困光光苦之轼见惇曰司马君实时望甚重昔许靖以虚名见鄙于蜀先主法正曰靖之浮誉播流四海若不加礼必以贱贤为累先主纳之夫许靖且不可慢况君实乎元佑二年迁中书舍人时光方议改免役为差役差役行于祖宗之世法久多弊编户充役不习官府吏虐使之多以破产而狭乡之民或有不得休息者先帝知其然故为免役使民以户高下出钱而无执役之苦行法者不循上意于雇役实费之外取钱过多民遂以病光知免役之害而不知其利欲一切以差役代之方差官置局轼与其选独以实告尝见光政事堂条陈不可状光忿然不乐轼曰昔韩魏公刺陜西义勇公为谏官争之甚力魏公不乐公亦不顾轼昔闻公道其详岂今日作相不许轼尽言耶寻除翰林学士二年复除侍读尝召入对便殿宣仁后问曰卿前为何官曰臣为常州团练副使今为何官曰臣今待罪翰林学士后曰何以至此曰遭遇太皇太后皇帝陛下曰非也岂大臣论荐乎曰亦非轼惊曰臣虽无状不敢由他途以进后曰此先帝意也先帝每诵卿文章必叹曰奇才奇才但未及进用卿耳轼不觉失声宣仁后与哲宗亦泣左右皆感涕已而命坐赐茶彻御前金莲烛送归院三年权知礼部贡举尝侍上读祖宗寳训因及时事当轴者恨之四年复出知杭州杭本近海水泉咸苦唐刺史李泌始引西湖水作六井民足于水故井邑日富及白居易复浚西湖放水入运河自河入田所溉至千顷自唐及钱氏岁輙开治放湖水足用至宋废而不理湖中葑积为田一十五万余丈而水无几矣运河失湖水之利则取给于江潮潮浑浊多淤河行阛阓中三年一淘为市井大患而六井亦几废轼始至浚茅山盐桥二河以茅山一河专受江潮盐桥一河专受湖水复造堰闸以为湖水蓄泄之限然后潮不入市且以余力复完六井民稍获其利矣又间至湖上周视良久曰今欲去葑田将安所寘之湖南北三十里环湖往来终日不逹若取葑田积为长堤以通南北则葑田去而行者便矣又吴人种菱春輙芟除不遗寸草葑田若去募人种菱收其利以便修湖可也乃取救荒之余得钱数万贯粮数万石复请于朝得百僧度牒以募役者堤成植芙蓉其上望之如云锦杭人名之曰苏公堤焉轼二十年再莅此州有徳于其人以故家有画像饮食必祝六年召入为翰林承旨复侍迩英时三党之论起矣御史复攻轼轼惧乃复请外出守颍州七年徙扬州未阅岁以兵部尚书召还寻迁礼部复兼二学士至是又复乞一郡自効八年知定州绍圣元年轼坐为中书舍人日草吕惠卿降官制云均输之政自同于商贾手实之祸下及于鸡豚先皇帝始以帝尧之仁姑试伯鲧终焉孔子之圣不信宰予言者诬以谤讪复谪知英州安置惠州轼以少子过自随居三年复以琼州别驾安置昌化轼初至僦官屋以居有司犹谓不可乃买地筑室昌化士人畚土运甓以助轼元符三年大赦北还将居许病暑暴下乃止于常建中靖国元年六月轼病遂不起葬于汝州郏城县轼初好贾谊陆贽书既而读庄子喟然叹息曰吾昔有见于中口未能言今见庄子得吾心矣尝自谓作文如行云流水初无定质但常行于所当行止于所不可不止故虽嬉笑怒骂之辞皆可书而诵也洵晩岁读易作易传未究疾革命轼述其志卒以成书复作论语说最后居海南作书传既成三书抚之叹曰今世要未能信后有君子当知我矣高宗即位赠资政殿学士以其孙符为礼部尚书又以其文寘左右初毕仲游举进士召试学士院苏轼异其文擢为第一仲游因贻书与轼曰言语之累不特口出者为是其形于诗歌赋颂托于碑铭着于序记者皆是也今知畏于口而未畏于文是其所是则见是者喜非其所非则蒙非者怨喜者未能济君之谋而怨者或已败君之事矣官非谏臣职非御史而非是人所非是殆犹抱石而救溺也仲游士安之孙仁宗初读轼辙制策退而喜曰朕今日为子孙得两宰相矣或谓轼稍自韬戢虽不获柄用亦当免祸嗟夫假令轼以是而易其所为尚得为轼哉  

## 文章辨体彚选卷五百六十

（明）贺复征 编  

○记一【`考工`】  

吴讷曰金石例云记者纪事之文也西山云记以善叙事为主禹贡顾命乃记之祖后人作记未免杂以议论后山亦云退之作记记其事耳今之记乃论也窃尝考之记之名始于戴记学记等篇记之文文选弗载后之作者固以韩退之画记栁子厚游山诸记为体之正然观韩之燕喜亭记亦微载议论于中至栁之记新堂鐡炉则议论之词多矣迨至欧蘓而下始端有以议论为记者宜乎后山诸老以是为言也大抵记者盖所以备不忘如记营建当记日月之久近工费之多少主佐之姓名叙事之后畧作议论以结之此为正体至若范文正公之记严祠欧阳文忠之记昼锦堂蘓东坡之记山房藏书张文濳之记进学篇斋晦翁之作婺源书阁记虽专为议论然其言足以垂世而立教弗害其为体之变也学者以是求之则必有以得之矣　复征曰记如丝之有纪谓编事寔以备遗忘也按记有序事有兼杂议论今列为二体外有排体韵文体律体托物寓意体皆为别体又有墓碑记坟记塔记则皆附于墓志之条兹不复列  

复征曰考工记一书独造单行象形制物莫可端倪郭羙命云周汉而上工絶技而文絶调记之所考吾能征之矣洵然今录其多半为作记之祖  

考工记【`自首至周人上舆皆记者之本文也凡六条`】  

国有六职百工与居一焉或坐而论道或作而行之或审曲面埶以饬五材以辨民器或通四方之珍异以资之或饬力以长地财或治丝麻以成之坐而论道谓之王公作而行之谓之士大夫审曲面埶以饬五材以辨民器谓之百工通四方之珍异以资之谓之商旅饬力以长地财谓之农夫治丝麻以成之谓之妇功【`与读预埶势同饬音勑辨皮苋反长上声`】粤无镈燕无函秦无庐胡无弓车粤之无镈也非无镈也夫人而能为镈也燕之无函也非无函也夫人而能为函也秦之无庐也非无庐也夫人而能为庐也胡之无弓车也非无弓车也夫人而能为弓车也【`粤古越镈音博下仿此函音含庐音卢夫音扶`】知者创物巧者述之守之世谓之工百工之事皆圣人之作也烁金以为刃凝土以为器作车以行陆作舟以行水此皆圣人之所作也天有时地有气材有羙工有巧合此四者然后可以为良材美工巧然而不良则不时不得地气也【`知去声烁铄同音朔`】橘踰淮而北为枳鸜鹆不踰济貉踰汶则死此地气然也郑之刀宋之斤鲁之削吴粤之剑迁乎其地而弗能为良地气然也燕之角荆之干妢胡之笴吴粤之金锡此材之美者也天有时以生有时以杀草木有时以生有时以死石有时以泐水有时以凝有时以泽此天时也【`橘音菊枳音只鸜音渠鹆音浴貉音鹤汶史记云与■〈山昬〉同谓汶江也陆氏误音问旧注因释云鲁地非也粤古越妢音坟笴音感上声泐音勒泽音释`】有虞氏上陶夏后氐上匠殷人上梓周人上舆  

论车【`凡二条`】  

故一器而工聚焉者车为多车有六等之数车轸四尺谓之一等戈柲六尺有六寸既建而迤崇于轸四尺谓之二等人长八尺崇于戈四尺谓之三等殳长寻有四尺崇于人四尺谓之四等车戟常崇于殳四尺谓之五等酋矛常有四尺崇于戟四尺谓之六等车谓之六等之数【`柲音秘兵媚反迤音以殳音殊尚朱反酋音囚`】凡察车之道必自载于地者始也是故察车自轮始凡察车之道欲其朴属而微至不朴属无以为完久也不微至无以为戚速也轮巳崇则人不能登也轮已庳则于马终苦登阤也故兵车之轮六尺有六寸田车之轮六尺有三寸乗车之轮六尺有六寸六尺有六寸之轮轵崇三尺有三寸也加轸与轐焉四尺也人长八尺登下以为节【`朴音卜属音烛戚音蹙庳音卑阤音鮀唐何反乗去声轵音纸轐音卜`】  

轮人【`凡十三条`】  

轮人为轮斩三材必以其时三材既具巧者和之毂也者以为利转也辐也者以为直指也牙也者以为固抱也轮敝三材不失职谓之完【`毂音谷辐音福牙读讶音亚下仿此`】望而视其轮欲其幎尔而下迤也进而视之欲其微至也无所取之取诸圜也望其辐欲其揱尔而纎也进而视之欲其肉称也无所取之取诸易直也望其毂欲其眼也进而视之欲其帱之亷也无所取之取诸急也【`视古视后仿此幎音觅迤音以圜即俗圆后仿此揱音削肉称并去声眼音恳帱音稠`】视其绠欲其蚤之正也察其菑蚤不齵则轮虽敝不匡【`绠音梗蚤爪同菑音厕齵音愚`】凡斩毂之道必矩其阴阳阳也者稹理而坚阴也者疏理而柔是故以火养其阴而齐诸其阳则毂虽敝不藃毂小而长则柞大而短则挚【`稹音整藃音耗柞音责挚音业与后挚不同`】是故六分其轮崇以其一为之牙围参分其牙围而漆其二椁其漆内而中诎之以为之毂长以其长为之围以其围之阞捎其薮五分其毂之长去一以为贤去三以为轵【`参三同后仿此诎音屈阞音勒捎音消薮素口反去上声`】容毂必直陈篆必正施胶必厚施筋必数帱必负干既摩革色青白谓之毂之善【`数音朔帱音稠`】参分其毂长二在外一在内以置其辐凡辐量其凿深以为辐广辐广而凿浅则是以大扤虽有良工莫之能固凿深而辐小则是固有余而强不足也【`凿音造曹报反后仿此杌音兀`】故竑其辐广以为之弱则虽有重任毂不折参分其辐之长而杀其一则虽有深泥亦弗之溓也【`竑音宏杀去声溓音沾`】参分其股围去一以为骹围揉辐必齐平沈必均直以指牙牙得则无槷而固不得则有■〈执上木下〉必足见也【`骹音皎揉音柔上声后仿此■〈执上木下〉音孽`】六尺有六寸之轮绠参分寸之二谓之轮之固【`绠音梗`】凡为轮行泽者欲杼行山者欲侔杼以行泽则是刀以割涂也是故涂不附侔以行山则是搏以行石也是故轮虽敝不甐于凿【`杼音杵直吕反抟音团甐音吝`】凡揉牙外不亷而内不挫旁不肿谓之用火之善【`挫牙卧反`】是故规之以视其圎也万之以视其匡也县之以视其辐之直也水之以视其平沈之均也量其薮以黍以视其同也权之以视其轻重之侔也故可规可万可水可县可量可权也谓之国工【`萭矩同县古悬`】  

舆人【`凡三条`】  

舆人为车轮崇车广衡长参如一谓之参称参分车广去一以为隧参分其隧一在前二在后以揉其式以其广之半为之式崇以其隧之半为之较崇【`称去声隧音邃较音角`】六分其广以一为之轸围参分轸围去一以为式围参分式围去一以为较围参分较围去一以为轵围参分轵围去一以为轛围【`轛音对`】圜者中规方者中矩立者中县衡者中水直者如生焉继者如附焉凡居材大与小无并大倚小则摧引之则絶栈车欲弇饬车欲侈【`县古悬弇音揜`】  

辀人【`凡七条`】  

辀人为辀辀有三度轴有三理国马之辀深四尺有七寸田马之辀深四尺驽马之辀深三尺有三寸轴有三理一者以为媺也二者以为久也三者以为利也軓前十尺而策半之【`辀音舟深去声下同媺美同軓■〈犯，车代犭〉同音犯上声与前轨异`】凡任木任正者十分其辀之长以其一为之围衡任者五分其长以其一为之围小于度谓之无任五分其轸间以其一为之轴围十分其辀之长以其一为之当兔之围参分其兔围去一以为颈围五分其颈围去一以为踵围凡揉辀欲其孙而无弧深【`孙读逊`】今夫大车之辕摰其登又难既克其登其覆车也必易此无故惟辕直且无桡也是故大车平地既节轩摰之任及其登阤不伏其辕必缢其牛此无故惟辕直且无桡也故登阤者倍任者也犹能以登及其下阤也不援其邸必緧其牛后此无故唯辕直且无桡也【`摰音至与前挚不同阤音跎邸音底緧音秋`】是故辀欲颀典辀深则折浅则负辀注则利凖利凖则久和则安辀欲弧而无折经而无絶进则与马谋退则与人谋终日驰骋左不楗行数千里马不契需终岁御衣袵不敝此唯辀之和也【`颀音恳典音殄楗蹇同契诘结反音挈需旧音奴乱反即暖去声也朱氏音须昭按鲍人之需弓人之需皆与软同则此亦当作软且与义叶`】劝登马力马力既竭辀犹能一取焉良辀环灂自伏兔不至軓七寸轨中有灂谓之国辀【`灂音醮又子削反軓音犯上声`】  

冶氏【`凡一条`】  

冶氏为杀矢刃长寸围寸铤十之重三垸戈广二寸内倍之胡三之援四之巳倨则不入已句则不决长内则折前短内则不疾是故倨句外博重三锊戟广寸有半寸内三之胡四之援五之倨句中矩与刺重三锊【`铤音挺垸音丸倨音据句读钩音沟锊音劣`】  

桃氏【`凡二条`】  

桃氏为剑腊广二寸有半寸两从半之以其腊广为之茎围长倍之中其茎设其后参分其腊广去一以为首广而围之【`腊音蜡`】身长五其茎长重九锊谓之上制上士服之身长四其茎长重七锊谓之中制中士服之身长三其茎长重五锊谓之下制下士服之【`锊音劣`】  

鳬氏【`凡六条`】  

鳬氏为锺【`鳬音扶锺本宜钟周礼全经皆作锺今从之`】两栾谓之铣铣间谓之于于上谓之鼓鼓上谓之钲钲止谓之舞舞上谓之甬甬上谓之衡锺县谓之旋旋虫谓之干锺带谓之篆篆间谓之枚枚谓之景于上之攠谓之隧【`栾音鸾铣音鲜上声于平声钲音征县古悬旋去声后仿此攠音靡`】十分其铣去二以为钲以其钲为之铣间去二分以为之鼓间以其鼔间为之舞修去二分以为舞广以其钲之长为之甬长以其甬长为之围参分其围去一以为衡围参分其甬长二在上一在下以设其旋薄厚之所震动清浊之所由出侈弇之所由兴有说【`弇音掩说如字`】锺已厚则石巳薄则播侈则柞弇则郁长甬则震【`柞即筰音责`】是故大锺十分其鼓间以其一为之厚小锺十分其钲间以其一为之厚锺大而短则其声疾而短闻锺小而长则其声舒而逺闻为遂六分其厚以其一为之深而圜之  

函人【`凡四条`】  

函人为甲犀甲七属兕甲六属合甲五属犀甲寿百年兕甲寿二百年合甲寿三百年【`属音烛诸本音注然荀子衣三属之甲音入声则与相连属之义合也`】凡为甲必先为容然后制革权其上旅与其下旅而重若一以其长为之围凡甲鍜不摰则不坚已敝则桡【`重上声鍜音断摰音至`】凡察革之道视其钻空欲其惌也视其里欲其易也视其朕欲其直也櫜之欲其约也举而视之欲其丰也衣之欲其无齘也【`视古视空音孔惌音宛櫜音髙齘音介`】视其鑚空而惌则革坚也视其里而易则材更也视其朕而直则制善也櫜之而约则周也举之而丰则明也衣之无齘则变也  

鲍人【`凡二条`】  

鲍人之事望而视之欲其荼白也进而握之欲其柔而滑也卷而抟之欲其无迤也视其着欲其浅也察其线欲其藏也【`荼音徒抟音团迤音以着入声`】革欲其荼白而疾澣之则坚欲其柔滑而腛脂之则需引而信之欲其直也信之而直则取材正也信之而枉则是一方缓一方急也若茍一方缓一方急则及其用之也必自其急者先裂若苟自急者先裂则是以博为帴也卷而抟之而不迤则厚薄序也视其着而浅则革信也察其线而藏则虽敝不甐【`澣音缓腛音渥乙角反需软同信读伸帴音剪甐音吝`】  

画缋【`凡二条`】  

画缋之事杂五色东方谓之青南方谓之赤西方谓之白北方谓之黒天谓之玄地谓之黄青与白相次也赤与黒相次也玄与黄相次也青与赤谓之文赤与白谓之章白与黒谓之黼黒与青谓之黻五采备谓之绣【`缋绘同音溃黼音府黻音弗`】土以黄其象方天时变火以圜山以章水以龙鸟兽虵杂四时五色之位以章之谓之巧凡画缋之事后素功【`圜即俗圆虵蛇同`】  

■〈巾荒〉氏【`凡一条`】  

■〈巾荒〉氏湅丝以涗水沤其丝七日去地尺暴之昼暴诸日夜宿诸井七日七夜是谓水湅湅帛以栏为灰渥淳其帛实诸泽器滛之以蜃清其灰而盝之而挥之而沃之而盝之而涂之而宿之明日沃而盝之昼暴诸日夜宿诸井七日七夜是谓水湅【`■〈巾荒〉音芒旧本作■〈巾巟〉误盖■〈巾荒〉为巾幕之属也湅音练涗音税沤音欧去声暴曝同栏音练滛当作湼蜃音纯盝音禄`】  

矢人【`凡三条`】  

矢人为矢鍭矢参分茀矢参分一在前二在后兵矢田矢五分二在前三在后杀矢七分三在前四在后参分其长而杀其一五分其长而羽其一以其笴厚为之羽深【`鍭音侯茀音弗杀矢之杀入声杀其之杀音晒笴即干音干上声`】水之以辨其阴阳夹其阴阳以设其比夹其比以设其羽参分其羽以设其刃则虽有疾风亦弗之能惮矣刅长寸围寸铤十之重三垸【`夹音甲比去声铤音挺垸音丸`】前弱则俛后弱则翔中弱则纡中强则扬羽丰则迟羽杀则趮是故夹而揺之以视其丰杀之节也桡之以视其鸿杀之称也凡相笴欲生而抟同抟欲重同重节欲疎同疎欲■〈〈卤，仌代乂〉上木下〉【`俛音俯纡音迂杀去声趮音躁视视同称相并去声抟音团`】  

梓人【`凡九条`】  

梓人为笋虡天下之大兽五脂者膏者臝者羽者鳞者宗庙之事脂者膏者以为牲臝者羽者鳞者以为笋虡外骨内骨却行仄行连行纡行以脰鸣者以注鸣者以旁鸣者以翼鸣者以股鸣者以胷鸣者谓之小虫之属以为雕琢【`笋音笋虡音举臝裸同纡音迂脰音豆注音呪`】厚唇弇口出目短耳大胷耀后大体短豆若是者谓之臝属恒有力而不能走其声大而宏有力而不能走则于任重宜声大而宏则于锺宜若是者以为锺虡是故击其所县而由其虡鸣鋭喙决吻数目顅豆小体骞腹若是者谓之羽属恒无力而轻其声清扬而逺闻无力而轻则于任轻宜其声清扬而逺闻于磬宜若是者以为磬虡故击其所县而由其虡鸣小首而长抟身而鸿若是者谓之鳞属以为笋【`弇音衍豆即脰喙音毳又音呪吻音泯又音刎数旧音促昭按正韵音促宻也密目殊无谓又音朔疾也频也屡也当音朔之为是顅音悭抟音团`】凡攫閷援簭之类必深其爪出其目作其鳞之而深其爪出其目作其鳞之而则于视必拨尔而怒茍拨尔而怒则于任重宜且其匪色必似鸣矣爪不深目不出鳞之而不作则必颓尔如委矣苟颓尔如委则加任焉则必如将废措其匪色必似不鸣矣【`攫音脚閷旧音色界反即杀去声昭按正韵削也减也衰小也与牙不侔又入声音生杀之杀牙利则能杀物当音杀入声簭筮下从口一本下从石音噬昭按正韵无此字皆臆度之音然噬从口在旁此簭亦当从口在下方与噬同音义`】  

梓人为饮器勺一升爵一升觚三升献以爵而酬以觚一献而三酬则一豆矣食一豆肉饮一豆酒中人之食也凡试梓饮器乡衡而寔不尽梓师罪之【`觚音孤乡音向`】  

梓人为侯广与崇方参分其广而鹄居一焉上两个与其身三下两个半之上纲与下纲出舌寻縜寸焉【`个音个縜音云`】张皮侯而栖鹄则春以功张五采之侯则逺国属张兽侯则王以息燕祭侯之礼以酒脯醢其辞曰惟若宁侯毋或若女不宁侯不属于王所故抗而射女强饮强食诒女曾孙诸侯百福【`醢音海女汝同诒贻同`】  

庐人【`凡五条`】  

庐人为庐器戈柲六尺有六寸殳长寻有四尺车戟常酋矛常有四尺夷矛三寻【`柲音秘殳音殊酋音囚`】凡兵无过三其身过三其身弗能用也而无已又以害人故攻国之兵欲短守国之兵欲长攻国之人众行地逺食饮饥且渉山林之阻是故兵欲短守国之人寡食饮饱行地不逺且不渉山林之阻是故兵欲长凡兵句兵欲无弹刺兵欲无蜎是故句兵椑刺兵抟■〈击，去手〉兵同强举围欲细细则校刺兵同强举围欲重重欲傅人傅人则密是故侵之【`句音勾弹音旦蜎音袁椑音皮抟音团■〈击，去手〉击同校音狡傅音附`】凡为殳五分其长以其一为之被而围之参分其围去一以为晋围五分其晋围去一以为首围凡为酋矛参分其长二在前一在后而围之五分其围去一以为晋围参分其晋围去一以为刺围凡试庐事置而揺之以视其蜎也灸诸墙以视其桡之均也横而揺之以视其劲也六建既备车不反复谓之国工【`视视同蜎音袁灸音救`】  

匠人【`凡十二条`】  

匠人建国水地以县置槷以县视以景为规识日出之景与日入之景昼参诸日中之景夜考之极星以正朝夕【`县古悬■〈执上木下〉臬同景虽古影字此寔音颈`】  

匠人营国方九里旁三门国中九经九纬经涂九轨左祖右社面朝后市市朝一夫涂【`涂同轨音癸`】夏后氏世室堂修二七广四修一五室三四歩四三尺九阶四旁两夹牕白盛门堂三之二室三之一殷人重屋堂修七寻堂崇三尺四阿重屋周人明堂度九尺之筵东西九筵南北七筵堂崇一筵五室凡室二筵【`盛音成重平声度音铎`】室中度以几堂上度以筵宫中度以寻野度以歩涂度以轨庙门容大扃七个闱门容小扃三个路门不容乗车之五个应门二彻三个【`涂涂同扃音絅撮口音平声个个同`】内有九室九嫔居之外有九室九卿朝焉九分其国以为九分九卿治之【`嫔音贫上分平声下分去声`】王宫门阿之制五雉宫隅之制七雉城隅之制九雉经涂九轨环涂七轨野涂五轨门阿之制以为都城之制宫隅之制以为诸侯之城制环涂以为诸侯经涂野涂以为都经涂【`涂涂同`】  

匠人为沟洫耜广五寸二耜为耦一耦之伐广尺深尺谓之■〈田巛〉田首倍之广二尺深二尺谓之遂【`洫呼灭反耜音似耦音藕■〈田巛〉畎同音犬`】九夫为井井间广四尺深四尺谓之沟方十里为成成间广八尺深八尺谓之洫方百里为同同间广二寻深二仞谓之浍专达于川各载其名凡天下之地埶両山之间必有川焉大川之上必有涂焉凡沟逆地阞谓之不行水属不理孙谓之不行梢沟三十里而广倍【`埶势同阞音勒属音注孙逊同梢音消`】凡行奠水罄折以参伍欲为渊则句于矩凡沟必因水埶防必因地埶善沟者水漱之善防者水滛之【`奠读停折之设反句音沟埶势同漱音欶`】凡为防广与崇方其閷参分去一大防外閷凡沟防必一日先深之以为式里为式然后可以传众力凡任索约大汲其版谓之无任【`閷杀同音晒大汲之大音泰`】葺屋参分瓦屋四分囷窌仓城逆墙六分堂涂十有二分窦其崇三尺墙厚三尺崇三之【`葺音戚囷音滕窌窖同涂涂同`】  

车人【`凡四条`】  

车人为车柯长三尺博三寸厚一寸有半五分其长以其一为之首毂长半柯其围一柯有半辐长一柯有半其博三寸厚三之一渠三柯者三行泽者欲短毂行山者欲长毂短毂则利长毂则安行泽者反輮行山者仄輮反輮则易仄輮则完【`輮音柔`】六分其轮崇以其一为之牙围柏车毂长一柯其围二柯其辐一柯其渠二柯者三五分其轮崇以其一为之牙围大车崇三柯绠寸牝服二柯有参分柯之二羊车二柯有参分柯之一柏车二柯【`绠音饼`】凡为辕三其轮崇参分其长二在前一在后以凿其钩彻广六尺鬲长六尺【`彻辙同鬲音隔`】  

弓人【`凡二十二条`】  

弓人为弓取六材必以其时六材既聚巧者和之干也者以为逺也角也者以为疾也筋也者以为深也胶也者以为和也丝也者以为固也漆也者以为受霜露也凡取干之道七柘为上檍次之檿桑次之橘次之木瓜次之荆次之竹为下凡相干欲赤黒而阳声赤黒则乡心阳声则逺根凡析干射逺者用埶射深者用直居干之道菑栗不迤则弓不发【`檍音意檿音掩相去声乡音向析音昔埶势同菑音恣栗音列`】凡相角秋閷者厚春閷者薄稺牛之角直而泽老牛之角紾而昔疢疾险中瘠牛之角无泽角欲青白而丰末夫角之本蹙于■〈〈止上止下〉刂〉而休于气是故柔柔故欲其埶也白也者埶之征也夫角之中恒当弓之畏畏也者必桡桡故欲其坚也青也者坚之征也夫角之末逺于■〈〈止上止下〉刂〉而不休于气是故脃脃故欲其柔也丰末也者柔之征也【`相去声閷杀同入声紾音殄昔错同入声疢音衬■〈〈止上止下〉刂〉脑同休煦同埶势同畏古隈脃音翠即俗脆`】角长二尺有五寸三色不失理谓之牛戴牛凡相胶欲朱色而昔昔也者深瑕而泽紾而抟亷鹿胶青白马胶赤白牛胶火赤鼠胶黒鱼胶饵犀胶黄凡昵之类不能方【`昔紾音见上抟音团饵音耳上声昵音怩入声`】凡相筋欲小简而长大结而泽小简而长大结而泽则其为兽必剽以为弓则岂异于其兽筋欲敝之敝【`剽音票`】漆欲测丝欲沈得此六材之全然后可以为良凡为弓冬析干而春液角夏治筋秋合三材寒奠体氷析灂冬析干则易春液角则合夏治筋则不烦秋合三材则合寒奠体则张不流氷析灂则审环春被弦则一年之事【`奠音定析音昔灂音醮二则合之合俱当作洽`】析干必伦析角无邪斵目必荼斵目不荼则及其大修也筋代之受病夫目也者必强强者在内而摩其筋夫筋之所由幨恒由此作故角三液而干再液厚其帑则木坚薄其帑则需【`荼当作舒幨音詹帑音奴下同一本作帤音如需软同`】是故厚其液而节其帑约之不皆约疏数必侔斵挚必中胶之必均斵挚不中胶之不均则及其大修也角代之受病夫懐胶于内而摩其角夫角之所由挫恒由此作凡居角长者以次需恒角而短是谓逆桡引之则纵释之则不挍恒角而达譬如终绁非弓之利也【`数音促挚音至需软同恒音亘去声中从月非従日挍音绞绁音屑`】今夫茭解中有变焉故挍于挺臂中有柎焉故剽恒角而达引如终绁非弓之利【`茭音爻上声解去声剽音票`】挢干欲孰于火而无赢挢角欲孰于火而无燂引筋欲尽而无伤其力■〈鬻，者代米〉胶欲孰而水火相得然则居旱亦不动居湿亦不动【`挢矫同孰熟同赢音盈燂即燖音寻■〈鬻，者代米〉煮同`】茍有贱工必因角干之湿以为之柔善者在外动者在内虽善于外必动于内虽善亦弗可以为良矣凡为弓方其竣而髙其柎长其畏而薄其敝宛之无已应下柎之弓末应将兴为柎而发必动于閷弓而羽閷末应将发【`柎音附畏隈同敝蔽同宛音碗上声閷音晒羽扈同音户`】弓有六材焉维干强之张如流水维体防之引之中参维角■〈足〉之欲宛而无负弦引之如环释之无失体如环材美工巧为之时谓之参均角不胜干干不胜筋谓之参均量其力有参均均者三谓之九和九和之弓角与干权筋三侔胶三锊丝三邸漆三斞上工以有余下工以不足【`参三同■〈足〉音枨除庚反有参之有陆氏云当作又锊音劣邸音池斞音语`】为天子之弓合九而成规为诸侯之弓合七而成规大夫之弓合五而成规士之弓合三而成规弓长六尺有六寸谓之上制上士服之弓长六尺有三寸谓之中制中士服之弓长六尺谓之下制下士服之凡为弓各因其君之躬志虑血气丰肉而短寛缓以荼若是者为之危弓危弓为之安矢骨直以立忿埶以奔若是者为之安弓安弓为之危矢【`荼当作舒埶势同`】其人安其弓安其矢安则莫能以速中且不深其人危其弓危其矢危则莫能以愿中【`中去声愿音愿`】徃体多来体寡谓之夹庾之属利射侯与戈徃体寡来体多谓之王弓之属利射革与质徃体来体若一谓之唐弓之属利射深【`庾音庚`】大和无灂其次筋角皆有灂而深其次有灂而疏其次角无灂合灂若背手文角环灂牛筋蕡灂麋筋斥蠖灂和弓■〈击，去手〉摩【`灂音醮又子削反蕡音焚斥尺同蠖马郭反■〈击，去手〉古击`】覆之而角至谓之句弓覆之而干至谓之侯弓覆之而筋至谓之深弓  

## 文章辨体彚选卷五百六十一

（眀）贺复征 编  

○记二【`叙事体后同　学宫`】  

国学新修五经壁记【`唐刘禹锡`】  

初大厯中名儒张籍为国子司业始详定五经书于讲堂东西厢之壁辨齐鲁之音取其宜考古今之文取其正繇是诸生之师心曲学偏听臆说咸束而归于大同揭揭髙悬积六十载崩剥污蔑泯然不鲜今天子尚文章尊典籍于苑囿不加尺椽而成均以治国学上言遽赐千万时祭酒皥寔尸之愽士公肃寔佐之国庠重严过者必轼遂以羡赢再新壁书惩前土涂不克以寿乃折坚木负墉而比之其制如版牍而髙广其平如粉泽而洁滑背施阴关使众如一附离之际无迹而寻堂皇靓深两屋相照申命国子能通法书者分章揆日悬其业而缮写焉笔削既成雠校既精白黒彬班了然飞动以蒙来求焕若星辰以敬来趋肃如神眀以疑来质决若蓍蔡由京师而风天下覃及九译咸知宗师非止服缝掖者钻仰而已于是学官陈师正等暨生徒凡四百二十有八人请金石刻且歌曰我有学宇既倾而成之我有壁经既昧而明之孰规模之孰发挥之祭酒维齐博士维韦俾我学徒弦咏以时切切祈祈不遨不嬉庶乎遒人来采我诗时余为礼部郎凡瞽宗之事得以开决故书之以移史官宜附于文志  

吉州学记【`宋欧阳修`】  

庆厯三年秋天子开天章阁召政事之臣八人问治天下其要有几施于今者宜何先使坐而书以对八人者皆震恐失位俯伏顿首言此非愚臣所能及惟陛下所欲为则天下幸甚于是诏书屡下劝农桑责吏课举贤才其明年三月遂诏天下皆立学置学官之员然后海隅徼塞四方万里之外莫不皆有学呜呼盛矣学校王政之本也古者致治之盛衰视其学之兴废记曰国有学遂有序党有庠家有塾此三代极盛之时大备之制也宋兴盖八十有四年而天下之学始克大立岂非盛美之事湏其久而后至于大备欤是以诏下之日臣民喜幸而奔走就事者以后为羞其年十月吉州之学成州旧有夫子庙在城之西北今知州事李侯寛之至也谋与州人迁而大之以为学舎事方上请而诏已下学遂以成李侯治吉敏而有方其作学也吉之士率其私钱一百五十万以助用人之力积二万二千工而人不以为劳其良材坚甓之用凡二十二万三千五百而人不以为多学有堂筵斋讲有藏书之阁有宾客之位有逰息之亭严严翼翼壮伟闳耀而人不以为侈既成而来学者常三百余人予世家于吉而滥官于朝进不能赞扬天子之盛美退不得与诸生指譲乎其中然予闻教学之法本于人性磨揉迁革使趋于善其勉于人者勤其入于人者渐善教者以不倦之意湏迟久之功至于礼譲兴行而风俗纯美然后为学之成今州县之吏不得久其职而躬亲其教化也故李侯之绩及于学之之立而不及待其成惟后之人母废慢天子之诏而怠以中止幸予他日因得归荣故乡而谒于学门将见吉之士皆道德明秀而可为公卿问于其俗而婚丧饮食皆中礼节入于其里而长幼相孝慈于其家行于其郊而少者扶其羸老壮者代其负荷于道路然后乐学之道成而得时从先生耆老席于众宾之后听郷乐之歌饮献酬之酒以诗颂天子太平之功而周览学舎思咏李侯之遗爱不亦美哉故于其始成也刻辞于石而立诸其庑以俟  

吴郡州学六经阁记【`张伯玉`】  

六经阁诸子百家皆在焉不书尊经也吴郡州学始由髙平范公经缉之至今尚书富郎中十年更入政学始大成而六经阁又建先时书籍草创未暇完缉厨之后庑泽地污晦日滋散脱观者恻然至是富公始与吴邑长洲二大夫以学本之余钱僦之市材直公堂之南临泮池构层屋起夏六月乙酉止秋八月甲申凡旬有七浃计庸千有二百作楹十有六栋三架溜八桷三百八十有四二户六牖梯衡楶梲圩墁陶甓称是祈于久故爽而不庳酌于道故文而不华经南向史西向子集东向标之以油素揭之以油黄泽然区处如蛟龙之鳞丽如日月之在纪不可得而乱矣古者圣人之设教也本庠序之风师儒之说始于邦达于乡至于室莫不有学故其习之也易得之也深其教不肃而成不烦而治或优而柔之俾自得之万世之后尊三王四代法者无他教化之本末驯渐也然则观是阁者知六经之在则知有圣人之道知有圣人之道则知有朝廷之化其为恶也无所从其为善也有所归虽不欲徙善逺罪纳诸太和不可召康公之诗曰岂弟君子来游来歌子思子之说云布在方策人存则政举凡百君子繇斯道治斯民畅皇极序彝伦者舎此而安适焉诸儒谓伯玉尝从事此州游学滋久宜刋乐石庶几永永无忽  

袁州学记【`李觏`】  

皇帝二十有三年制诏州县立学惟时守令有哲有愚有屈力单虑祗顺德意有假宫僭师茍具文书或连数城亡弦诵声倡而不和教泥不行三十有二年范阳祖君某知袁州始至进诸生知学官阙状大惧人才放失儒效阔疎亡以称上意旨通判颍州陈君某闻而是之议以克合相旧夫子庙陿隘不足改为乃营治之东北隅厥土燥刚厥位面阳厥材孔良瓦甓黝垩丹漆举以法故殿堂室房庑门各得其度百尔器备并手偕作工善吏勤晨夜展力越明年成舎菜且有日盱江李觏稔于众曰惟四代之学考诸经可见已秦以山西鏖六国欲帝万世刘氏一呼而关门不守武夫健将卖降恐后何邪诗书之道废人唯见利而不闻义云耳孝武乗丰富世祖出戎行皆孳孳学术俗化之厚延于灵献草茅危言者折首而不悔功烈震主者闻命而释兵群雄相视不敢去臣位尚数十年教道之结人心如此今代遭圣神尔袁得贤君俾尔由庠序践古人之迹天下治则谭礼乐以陶吾民一有不幸犹当仗大节为臣死忠为子死孝使人有所赖且有所法是惟朝家教学之意若其弄笔以徼利达而巳岂徒二三子之羞抑为国者之忧  

丰润县儒学射圃记【`明崔诜`】  

史铣曰吾尝学射礼焉其进退也楫其执弓矢也审其处胜负也譲传曰道也者不可湏臾离也夫君子之于天下也必中节而后可以成德必力行而后有功故先王随事而为之节文折其傲与惰之气而养其敬习之而性成而德立矣丰润寗生官来言曰丰润儒学故有射圃焉纵歩之七十丈横十有三丈成化中射堂暨垣毁邻有武人盗其地为居弘治中诸生议复之无能治武人者甲戌秋董御史按畿内折枉茹强民抑以伸诸生伸前议御史下兴州指挥鲁清丰润知县邢良验之果寔毁居为圃阅一岁知县建堂三楹筑阶树侯作垣以卫树槐以表学之北民亦侵地五畆遂复之必刻石于圃后其庶有鉴哉史铣曰尔诸生知御史暨知县之志乎存其地将以修礼也修其礼将以育才也是故才莫贵于德礼莫大于射又曰御史山东董建中字商民邢知县者字宗善汝南人  

畧阳县迁建庙学记【`何景明`】  

正德已夘春余董学事由徽州入陕浮白水江下畧阳视其城中卑江水西来冲之多激流迅湍欹圻崩岸而学宫正居其卑夏县书报江溢大水城陷学宫悉没副使宁波吕君充中时按治关南乃行县躬诣其地剔视之则堂坛垫为沮洳殿庑荡于沙石矣遂集众谋曰兹地卑甚不可复即复终能免患耶于是使同知何子竒率学官张诵诸生罗江刘仪等改卜相其利宜圗惟久逺获地于县治之北抗敞可宫考兆曰吉佥谟毕谐君乃择委汉中卫知事金坡治其工又发赎金三百余付之坡程诸匠作凿石伐材拓荒辟秽经始于庚辰夏五月又五越月而卒其役凡为宫室殿五楹庑东西各八楹戟门三楹棂星门三楹乡贤名宦祠各一楹堂三楹斋东西各三楹仪门三楹学门三楹东西号舎各十一楹其余牲所神厨廪库咸备右髙为庙左下为学崇卑就列向皆因形榱题约制轮奂饬观圣灵旣妥贤才斯萃惟君思创乐成猷厥终始乃令教谕李崇实状列其事请纪诸石按志云畧阳地自汉歴唐宋为沔州隶兴元府元始徙州治于铎水改略阳为县隶之至正十年县令李舜臣建学于县治北国朝改沔州为县与略阳俱隶汉中府洪武四年县丞叶礼徙学于县治东北正统十三年大水学宫坏教谕谭志学修之成化四年又大水学宫又壊知县李鉴修之坡之开此地也拓土得古碑视其记寔李舜臣徙学故地也盖自叶礼改徙之后迄今凡三遭大水而后徙徙地仍复其故云岂非定数哉夫略阳为古羗氐之域至文王行江汉之化其风气已开文命渐被矣矧由数代以及我眀立学崇教之盛则习俗移易其何已乎然百余年来人物声名尚非融显岂以偏处梁雍之间乎亦由屡兵荐沴役烦生鲜而士不得以隆其业也吕君之莅关南拊循其民简练其卒厚农薄敛芟寇清刑然后兴废举坠修学敦教奬官师励人士以行其政教焉孔子曰足食足兵民信之矣余于关南庶其见之昔文翁兴教相如为师蜀之有学盖肇于此今兹之建是宅阜隆以降湍悍构造维新地复其旧天相人协理臻势会肆宁厥居是惟永观俾爼豆之事表行西南弦诵之音流于汉沔文翁岂专美耶后世必有考畧阳之学究其文物所从来者矣则吕君功德何可以弗着哉  

遂昌县相圃射堂记【`汤显祖`】  

葢今上二十有一年三月望后三日予来遂昌又三日谒先圣庙甚新从学官诸生讲堂堂敝其后益庳问所藏书无有问县隅中或有他学舎为诸生讲诵无有也四月朔始克视事发檄有学使者陈公所为书命诸生射诸生皆对不能云无射堂也按县治南石梁缘溪而迤有断垣负牛山故令锺尝为若堂者今废而其旁寿仙人有宫壖芜甚衍可以相益诸生言如此为之欣然望吉乃授地形于学官于君可成周君思问黄君继先且以报学使君且营射堂矣请以学租三千钱为端而予为县官于禄入固无所爱凡讼之献金矢而不直者赋其材或以输作会夏五月大雨水诸山之材毕来工作咸集六月堂成廹东坡坻而苍其西山有峯遡涧而遥门其空夕阳也门之中引泉为池池之上除道甚修凡百数十歩而垂堂可以驰歩射也道左右各广丈余而溜若绳为学舎者各十五属之门其舎容二人合之可坐生徒六十人誾誾如也缭以垣六月芸七月获作者若休八月而后克成费百金其右旁武射场也尉率岁阅兵壮两肄余月课捕盗贼射虎尚不中程何以令士射夫士射亦礼射而可耳六艺射于礼乐为近天子之选士祭必射于泽宫卿大夫士歌采蘩采苹言士有幽微而可采也予所以为池将歌苹蘩而荐士焉非射而巳也男子始生为寓弓矢以射天地四方必先有志于其事勉所以不愧为男子者噫岂惟射哉  

## 文章辨体彚选卷五百六十二

（明）贺复征 编  

○记三【`佛宇`】  

夔州始兴寺移鐡像记【`唐刘禹锡`】  

佛薪尽于干竺而像教东行是法平等故所至为浄土是身应供故随念如降生先是鱼复人有以利金为弥勒像者重千钧晬容端相人天两足鳬氏卒事而他工未备故寓于西偏不知其几年矣寺僧法照瞻礼发信赤眉白足入诸天域乃至聚落无空过者积十余年得信财无量繇是鸠工以尝巧募徒而毕力四軰増喜工麾以股中枢外胍阴转阳动歘如地涌岌如山行大匠无言尊容向明青莲承趺金兽捧持藻井花鬘葱茏四垂邑人膜拜如佛出世法照以愿力能就泣于佛前因持片石乞词以示后按此寺始于宇文周初濒江埤庳皇唐神龙中为水所壊有波那赖邪国僧广照浮海而至顿锡不去遂移于今道场所山曰磨刀岭曰虎岗其经始与克终皆蕃僧是力后之有志者岂无人哉法照夔人姓穆氏年十有五出家依江陵名僧受具肇自贞元二十年甲申归此寺愿崇建有为凡修大殿立菩萨大弟子侍佛左右逮长庆癸卯有成其善植德本者欤  

塑像记【`段成式`】  

在世间攘巨寇必思袵金浴鐡强矫雄毅者虽空门亦忿怒鏖扑为法大防也据内典下天处蘓迷卢之半为忉利尉候北方毗沙门统药又众所治水精宫城护世其住处曰纷陀利曰质多罗曰七林曰摩偷曰如意等下压象迹当欢喜之地上接蜂歌杂庄严之境常憍尸迦将破怒敌圣者奋勇健臂出甲胄林独揭胜幢不顿一戟迦娄而垂翅捘修罗而束手犹怒折莲柄狂捜藕丝盖多闻位居初地离十二失故经云毗沙门得方便救■〈轻上足下〉之门昔缚喝伽蓝北虏感梦而懴悔近于阗聚落西羗覩相而来降其威神营卫肸蠁灵应事无虚译世不絶书相传北方天王与赡部有縁谓西域瞿萨国本天王栖神之处也庐陵龙兴寺西北隅先有设色遗像武宗五年毁废至大中初重建寺其处为僧干立所居干每讇呓不安旬日方悟遽徙他室昉誓造北方变【`梁朝谓雕塑像亦为变也`】请押衙熊辂为导首辂遂与执白筹者郭宣熊师佐等纵臾闾伍为说第一施结増上缘获零憏货贝共二十万辂厚自损彻周岁功就乃多闻仪形严毅如生眉结云聚目棱电击猛熖彗肩蚑蜂抢轩金涂错落而磷乱形彩陆离而芒角得工巧明矣其或夔魖蛊■〈亻束刂〉■〈瓜见〉是不翅击三尸磔五冢也及素天女主藏神凡四四事堂内三壁写载部落雷公抝怒忖留恶觑吁可畏也吉之人香火徼福林篿乞灵福既据我灵讵之主噫予曾服正法念经说摩■〈酉〈兮上皿下〉〉陀山六斋日四天于此会计阎浮提善业岂容不归敬与辂为学性端介敏辩王公多伏之复悟禅那宗要得总持契诀常持北方真言大中三年病且死忽梦天王操戟卓地有泉迸射搏之及面因惊觉汗洽而愈十二年洪州狂贼盗兵杀吏寻定州差辂上府至新涂梦天王支槊张目曰世途若此尔欲何徃即宿留数日贼毛鹤果脍肝饮头尤恣残酷其践较着如是十三年秋予闲居汉上辂为交趾使入京请予纪释氏事以上事请予明张北方故寔焉  

庐山黄石岩禅院记【`刘轲`】  

古老有言曰太极之气积而为山岳泄而为川渎然则匡阜之气【`一作境`】其大也【`一作者`】乎庚辰岁山客刘轲采拾怪异自麓至顶却下半里余次于黄石岩岩中有栖禅子不知其几许腊而瓌行竣节人事难能仆髙其人而信宿忘返【`一无此十八字`】乃【`一作及`】頥其轻重颇见其宅心之地乃问其住年但手指松桂云初【`一无此字`】毫发我植今环人臂乌飞兔走吾复何齿矧夘戌之昬旦霜炎之冻灰【`一作炙`】生落之荣悴去留之沿沂虽云云【`一作之非`】自彼而于我蔑如也于戱向非岩房峭絶僧行孤峙则人境両失故【`一本作固`】其宜也复何言哉观夫烟云生【`一作杂`】于履舄风岚出【`一作岚霭生`】于襟袖羣形浩扰俶【`一作并`】人【`或作入`】眸子每至烟雨初霁山光澄练泠泠仙语如在耳右况又耸凌兢上冥冥安【`一作焉`】知不能与洪崖接袂浮邱连驾盈缩造化吐纳颢气絶惭容于垢面逺喧卑于腥【`一作之臊`】秽乎何不得然【`四字一作不得而然者`】盖钩也饵也名为利钩名为利饵呑钩食饵手足覊鎻彼安【`一作焉`】得跳跃于此乎是知夫禅僧心去桎梏【`一作大禅子脱去桎梏`】四支宣展动与云无心静将石何机物我一致端邪塞径仆所谓非斯人不能住斯境也禅师宜春人俗姓刘名常进时人以师久住遂以其姓易其岩名也  

湘潭县修药师院佛殿记【`宋欧阳修`】  

湘潭县药师院新修佛殿者县民李迁之所为也迁之贾江湖岁一贾其入数千万迁之谋曰夫民力役以生者也用力劳者其得厚用力偷者其得薄以其得之丰约必视其用力之多少而必当然后各食其力而无惭焉士非我匹若工农则吾等也夫琢磨煎錬调筋柔革此工之尽力也斤劚鉏夷畎畆树艺此农之尽力也然后所食皆不过其劳今我则不然徒幸物之废兴而上下其价权时轻重而操其竒赢游嬉以浮于江湖用力至逸以安而得则过之我有惭于彼焉凡诚我契而不我欺平我斗斛权衡而不我踰出入关市而不我虞我何能焉是皆在上而为政者以庇我也何以报焉闻浮屠之为善其法曰有能舍己之有以崇饰尊严我则能阴相之凡有所欲皆如志乃曰盍用我之有所得于此施以报焉且为善也于是得此寺废殿而新之又如其法作释迦佛十六罗汉塑像皆备凡用钱二十万自景佑二年十二月癸酉讫三年二月甲寅以成其秋会予赴夷陵自真州假其舟行次浔阳见买一石砻而载于舟问其所欲用之因具言其所为且曰欲归而记其始造岁月也视其色若欲得予记而不敢言也因善其以贾为生而能知夫力少而得厚以为幸又知在上者庇已而思有以报顾其所为之心又趋为善皆可喜也乃为之作记问其寺始造之由及其岁月皆不能道也  

庐山栖贤寺新修僧堂记【`苏辙`】  

元丰三年余得罪迁髙安夏六月过庐山知其胜而不敢留留二月渉其山之阳入栖贤谷谷中多大石岌嶪相倚水行石间其声如雷霆如千乗车行者震掉不能自持虽三峡之险不过也故其桥曰三峡渡桥而东依山循水水平如白练横触巨石汇为大车轮流转汹涌穷水之变院据其上流右倚石壁左俯流水石壁之趾僧堂在焉狂峯怪石翔舞于檐上杉松竹箭横生倒植葱蒨相纠每大风雨至堂中之人疑将压焉问之习庐山者曰虽兹山之胜栖贤盖以一二数矣明年长老智迁使其徒惠迁谒余于髙安曰吾僧堂自始建至今六十年矣瓦败木朽无以待四方之客惠迁能以其勤力新之完壮邃宻尽复其旧愿为文以志之余闻之求道者非有饮食衣服居处之求然使其饮食得充衣服得完居处得安于以求道而无外扰则其为道也轻此古之达者所以必因山林筑室庐蓄蔬米以待四方之游者而二迁之所以置力而不懈也夫士居于尘垢之中纷纭之变日遘于前而中心未始一日忘道况乎深山之崖野水之垠有堂以居有食以饱是非荣辱不接于心耳而忽焉不省也哉孔子曰朝闻道夕死可矣今夫骋骛乎俗学而不闻大道虽勤劳没齿余知其无以死也茍一日闻道虽即死无余事矣故余因二迁之意而以告其来者夫岂无人乎哉四年五月初九日眉山蘓辙记  

上天竺复庵记【`陆游`】  

嘉泰二年上天竺广慧法师筑退居于寺门桥南名之曰复庵后负白云峰前直狮子乳窦二峰带以清溪环以美箭嘉木凡屋七十余间寝有室讲有堂中则为殿以奉西方像设殿前辟大池両序列馆以处四方学者炊爨湢浴皆有其所床敷巾钵云布鳞次又以为传授讲习梵呗之勤宜有游息之地以休其暇日则又作园亭流泉以与学者共之既成命其弟子了懐走山阴镜湖上从予求文以记岁月予告之曰进而忘退行而忘居知趍前而昧于顾后者士大夫之通患也故朝廷于士之告归每优礼之而又命有司察其尤不知止者以励名节而厚风俗士犹有不能决然退者又况物外道人初不践是非毁誉之途名山大众以说法为职业愈老而愈尊愈久而人愈归之虽一坐数十夏何不可者法师自绍熈至嘉泰十余年间诏书褒录如日丽天学者归仰如泉赴壑非有议其后者而法师慨然为退居之举倾竭槖装无所顾惜虽然以予观之师非独视天竺之众不啻敝屣加以岁年功成行着遂为西方之归则复庵又一敝屣也死生去来无常予老甚矣安知不先在寳池中俟师之归语今日作记事相与一笑乎开禧元年三月三日记  

国相寺重修记【`明李梦阳`】  

国相寺繁台前寺也台三寺后曰白云中曰天清塔断而中立有鹳巢其上戞戞鸣按梦华录繁台寺一耳亦不言其地之盛尝问之长老曰寺一耳而三其教中教之讲僧玉色褊衫后教之禅深褐褊衫前教瑜伽浅褐褊衫而寺遂三后有白云阁于是号白云寺中有天清殿于是号天清寺前有国相门于是号国相寺寺分势孤时迁世殊于是崇者頺而下者芜僧阘教污庸师恶徒于是树石盗亡损破鸟鼠秽之徃来羊猪寺非若能主矣又国初铲王气塔七级去其四崩啮幽窟狐狸魑魅昏啸阴啼僧席未暖业逃去而善彬者国相僧也乃奋然兴曰寺时世废耶僧废之耶于是守一清修年七十余歩诣戒坛受戒持之于是寺得不土平者彬之力也汴城以水湮故诸古迹茫然荡然独斯台岿然存峻峙可游游者挈醪榼载吟笔花晨月夕雪驴风马无不叩彬之门者斯足知彬也正德间彬葺其寺殿暨伽蓝阁山门钟楼僧房等而睢阳卫百户赵越等寔助之涅塑其像设按旧碑寺宋太平兴国二年建今洪武初僧古峯者新之相去四百余年迨彬又百五十年余矣而空同山人为之记  

彻空庵记【`沈明臣`】  

彻空者山僧也邵武之光泽县人年二十余能持戒行凡六根之贼一切屏弃不用与其徒一二人枯坐于夷山大王峯之岩阿中岩阿故汉张仙垓坐解处福建左方伯龙岩赵公右方伯枫潭万公髙其行檄建阳包丞大中崇安廖丞頥屋之以居二丞受檄戒途徃相厥地偕山人四明沈明臣举人吴门吴木同视可否相与指点之峯陡峻峭削四面壁立若天柱然为武夷诸峯冠四人呼土人与道士为先导遂杖策徃峯之麓稍陂陀可着歩至峯腰皆下敛上哆不可登虽间有登者亦樵人牧竖学猿猱以度耳土人引至南偏有累石十数尺石上架梯十数级皆帖壁陡树絙以藤竹因蚁附攀援而上稍东数武即彻空坐处草圑蒲箑了无长物二丞问所欲为彻空遂诣南偏石壁间谺开一隙处仅盈尺许分尺两崖腾踔而上云有故路逶迤可寻当用梯四层凡若干级可达峰顶峰顶有升真观遗趾础磢具在可屋二丞乃捐俸如干缗征工僦巧取五材以成之峰在半空中矗立云表五材不可力致二丞又相与设策置辘轳飞挽以上肇工于嘉靖丁巳七月旣望不踰月告成凡为屋三楹面南欂栌椳闑扂楔皆完云霞吐吞窻几间可披可餐万峯九曲可俯而尽梯如其请皆巨木坚牢可数岁计屋外有投龙洞垂绠千尺可得泉旁有天鉴池水澄碧可镜古树竒花珍禽瑶草可类视不可名状峯下南去通止止庵可路辟草成之计如千丈屋成而问名于山人山人曰兹为彻空作也予何名曷名其名况亭亭太虚去天尺五已彻空中耶包丞因作三大字扁之复与廖丞请山人言记之山人言恐不足为诸公重且贻山灵羞窃惟兹峯絶顶自升真观废后不知凡几百年未尝有屋之者而屋之今日乃二方伯公耶自魏子骞化后又不知凡几千百年未尝有居之者而居之今日乃一彻空耶是又不能无言因次第书其岁月  

## 文章辨体彚选卷五百六十三

（明）贺复征 编  

○记四【`神庙`】  

东封泰山记【`汉光武帝`】  

维建武三十有二年二月皇帝东廵狩至于岱宗柴望秩于山川班于羣神遂觐东后从臣太尉熹行司徒事特进高宻侯禹等汉宾二王之后在位孔子之后褒成侯序在东后蕃王十二咸来助祭昔在帝尧聪明密微譲与舜氏后裔握机王莽以舅后之家三司鼎足冢宰之权势依托周公霍光辅幼归政之义遂以簒叛僣号自立宗庙隳坏社稷丧亡不得血食十有八年扬徐青三州首乱兵革横行延及荆州豪杰并兼百里屯聚徃徃僭号北夷作寇千里无烟无鸡鸣狗吠之声皇天眷顾皇帝以匹庶受命中兴年二十八载兴兵起是以中次诛讨十有余年罪人则斯得黎庶得居尔田安尔宅书同文车同轨人同伦舟舆所通人迹所至靡不贡职建明堂立辟雍起灵台设庠序同律度量衡修五礼五玉三帛二生一死贽吏各修职复于旧典在位三十有二年年六十二干干日昃不敢荒宁渉危歴险亲廵黎元肃恭神祗惠恤耆老理庶遵古聪允明恕皇帝唯慎河图洛书正文是月辛夘柴登封泰山甲午禅于梁阴以承灵瑞以为兆民永兹一宇垂于后昆百寮从臣郡守师士咸蒙祉福永永无极秦相李斯燔诗书乐崩礼壊建武元年巳前文书散亡旧典不兴不能明经文以章句细微相况八十一卷明者为验又其十卷皆不昭晰子贡欲去告朔之饩羊子曰赐也尔爱其羊我爱其礼后有圣人正失误刻石记  

黄陵庙记【`诸葛亮`】  

仆躬耕南阳之畆遂蒙刘氏顾草庐势不可却计事善之于是情好日密相拉总师趋蜀道履黄牛因覩江山之胜乱石排空惊涛拍岸敛巨石于江中崔巍巑岏列作三峯平治洚水顺遵其道非神扶助于禹人力奚能致此耶仆纵歩环览乃见江左大山壁立林麓峰峦如画熟视于大江重复石壁间有神像影现焉鬓髪须眉冠裳宛然如彩画者前竖一旌旗右驻一黄犊犹有董工开导之势古传所载黄龙助禹开江治水九载而功成信不诬也惜乎庙貌废去使人太息神有功助禹开江不事凿斧顺济舟航当庙食兹土仆复而兴之再建其庙貌目之曰黄牛庙以显神功  

缙云县城隍庙记【`唐李阳氷`】  

城隍神祀典无之吴越有之风俗水旱疾疫必祷焉有唐干元二年秋七月不雨八月既望缙云县令李阳氷躬祈于神与神约曰五日不雨将焚其庙及期大雨合境告足具官与耆耋羣吏乃自西谷迁庙于山巅以荅神休云  

大中祥符观新修九曜阁记【`宋王安石`】  

某自扬州归与叔父会京师叔父曰大中祥符观所谓九曜者道士丁用平募民钱为堂庖庑己又为阁置九曜像其下从吾乞汝文记其年时汝为之临川之城中东有大丘左溪水水南出而北并于江城之东以溪为隍吾庐当丘上北折而东百步为祥符观观岸溪水东南之山不奄乎人家者可望也某少时固尝从长者游而乐之以为溪山之佳虽异州乐也况吾父母之州而又去吾庐为之近者邪虽其身去为吏独其心不湏臾去也今道士又新其居以壮观游阁焉使游者得以穷登望之胜使可望者不唯东南而已岂不重可乐耶道士之所为几吾之所乐而命吾文又叔父也即欲已得耶惜乎安得与州之君子者游焉以忘吾忧而慰吾思邪阁成之日某年月日也  

抚州祥符观三清殿记【`王安石`】  

临川之州城横溪上西出出城之上有宫岿然溪之沄沄流过其下东南之山皆在其门户窻牖之间者曰祥符观观之中有屋四注深五十五尺广七十二尺陛之髙居深十八分之一楹二十有四门两夹窻中象三旁象二十有六者曰三清殿用其师之说以动人而能有此者曰道士黎自新出其力以归于道士之说而卒成此者曰里之人邓佺佺之子表故常与余游余之归表语其父之事而乞余文余不能拒也夫用其师之说以动人者道士也余力顾出道士下复何云哉  

紫虚观记【`明刘基`】  

缙云之山桐溪出焉东南流入于好溪其南曰少微之山是为括苍洞天有观曰紫虚紫虚之山水清竒幽邃瓯括之间无以为比自唐宋以来神仙锺离先生吕洞宾皆常来游而章思亷徐泰定即其观之道士也皆以羽化去其事迹显著人能言之不可尽述也履其地思其人宁不飘然有凌云之志哉  

重修至德庙记【`周忱`】  

宣德五年秋七月礼部郎中况锺伯律奉玺书擢于蘓州视事之日吏以囚牍进见民之系于狱者凡千余人尚争务胜交相讦讼有经十余载而未决者伯律姑置弗问越明日率郡之父老进谒于吴泰伯庙见其堂宇倾仆垣墉頺圯吏民奉祀弗虔乃喟然叹曰民不见德宜乎刑之不清也是非郡守之先务乎即日命工度材撤其旧而新之曰堂曰室曰门曰庑为屋凡四十楹缭以周垣坚以甓甃不十日而告成复率父老洁牲醪祗祀于庙居人过容瞻望咨嗟于是狱之系囚交相愧悔曰泰伯以天下譲民无得而称焉吾軰所争仅锥刀之末耳何重贻郡侯之羞乎皆相与俯伏庭下自服其辜不数日而狱以空虚告予时奉命廵抚于江南列郡至蘓州祗谒祠下父老以其事告且曰昔者狄梁公以冬官侍郎为江南廵抚使毁吴楚滛祠千七百所而此庙则在所留而不毁者去今千年得吾郡侯葺而新之廵抚使之来又适当其时吴民观感兴起自今其无复争竞之风乎予乃登其父老而告之曰方泰伯之奔吴也断发文身示不可立然荆蛮义之从而归之千余家遂端委以临其民是欲辞富贵而富贵随之及其后世夫差狃于必胜穷兵渎武破越困齐欲霸天下卒之国亡身戮妻子为虏是欲求富强而失其富强矣然则吴地数千年之富庶由泰伯之三譲有以致之也其鬪讼之成风者亦由夫差之好胜有以启之也尔民欲为泰伯之譲乎欲效夫差之争乎一则庙食万世一则贻讥千载其得与失必有能辨之者孔子曰能以礼譲为国乎何有则予与太守期望于吾民之意父老曰善请以是为记遂书于丽牲之石使四方之来谒者咸有所观感而兴起焉岂独蘓州之民而已哉  

## 文章辨体彚选卷五百六十四

（明）贺复征 编  

○记五【`祠堂`】  

徐孺子祠堂记【`宋曾巩`】  

汉元兴以后政出宦者小人挟其威福相煽为恶中材顾望不知所为汉既失其操柄纪纲大壊然在位公卿大夫多豪杰特起之士相与发愤同心直道正言分别是非白黒不少屈其意至于不容而织罗钩党之狱起其执弥坚而其行弥励志虽不就而忠有余故及其既殁而汉亦以亡当是之时天下闻其风慕其义者人人感慨奋激至于解印绶弃家族骨肉相勉赴死而不避百余年间擅强大觊非望者相属皆逡廵而不敢发汉能以亡为存盖其力也孺子于时豫章太守陈蕃太尉黄琼辟皆不就举有道拜太原太守安车备礼召皆不至葢忘已以为人与独善于隠约其操虽殊其志于仁一也在位士大夫抗其节于乱世不以死生动其心异于懐禄之臣逺矣然而不屑去者义在于济物故也孺子尝谓郭林宗曰大木将颠非一绳所维何为栖栖不遑宁处此其意亦非自足于邱壑遗世而不顾者也孔子曰颜回用之则行舎之则藏惟我与尔有是夫孟子亦称孔子可以进则进可以止则止乃所愿则学孔子而易于君子小人消长进退择所宜处未尝不惟其时则见其不可而止此孺子之所以未能以此而易彼也孺子姓徐名穉孺子其字也豫章南昌人按圗记章水北遶南昌城西歴白社其西有孺子墓又北歴南塘其东为东湖湖南小洲上有孺子宅号孺子台吴嘉禾中太守徐熈于孺子墓隧种松太守谢景于墓侧立碑晋永安中太守夏侯嵩于碑旁立思贤亭世世修治至拓跋魏时谓之聘君亭今亭尚存而湖南小洲世不知其尝为孺子宅又尝为台也予为太守之明年始即其处结茅为堂圗孺子像祠以中牢率州之宾属拜焉汉至今且千岁富贵湮灭者不可称数孺子不出闾巷独称思至今则世之欲以智力取胜者非惑欤孺子墓失其地而台幸可考而知祠之所以示邦人以尚德故并采其出处之意为记焉  

抚州颜鲁公祠堂记【`曾巩`】  

赠司徒鲁郡颜公讳真卿事唐为太子太师与其从父兄杲卿皆有大节以死至今虽小夫妇人皆知公之为烈也初公以忤杨国忠斥为平原太守知安禄山必反为之备禄山既举兵公与常山太守杲卿伐其后贼之不能直窥潼关以公与杲卿挠其势也在肃宗时数正言宰相不悦斥去之又为御史唐旻所构连輙斥李辅国迁太上皇居西宫公首率百官请问起居又輙斥代宗时与元载争论是非载欲有所壅蔽公极论之又輙斥杨炎卢杞既相德宗益恶公所为连斥之犹不满意李希烈陷汝州杞即以公使希烈希烈初惭其言后卒缢公以死是时公年七十有七矣天寳之际久不见兵禄山既反天下莫不震动公独以区区平原遂折其锋四方闻之争奋而起唐卒以振者公为之倡也当公之开土门同日归公者十七郡得兵二十余万由此观之苟顺且诚天下归之矣自此至公殁垂三十年小人继续任政天下日入于弊大盗继起天子輙出避之唐之在朝臣多畏怯观望能居其间一忤于世失所而不自悔者寡矣至于再三忤于世失所而不自悔者盖未有也若至于起且仆以至于七八遂死而不自悔者则天下一人而已若公是也公之学问文章徃徃杂于神仙浮图之说不皆合于理及其奋然自立能至于此者盖天性然也故公之能处其死不足以观公之大何则及至于势穷义有不得不死虽中人可勉焉况公之自信也欤惟歴忤大奸颠跌撼顿至于七八而始终不以死生祸福为秋毫顾虑非笃于道不能如此此足以观公之大也夫世之治乱不同而士之去就亦异若伯夷之清伊尹之任孔子之时彼各有义夫既比于古之任者矣乃欲睠顾回隠以市于世其可乎故孔子恶鄙夫不可以事君而多杀身以成仁者若公非孔子所谓仁者欤今天子至和三年尚书都官郎中知抚州聂君厚载尚书屯田员外郎通判抚州林君慥相与慕公之烈以公之尝为此邦也遂为堂而祀之既成二公过予之家而告之曰愿有述夫公之赫赫不可盖者固不系于祠之有无葢人之向徃之不足者非祠则无以致其志也闻其烈足以感人况拜其祠而亲炙之者欤今州县之政非法令所及者世不复议二君独能追公之节尊而事之以风示当世为法令之所不及是可谓有志者矣  

宋文丞相祠堂记【`明罗伦`】  

为臣死忠为子死孝一也可以动天地可以感鬼神可以贯日月可以孚木石可以正万世之人心立万世之天常孟子曰我善养吾浩然之气以塞乎天地之间夫杀身成仁舎生取义非浩然塞乎天地之间者能与于斯乎若宋丞相信国文公是巳公名天祥甫弱冠奉廷对陈君道之大本经世之急务文思神发万言立就可谓天下之大才矣董宋臣主和议公上章乞斩之吕师元偃蹇傲命公又上章乞斩之贾似道误国要君公当制以义裁之勤王诏下重臣宿将缩颈骇汗公提孤兵独往当之元次皋亭三宫震动宰相遯荒挺身独往就之可谓天下之大勇矣夫慷慨就义决死生于一旦中人犹或能之若歴履万死其执弥坚其志弥厉非仁者其能乎方公之使元诋酋大骂逆贼当死脱京口走真州如扬州趋髙邮抵太通州苗再成逐之李庭芝疑之外廹于强敌内煎于饥馑无日而不当死然后遵海道渉鲸波归立二主开督南剑败绩于空坑仰药于潮阳絶粒于南安当死歴万死而不死卒之就囚燕狱从容南向而后死震动天地照耀万世可谓天下之大忠矣夫公之忠诚能堕空山之石能通七里之神能作广陵之风雨能起絶地遐荒之敬悚而不能免贾似道之沮黄万石之疾李庭芝之疑陈宜中张世杰之忌何也蘓子曰其所能者天也其不能者人也其斯之谓欤宋之亡也死国者多矣陆秀夫张世杰死于海李芾死于潭赵昂发死于池姚訔死于常赵世赏死于洪先君武冈公开礼死于吉安公制服哭祭之督府行朝死者不可胜数虽然死矣未有如公之出万死而后死也微子之去箕子之囚龙逢比干之諌伯夷叔齐之饿诸葛武侯之鞠躬尽瘁备于公一身矣自古亡国之臣未有如公之烈也收宋三百年养士之功立千万载为臣之极不在于公乎非仁者之勇浩然而塞乎天地之间者乎公去今二百年顺天祠公于学宫乡郡祠公于城南公之子孙祠公于富田富田之祠元季兵变为横民所夺龙凤间佥事李公饮氷复之正统间知府陈公本深继之景泰间都宪韩公雍奏加谥号录用子孙今上成化二年佥宪李公龄来掌学士以公九世孙继宗入学俾公乡人周丕宪割田赡之是皆有功于名教可书故书之以诏万世之为人臣者  

岁享旌忠庙碑记【`杨慎`】  

旌忠庙祀后唐节度使夏公也公讳鲁竒守武信日董璋反东川攻遂州公在围城中兵食尽而援不至遂自刭死公结发从军事庄宗早立慬于天下驱驰中原破劲燕溃骁魏王彦章号千人敌竟成擒于公手及其守一隅孤城反受困于僮竖岂非天哉传曰善死者不亡公善死矣以身殉城以死勤事忠愤之气凛然千载宜其赫为明神庙食一方也欧阳公修五代史以死事传之五代之臣在是列者仅十人耳国朝敦重祀典非功烈昭映史册者不与大明会典所载全蜀合祀之庙七而旌忠庙在焉岂陈寳之光景动人畏垒之私相尸祝班乎土人每岁孟夏五日逺近相率虔以承祀祀仪杂用社蜡顾未有迎享送神辞县人士以为请乃衍楚辞国殇之义摛诸声刻诸丽牲石用荐岁尝焉其辞曰  

■〈火苪〉膋萧兮挹椒醑承肹蠁兮闯神宇神之灵兮毅且雄精为星兮气为虹着光景兮如在标晴霞兮彤彤神之来兮霄暧舒披飒爽兮英风嘘纷羽斿兮扬鸟旟置霜矟兮絷云驹渊渊兮摐鼓噭噭兮陈竽歌振缕兮舞回裾神醉止兮奄虞虞神之去兮灵泽下雨沾爼兮雾蒙斚留我祺兮蕃我禧驱伯强兮逐肥■〈虫遗〉畆栖粟兮箔委丝菑荡涤兮休德流滋恢台孟夏兮岁以为期拜神贶兮神无射思斗城金壁兮奠我邦土我民敬荐兮无絶终古  

## 文章辨体彚选卷五百六十五

（明）贺复征 编  

○记六【`遗爱`】  

兴州水运记【`唐栁宗元`】  

御史大夫严公牧于梁五年嗣天子用周汉进律增秩之典以亲诸侯谓公有功德理行就加礼部尚书是年四月使中谒者来锡公命宾僚吏属将校卒士黧老童孺填溢公门舞跃欢呼愿建碑纪德垂亿万祀公固不许而相与怨咨遑遑如不饮食于是西鄙之人密以刋山导江之事愿刻岩石曰维梁之西其蔽曰某山其守曰兴州兴州之西为戎居岁备亭障实以精卒以道之险隘兵困于食守用不固公患之曰吾尝为兴州凡其土人之故吾能知之自长举北至于青泥山又西抵于成州过粟亭川踰寳井堡崖谷峻隘十里百折负重而上若蹈利刅盛秋水潦穷冬雨雪深泥积水相辅为害颠踣腾藉血流栈道糗粮刍藁填谷委山牛马羣畜相藉物故餫夫毕力守卒延颈嗷嗷之声其可哀也若是者绵三百里而余自长举而西可以导江而下二百里而至昔之人莫得知也吾受命于君而育斯人其可已乎乃出军府之币以备器用即山僦功由是转巨石仆大木焚以炎火沃以食酰摧其坚刚化为灰烬畚锸之下易甚朽壤乃辟乃垦乃宣乃理随山之曲直以休人力顺地之髙下以杀湍悍厥功既成咸如其素于是决去壅土疏导江涛万夫呼抃莫不如志雷腾云奔百里一瞬既会既逺淡为安流烝徒讴歌枕卧而至戍人无虞专力待冦惟我公之功畴可侔也而无以酬德致其大愿又不可得命矧公之始来属当恶岁府庾甚虚器备甚殚饥馑昬札死徙充路赖公节用爱人克安而生老穷有养幼乳以遂不问不使咸得其志公命鼓铸库有利兵公命屯田师有余粮选徒练旅有众孔武平刑议狱有众不黩增石为防膏我稻粱岁无凶灾家有积仓传馆是饰旅忘其归杠梁以成人不履危若是者皆以戎隙帅士而为之不出四人之力而百役已就且我西鄙之职官故不能具举惟公和恒直方亷毅信譲敦尚儒学抑损贵位率忠与仁以厚其诚有可以安利于人者行之坚勇不俟终日其兴功济物宜如此其大也昔之为国者惟水事为重故有障大泽勤其官而受封国者矣西门遗利史起兴叹白圭壑邻孟子不与公能夷险休劳以惠万代其功烈尤章章焉不可盖也是用假辞谒工勒而存之用永宪于后世  

零陵郡复乳穴记【`栁宗元`】  

石钟乳饵之最良者也楚越之山多产焉于连于韶者独名于世连之人告尽焉者五载矣以贡则买诸它部今刺史崔公至逾月穴人来以乳复告邦人悦是祥也杂然謡曰甿之熈熈崔公之来公化所彻土石蒙烈以为不信起视乳穴穴人笑之曰是恶知所谓祥耶向吾以刺史之贪戾嗜利徒吾役而不吾货也吾是以病而绐焉今吾刺史令明而志洁先赖而后力欺诬屏息信顺休洽吾以是诚告焉且夫乳穴必在深山穷林氷雪之所储豺虎之所庐由而入者触昏雾扞龙蛇束火以知其物縻绳以志其返其勤若是出又不得吾直吾用是安得不以尽告今而乃诚吾告故也何祥之为士闻之曰谣者之祥也乃其所谓怪者也笑者之非祥也乃其所谓真祥者也君子之祥也以政不以怪诚乎物而信乎道人乐用命熈熈然以效其有斯其为政也而独非祥也欤  

尹公亭记【`宋曾巩`】  

君子之于已自得而已矣非有待于外也然而曰疾没世而民不称焉者所以与人同其好也人之于君子濳心而已矣非有待于外也然而有表其闾名其郷欲其风声气烈暴于世之耳目而无穷者所以与人同其好也内有以得诸己外有以与人同其好此所以为先圣之道而异乎百家之说也随为州去京师逺其地僻絶庆歴之间起居舎人直龙圗阁河南尹公洙以不为有势者所容谪是州居于城东五里开元佛寺之金灯院尹公有行义文学长于辨论一时与之游者皆世之闻人而人人自以为不能及于是时尹公之名震天下而其所学葢不以贫富贵贱死生动其心故其居于随日考图书通古今为事而不知其官之为谪也尝于其居之北阜竹柏之间结茅为亭以苃为嬉岁余乃去既去而人不忍废坏輙理之因名之曰尹公之亭州从事谢景平刻石记其事至治平四年司农少卿赞皇李公禹卿为是州始因其故基増庳益狭斩材以易之陶瓦以覆之既成而寛深亢爽环随之山皆在几席又以其旧亭峙之于北于是随人皆喜慰其思而又获游观之羙其冬李公以圗走京师属予记之葢尹公之行见于事言见于书者固以赫然动人而李公于是又侈而大之者岂独慰随人之思于一时而与之共其乐哉亦将使夫荒遐僻絶之境至于后人见闻之所不及而传其名览其迹者莫不低徊俯仰想尹公之风声气烈至于愈逺而弥新是可谓与人同其好也则李公之传于世亦岂有已乎故予为之书时熈寜元年正月日也  

宣慰曾侯嘉政记【`明宋濓`】  

自中原俶扰蔓延大江之东兵连不解殆将十稔今年春三月丙辰西睦州陷夏四月壬午江浙行中书左丞杨公以浦阳与睦州邻也命宣慰曽侯自杭率师来镇其地五月乙已师还邦人德其善驭士卒而弗扰也思之不置县达噜噶齐硕裕实巴哈君暨婺州路同知赵君大讷因民之思而相与树碑于县庭谓濂颇从事于文墨走书来征记曰浦阳婺之蕞尔邑环以大山长岭舟车所不通徃岁大将赵野逊台首统军道其间以辎重弗解羽而飞也涂逢农贾及浮屠黄冠师不问能不能以徽纒絷颈使肩之或血流不止出即杀以狥民深患苦或传有师至咸惊呼曰吾属将焉免夫亟奔避山谷至阅旬不返曾侯詧知民情之惊疑从间道疾驱至县申饬纪律区分队伍各从方部以奠其居非有令号不敢妄踰户限仍令勇卒守其四门敢出入者罪随加焉夜漏既下乃被鐡衣持弓矢从一二骑周廵近郊威加气詟莫敢少恣一旦门者稍怠有窃出捕人鱼者痛鞭其长惩之自是无一人敢违命者县父老相与言曰曾将军其来矣乎何为使我民不知也将军其爱我也夫又指所统兵而相谓曰彼大缨短制而腰刀者其溪峒之军也夫吾侪小人无所识知颇闻此军勇鸷游击未易服驯又何其帖帖如是乎脱使他大将如曾将军我民何至暴露山谷乎咸咨嗟慕咏而去居亡何左丞公自将临睦州檄曾侯还杭以守旧营晩始受命鸡初号复就间道驰去每出卒一队輙用数骑士监之若鱼贯若鴈行无敢乱越三日县父老又相与言曰曾将军其去矣乎何为来不吾知而去亦不吾知也揆于古之良将善驭师者其亦无愧也乎人有功而人忘之不祥达鲁花赤君县之贤大夫赵郡丞乡之达尊曷有以处吾属乎我等闻其言弗忍违用以其事累吾子幸有以详文之濓发书为之叹曰有是哉何曾侯之贤于人也易曰师出以律否臧凶若如所言其殆师出以律者欤师出以律者吾见亦罕矣呜呼有是哉何曾侯之贤于人也濓虽不识曾侯窃闻所至以爱民为务今来浦阳会大府有验畆征粮之事为之恻然亟白部使者罢之则其及物之功又不特善驭士卒使弗扰而巳也濂因弗敢辞为文其事于石然而石可泐也文可灭也曾侯之功简在县民之心者千百载犹一日也曾侯尚勉之哉它时登宥府居政路其位益显其功当益溥又将有鸿生畯儒执笔而特书之曾侯名华字华叟武冈人精悍而有智谋通孙吴司马法损家赀招兵市马为国宣力前后屡建大勋今以明威将军广东道宣慰副使佥都元帅府事兼江浙行省都镇抚其禆将天临李君敞精于骑射赞佐之间多着劳烈亦法之所宜书者也至正十八年夏五月二十一日记  

遗爱祠记【`唐龙`】  

景泰初漕政弗葺乃度江淮之镇建都御史行台以总摄其纲而首畀诸河洲王公竑寻兼领抚事凡兹江北列郡诸州咸抚有焉嘉靖戊子春二月予小子窃辱是命惟夙夜凛焉而惧弗胜既至境上揖诸子大夫曰斵木者引绳则直立政者同道则治是故周公治东郊克慎厥始君陈克和厥中毕公善成之以休于前政以建无穷之基予小子伥伥然而无所从也自有都台百年于斯执简者孰贤子大夫曰皆贤曰孰可法曰皆可法河洲王公其至哉询于父老犹夫子大夫之言子弟相率以告与父老无以异也夫公为给事时孚号朝列奋击权臣既为都御史董帅三军鞭驱虏众是有社稷之功矣而于是也何有乃博采州郡志及读公神道碑益知公严毅坚直政务酌于民心亷境内豪右而讫其法尤嫉贪墨吏曰是民贼也踣而絷之威令虩虩然如雷霆之不可亵侮徐淮岁大祲百姓饥饿山东河南二路流民又猝至公先发漕米一百六十余万石近者计日餔以粥逺者料量其斗斛而均布之转徙者路食之长活凡三十万一千人病者给之医药又活一千四百人被鬻者赎还其家一千二百四十四死者殓而葬之三千三百余人夫周近逺庇死生疗病而还鬻公可谓无所不用其至矣比公被诬逮系者至易衣一袭买小舟以行民如失慈母攀号而送之天顺间公再莅民又如得慈母老人伛偻丁壮涌跃童子歌謡而来见公连属三日不絶法以防民仁以养之是故威行而爱立予小子皇皇焉思所休于公之政而未之能然亦不敢惰也既弟子员上书曰封南国之棠者思召伯之政泣岘山之碑者追叔子之德公寔懐柔我土其有以系民之思可也先是西湖之澨有浮屠氏宫官司撤其土像麾散其徒若有待焉者郡守葛子木有志于公者也乃增置规绪缭以周垣奉公之木主于中而以名请夫公去淮八十余年而今子大夫与父老与子弟邈乎声容之不相及也乃油油然而思之思不足又乞祠之有遗爱哉于是乎命之曰遗爱祠  

海上平冦记【`王慎中`】  

守备汀漳俞君志辅被服进趋退然儒生也瞻视在鞞芾之间言若不能出口温慈欵悫望之知其有仁义之容然而旗鼓鸣于侧矢石交乎前疾雷飘风迅急而倐忽大之有胜败之数而小之有死生之形士皆掉魂揺魄前却而阻丧君顾意喜色壮张扬矜厉重英之矛七注之甲鸷鸟举而虓虎怒杀人如麻目睫曾不为之一瞬是何其猛厉孔武也是时漳州海冦张甚有司以为忧督府檄君捕之君构兵不数百航海索贼旬日遇焉与战海上败之获六十艘俘八十余人其自投于水者称是贼行海上数十年无此衂矣由有此海所为开寨置帅以弹制非常者费巨而员多然提兵逐贼成数十年未有之捷乃独在君而君又非有责于海者也亦可谓难矣予观昔之善为将而能多取胜者皆用素治之兵训练齐而约束明非徒其志意信而已其耳目亦且习于旗旐之色而挥之使进退则不乱熟于钟鼔之节而奏之使作止则不惑又当有以丰给而厚享之椎牛击豕酾酒成池餍其口腹之所取资遂气闲而思自决于一闘以为效如马饱于枥嘶鸣腾沓而欲奋然后可用君所提数百之兵率召募新集形貌不相识寜独训练不夙约束不豫而已其于服属之分犹未明也君又穷空家无余财所为市牛酒买粱粟以恣士之所嗜不能具也徒以一身率先士卒共食糗糒触犯炎风冲冒巨浪日或不再食以与贼格而竟以取胜君诚何术而得人之易致效之速如此予知之矣用未早教之兵而能尽其力者以义气作之而己用未厚养之兵而能鼓其勇者以诚心结之而已余方欲以是问君而玄锺所千户某等来乞文勒君之伐輙书此以与之君其毋以予为儒者而好揣言兵意云君之功在濒海数郡而玄锺所独欲书之者君所获贼在玄锺境内其调发舟兵诸费多出其境而君靖亷不扰以故其人尤德之尔君名大猷志辅其字以武举推用为今官  

宣城令姜公去思记【`汤显祖`】  

余识宣城令荆人姜君竒方孝亷时长者后余游宣行水阳林树修逺厨传甚饬已又见其人士沈君典梅禹金之流文雅风流为之忻然令数来攸攸如也令朝京师会余上试令故江陵相弟子师也不数日江陵弟子介令候余余谢不敢当意令且计最宠遴之矣然令终用平徙得治粟郎已复贬山东小州属监泰山妃祠余异之盖去宣十年丞武林而病疽宣人闻之愁然趋比已宣人闻之脱然喜余又异焉夫姜君者亦蹇谔重进止质行人耳治县当亦无有竒何以思乎一日宣父老诸生来言状如之且曰令无以予民然善为条如前役者长常署人田多者得收其旁户租常自入豪荡比前征后相补射为谩卒发觉一人至负租百万犯至死当戍边者至一家九人连年不决遣令至乃与囚约能輙抵所负为除不能遣未尽十日囚空更为法行条编均里甲里自征输因以讫税如程至无可笞故事吏赎常利金得自与间行其十之三游声不在民矣缓急无所匄令曰若此所谓金生而粟死者也岁当祲奈何乃大治诸庾累榖至七万余石主以訾良人然令在县六年无凶灾后乃连岁水败榖种流死然后以此不饥嗟夫作令如此亦可思矣余叹曰然则何以迁无殊则诸生瞠然造前曰沈君典在时言之矣虽江陵相亦极知姜令贤然尝谓其子令不与我亲常众见我后江陵相横不肯持父丧问荆人士在都者当云我何闻独姜有后言因以忮去且夫仕宦遇合者时也惠音者基也其时在上其基在下然则何以去十年而后思中一父老般仙饮洟而前曰始令之勤吾宣也食稗衣蔫亡昼夜忽忽勉循其民问劳疾苦兴立纎致口咄咄不能言常心计而手条之乃至颜色黎露耳目将废一时掾吏姗笑为愚然至今号令有所利便民者常君之法也乃今而后知之余不觉流声叹曰若宣之民可谓能言其君矣百姓何负于长吏哉书之告后来者  

## 文章辨体彚选卷五百六十六

（明）贺复征 编  

○记七【`以下官署`】  

临湍县令厅壁记【`唐李华`】  

邓为天下扄闼两都南蔽秦汉以来多封将相姻戚故其人益豪强内全邑曰南阳曰穰曰临湍葢古新城也穰州府所理吏不暇息南阳领户既寡奸侠所归惟临湍境清人闲从仕者所乐开元裂此乡三千户为菊潭县天寳至德之间北骑南侵南阳为战地地荒人散千里无烟犹以邮置之冲往复王命权置官吏招集疲人如寒资裘如馁并食圣朝临下有赫哀抚兆人诛元凶清天下诏方镇选良吏平昌孟威字承颜自左骁卫兵曹叅军本道节度使表为此县始至户不盈百为政七月尽室而归者千余家难矣哉古之为政者先诸人后诸身先其人则人不劳后其身则身自逸承颜勤一作或恤老幼而休息之损有余补不足而煦育之人谕其心则不劳而理矣古之求士者观诸其家乃知为政承颜奉版舆冐边尘北越巩洛归家于汉上又以清白之禄为甘旨之资臣子之道卓然则其余可知也令长品秩章绶人皆知之故不书今所书议能也寳应七年七月甲辰记  

道州刺史厅壁记【`元结`】  

天下太平方千里之内生植齿类刺史能存亡休戚之天下兵兴方千里之内能保黎庶能攘患难在刺史耳凡刺吏若无文武才畧若不清廉肃下若不明惠公直则一州生类皆受其害于戱自至此州见井邑丘墟生民几尽试问其故不觉涕下前后刺史或有贪猥惛弱不分是非但以衣服饮食为事数年之间苍生蒙以私欲侵夺兼之公家驱廹非奸恶强富殆无存者问之耆老前后刺史能恤养贫弱惠守法令有徐公履道李公亷而已徧问诸公善或不及徐李二公恶有不堪说者故为此记与刺史作戒自置州以来诸公改授进绌年月则旧记存焉  

江州刺史厅壁记【`独孤及`】  

古者国有史氏君举必书倚相董狐史鳅史嚚即其人也秦以来国化为郡史官废职策牍之制寖灭记事者但用名氏岁月书于公堂而春秋梼杌存乎屋壁其来旧矣是州也在荆之域于浔之阳江从岷山东注渤澥洪涛至是泒分为九而庐山湓水周乎雉堞洞庭彭蠡为之襟带故自晋元康讫于梁陈出入五代四百余载世称雄镇且曰天府匪亲匪贤莫荷其寄唐自有天下六合一轨设险斯废惟民是恤则命官择任与列郡等矣至德以来戎马生而楚氛恶犹以是邦咽喉秦吴跨蹑荆徐而提封万井岐路五裂每使臣计郡县之财入调军府之储峙玺节旁午羽书络绎走闽禺而驰于越必出此路而防虞供应功倍他郡故亦大其任而难其人今年春渤海封公继践厥位夫为政犹工之攻木也得于手应于心则盘曲拥肿迎刃而解况美材乎故公以发硎之利导胜残之俗布政三月而人从乂每叹曰茫茫旧壤千载在目观乎版筑则灌婴之业廓而存焉披乎图谍则温太真庾元规之车尘若可窥焉义宁以来百四十有九载纂斯位者风声相聆轨躅相蹑前贤后贤累累如贯珠善恶成败我之元龟酌而行之吾师存焉于是征诸故老鸠其名氏之存者凡若干人躅而书之以为九江都国志  

蓝田县丞厅壁记【`韩愈`】  

丞之职所以贰令于一邑无所不当问其下主簿尉主簿尉乃有分职丞位髙而偪例以嫌不可否事文书行吏抱成案诣丞卷其前钳以左手右手摘纸尾鴈鹜行以进平立睨丞曰当署丞涉笔占位署惟谨目吏问可不可吏曰得则退不敢畧省漫不知何事官虽尊力势反出主簿尉下谚数谩必曰丞至以相訾謷丞之设岂端使然哉博陵崔斯立种学绩文以蓄其有泓涵演迤日大以肆贞元初挟其能战艺于京师再进再屈于人元和初以前大理寺评事言得失黜官再转而为丞兹邑始至喟曰官无卑顾材不足塞职既噤不得施用又喟曰丞哉丞哉余不负丞而丞负余则尽枿去牙角一蹑故迹破崖岸而为之丞厅故有记壊漏污不可读斯立易桷与瓦墁治壁悉书前任人名氏庭有老槐四行南墙巨竹千挺俨立若相持水■〈氵虢〉■〈氵虢〉循除鸣斯立痛扫溉对树二松日哦其间有问者輙对曰余方有公事子姑去考功郎中知制诰韩愈记  

河南府同官记【`韩愈`】  

永贞元年愈自阳山移江陵法曺参军获事河东公公尝与其从事言建中初天子始纪年更元命官司举贞观开元之烈羣臣惕栗奉职命材登良不敢私违当时自齿朝之士而上以及下百执事官阙一人将补必取其良然而河南同时于天下称多独得将相五人故于府之叅军则得我公于河南主簿则得故相国范阳卢公于汜水主簿则得故相国今太子宾客荥阳郑公于陆浑主簿则得相国今吏部侍郎天水赵公于登封主簿则得故吏部尚书东都留守吴郡顾公卢公去河南为右补阙其后由尚书左丞至宰相郑公去泛水为监察御史佐山南军其后由工部侍郎至宰相罢而又为赵公去陆浑为右拾遗其后由给事中为宰相顾公去登封为监察御史其后由京兆尹至吏部尚书东都留守我公去府为长水尉其后由膳部郎中为荆南节度行军司马遂为节度使自工部尚书至吏部尚书三相国之劳在史册顾吏部慎职小心于时有声我公愿洁而沉密开亮而卓伟行茂于宗事修于官嗣绍家烈不违其先作帅南荆厥闻休显武志既扬文教亦熈登槐赞元其庆且至故好语故事者以为五公之始迹也同其后进而偕大也亦同其称名臣也又同官职虽分而功德有巨细其有忠劳于国家也同有若将同其后而先同其初也有闻而问者于是焉书既五年始立石刻其语河南府参军舎庭中于时河东公为左仆射宰相出藩大邦开府汉南郑公以工部尚书留守东都赵公以吏部尚书镇江陵汉南地连七州戎士十万其官宰相也留守之官居禁省中岁时出旌旗序留司文武百官于宫城门外而衙之江陵故楚都也戎士五万三公同时千里相望可谓盛矣河东公名均姓裴氏  

监祭使壁记【`栁宗元`】  

礼檀弓曰祭礼与其敬不足而礼有余也不若礼不足而敬有余也是必礼与敬皆足而后祭之义行焉周礼祭仆视祭祀有司百官之戒具诛其不敬者汉以侍御史监祠唐开元礼凡大祠若干中祠若干咸以御史监视祠官有不如仪者以闻其刻印移书则曰监祭使寳应中尤异其礼更号祠祭使俄复其初又制凡供祠之吏虽当斋戒得以决罚由是礼与敬无不足者圣人之于祭祀非必神之也盖亦附之教焉事于天地示有尊也不肃则无以教敬事于宗庙示广孝也不肃则无以教爱事于有功烈者示报德也不肃则无以劝善凡肃之道自法制始奉法守制由御史出者也故将有事焉则祠部上其目吏部上其官奉制书以来告然后颁于有司以谨百事太常修其礼光禄合其物百工之役先一日咸至于祠而考阅焉御史会公卿有司执简而临之故其粢盛牲牢酒醴菜果之馔必实于庖厨钟鼓笙竽琴瑟戞击之乐簨簴缀兆之数必具于庭内樽彝罍洗爼豆醆斚之器必挈于坛堂之上奉奠之士赞礼之童乐工舞师洎执役而卫者咸自变量其实设棰扑于堂下以修官刑而羣吏莫敢不备物罗奏牍于几上以严天宪而众官莫敢不尽诚而祭之日先升立于西阶之上以待卒事其礼之周旋乐之节奏必周知之退而视其燔燎瘗埋终之以敬也居常则饬四方祀贡之物以时登于王府服器之修具祠宇之缮理牛羊毛涤之节三宫御廪之寔毕备而聴命焉旧以监祭御史之长居是职贞元九年十二月御史多缺予班在三人之下进而领焉明年中山刘禹锡始复旧制由礼与敬以临其人而官事益理制令有不宜于时者必复于上革而正之于是始为记求簿书得为是职者若干人书焉  

四门助教厅壁记【`栁宗元`】  

周之置虞庠于四郊以养国老教胄子祭统曰天子设四学盖其制也易传太初篇曰天子旦入东学昼入南学夕入西学暮入北学蔡邕引之以定明堂之位焉大戴礼保傅篇曰帝入东学以贵仁入南学以贵信入西学以贵徳入北学以贵爵贾生述之以明太子之教焉故曰为大教之宫而四学具焉参明堂之政原大教之极其建置之道宏也后魏太和中立学于四门置助教二十人隋氏始隶于国子而降置五人皇朝始合于太学又省至三人员位弥简其官尤难非儒之通者不列也四门学之制掌国之上士中士下士凡三等侯伯子男凡四等其子孙之为胄子者及庶士庶人之子为俊士者使执其业而居其次就师儒之官而考正焉助教之职佐博士以掌鼓箧夏楚之政令令分其人而教育之其有通经力学者必于岁之杪升于礼部听简试焉课生徒之进退必酌于中道非博雅庄敬之流固不得临于是故有去而升于朝者贺秘书由是为博士归散骑由是为左拾遗旧制以拾遗为八品清官故必以名实者居于其位贞元中王化既成经籍少间有司命太学之官颇以为易専名誉好文章者咸耻为学官至是河东栁立始以前进士求署兹职天水武儒衡闽中欧阳詹又继之是岁为四门助教凡三人皆文士京师以为异余与立同祖于方舆公与武公同升于礼部与欧阳同志于文四门助教署未尝纪前人名氏余故为之纪而由夫三子者始  

岭南节度飨军堂记【`栁宗元`】  

唐制岭南为五府府部州以十数其大小之戎号令之用则听于节度使焉其外大海多蛮夷由流求诃陵西抵大夏康居环水而国以百数则统于押蕃船使焉内之幅贠万里以执秩拱稽时听教命外之覊属数万里以译言挚寳岁帅贡职合二使之重以治于广州故宾军之事宜无与较大且宾有牲牢饔饩嘉乐好礼以同逺合疏军有犒馈宴飨劳旅勤归以羣力一心于是治也闬闳阶序不可与他邦类必厚栋大梁夷庭髙门然后可以上充于揖譲下周于歩武今御史扶风公亷广州且専二使増德以来逺人申威以修戎政大飨宴合乐从其丰盈先是为堂于治城西北陬其位公北向众宾南向奏部伎于其西视泉地于其东隅奥庳仄庭庑下漏日未及晡则赫炎当日汗眩更起而礼莫克终故凡大宴飨大军旅则寓于外垒仪形不称公于是始新其制为堂南面横八楹纵十楹向之宴位化为东序西又如之其外更衣之次膳食之宇列观以游目偶亭以展听弥望极顾莫究其徃泉池之旧增浚益植以暇以息如在林壑问工焉取则师舆是供问役焉取则蛮隶是征问材焉取则隙宇是迁或益其阙伐山浮海农贾拱手张目视具乃十月甲子克成公命飨于新堂幢牙茸纛金节析羽旌旗旟旞咸饰于下鼓以鼖晋金以铎铙公与监军使肃上宾延羣僚将校士吏咸次于位卉裳罽衣胡夷蜑蛮睢盱就列者千人以上铏鼎体节燔炰胾炙羽鳞狸互之物沉泛醍盎之齐均饫于卒士兴王之舞服夷之伎揳击吹鼓之音飞腾幻怪之容环观于逺迩礼成乐遍以叙而贺且曰是邦临护之大五人合之非是堂之制不可以备物非我公之德不可以容众旷于徃初肇自今兹大和有人以观逺方古之戎政其曷用加此华元名大夫也杀羊而御者不及霍去病良将军也余肉而士有饥色犹克称能以垂到今矧兹具羙其道不废愿勒于金石以永示后祀遂相与来告且乞辞某譲不获乃刻于兹石  

道州刺史厅后记【`吕温`】  

壁记非古也若冠绶命秩之差则有格令在山川风物之辨则有圗谍在所以为之记者岂不欲述理道列贤不肖以训于后庶中人以上得化其心焉代之作者率异于是或夸学名数或务政为文居官而自记者则媚已不居其官而代人记者则媚人春秋之旨盖委地矣贤二千石河南元结字次山自作道州刺史厅记既彰善而不党亦指恶而不诬直举胸臆用为鉴戒昭昭吏师长在屋壁后之贪虐放肆以生人为戱者独不愧于心乎予自幼时读古循吏传慕其为人以为士大夫立名于代无以髙此前年冬由尚书刑部郎中出为此州虽履剧自课而未能逮其意也徃刺史有许子良者輙移元次山记于北牖下而以其文代之后亦时有号君子之清者莅此熟视焉而莫之改岂是其难乎予也鲁安知乎他即命圬而书之俾复其旧且为后记以广次山之志云  

掌书记厅壁记【`李徳裕`】  

续汉书百官志称三公及大将军皆有记室主上表章报书记虽列于上宰之庭然本为从军之职故扬雄称军旅之际飞书驰檄用枚皋非夫天机殊健学源浚发含思而九流委输挥毫而万象骏奔如庖丁提刅为之满志师文鼔瑟效不可穷则不能称是职也昔安丰侯窦融征还京师光武问曰所上表章谁与参之融曰皆从事班彪所为及窦宪贵宠班固傅毅之徒皆置之戎幕以典文章宪邸文章之盛冠于当代魏氏以陈琳阮瑀管记室自东汉以后文才髙名之士未有不由于是选其简才之用亦金马石渠之亚况河东精甲十万提封千里半杂胡骑遥制边朔惟师旅之威容为列藩之仪表典兹羽檄代有英髦间者吴少微富嘉谟王翰孙逖咸有制作存于是邦其所不知盖阙如也暨太尉临淮王总节制之师德裕叔父尝典斯职寻以才识英妙肃宗召拜监察御史厥后仆射髙贞公今河阳节度令狐公以人文掌宸翰国子司业郑公给事河南尹杜公以才华登贵仕继斯躅者不亦盛欤丙申岁丞相髙平公始自枢衡以膺总帅以右拾遗杜君为主记明主惜其忠规复拜旧职寻参内廷视草之列次用殿中侍御史崔君德裕获接崔君之后文学空虚才术莫迨继亲尘于吾祖挹芬烈于前贤先是庑廊之下有丰碑纪其名氏而不书职业今再刋斯记于本署西垣以髙平公统戎为始元和十四年四月十一日记  

华州新葺设厅记【`沈亚之`】  

今天下邦郡之望莫与太华等然而公堂燕台无别位顾几砚与饩乐之具日更废置于其间宁地势之要为守者无久留于其任而经虑莫及此乎陇西公为守未满岁郡中既治因窥其庶屋可改者乃先问其吏曰政之为困何始也吏曰累更其守耳公曰吏知其病哉夫几砚者公事之重器也以宴而迁撤宴而复则■〈尸外立内〉不得常屡更其所政之为困不由此耶且吏入公门望其居则必庄是几砚之处宜其严也今朝撤而暮置事之者既劳固以慢矣而况酒行乐作妇女列坐优者与诙谐揺笑左右侍立或衘哂壊容不可罪也夫狎久则失敬岂吾之独患其吏亦丑之明日解冗宇一构于正寝西南隅堑其外数出土基之饰故材以辏用垢者磨其淄弱者承其轻浚流于其所以便涂者补栋续楹不渉旬而功就沼沚之媚随而比矣嗟乎转疣为安不费而功吾知其由人长庆元年四月甲子吴兴沈亚之仰公之迹因请张文其下纪其功焉  

盩厔县丞厅壁记【`沈亚之`】  

盩厔道巴汉三蜀南极山不尽三十里北阻渭短长之补与南而近其野半为泽麓故鼠倚穑而居虽善捕伐不能无伤于稼说者以为汉武帝尝夜出射熊于是而田人輙留执帝从者由是观之民情阻狠古为难理时犹逼畏指諌即稍罢然佞臣竟以帝耻不忘遂籍民人田为五柞长杨矣今又徙甄越卒留戍邑中神策亦屯兵角居俱称护甸而三蜀移民游手其间市闾杂业者多于县人十九趋农桑业者十五又有太子家田及作囿皆募其佣艺之由是富民豪农颇输名买横缓急以自蔽匿民冒名欺偷浮诈相樛虽贤宰处之而丞与曹或不类亦不能尽枉直之情也夫丞之职也赞宰之政以条诸曹其有不便于民者丞能得不可今丞也余从祖居之既满岁民诤不作如此则宰之所宰丞之所赞可谓知方也已长庆初余思相如进諌之风南歴长杨至于射熊五柞访其遗迹因退舎是邑遂志论山川俗里之事题于丞之署云  

河中府参军厅记【`沈亚之`】  

国朝设官无髙卑皆以职授任不职而居任者独参军焉观其意葢欲以清人贤胄之子弟将命试任使以雅地任之耳不然何优然旷养之如此其差髙下则以五府六雄为之次苐蒲河中界三京左雍三百里且以天子在雍故其地益雄调吏者必以其人授焉噫今之众官多失职不失其本者独叅军焉长庆二年予客蒲河中府参军某参军某族世皆清胄又与始命之意不失矣乃相与请予记职官之本于其暑  

御史台新造中书院记【`舒元舆`】  

王者执生杀之柄造天下使百度顺而已矣其或不顺与顺而不得其度者皆属于御史府府之动静为朝廷纪纲之职与百司絶类盖百司坐其署但専局而已矣入于朝与启事于丞相府亦不出乎其位是以朝罢而各复其司以无事于朝堂与中书也若御史台每朝会其长总领属官谒于天子道路谁何之声达于禁扉至含元殿西庑使朱衣从官传呼促百官就班迟晓文武臣僚列于两观之下使监察御史二人立于东西朝廷砖道以监之鸡人报点监者押百官由通干观象入宣政门及班于殿廷前则左右廵使二人分押于钟鼔楼下若两班就食于廊下则又分殿中侍御史一人为之使以莅之内谒者承旨唤仗入东西阁门峩冠曵组者皆趋而进分监察御史一人立于紫宸屏下以监其出入炉烟起天子负斧扆听政自螭首龙墀南属于文武班则侍御史一人尽得専弹举不如法者由是五府之属得入殿内其职益繁其风益峻故大臣由公相而下皆屏气窃息注万目于吾曹吾曹坐南台则综核天下之法立内朝则紏绳千官之失百官有滞凝之事皆就我而质故乗舆所在下马成府厘朝廷之纲目与坐台之判决者相半是以御史府故事于中书之南当有理所先时唯中丞得専寓于尚舍一院若杂事与左右廵使则寓于西省小胥之庑下遇大朝会时吾属皆来则分憇于杂事廵使之地既寓于小胥则我寔客也每亡事而去则主人必坌而入諠哗狼藉其态万变向之霜棱尽为涕涶矣岂吾君以天下纲纪属之于我意耶上元二年侍御史刘孺之作直厅记初拜仪云谢宰相讫向南入直省院侯端长又入中书仪云到直省院入门揖端公讫各就房呜呼以御史之贵重而前时作者之记恬然以直省院为记君子未尝有非之者神羊之神何其翳而不光耶圣唐大和三年已酉岁天子擢尚书吏部郎中河南宇文公为御史中丞诏下之日不仁者相吊御史府新例知杂事一人中丞得以选于廷臣河南公既拜之日上言请尚书司勲郎中琅琊王君以自辅识者曰河南琅琊同心异质之人也心茍同虽坚金可断于御史乎何有他日杂事累以寓直省院为叹乃议于中丞中丞深乐之实时启于中丞曰此前日之阙也中丞能革之岂直柏署之光乎寔羽卫五府之多也皆佐其意事得闻于上上曰良有是乎俞其请如响应即诏度支出钱百万以资焉乃以政事堂南直阡之南选地以作之中书之南寔天下会计之地不容咫尺之隟非雄重清切之司于此岂容足乎我是以得规制为之焉旧中丞院在西与西院相絶遂以其地易大京兆院合三院为一东西四十六歩南北四十歩由东为首其一为中丞其二为杂事其三为左右廵使若中丞升为大夫改官不改院若三院毕朝集台院附于杂事殿察附于廵使其名总号为御史台中书南院院门北辟以取其向朝廷也其制自中书南廊架南北为轩入院门分东西厢为拜揖折旋之地内外皆有庑蟠回诘曲瞩之盈盈然梁栋甚宏柱石甚伟椽栾楶棁丽而不华门牕户牖华而不侈名木修篁新姿如旧若升绿云若编青箫以至于几案笔砚帘幌茵榻果笾茗器皆新作也从官胥士役夫马走勾稽案牍饮食休息之地皆得其所若百官之请事羣吏之来谒入吾门将祗伺于屏者见吾轩堂阶闼之严固不俟戒而自肃焉为此者何尊天子也吾府为天子耳目宸居堂陛未有耳目聪眀堂陛峻整而天子不尊也天子尊未有奸臣贼子而不灭也奸臣贼子尽灭矣可以自朝廷至于海隅荡荡焉何所不理哉吾之作岂是志小者近者之心耶谨按髙祖大皇帝作大明宫将二百年矣当时有司经度曾不是思将以待我而作我之所以作盖前补二百年之遗事后贻千万年之不朽缙绅观者命为御史北台闻者谓之知言君子曰移中丞杂事今之心于大柄天下岂有遗事哉某备于寮属得闻君子之论且承公命其记于是乎书仍题中丞杂事洎三院至主簿官封名氏于其后以为一时之盛事大和四年岁次庚戍八月十六日丁已记  

## 文章辨体彚选卷五百六十七

（明）贺复征 编  

○记八  

諌院题名记【`宋司马光`】  

古者諌无官自公卿大夫至于工商无不得諌者汉兴以来始置官夫以天下之政四海之众得失利病萃于一官使言之其为任亦重矣居是官者当志其大舍其细先其急后其缓専利国家而不为身谋彼汲汲于名者犹汲汲于利也其间相去何逺哉天禧初真宗诏置諌官六员责以职事庆厯中钱君始书其名于版光恐久而漫灭嘉佑八年刻着于石后之人将厯指其名而议之曰某也忠某也诈某也直某也曲呜呼可不惧哉  

洪州新建县厅壁记【`曽巩`】  

为后世之吏得行其志者少矣此仕之所以难也而县为最甚何哉凡县之政无大小令主簿皆独任而民事委曲当有所操纵缓急不能一断以法举法而绳之则其罪固易求也凡有所为问可不可于州执一而违之则其势固易挠也其罪易求其势易挠故为之者有以得于州然后其济可几也不幸其一锱铢与之咈则大者求其罪小者挠其势将不遗其力矣吏之不能自安岂足道哉县有不与其扰者乎方是时也而天下之能忘其势而好恶不妄者鲜矣能忘人之势而强立不茍者亦鲜矣州负其强以取威县忧其弱以求免其习已久其俗己成之后而守正循理以求其得于州其亦不可以必也则仕于此者欲行其志岂非难也哉君子者虽无所处而不安然其于自处也未尝不择仕而得择其自处则县之事有不敢任者岂可谓过也哉洪州新建自太平兴国六年分南昌为县至嘉佑三年凡若干年为令者凡三十有九人而秘书省著作佐郎黄巽公权来为其令抑豪纵惠下穷守正循理而得济其志者也公权亦喜其职之行因考次几为令者名氏将伐石以书而列置于壁间故予为之载其行治而因着其为县之难使来者得览焉  

重修御史台记【`曾巩`】  

元佑三年新作御史台成诏臣巩为之记臣惟御史见于周掌赞书受法令而已战国以对执法亦记事之职也至秦汉始置大夫位亚丞相副曰中丞督部刺史受公卿奏事举劾按章其属有侍御史出讨奸猾治大狱于是専绳紏之任厥后政事归尚书而御史与尚书谒者并为三台大夫更为三公而中丞为台率与尚书令司隶校尉朝会皆専席为三独坐隋唐复置大夫天下有寃而无告者得与中书门下省诘之谓之三司自是御史益为雄俊其属则有殿中监察并侍御史为三院侍御史一人知杂事横榻而坐谓之南床皆専弹劾不言事本朝因之至真宗皇帝增置言事御史其后皆得言事大则御史相率廷辩小则人得自达故其任视前世为尤重列圣相继皆假以寛仁使得自竭是以风采所加百僚震肃朝廷倚而益尊初本朝虽因唐制然以大夫为兼官不治台事以郎中员外郎兼侍御史知杂事以贰中丞以太常博士以上为三院未至者则为御史里行监察故事内监尚书六曺外廵按郡县久之亦废至神宗皇帝大正官名始归大夫职以侍御史治杂事罢御史里行而复六察官分守既定乃相官府盖御史台建于宣化坊自开寳五年纔有东西狱七年雷德骧分判三院事请于上而大之屋不及百楹天禧二年复诏增广遂至三百六十楹讫于元丰垂七十年寖以圯壊神宗皇帝伻图程工以授有司旧阙大夫听事踵邺都制度辟门北乡取阴杀之义又形势庳下无以重威至是命置大夫听事辟门东乡増庳为崇培下为髙其规模宏逺矣今上即政务先慈俭土木之勤咸诏勿事惟台之建寔遵先训犹以大夫虚员姑省营筑辟门北向仍故不改经度损益断自圣心以元佑三年六月已亥始事三年八月庚辰卒功用人力十万五千为屋三百五十一楹门闼耽耽堂室渠渠长贰佐属视事燕休翼翼申申各适所宜吏舎囚圄深靓严固案牍簿书栖列有序所以观示都邑表正宪度揆诸典章于是为称昔周人考室见于风雅鲁国作门记诸春秋后世传诵为载籍首恭惟神宗皇帝受命承序十有九年建立经常皆应古义好恶无私赏罚不僣而纲纪是张宫室弗营池籞茍完而府寺是崇故能垂情风宪之司以启后嗣之意二圣恭已开辟言路聪无不闻明无不烛士有以言获福不闻忠以取祸耳目之地宠遇莫抗故能新是栋宇以成前人之志是宜着在文字刻之金石以度越周鲁垂休无穷顾臣之愚何足以称明诏之万一哉虽然臣尝闻之责人非难责已惟难御史责人者也将相大臣非其人百官有司失其职天下之有败法乱纪服谗即慝者御史皆得以责之然则御史独无责乎哉居其位有所不知知之有所不言言之有所不行行之而君子病焉小人幸焉此御史之责也御史虽不自责天下得以责之惟其不难于责巳则施于责人能称其任矣能称其任然后危冠盛服崇墉峻宇游焉息焉可以无媿茍异于是得毋馁于中哉臣故不自揆辄因承诏诵其所闻以告在位者使有以仰承列圣褒大崇显之意焉  

国子学同官记【`明蘓元衡`】  

乙已秋诏即应天府学为国子学设师弟子员其愽士助教正录非有德望邃于经学者不得登用维时博士则今上亲擢金华许君存仁为之丙午春以章贡刘君宗弼为博士临安李君宗表河南张君用周济宁潘君文秀为助教髙昌完君彦明为学正广信郑君一中金陵杜君叔循为学录临江张君以诚为典膳其夏用周除淮安卫叅谋其秋彦明除建平知县以诚除管渎场管勾其冬一中除上海县丞继用周则广平郭君可久继彦明则南昌李君克正继以诚则章贡吕君仲善继一中则东阳张君孟兼而余以七月忝授学录丁未秋学升正四品始设祭酒司业典簿员即拜存仁祭酒宗弼司业钱塘陈彦博由元翰林编修署典簿浚仪陈君子方由元进士署博士栋州髙君仲晖由太子伴读署助教而余亦忝进学正补余处则吴兴张君伯渊也其后存仁谪韶州宗弼拜浙江按察佥事子方拜江西按察佥事彦博迁太常博士宗表以事罢去叔循迁太常赞礼仲晖升磨勘司令伯渊升磨勘司丞仲善升太常典簿孟兼升祠部主事余转翰林院国史编修官辞疾不上今在官者祭酒则梁先生以太子宾客兼博士则汴梁李君叔允典簿则济南周君中助教则上蔡朱君原礼合文秀可久克正为七人而叔允原礼入东宫兼伴读云自余为国子官属于斯之二十一人者皆获托官聨而与之游亦一时之幸哉然甫六年而升沈出处去就离合不齐已若是况于他日乎此余之所以慨然也因为之记归田后时览观其姓氏庶用自慰焉来者夷考其平生以议拟其得失亦未必不有取于斯也梁先生名贞字叔享会稽人刘君名丞亚周君名循理潘君名时英郭君名永髙君名晖朱君名□复完君名哲郑君名贳杜君名环其名如其字者许君吕君汴梁李君及东阳临江两张君名宗义则浚仪陈君名世吕则钱塘陈君名济则河南张君名溥则吴兴张君晔者临安李君名也宗頥者南昌李君名也余名伯衡字平仲眉山人  

## 文章辨体彚选卷五百六十八

（明）贺复征 编  

○记九【`古迹`】  

新修滕王阁记【`唐韩愈`】  

愈少时侧闻江南多临观之羙而滕王阁独为第一有瑰伟絶特之称及得三王所为序赋记等壮其文词益欲徃一观而读之以忘吾忧系官于朝愿莫之遂十四年以言事斥守揭阳便道取疾以至海上又不得过南昌而观所谓滕王阁者其冬以天子进大号加恩区内移刺袁州袁于南昌为属邑私喜幸自语以为当得躬诣大府受约束于下执事及其无事且还倘得一至其处窃寄目偿所愿焉至州之七月诏以中书舎人太原王公为御史中丞观察江南西道洪江饶虔吉信抚袁悉属治所八州之人前所不便及所愿欲而不得者公至之日皆罢行之大者驿闻小者立变春生秋杀阳开阴闭令修于庭户数日之间而人自得于湖山千里之外吾虽欲出意见论利害聴命于幕下而吾州乃无一事可假而行者又安得舍已所事以勤馆人则滕王阁又无因而至焉矣其岁九月人吏浃和公与监军使燕于此阁文武奔驰皆与在席酒半合辞而言曰此屋不修且壊前公为从事此邦适理新之公所为文寔书在壁今三十年而公来为邦伯适及期月公又来燕于此公乌得无情哉公应曰诺于是栋楹梁桷板槛之腐黒挠折者盖瓦级砖之破缺者赤白之漫漶不鲜者治之则已无侈前人无废后观工既讫功公以众饮而以书命愈曰子其为我记之愈既以未得造观为叹窃喜载名其上词列三王之次有荣耀焉乃不辞而承公命其江山之好登望之乐虽老矣如获从公游尚能为公赋之  

墨池记【`宋曾巩`】  

临川之城东有地隠然而髙以临于溪曰新城新城之上有池漥然而方以长曰王羲之之墨池者荀伯子临川记云也羲之尝慕张芝临池学书池水尽黒此为其故迹岂信然耶方羲之之不可强以仕而尝极东方出沧海以娱其意于山水之间岂有徜徉肆恣而又尝自休于此耶羲之之书晩乃善则其所能盖亦以精力自致者非天成也然后世未有能及者岂其学不如彼耶则学固岂可以少哉况欲深造道德者耶墨池之上今为州学舍教授王君盛恐其不章也书晋王右军墨池之六字于楹间以揭之又告于巩曰愿有记惟王君之心岂爱人之善虽一能不以废而因以及乎其迹耶其亦欲推其事以勉其学者耶夫人之有一能而使后人尚之如此况仁人庄士之遗风余思被于来世者何如哉  

登南楼记【`陆游`】  

郡集于南楼在仪门之南石城□□□黄鹤山制度闳伟登望尤胜鄂州楼观为多而此独得江山之要会山谷所谓江东湖北行画图鄂州南楼天下无是也下阚南湖荷叶弥望中为桥曰广平其上皆列肆两傍有水阁极佳往山谷云凭栏十里芰荷香谓南湖也是日早微雨晩晴二十八日同章冠之秀才甫登石镜亭访黄鹤故址石镜亭者石城山一隅正枕大江其西与汉阳相对止隔一水人物草木可数唐沔州治汉阳县故李太白沔州泛城南郎官湖诗序云白迁于夜郎遇故人尚书郎张谓出使夏口沔州牧杜公汉阳令王公觞于江城之南湖其后沔州废汉阳以县隶鄂州周世宗平淮南得其地复以为军太白诗云谁道此水广狭如一疋练江夏黄鹤楼青山汉阳县人语犹可闻故人面可见形容最妙汉阳负山带江其南小山有僧寺者大别山也又有小别谓之二别云黄鹤楼旧传费□□□于此后忽乗黄鹤来归故名楼号为天下絶景以崔灏诗最传而太白竒句得于此者尤多今楼已废故址亦不复存问老吏云在石镜亭南楼之间□鹦鹉洲犹有可想见其地楼傍李监篆石刻独存太白登此楼送孟浩然诗云孤帆逺映碧山尽惟见长江天际流盖帆樯映逺山尤可观非江行久不能知也复与冠之出汉阳门游仙洞止是石壁数尺皆直裂无洞穴之状旧传有仙人隠其中尝启洞出游老兵遇之得黄金数饼后化为石东坡先生有诗记其事初不云所遇何人且太白固已云颇闻列仙人于此学飞术一朝向蓬海千载空石室今鄂人谓之吕公洞盖流俗附会也有道人澶州人结庐洞侧设吕公像其中洞少南即石镜山麓粗顽石也色黄赤皴驳了不能鉴物可谓浪得名者  

## 文章辨体彚选卷五百六十九

（明）贺复征 编  

○记十【`以下亭阁`】  

殊亭记【`唐元结`】  

癸夘中扶风马向兼理武昌以明信严断恵正为理故政不待时而成扵戏若明而不信严而不断恵而不正虽欲理身终不自理况扵人哉公能令人理始身多暇招我避暑且为凉亭亭之基址复在【`集作出`】山上佳水杨【`集作本相`】荫常多清风巡回极望目不厌逺吾见公材殊政殊迹殊为此亭又殊因命之曰殊亭斵石刻记立于亭侧庶几来者无或倦焉  

兰溪县灵隠寺东峯新亭记【`冯宿`】  

东阳实会稽西部之郡兰溪实东阳西鄙之邑岁在戊寅天官署洪君少卿以为之宰君之始至则用信待物用勤集事信故人阜勤故公济未朞而其政成后三年夏六月余过其邑洪君导余以邑之胜赏扵是乎有东峯亭之逰背城之闉半里而近初届佛刹刹之上方而亭在焉松门盖空石道如带足倦累息然后造夫极焉向之池隍馆宇之多旗亭阛阓之喧途道往来之众簿书鞅掌之烦顾步之余忽焉如失但山风飗飗岭云峩峩飞轩凭虚洞壑在下向背殊状昏明易色指遥青而点黛者问之则曰某山某岩某林某墅指逺白而曳练者问之则曰某洲某渚某湫某塘髙深互呈心目相竞飘若象外意其幻成余既谐其私爰究其本先是元微之构逰观之所洪君曽是挈俸钱二万经斯营斯因地扵山因材扵林因工扵子来因时扵农隙又何易也崇山浚谷佳境胜概绵世伏匿一朝发朗人何能不传在建中兴元之间为江南西道节度曹王所知时方兴军职压冦境供亿仓卒赋平人和王实赖之故御史大夫郑公滑节度卢公羣与君尝同寮毎号之曰精金百炼良骥千里诚矣然则是邑之理兹亭之胜扵君之分不为难能夫播芳尘而鼔余波者非文莫可遂揽笔为记刋扵石而附诸地志焉  

潭州东池戴氏堂记【`栁宗元`】  

弘农公刺潭三年因东泉为池环之九里丘陵林麓距其涯坻岛洲渚交其中其岸之突而出者水萦之若玦焉池之胜于是为最公曰是非离世乐道者不宜有此卒授宾客之选者谯国戴氏曰简为堂而居之堂成而胜益竒望之若连舻縻舰与波上下就之颠倒万物辽廓眇忽树之松栢杉槠被之菱芡芙蕖鬰然而阴粲然而荣凡观望浮游之美専扵戴氏矣戴氏尝以文行累为连率所宾礼贡之泽宫而志不愿仕与人交取其退让受诸侯之宠不以自大其离世与好孔氏书旁具庄文莫不总统以至虚为极得受益之道其乐道欤贤者之举也必以类当弘农公之选而専兹地之胜岂易而得哉地虽胜得人焉而居之则山若増而髙水若辟而广堂不待饰而已奂矣戴氏以泉池为宅居以云物为朋徒摅幽发粹日与之娱则行宜益髙文宜益峻道宜益懋交相赞者也既硕其内又扬于时吾惧其离世之志不果矣君子谓弘农公刺潭得其政为东池得其胜授之得其人岂非动而时中者欤于戴氏堂也见公之徳不可以不记  

永州万石亭记【`栁宗元`】  

御史中丞清河男崔公来莅永州间日登城北牖临于荒野藂翳之隙见怪石特出度其下必有殊胜步自西门以求其墟伐竹披奥欹仄以入绵谷跨溪皆大石林立涣若奔云错若置碁怒者虎斗企者鸟厉抉其穴则鼻口相呀搜其根则蹄股交峙环行卒愕疑若抟噬扵是刳辟朽壊剪焚榛薉决浍沟导伏流散为踈林洄为清池寥廓泓渟若造物者始判清浊効竒扵兹地非人力也乃立游亭以宅厥中直亭之西石若掖分可以眺望其上青壁斗絶沈于渊源莫究其极自下而望则合乎攅峦与山无穷明日州邑耋老杂然而至曰吾侪生是州蓻是野眉尨齿鲵未尝知此岂天坠地出设兹神物以彰我公之徳欤既贺而请名公曰是石之数不可知也以其多而命之曰万石亭耋老又言曰懿夫公之名亭也岂専状物而已哉公尝六为二千石既盈其数然而有道之士咸恨推公之嘉绩未洽扵人敢颂休声祝公于明神汉之三公秩号万石我公之徳宜受兹锡汉有礼臣惟万石君我公之化始于闺门道合于古佑之自天野夫献辞公寿万年宗元尝以笺奏隶尚书敢専笔削以附零陵故事时元和十年正月五日记  

桂州訾家洲亭记【`栁宗元`】  

大凡以观游名扵代者不过视扵一方其或傍达左右则以为特异至若不骛逺不陵危环山洄江四出如一夸竒竞秀咸不相让徧行天下者唯是得之桂州多灵山发地峭坚林立四野署之左曰漓水水之中曰訾氏之洲凡峤南之山川达于海上扵是毕出而古今莫能知元和十二年御史中丞裴公来莅兹邦都督二十七州诸军州事盗遁奸革徳恵敷施朞年政成而当天子平淮夷定河朔告于诸侯公既施庆于下乃合僚吏登兹以嬉观望攸长悼前之遗扵是厚货居甿移于间壤伐恶木刜奥草前指后画心舒目行忽焉若飘浮上腾以临云气万山面内重江束隘聮岚含辉旋视其宜常所未覩倐然互见以为飞舞奔走与逰者偕来乃经工化材考极相方南为燕亭延宇垂阿步檐更衣周若一舍北有崇轩以临千里左浮飞阁右列间馆比舟为梁与波升降苞漓山含龙宫昔之所大蓄在亭内日出扶桑云飞苍梧海霞岛雾来助游物其隙则抗月槛扵回溪出风榭扵篁中昼极其美又益以夜列星下布颕气逥合邃然万变若与安期羡门接扵物外则凡名观游扵天下者有不屈伏退让以推髙是亭者乎既成以燕欢极而贺咸曰昔之遗胜槩者必扵深山穷谷人罕能至而好事者后得以为已功未有直治城挟阛阓车舆步骑朝过夕视讫千百年莫或异顾一旦得之遂出扵他邦虽博物辨口莫能举其上者然则人之心目其果有辽絶特殊而不可至者耶盖非桂山之灵不足以瓌观非是洲之旷不足以极视非公之鉴不能以独得噫造物者之设是乆矣而尽之扵今余其可以无籍乎  

栁州东亭记【`栁宗元`】  

出州南谯门左行二十六步有弃地在道南南值江西际垂杨传置东曰东馆其内草木猥奥有崖谷倾亚缺圮豕得以为囿虵得以为薮人莫能居至是始命披刜蠲疎树以竹箭松柽桂桧栢杉易为堂亭峭为杠梁下上徊翔前出两翼冯空拒江江化为湖众山横环嶛阔瀴湾当邑居之剧而忘乎人间斯亦竒矣乃取馆之北宇右辟之以为夕室取传置之东宇左辟之以为朝室又北辟之以为阴室作屋于北牖下以为阳室作斯亭于中以为中室朝室以夕居之夕室以朝居之中室日中而居之阴室以违温风焉阳室以违凄风焉若无寒暑也则朝夕复其号既成作石于中室书以告之后人庶勿坏元和十二年九月某日栁宗元记  

颍亭记【`陈寛`】  

颍水濵有地可以览山川之秀者九山祠在焉西北余予升之见颍水直北劈地而来砉如隙光端如匣剑视若中面使人毛磔又见太室与大隗等列领羣峯而来崪屹不得进蹭蹬郄倚三十六峤若立指焉而近北左手烟云草树浓淡覆露各尽其态平视之令人意逺超超然若万里之鹤也予曰可树亭哉遂召匠氏授以程度匠氏曰诺退而有言曰假吾令不徳主未闻恵人未蒙仁止其几而遽以庥览为懐乎予闻之甚羞而以为不闻也夫阳翟自颍阳达许昌皆汉郡颍川属是乃吾土也予不肖假长扵此虽获戾扵人而不避者吾将识其来乎及成会邑中彦髦以落之中宴客有举爵而称曰吾斯山河之秀可与岘首争请名之颍亭遂名之若使解携手值良辰嘉宾二三声酒缓进既揖既枋对之益酣因书石以介其壁俾览者惩之当敏树政无敏树亭以钓匠民之意也唐大中庚午岁三月九日丁亥摄阳翟县令陈寛记  

庐山草堂记【`白居易`】  

匡庐竒秀甲天下山山北峯曰香炉峯北寺曰遗爱寺介峯寺间其境胜絶又甲庐山元和十一年秋太原人白乐天见而爱之若逺行客过故乡恋恋不能去因面峯腋寺作为草堂明年春草堂成三间两柱二室四牖广袤丰杀一称心力洞北户来阴风防徂暑也敞南甍纳阳日虞祁寒也木斵而已不加丹墙圬而已不加白磩阶用石羃牕用纸竹帘纻帏率称是焉堂中设木榻四素屏二漆琴一张儒道佛书各两三卷乐天既来为主仰观山俯听泉旁睨竹树云石自辰及酉应接不暇俄而物诱气随外适内和一宿体宁再宿心恬三宿后頺然■〈口答〉然不知其然而然自问其故答曰是居也前有平地轮广十丈中有平台半平地台南有方池倍平台环池多山林野卉池中生白莲白鱼又南抵石涧夹涧有古松老杉大仅以人围髙不知几百尺修柯曳云低枝拂潭如幢竖如盖张如龙蛇走松下多灌丛萝茑叶蔓骈织承翳日月光不到地盛夏风气如八九月时下铺白石为出入道堂北五步据层崖积石嵌空垤块杂木异草盖覆其上緑阴蒙蒙朱实离离不识其名四时一色又有飞泉植茗就以烹燀好事者见可以永日堂东有瀑布水悬三尺泻阶隅落石渠昏晓如练色夜中如环佩琴筑声堂西倚北崖右趾以剖竹架空引崖上泉脉分线悬自檐注砌累累如贯珠霏微如雨露滴沥飘洒随风逺去其四旁耳目杖屡可及者春有锦绣谷花夏有石门涧云秋有虎溪月冬有炉峯雪阴睛显晦昏且含吐千变万状不可殚纪覼缕而言故云甲庐山者噫凡人丰一屋华一箦而起居其间尚不免有骄穏之态今我为是物主物至致知各以类至又安得不外适内和体宁心恬哉昔永逺宗雷辈十八人同入此山老死不返去我千载我知其心以是哉矧余自思从幼迨老若白屋若朱门凡所止虽一日二日聊覆篑土为台聚拳石为山环斗水为池其喜山水病僻如此一旦蹇剥来佐江郡郡守以优容抚我庐山以灵胜待我是天与我时地与我所卒获所好又何求焉尚以冗员所羁余累未尽或往或来未遑宁处待余异日弟妹婚嫁毕司马岁秩满出处行止得以自遂则必左手引妻子右手抱琴书终老扵斯以成就我平生之志清泉白石实闻此言时三月二十七日始居新堂四月九日与河南元集虚范阳张允中南阳张深之东西二林长老凑朗满晦坚等凡十有二人具斋施茶果以乐之因为草堂记  

泠泉亭记【`白居易`】  

东南山水余杭郡为最就郡言灵隠寺为尤由寺观泠泉亭为甲亭在山下水中央寺西南隅髙不倍寻广不累丈而最竒得要地搜胜概物无遁形春之日吾爱其草薫薫木欣欣可以导和纳粹畅人血气夏之夜吾爱其泉渟渟风冷冷可以蠲烦析酲起人心情山树为盖岩石为屏云从栋生水与阶平坐而翫之者可濯足扵床下卧而狎之者可垂钓扵枕上矧又潺湲洁澈粹冷柔滑若俗士若道人眼耳之尘心舌之垢不待盥涤见辄除去潜利阴益可胜言哉斯所以最余杭而甲灵隠也杭自郡城抵四周丛山复湖易为形胜先是领郡者有相里君造虚白亭有韩仆射皋作侯仙亭有裵庶子棠棣作观风亭有卢给事元辅作见山亭及右司郎中河南元藇最后作此亭扵是五亭相望如指之列可谓佳境殚矣能事毕矣后来者虽有敏心巧目无所加焉故吾继之述而不作长庆三年八月十三日记  

## 文章辨体彚选卷五百七十

（明）贺复征 编  

○记十一  

竹楼记【`宋王禹偁`】  

黄岗之地多竹大者如椽竹工破之刳去其节用代陶瓦比屋皆是以其价廉而工省也子城西北隅雉堞圮毁蓁莽荒秽因作小竹楼二间与月波楼通逺吞山光平挹江濑幽閴辽夐不可具状夏宜亟雨有瀑布声冬宜密雪有碎玉声宜鼓琹琹调虚畅宜咏诗诗韵清絶宜围碁子声丁丁然宜投壶矢声铮铮然皆竹楼之所助也公退之暇披鹤氅戴华阳巾手执周易一卷焚香黙坐消遣世虑江山之外第见风帆沙鸟烟云竹木而已待其酒力醒茶烟歇送夕阳迎素月亦谪居之胜概也彼齐云落星髙则髙矣井干丽谯华则华矣止于贮妓女藏歌舞非骚人之事吾所不取吾问竹工云竹之为瓦仅十稔若重复之得二十稔噫吾以至道乙未岁自翰林出滁上丙申移广陵丁酉又入西掖戊戌岁除日有齐安之命已亥闰三月到郡四年之间奔走不暇未知明年又在何处岂惧竹楼之易朽乎幸后之人与我同志嗣而葺之庶斯楼之不朽也咸平二年八月十五日记  

沧浪亭记【`苏舜钦`】  

予以罪废无所归扁舟南逰旅于呉中始僦舍以处时盛夏蒸燠土居皆褊狭不能出气思得髙爽虚辟之地以舒所懐不可得也一日过郡学东顾草树欝然崇阜广水不类乎城中并水得微径扵杂花修竹之间东趋数百步有弃地纵广函五六十寻三向皆水也杠之南其地益阔旁无民居左右皆林木相亏蔽访诸旧老云钱氏有国近戚孙承佑之池馆也■〈土幻〉隆胜势遗意尚存予爱而裴回遂以钱四万得之构亭北碕号沧浪焉前竹后水水之阳又竹无穷极澄川翠干光影会合扵轩户之间尤与风月为相宜予时榜小舟幅巾以往至则洒然忘其归觞而浩歌踞而仰啸野老不至鱼鸟共乐形骸既适则神不烦观无邪则道以明返思向之汨汨荣辱之场日与锱铢利害相磨戛隔此真趣不亦鄙哉噫人固动物耳情横扵内而性伏必外寓扵物而后遣寓久则溺以为当然非胜是而易之则悲而不开惟仕宦溺人为至深古之才哲君子有一失而至扵溺者多矣是未知所以自胜之道子既废而获斯境安扵冲旷不与众驱因之复能乎内外失得之原沃然有得笑闵万古尚未能忘其所寓自用是以为胜焉  

醉翁亭记【`欧阳修`】  

环滁皆山也其西南诸峰林壑尤美望之蔚然而深秀者琅琊也山行六七里渐闻水声潺潺而泻出扵两峰之间者酿泉也峰回路转有亭翼然临扵泉上者醉翁亭也作亭者谁曰山之僧智僊也名之者谁太守自谓也太守与客来饮扵此饮少辄醉而年又最髙故自号曰醉翁也醉翁之意不在酒在乎山水之间也山水之乐得之心而寓之酒也若夫日出而林霏开云归而岩穴瞑晦明变化者山间之朝暮也野芳发而幽香佳木秀而繁阴风霜髙洁水落而石出者山间之四时也朝而往暮而归四时之景不同而乐亦无穷也至扵负者歌扵涂行者休扵树前者呼后者应伛偻提携往来而不絶者滁人逰也临溪而渔溪深而鱼肥酿泉为酒泉香而酒冽山肴野簌杂然而前陈者太守宴也宴酣之乐非丝非竹射者中奕者胜觥筹交错起坐而諠哗者众宾讙也苍颜白髪颓然乎其间者太守醉也已而夕阳在山人影散乱太守归而宾客从也树林阴翳鸣声上下逰人去而禽鸟乐也然而禽鸟知山林之乐而不知人之乐人知从太守逰而乐不知太守之乐其乐也醉能同其乐醒能述以文者太守也太守谓谁庐陵欧阳修也  

丰乐亭记【`欧阳修`】  

修既治滁之明年夏始饮滁水而甘问之滁人得扵州南百步之近其上丰山耸然而特立下则幽谷窈然而深藏中有清泉滃然而仰出俯仰左右顾而乐之扵是疎泉凿石辟地以为亭而与滁人往逰其间滁扵五代干戈之际用武之地也昔太祖皇帝尝以周师破李景兵十五万扵清流山下生擒其将皇甫晖姚鳯扵滁东门之外遂以平滁修尝考其山川按其图记升髙以望清流之闗欲求晖鳯就擒之所而故老皆无在者盖天下之平乆矣自唐失其政海内分裂豪杰并争而起所在为敌国者何可胜数及宋受天命圣人出而四海一向之凭恃险阻刬削磨灭百年之间漠然徒见山髙而水清欲问其事而遗老尽矣今滁介扵江淮之间舟车商贾四方宾客之所不至民生不见外事而安扵畎畆衣食以乐生送死而孰知上之功徳休养生息涵煦百年之深也修之来此乐其地僻而事简又爱其俗之安闲既得斯泉扵山谷之间乃日与滁人仰而望山俯而听泉掇幽芳而荫乔木风霜氷雪刻露清秀四时之景无不可爱又幸其民乐其岁物之丰成而喜与予逰也因为本其山川道其风俗之美而使民知所以安此丰年之乐者幸生无事之时也夫宣上恩徳以与民共乐刺史之事也遂书以名其亭焉庆厯丙戌六月日右正言知制诰知滁州军州事欧阳修记  

丛翠亭记【`欧阳修`】  

九州岛皆有名山以为镇而洛阳天下中周营汉都自古以王者制度临四方宜其山川之势雄深伟丽以壮万邦之所瞻由都城而南以东山之近者阙塞万安轘辕缑氏以连嵩室首尾盘屈踰百里从城中因髙以望之众山靡迤或见或否惟嵩最逺最独出其崭岩耸秀拔立诸峯之上而不可掩蔽盖其名在祀典与四岳俱备天子巡狩望祭其秩甚尊则其髙大殊杰当然城中可以望而见若巡检署之足洛北者为尤髙巡检使内殿崇班李君始入其署即相其西南隅而増筑之治亭于上敞其南北向以望焉见山之连者峰者岫者络绎聨亘卑相附髙相摩亭然起淬然止来而向去而背颓崖怪壑若奔若蹲若斗若倚世所传嵩阳三十六峯者皆可以坐而数之因取其苍翠丛列之好遂以丛翠名其亭亭成李君与宾客以酒食登而乐之其古所谓居髙明而逺眺望者欤  

岘山亭记【`欧阳修`】  

岘山临汉上望之隠然盖诸山之小者而其名特着扵荆州岂非以其人哉其人谓谁羊祜叔子杜预元凯是已方晋与呉以兵争常倚荆州以为重而二子相继扵此遂以平吴而成晋业其功烈已盖扵当世矣至扵风流余韵蔼然被扵江汉之间者至今人犹思之而扵思叔子也尤深盖元凯以其功而叔子以其仁二子所为虽不同然皆足以垂扵不朽余颇疑其反自汲汲于后世之名者何哉传言叔子尝登兹山慨然语其属以为此山常在而前世之士皆已湮灭扵无闻因自顾而悲伤然独不知兹山待已而名著也元凯铭功扵二石一置兹山之上一投汉水之渊是知陵谷有变而不知石有时而磨灭也岂皆自喜其名之甚而过为无穷之虑欤将自待者厚而所思者逺欤山故有亭世传以为叔子之所逰止也故其屡废而复兴者由后世慕其名而思其人者多也熈宁元年余友人史君中辉以光禄卿来守襄阳明年因亭之旧广而新之既周以回廊之壮又大其后轩使与亭相称君知名当世所至有声襄人安其政而乐从其逰也因以君之官名其后轩为光禄堂又欲纪其事于石以与叔子元凯之名并传扵乆逺君皆不能止也乃来以记属扵余余谓君知慕叔子之风而袭其遗迹则其为人与其志之所存者可知矣襄人爱君而安乐之如此则君之为政扵襄者又可知矣此襄人之所欲书也若其左右山川之势与夫草木云烟之杳霭出没扵空旷有无之间而可以备诗人之登髙写离骚之极目者宜其览者自得之至扵亭屡废兴或自有记或不必究其详者皆不复道熈宁三年十月二十有二日六一居士欧阳修记  

峡州至喜亭记【`欧阳修`】  

蜀扵五代为僣国以险为虞以富自足舟车之迹不通乎中国者五十有九年宋受天命一海内四方次第平太祖改元之三年始平蜀然后蜀之丝枲织文之冨衣被扵天下而贡输商旅之往来者陆辇秦鳯水道岷江不絶扵万里之外岷江之来合蜀众水出三峡为荆江倾折回直捍怒鬬激束之为湍触之为旋顺流之舟顷刻数百里不及顾视一失毫厘与崖石遇则糜溃漂没不见纵迹故凡蜀之可以充内府供京师而移用乎诸州者皆陆出而其羡余不急之物乃下于江若弃之然其为险且不测如此夷陵为州当峡口江出峡始漫为平流故舟人至此者必沥酒再拜相贺以为更生尚书虞部郎中朱公再治是州之三月作至喜亭于江津以为舟者之停留也且志夫天下之大险至此而始平夷以为行人之喜幸夷陵固为下州廪与俸皆薄而僻且逺虽有善政不足为名誉以资进取朱公能不以陋而安之其心又喜夫人之去忧患而就乐易诗所谓岂弟君子者矣自公之来岁数大丰因民之余然后有作恵于往来以馆以劳动不违时而人有赖是皆宜书故凡公之佐吏因相与谋而属笔扵修焉  

眉州逺景楼记【`苏轼`】  

吾州之俗有近古者三其士大夫贵经术而重氏族其民尊吏而畏法其农夫合耦以相助盖有三代汉唐之遗风它郡莫及也始朝廷以声律取士而天圣以前学者犹袭五代文弊独吾州之士通经学古以西汉文词为宗师方是时四方指以为迂阔至扵郡县胥吏皆挟经载笔应对进退有足观者而大家显人以门族相上推次甲乙皆有定品谓之江乡非此族也虽贵且富不通婚姻其民事太守县令如古君臣既去辄画像事之其贤者则记录其行事以为口实至四五十年不忘商贾小民常储善物而别异之以待官吏之求家藏律令往往通念而不以为非虽薄刑小罪终身有不敢犯者岁二月农事始作四月初吉榖稚而草壮耘者毕出数十百人为曹立表下漏鸣鼓以致众择其徒为众所畏信者二人一人掌鼓一人掌漏进退作止惟二人之听鼓之而不至至而不力皆有罚量田计功终事而会之田多而丁少则出钱以偿众七月既望谷艾而草衰则仆鼓决漏取罚金与偿众之钱买羊豕酒醴以祀田祖作乐饮食醉饱而去岁以为常其风俗盖如此故其民皆聪明才智务本而力作易治而难服守令始至视其言语动作辄了其为人其明且能者不复以事试终日寂然茍不以其道则陈义秉法以讥切之故不知者以为难治今太守黎侯希声轼先君子之友人也简而文刚而仁明而不苛众以为易事既满将代不忍其去相率而留之上不夺其请既留三年民益信遂以无事因守居之北牖而増筑之作逺景楼日与宾客僚吏游处其上轼方为徐州吾州之人以书相往来未尝不道黎侯之善而求文以为记嗟夫轼之去乡乆矣所谓逺景楼者虽想见其处而不能道其详矣然州人之所以乐斯楼之成而欲记焉者岂非上有易事之长而下有易治之俗也哉孔子曰吾犹及史之阙文也有马者借人乗之今亡矣夫是二者扵道未有大损益也然且录之今吾州近古之俗独能累世而不迁盖耆老昔人岂弟之泽而贤守令抚循教诲不倦之力也可不录乎若夫登临览观之乐山川风物之美轼将归老扵故丘布衣幅巾从邦君扵其上酒酣乐作援笔而赋之以颂黎侯之遗爱尚未晩也元丰元年七月十五日记  

武昌九曲亭记【`苏辙`】  

子瞻迁扵齐安庐扵江上齐安无名山而江之南武昌诸山陂陁蔓延涧谷深密中有浮图精舍西曰西山东曰寒溪依山临壑隠蔽松枥萧然絶俗车马之迹不至毎风止日出江水伏息子瞻杖策载酒乗渔舟乱流而南山中有二三子好客而喜游闻子瞻至幅巾迎笑相携徜徉而上穷山之深力极而息埽叶席草酌酒相劳意适忘反往往留宿扵山上以此居齐安三年不知其久也然将适西山行扵松栢之间羊肠九曲而获少平逰者至此必息倚怪石荫茂木俯视大江仰瞻陵阜旁瞩溪谷风云变化林麓向背皆效扵左右有废亭焉其遗址甚狭不足以席众客其旁古木数十其大皆百围千尺不可加以斤斧子瞻毎至其下輙睥睨终日一旦大风雷雨拔去其一斥其所据亭得以广子瞻与客入山视之笑曰兹欲以成吾亭耶遂相与营之亭成而西山之胜始具子瞻扵是最乐昔余少年从子瞻逰有山可登有水可浮子瞻未始不褰裳先之有不得至为之怅然移日至其翩然独往逍遥泉石之上撷林卉拾涧实酌水而饮之见者以为僲也盖天下之乐无穷而以适意为悦方其得意万物无以易之及其既厌未有不洒然自笑者也譬之饮食杂陈扵前要之一饱而同委扵臭腐夫孰知得失之所在惟其无愧扵中无责扵外而姑寓焉此子瞻之所以有乐扵是也  

遗老斋记【`苏辙`】  

庚辰之冬予蒙恩归自南荒客扵颕川思归而不能诸子忧之曰父母老矣而居室未完吾侪之责也则相与卜筑五年而有成其南修竹古栢萧然如野人之家乃辟其四楹加明牕曲槛为燕居之斋斋成求所以名之予曰予颕濵遗老也盍以遗老名之汝曹志之予幼从事扵诗书凡世人之所能茫然不知也年二十有三朝廷方求直言有以予应诏者予采道路之言论宫掖之袐自谓必以此获罪而有司果以为不孙上独不许曰吾以直言求士士以直言告我今而黜之天下其谓我何宰相不得已寘之下第自是流落凡二十余年及宣后临朝擢为右司谏凡有所言多听纳者不五年而与闻国政盖予之遭遇者再皆古人所希有然其间与世俗相从事之不如意者十常六七虽号为得志而实不然予闻之乐莫善扵如意而忧莫惨扵不如意今予退居一室之间杜门却扫不与物接心之所可未尝不行心所不可未尝不止行止未尝少不如意则予平生之乐未有善扵今日者也汝曹志之学道而求寡过如予今日之处遗老斋可也  

道山亭记【`曽巩`】  

闽故隶周者七至秦开其地列于中国始并为闽中郡自粤之太末与呉之豫章为其通路其路在闽者陆出则阨扵两山之间山相属无间断累数驿乃一得平地小为县大为州然其四顾亦山也其涂或逆坂如縁絙或垂崖如一髪或侧径钩出扵不测之溪上皆石芒峭发择然后可投步负戴者虽其土人犹侧足然后能进非其土人罕不踬也其溪行则水皆自髙泻下石错出其间如林立如士骑满野千里下上不见首尾水行其隙间或衡缩蟉糅或逆走旁射其状若蚓结若虫镂其旋若轮其激若矢舟泝沿者投便利失毫分辄破溺虽其土长川居之人非生而习水事者不敢以舟楫自任也其水陆之险如此汉尝处其众江淮之间而虚其地盖以其陿多阻岂虚也哉福州治侯官扵闽为土中所谓闽中者也其地扵闽为最平以广四出之山皆逺而长江在其南大海在其东其城之内外皆涂旁有沟沟通潮汐舟载者昼夜属扵门庭麓多杰木而匠多良能人以屋室巨丽相矜虽下贫必丰其居而佛老子之徒其宫又特盛城之中三山西曰闽山东曰九僊山北曰粤王山三山者鼎趾立其附山盖佛老子之宫以数十百其瓌诡殊絶之状盖已尽人力光禄卿直昭文馆程公为是州得闽山嵚崟之际为亭扵其处其山川之胜城邑之大宫室之荣不下簟席而尽扵四瞩程公以谓在江海之上为登览之观可比扵道家所谓蓬莱方丈瀛洲之山故名之曰道山之亭闽以险且逺故仕者常惮往程公能因其地之善以寓其耳目之乐非独忘其逺且险又将抗其思扵埃壒之外其志壮哉程公扵是州以治行闻既新其城又新其学而其余功又及扵此盖其岁满就更广州拜谏议大夫又拜给事中集贤殿修撰今为越州字公辟名师孟云  

拟岘台记【`曽巩`】  

尚书司门员外郎晋国裴君治抚之二年因城东隅作台以逰而命之曰拟岘台谓其山溪之形拟乎岘山也数与其属与州之寄客者逰而间独求记扵予初州之东其城因大丘其隍因大溪其隅因客土以出溪上其外连山髙陵野林荒墟逺近髙下壮大闳廓怪竒可喜之观环抚之东南者可坐而见也然而雨隳潦毁盖藏弃委扵榛藂茀草之间未有即而爱之者也君得之而喜増甓与土易其破缺去棒与草发其亢爽缭以横槛覆以髙甍因而为台以脱埃氛絶烦嚣出云物而临风雨然后溪之平沙漫流微风逺响与夫浪波汹涌破山拔木之奔放至扵髙桅劲舻沙禽水兽下上而浮沈者皆出乎履舃之下山之苍颜秀壁巅崖拔出挟光景而薄星辰至扵平冈长陆虎豹踞而龙蛇走与夫荒蹊藂落树阴晻暧逰人行旅隠见而继续者皆出乎祍席之内若夫烟云开敛日光出殁四时朝暮雨旸明晦变化之不同则虽览之不厌而虽有智者亦不能穷其状也或饮者淋漓歌者激烈或静观微步旁皇徙倚则得扵耳目与得之扵心者虽所寓之乐有殊而亦各适其适也抚非通道故贵人蓄贾之逰不至多良田故水旱螟螣之蓄少其民乐扵耕桑以自足故牛马之牧扵山谷者不收五谷之积扵郊野者不垣而晏然不知枹鼔之警发召之役也君既因其土俗而治以简静故得以休其暇日而寓其乐扵此州人士女乐其安且治而又得逰观之美亦将同其乐也故予为之记  

醒心亭记【`曽巩`】  

滁水之西南泉水之涯欧阳公作州之二年构亭曰丰乐自为记以见其名之意既又直丰乐之东几百步得山之髙构亭曰醒心使巩记之凡公与州之宾客者逰焉则必即丰乐以饮或醉且劳矣则必即醒心而望以见夫羣山之相环云烟之相滋旷野之无穷草树众而泉石嘉使目新乎其所覩耳新乎其所闻则其心洒然而醒更欲久而忘归也故即其事之所以然而为名取韩子退之北湖之诗云噫其可谓善取乐扵山泉之间矣虽然公之乐吾能言之吾君优游而无为扵上吾民给足而无憾扵下天下之学者皆为材且良夷狄鸟兽草木之生者皆得其宜公乐也一山之隅一泉之旁岂公乐哉乃公所以寄意扵此也若公之贤韩子没数百年而始有之今同游之宾客而未知公之难遇也后百千年有慕公之为人而览公之迹思欲见之有不可及之叹然后知公之难遇也则凡同逰扵此者其可不喜且幸欤而巩也又得以文词托名扵公文之次其又不喜且幸欤  

凈名斋记【`米芾`】  

带江万里十郡百邑缭山为城临流为隍者惟吾丹徒重楼参差巧若图刓地灵极倪而云霞出没星辰挂腹而天光不夜髙三景小万有者惟吾甘露东北极海野西南朝数山者谓之多景然台殿羽张寳堵中盘五州之后与西为阻若夫东眺京岘西极栖霞平林坡陀淮海之域逺岫隠见滁泗之封洪流东折白沙之云涛如线大碛南絶中澪之赑屃蔚起笔山之隙岧嶤双耸五州之外嶒崚千迭黄鹤寳势珠捧于豆长山异气龙矗扵天辰曦垂虹时媚扵左长康纎月毎华其右千林霜落万岭雪饶春羣扵西郛而秋留扵南岩者惟吾凈名天下佳山水固多矣在东南则杭以湖山彰其境洪以西山弥其望潭以岳麓周其区皆一山也而望两邦逮穷荒迢遥发周羽皇之叹者有之矣百川汇流而赴北既浚既渊亦沃亦荡也西山引岭而趋东且列且驱各羣各丑也吾斋在万井之中半天之上乃右卷而一揖焉此其所以得山川之多而甲天下之胜也至若水天鉴湛而愽望弭槎葭苇榔鸣而詹何投饵洪钟动而飞仙下疾飙举而连山涌地祗聴法水怪効珍或鹏云压山海气吞野纎云漏月清籁韵松兠罗密而灵光生阴雾合而大霆走瑰竒惚怳又不可得而详言之襄阳米元章将卜老丹徒而仲宜长者以道相契会内阁蒋公颖公以诗寄云京城汨没兴如何归棹翩翩返薜萝尽室生涯寄京口满床图籍鏁岩阿六朝人物东流尽千古江山北固多为借文殊方丈地中间容取病维摩扵是名公以其末句命名予居亦冀公之与予同此乐也念老矣无佳句压其胜后之登吾斋揽吾胜者得不为吾赋乎  

照碧堂记【`晁补之`】  

去都而东顺流千里皆桑麻平野无山林登览之胜然放舟通津门不再宿至扵宋其城郭阛闬人民之庶百货旁午以视他州则浩穰亦都也而道都来者则固已旷然见其为寛闲之土而乐之岂特人情倦觌扵其所已餍而欣得扵其所未足将朝夕从事扵尘埃车马之间日昃而食夜分而息而若有驱之急不得纵而与之偕者故虽平时意有所乐而不暇思及其脱然去之也亦不必山林逺絶之地要小休而暂适则人意物境本暇而不遽盖向之所乐而不暇思者不与之期一朝而自复其理固然此照碧堂之所以为胜也宋为本朝始基之地自景徳三年诏即府为南都而双门立别宫故经衢之左为留守廨面城背市前无所逹而后与民宇接城南有湖五里前此作堂城上以临之岁乆且圮而今龙图阁学士南丰曽公之以待制留守也始新而大之盖成扵元佑六年九月癸夘横七楹深五丈髙可建旄自东诸侯之宅无若此者先是南都岁赐官僚宾客费为钱七千缗公奉已约亦不以是侈厨传故能有余积以营斯堂圪然如跳出堞上而民不知以放懐髙蹈寓目而皆适其南汴渠起魏迄楚长堤迤靡帆樯隠见隋帝之所以流连忘返也其西商丘祠陶唐氏以为火正曰阏伯者之所以有功而食其墟也其东双庙唐张巡许逺捍城以死而南霁云之所以驰乞救扵贺兰之涂也而独梁故苑复道属之平台三十里者名在而迹莫寻虽隋之强亦其所穿渠在耳岂汰靡者易熄而勲名忠义则愈逺而弥存不可诬哉初补之以校理佐淮南从公宴湖上后谪官扵宋登堂必慨然懐公拊槛极目天垂野尽意若遐鹜太空者花明草薫百物媚妩湖光弥漫飞射堂栋长夏畏日坐见风雨自堤而来水波纷纭栁摇而荷靡鸥鸟尽儛客顾而嬉翛然不能去盖不独道都来者以为胜虽餍扵吴楚登览之乐者渡淮而北则不复有至此亦踌躇徜徉而喜矣夫人之感扵物者同而所以感者异斯须为之易意乐未已也哀又从之故景公美齐而随以雪涕传亦曰登髙逺望使人心悴然昔之豪杰愤悱忧世之士或出扵此若羊祜太息岘山之颠固可人其志有在未可但言哀乐之复也公与补之俱起废而公为太史氏补之亦备史官间相与语斯堂属补之记之而公再守南都补之守河中书来及焉补之尝论昔人所馆有一日必葺去之如始至者有不扫一室者夫一日必葺以为不茍扵其细则将推之矣不扫一室以为有志扵其大则不可必卒之其成功有命则婼与蕃之贤扵此乎未辨乃公之意则曰吾何有扵是从吾所好而已矣二累之上也公名肇字子开文学徳行事君行已为后来矜式其出处在古人中其欲有为在天下后世其卷而施之一郡不以自少而以自得又乐与人同者如此堂不足道也  

涌翠亭记【`白玉蟾`】  

骚翁逸人品藻山水平章风月皆曰江南山水窟江西风月窝嘉定戊寅琼山白玉蟾携剑过玉隆访富川道经武城双凫凌烟一龙披月憩武城之西望大江之东抚剑而长呼顾天而长啸环武城皆山也苍岩翠壑青松白石寒猿呌树古涧生风峭壁数层断岩千尺翼然如舞天之鹤婉然如罩烟之龙者栁山也白苹红蓼紫竹苍沙鱼浮碧波鸥卧素月琉璃万顷舳舻千椶窈然如霞姬之帔湛然如湘娥之縠者修江也观其风物披其景象如章贡之郁孤台如浔阳之琵琶亭者涌翠亭也飞翚际天倒影蘸水天光水色上下如镜緑牕漏蟾朱檐啄雨华椽跃鳯鳞瓦铺鸳四榻无尘一间如画玉栏截胜银海凝清鸥鹭不惊龟鱼自乐适其酒量任其诗懐者亭中人也若夫风开栁眼露挹桃腮黄鹂呼春青鸟送雨海棠嫩紫芍药嫣红宜其春也碧荷铸钱緑栁缫丝龙孙脱殻鸠妇唤晴雨醸黄梅日蒸緑李宜其夏也槐阴未断信雁初来秋英无言晓露欲结蓐收避席青女办装宜其秋也桂子风髙芦花月老溪毛碧瘦山骨苍寒千岩见梅一雪欲腊宜其冬也复何所宜哉朝阳东杲万山青红夕鸟南飞羣木紫翠桐花落尽栢子烧残闲中日长静里天大渔舟唱晩樵笛惊霞有时而琴胷中猿咽指下泉悲有时而棊剥琢玉声纵横星点有时而书春蛇入草暮雁归芦有时而画溪山改观草木生春以此清兴以此清幽收拾酒生涯拥归诗世界盖有得扵斯亭而不知有身世矣山光浩荡江势澎湃松声如涛月华如水萤火万点俯仰浮光禽簧一声前后应和飞青舞碧凝紫流苍扵是而曰涌翠芦湾不尽鳬渚无穷挽回亭前酌以元酒招入酒里咏入新诗名公巨儒鳞局迭副骚板如栉峻韵如霜前者唱后者和长篇今短篇古亦莫罄其趣也最是春雪浮空髙下玉树夜月浸水表里氷壶渔歌断处碧芷浮天帆影落时緑芜涨岸菰蒲萧瑟舟楫往来乐自无穷也作亭者谁李亚夫也一日桐城谭元振上清黄日新与余抱琴而憩其上风吹鹤袂人讶水仙盘薄数篇醂醨百盏月影在池马仆候门援笔不思聊述山水风月之滋味耳知此味者然后可以觞咏乎斯亭主人曰然予亦酩酊明日追思世事如电沬人生如云萍蓬莱在何处黄鹤杳不来抱琴攫剑复起舞于亭之上神霄散吏书  

江汉堂记【`元姚燧`】  

江汉南北之限也三王之徳之封建羸秦之力之郡县汉氏则曰吾王覇杂兼封建郡县而犬牙之是时无有裂幅员而自帝者继汉始有之徳不能以相髙力不能以相卑虽皆画是为守而帝南者终不能北有尺地籍以一天下能一之者皆自北而南也故吴自帝晋平之宋齐梁迭自帝以迄于陈隋平之宋自帝我元又平之岂江汉能限世道之否不能限天运之通欤尝合二代而观之以皇上之冠古无伦晋武隋文何人斯哉然非有君无以开是功非有臣孰能成是功古今人不相及而谋或一揆隋臣不道也晋羊祜首策平吴吴平而身不及见武帝追念其功封其夫人万岁乡君扵太尉忠武史公其事差似盖公自事潜藩尝使经畧扵汴总兵十万屯田千里不専强武而恵信是敦耕商之民错行其区不相贼杀有获俘亡皆生还之虽邻国臣亦许莫自负羊公者无惭徳焉于时堂曰江汉固已张吾雄噬南纪之本皇上践祚又以四圣元臣丞相中书夔和雍熈者十有六年方将百万之众南伐至郢而疾诏他将专制而还公于军其辞若曰画翦宋策汝也成功而疾汝安何言诚有不讳碑汝之勲班汝之爵于不可必死者之知能知之者非人与汝子孙耶四海闻之以皇上归平宋功扵公之生已贤乎思祜扵死及薨有今赠谥又诏其元子格以平章政事行省湖广季子彬宅端揆于中皆相继薨又诏中子杠为中书左丞行省湖广孙耀以平章政事行省江西视封祜妻君万岁卿又何如也左丞今至无第扵鄂完官屋以居谋名其堂燧应之曰斯堂也非専昼访而夕修必将岁时奉尝太尉其铺张劳庸扬侈蝉冕报皇上而归美必文为声谐之笙钟侑其利成为诗之名舍曰续江汉者他冝无称子以格其精神魂魄乗云御风陟降在庭必怿然曰始吾为堂去此千里于时未踰江汉也后数十年吾子乃能尸祝吾于江汉庶其善成先志哉汉祖之誓功臣曰黄河如带泰山如砺国以永存爰及苗裔今由河而视江汉曽不得其三一河诚可带江汉犹当为襟计将来及吾苗裔者或终古而无究也必容与依归不是去焉公曰记之吾思不及者公字柔明以至元壬辰下车人见其不俭不及不丰过中恢乎有容属属乎敬坦以明也相语以为托太尉遗体而得其遗风诗曰虽无老成人尚有典刑其岁嘉平庚寅朏记  

## 文章辨体彚选卷五百七十一

（明）贺复征 编  

○记十二  

石经堂记【`明朱右`】  

石经堂者河南禇奂士文之所筑也士文博雅好古尤精篆隶法有时名筑堂占呉山之胜蓄图书载籍及古法书名刻庋而藏之题其颜曰石经表所尚也夫圣人之道具在扵经彛伦之懿昭如日月炳炳与天地相终始诚可尚已周辙既东遭秦虐焰汉兴博士经生掇拾煨烬之余斯文盖未丧也蔡邕以东观议郎鋭志复古乃与其徒阳赐韩说贾扬正定舛讹手书刻石天下后世抑何幸与石经初置东观学者歆向北齐徙于邺隋复徙长安至唐初十亡八九距今又七百余年矣世之好事者所藏只字片幅多至三二卷况皆脱散弗全读不能句所寳者唯字画耳会稽蓬莱阁旧有石经遗字碑亦破缺磨灭乃后人翻本非东观故物正予他所见笔法点画往往亦各异体先辈尝考石经盖当时能者所书而邕综裁是正非尽出邕手识者以为确论梁武评邕书骨气洞达爽爽如有神唐张懐权评书至八分唯邕一人皆以其所见笔意字法论也禇君扵隶既工宜尊石经以表名堂之义顾不韪欤嗟夫实以名著名由实生人心所尚唯惧弗彰故姬公得嘉禾以名其书汉武得鼎以名其年有由然矣禇君得石经以名堂不既安矣乎遂为之记  

翠影堂记【`徐祯卿`】  

延陵吴嗣业有素质能谢绮纨裘马之友泊然喜与文士相往来开别室扵堂之右广不过二寻长倍之中置修床短几可以聚颅笑谈其外有长廊碧栏可以散步凭眺栏外有方庭植樨梧二三本修竹百竿杂以芭蕉葱蒨相映清风洒然沐我襟髪密影交翠浮摇座中可以佐哦咏之寂思供闲居之幽玩矣嗣业尝与客徘徊月下赏爱乆之因名曰影翠嗣业工篆既自扁之又命昌国作影翠之记诸君当不惜次第咏歌之  

徐于室记【`汪道昆`】  

室髙广方丈深加半焉负墙设一木榻以居坐具卧具咸在榻之左树佩剑一盖大将军所铸余为之铭又左一几纵置之几上石琴在北石磬在南端主人不能琴特不去耳榻右设一几如左其北为庋者三一贮佛子书一贮经史一贮词赋其南当参之一置博山炉舍几而南不尽一武设小几二广尺有咫髙视广有加一置笔床一置茶灶中布席衡一几户牖间去阈尺五几之右置一箧贮图书其左设蒲团西乡燕居则当户抱几日翻书或蒙庄家言非有故不辍业坐乆则苍头供茶具荐沈水香怠则击磬什数声倚木箕踞泽剑首甚则齁齁睡矣意不自得则趺坐蒲团学无生忍居数月率以为常主人故倦游既归而倦愈甚乃今跬步不出将以一室老焉其曰徐于则有味乎庄生言之也  

世美堂后记【`归有光`】  

予妻之曽大父王翁致谦宋丞相魏公之后自大名徙宛丘后又徙余姚元至顺间有官平江者因家昆山之南戴故县人谓之南戴王氏翁为人倜傥竒伟吏部左侍郎叶公盛大理寺卿章公格一时名徳皆相友善为与连姻成化初筑室百楹扵安亭江上堂宇闳厂极幽雅之致题其扁曰世美四明杨太史守址为之记嘉靖中曽孙某以逋官物粥于人予适读书堂中吾妻曰君在不可使人顿有黍离之悲余闻之固已恻恻然亦自爱其居闲靓可以避俗嚣也乃谋质金以偿粥者不足则岁质贷五六年始尽雠其直安亭俗呰窳而田恶先是县人争以不利阻余余称孙叔敖之请寝丘韩献子迁新田之语以为言众莫不笑之余扵家事未尝訾省吾妻终亦不以有无告但督僮奴垦荒莱岁苦旱而独收毎稻熟先以为吾父母酒醴乃敢尝酒获二麦以为舅姑羞酱乃亨饪祭祀宾客婚姻赠遗无所失姊妹之无依者悉来归四方学者馆饩莫不得所有遘悯不自得者终黙黙未尝有所言也以余好书故家有零落篇牍辄令里媪访求遂置书无虑数千卷庚戌岁余落第出都门从陆道旬日至家时芍药花盛开吾妻具酒相问劳余谓得无有所恨耶曰方共采药鹿门何恨也长沙张文隠公薨余哭之恸吾妻亦涙下曰世无知君者矣然张公负君耳辛亥五月晦日吾妻卒实张文隠公薨之明年也后三年倭奴犯境一日抄掠数过而宅不毁堂中书亦无恙然余遂居县城岁一再至而已辛酉清明日率子妇来省祭留修圮壊居乆之不去一日家君燕坐堂中惨然谓余曰其室在其人亡吾念汝妇耳余退而伤之述其事以为世美堂后记  

见村楼记【`归有光`】  

昆山治城之隍或云即古娄江然娄江已湮以隍为江未必然也吴淞江自太湖西来北向若将趋入县城未二十里若抱若折遂东南入扵海江之将南折也背折而为新洋江新洋江东数里有地名罗巷村亡友李中丞先世居扵此因自号为罗村云中丞逰宦二十余年幼子延实产于江右南昌之官廨其后毎迁官辄随歴东兖汴楚之境自岱岳嵩山匡庐衡山潇湘洞庭之渚延实无不识也独扵罗巷村者生平犹昧之中丞既谢世延实卜居县城之东南门内金潼港有楼翼然出扵城闉之上前俯隍水遥望三面皆吴淞江之野塘浦纵横田塍如画而村墟逺近映带延实日焚香洒扫读书其中而名其楼曰见村余间过之延实为具飰念昔与中丞逰时时至其故宅所谓南楼者相与饮酒论文忽忽二纪不意遂已隔世今独对其幼子飰悲怅者乆之城外有桥余常与中丞出郭造故人方思曽时其不在相与凭槛常至暮怅然而反今两人者皆亡而延实之楼即方氏之故庐予能无感乎中丞自幼携策入城往来省墓及岁时出郊嬉逰经行术径皆可指也孔子少不知父塟处有挽父之母知而告之予可以为挽父之母乎延实既能不忘其先人依然水木之思肃然桑梓之懐怆然霜露之感矣自古大臣子孙蚤孤而自振者史传中多其人延实在勉之而已  

酬字堂记【`徐渭`】  

镇海楼成少保公进渭曰是当记子为我草草成以进公赏之曰闻子乆侨矣趣召掌记廪银之两百有二十为秀才庐渭谢侈不敢公曰我愧晋公子扵是文乃遂不愧湜傥用福先寺事数字以责我酬我其薄矣何侈为渭感公语乃拜赐持归尽槖中文物如公数买城南东地十亩有屋二十有二间小池一以鱼以荷木之类菓花材三种凡数十株长篱亘亩护以枸杞外有竹数十个笋迸云客至网鱼烧笋佐以落果醉而咏歌始屋陈而无次稍序新之遂额其堂曰酬字  

半舫斋记【`邢侗`】  

余家东土率皆平原广衍无衣带濠濮之观而自余宦逰吴楚数数涉江湖楼船彩鹢响金奏而挝回颿庶几乎平生大观矣越自得谢家食为园东城之隅大只为梨丘亭古台髙掲巨丽甲一方而亦有茅茨短筑委槛曲廊依稀吴越间菟裘中敞一斋仰施藻井俯则裁文杏为枰左篏绮疏者六才与棐几齐緑沈为饰宛若舰窗右则徒壁立东西通弄对启双扉直北为中扃南向穴壁瓮如也主人有味乎欧阳画舫之旨而额之以舫之半曰半舫斋云纵仅为尺者八横杀八之一可吟可挥可酒可碁可与羲皇逰可与头陀居傍睨逺想居然三老长季之在御而鸟轧欵乃之声互相喧答也已乃推窗延眺万栁回环若度秦邮之浦隋氏之堤俄而皓魄初升烟云合市隠隠百雉三数楼橹争出较竒则又若放溜悬水栖帆彭城黄楼亘其前而坡翁月中逰也若夫隔林洞箫深巷寒犬家童晩炊邻媪相杵又何减水篱吠豹逺天长笛前村渔火野泊夜舂者哉余风涛中人也比虽渐违舟楫曷敢一日而易波臣儿曹第诵斯言尚亦无忘陆海吾乡信美其永永勿见嘲于河伯也  

虎丘三泉亭记【`陈继儒`】  

吴人不善附丽山亦如之虎丘是也凡地势相牵相聨若断若续突为崇山峻岭绵为蔓壑枝峯散为飞泉喷瀑多使人心胆震昡耳目旋转而不得停大抵附丽者必髙大髙大者必险絶其势然也虎丘前无援后无推孤山独峙于平畴衍漾之中而不见有因缘攀附巉耸刻露之迹其秀至今甲天下石平如砥泉莹如雪陆羽张又新品泉而甘之埒居第三与中冷恵山鼎足矣申文定自少喜登此山觧相印归数与故人父老觞咏其上■〈奭斗〉泉瀹茗欣然忘归曰百岁后吾魂魄犹应依此文定薨郡中业有専祠至是士大夫醵金考室复祠公扵剑池之南鹤涧之西曰公平康正直一生相业无所附丽而起此水此丘神所乐也祠北恰枕三泉寺僧乆屋其上湫隘尘垢日月之光不射云霞之彩不生冏卿司理捐金钱施僧撤屋刳土土去而石根露石露而泉脉疏穹壁髙广截若刀削凡数百年镌题字迹隠隠出嶙峋隙缝间禅窟悬崖经声曳扵树杪石梁浮涧苔纹绣扵水中周之以曲廊扞之以阑楯游者逡巡玩流慿三泉亭而小憩焉夫自古有此虎丘即有此清泉石壁岁不絶歌舞太平日不絶品题名胜鲜有发覆疏明为泉石一洗尘土面目者有之则文定之冏卿司理始捜剔经营则客周伯让始文定有灵将无释冠剑屏侍卫夷犹扵亭之上下乎人静山清花疎月淡公左挽颜鲁公右拍苏学士呼取阖闾健儿尽发鱼肠三千试舞扵铁花岩畔生公说法何胤讲经逺道士放鹤陆桑苎点茶王家短主簿但令展衣扫石绠汲第三泉数斗作供乐哉斯丘公舍此焉适哉冏卿笑曰眉道人是语快不可言即文定当为解頥请笔而记之  

歇庵记【`陶望龄`】  

酣中阁之前隟地从丈许缭垣为门庭之东西各覆土坛焉谋以莳花草乆之始得木芍药数本列植之溉之失节复稿遂为空坛矣阁下左偏一室曰歇庵奉亲之暇退辄憩息故称庵曰歇也噫嘻士君子所骛扵世而不可止者岂非以其志与力哉若余之羸惙迂愚即有志甚强而才与力交絷之毎自维不足扵物无益世用以为嗟悼然蹇蹄愿息弱翰念栖栖息之后仰视骏驰鹏徙覆以为劳矣盖人情穷则反本夫安知所谓不足者之非予幸也无聋盲之苦无饥寒之虑食息视听无不如人而又过焉而营营不止非惑也与庵中二榻一几蕉团一儒释书数卷读书宴坐视其勤懒寝处于于然甚乐也嗟乎向使予不幸力丰而气盛材赡而志长亦且追逐其嗜好竭蹷奔奏扵物役之不暇何暇去而从事扵寂寥枯淡之道哉虽然有营一也安知余今所从事非惑之尤乎去彼之营营以适此之营营然且以为有是非焉得失焉惑不滋厚也与事固有倒行逆施而后获者故勤之所以息也作之所以止也若予真所谓惰者使予扵斯道勤之不息作之不止其必有废然而止息者矣名庵所以志也  

抱瓮亭记【`袁宏道`】  

伯修寓近西长安门有小亭曰抱瓮伯修所自名也亭外多花木正西有大柏六株五六月时凉荫满阶暑气不得入毎夕阳佳月透光如水风枝摇曳有若浪纹衣裳床几之类皆动梨花二株甚繁盛开时香雪满一庭隙地皆种蔬瓜棚藤架菘路韭畦宛似山庄小奴青泉负瓮白石注水日夜浇灌不休面貌若铁稍暇则相与宴息树下观其意殊乐之无所苦凡客之至斯亭者覩夫枝叶之蓊郁乳雀之哺子野蛾之变化胥蝶之移粉未尝不以为真老圃也而是时伯修方在讲筵先鸡而入毎下直之时眼中芒生稍一假寐而中书催讲章者又已在门头胶枕上欲起不得儿童以热水拭面乃得醒看书如在雾中尝自笑以为不若青泉白石者之能有此圃也宏初入亭甚适既见兄劳顿心窃苦已而愀然曰此余师焦先生之旧居也当余初第时摄衣屏息伛偻门屏下与诸弟子问业于此者不知其几履齿之迹犹在门限卷朱未燥而先生已为迁客羊肠路险吾末如何若宏返覆于此而知伯修之寄意深词旨逺也伯修殆将归矣  

玉版居记【`黄汝亨`】  

锺陵民俭境以内山川城郭半萧瑟絶少胜地可眺览独城南山寺名福胜者去城里许径窅而僻都无市喧惟是苔衣树色相映寺殿亦净厂可坐前令扵此集父老或诸生五六辈说约讲艺而寺以后方丈地有修竹数百竿古树十数株为松为枥为樟为朴为蜡为柞为枫及芭蕉细草间之四面墙不盈尺野林山翠葱蒨苍霭可郁而望六月坐之可忘暑清风白月秋声夜色摇摇堕竹树下间以吏事稀少独与往还觉山阴道不逺亦自忘其吏之为俗借境汰情似扵其中不无小胜因出余锾命工筑小屋一座围棂牕四周牕以外长廊尺许带以朱阑干薙草砌石可步可倚最后隙地亦佳覆树似屋据而坐亦近乎巢树凿坏之民而总之以竹居胜即榜竹为径题之以小淇园颜其居曰玉版里父老诸生未始不可与集髙客韵士与之俱更益清逺间觅闲孤往亦复自胜不佞令此地无善状庶几此袈裟地片居为政林下者云尔已矣昔苏子瞻邀刘器之参玉版和尚至则烧笋而食器之觉笋味胜欣然有悟盖取诸此也寺僧一二毎见多酒态不知此味子瞻亦不可多得嗟乎情境旷如雅俗都捐亦鸟知世无子瞻玉版其人也列一石刻玉版居约戒杀戒濥戏戒多滋味戒毁墙壁篱落砍伐摧败诸竹木愿后来者共呵护之有越三章者不难现宰官身而说法工竣为壬寅秋九月  

楮亭记【`袁中道`】  

金粟园后有莲池二十余亩临水有园楮树丛生焉予欲寘一亭纳凉或劝予此不材木也宜伐之而种松栢予曰松栢成阴最迟予安能待或曰种桃李予曰桃李成阴亦须四五年道人之迹如逰云安可桎之一处予期目前可作庇阴者耳楮虽不材不同商丘之木嗅之狂醒三日不已者盖亦界于材与不材之间者也以为材则不中梁栋枅栌之用以为不材则皮可为纸子可为药可以染绘可以颒面其用亦甚伙昔子瞻作宥老楮诗盖亦有取扵此今年夏酷暑前堂如炙至此地则水风冷冷袭人而楮叶皆如掌大其阴甚浓遮樾一台植竹为亭盖以箬即曦色不至并可避雨日西骄阳隠蔽层林啼鸟咈叶中沈郁有若深山数日以来此树遂如饮食衣服不可暂废深有当于予心自念设有他树犹当改而植此而况已森然如是岂惟宥之哉且将九锡之矣遂取之以名吾亭  

## 文章辨体彚选卷五百七十二

（明）贺复征 编  

○记十三【`园墅`】  

独乐园记【`宋司马光`】  

孟子曰独乐乐不若与人乐乐与少乐乐不若与众乐乐此王公大人之乐非贫贱者所及也孔子曰饭蔬食饮水曲肱而枕之乐亦在其中矣颜子一箪食一瓢饮不改其乐此圣贤之乐非愚者所及也若夫鹪鹩巢林不过一枝鼹鼠饮河不过满腹各尽其分而安之此乃迂叟之所乐也熈宁四年迂叟始家洛六年买田二十亩扵尊贤坊北阙以为园其中为堂聚书出五千卷命之曰讲书堂堂南有屋一区引水北流贯宇下中央为沼方深各三尺疏水为五派注沼中状若虎爪自北伏流出北阶悬注庭下状若象鼻自是分而为二渠绕庭四隅会扵西北而出命之曰弄水轩堂北为沼中央有岛岛上植竹围周三丈状若玉玦揽结其杪如渔人之庐命之曰钓鱼庵沼北横屋六楹厚其墉茨以御烈日开户东出南北列轩牖以延凉飔前后多植美竹为清暑之所命之曰种竹斋沼东治地为百有二十畦杂莳草药辨其名物而掲之畦北植竹方径丈状若碁局屈其杪交相掩以为屋植竹扵其前夹道如步廊皆以蔓药覆之四周植木药为藩爰命之曰采药圃圃南为六栏芍药牡丹杂花各居其二毎种止植两本识其名状而已不求多也栏北为亭命之曰浇花亭洛城距山不逺而林薄茂密常若不得见乃扵园中筑台作屋其上以望万安轘辕至扵太室命之曰见山台迂叟平日多处堂中读书上师圣人下友羣贤窥仁义之原探礼乐之绪自未始有形之前暨四达无穷之外事物之理举集目前所病者学之未至夫又何求扵人何待扵外哉忘倦体疲则投竿取鱼执衽采药汲渠灌花掺斧剖竹灌热盥手临髙纵目逍遥猖■〈犭羊〉唯意所适明月时至清风自来行无所牵止无所柅耳目肺肠悉为已有踽踽焉洋洋焉不知天壤之间复有何乐可以代此也因合而命之曰独乐园或咎迂叟曰吾闻君子所乐必与人共之今吾子独取足扵已不以及人其可乎迂叟谢曰叟愚何得比君子自乐恐不足安能及人况叟之所乐者薄陋鄙野皆世之所弃也虽推以与人人且不取岂得强之乎必也有人肯同此乐则再拜而献之矣安敢専之哉  

定州众春园记【`韩琦`】  

天下郡县无逺迩小大位署之外必有园池台榭观游之所以通四时之乐前人勤而兴之后辄废焉者盖私扵其心惟已之利者之所为也彼私而利者不过曰吾之所治传舍焉耳满岁则委之而去茍前之所为尚足以容吾寝食饮咲扵其间可矣何必劳而葺之以利后人而使好事者以为勤人而务不急徒取戻焉吾不为也噫彼専一人之私以自利宜其所见者隘而弗为也公扵其心而达众之情者则不然夫官之修职农之服田工之治器商之通货早暮汲汲以忧其业皆所以奉助公上而养其室家当良辰嘉节岂无一日之适以休其心乎孔子曰百日之蜡一日之泽子贡且犹不知况私而自利者哉中山之地自唐天寳失御盗据戎猾兵革残困民不知为生之乐者百有余年至我朝而后始见太平亭障一清生类蕃育不有时序观游之所俾是四民间有一日之适以乐太平之事而知累圣仁育之深者守臣之过也非公扵其心而达众之情者又安及此乎郡城东北隅潴水为塘广百余亩植栁数万本亭榭花卉之盛冠扵北垂盖今宣徽李公昭亮始兴之后寔废焉予之来惧陷其心扵不公也复完而兴之凡栋宇树艺前所未备者一从新意罔有漏缺又治长堤凿门西南隅以便游者扵是园池之胜益倍畴昔总而名之曰众春园庶乎良辰佳节太守得与吏民同一日之适游览其间以通乎圣时无事之乐此其意也后之人视园之废兴其知为政者之用心焉  

薛氏乐安庄园亭记【`范纯仁`】  

蒲舜都也秦分为河东郡地沃人富自汉唐至今为秦晋之都会固宜人物之多竒也薛氏为河东着姓世有显人皇朝枢密直学士乐安公以清徳直道事太宗及真宗皇帝门族尤盛今中大夫公即其第几子也象贤继世诏封五郡三领部使四典巨镇髙识懿行为时名臣六十丐闲七十请老以三品归第乃扵郡郭之东北披冈带河择爽垲之地逺城市之喧筑室以居焉因所封之郡名之曰乐安庄前启重门内曰含幽闭闗却扫非幽人佳客履迹罕至南北分为二园其西种杏种柏中曰静居内外重寝妍华芳卉交植扵庭踈竹萧萧寿石雪顶开轩对之各以为名其北曰逸老堂乃公寄傲宴息之所也其东曰三经堂以藏儒道释氏之书公以寄懐扵简册也其西曰无无堂公自以无欲无营又取夫庄生之言而名之也东南构亭筑址数仞中条太华列峙如屏其最近者有五老峯因名曰五老榭次东为台登览旷逈清宵月明千里如昼名曰日站台庄西北隅据垣乗髙下列蔬圃时使老圃村童引水溉畦名曰瞻蔬台积土踰尺周植美楸春花夏阴如幄如盖名曰楸坛芳条云布繁英玉坼垂架飘香深若洞户名曰酴醿坞修篁拥径翠影蒙宻新筠解箨嘉色如染名曰猗猗坞众木交阴昼不见日清风自来好鸟时下名曰翠阴坞凿井转车以汲甘泉或沈浮瓜李挥弄氷雪或烹茶■〈艹煮〉蔬饮啜饴醴外设客舍庖廪庇库殆将百楹其缔沟制作俭而适用洁而不华夏无蝇蚋之苦冬无风霰之患其服用皆陶器梨床褐裘葛衣俾君子有以取法小人无所可欲盖尽得夫郊居之道或霁色澄明开轩极望或落花满径曳杖行吟或解榻留宾壶觞共醉或焚香启阁图书自娯逍遥遂性不觉岁月之改而年寿之长也此其游适之乐居处之安又称其庄之名矣今士大夫或身老食贫而退无以居或髙门大第而势不得归自非厚积累之徳锺清闲之福安能享此乐哉愚今老矣固将仿公而退也以人事之难必姑识公之善处以自勉示公名俅字肃之  

真州东园记【`欧阳修`】  

真为州当东南之水会故为江淮两浙荆湖发运使之治所龙图阁直学士施君正臣侍御史许君子春之为使也得监察御史里行马君仲涂为其判官三人者乐其相得之欢而因其暇日得州之监军废营以作东园而日往逰焉岁秋八月子春以其职事走京师图其所谓东园者来以示予曰园之广百亩而流水横其前清池浸其右髙台起其北台吾望以拂云之亭池吾俯以澄虚之阁水吾泛以画舫之舟敞其中以为清燕之堂辟其后以为射宾之圃芙渠芰荷之的歴幽兰白芷之芬芳与夫佳花美木列植而交阴此前日之苍烟白露而荆棘也髙甍巨桷水光日影动摇而下上其寛闲深靓可以答逺响而生清风此前日之颓垣断堑而荒墟也嘉时令节州人士女啸歌而管弦此前日之晦冥风雨鼪鼯鸟兽之嘷音也吾扵是信有力焉凡图之所载盖其一二之畧也若乃升于髙以望江山之逺近嬉于水而逐鱼鸟之浮沈其物象意趣登临之乐览者各自得焉凡工之所不能画者吾亦不能言也其为我书其大概焉又曰真天下之冲也四方之宾客往来者吾与之共乐于此岂独私吾三人者哉然而池台日益以新草树日益以茂四方之士无日而不来而吾三人者有时而皆去也岂不眷眷扵是哉不为之记则后孰知其自吾三人者始也予以谓三君子之材贤足以相济而又协于其职知所后先使上下给足而东南六路之人无辛苦愁怨之声然后休其余闲又与四方之贤士大夫共乐扵此是皆可嘉也乃为之书  

李秀才东园亭记【`欧阳修`】  

修友李公佐有亭在其居之东园今年春以书抵洛命修志之李氏世家随随春秋时称汉东大国鲁桓之后楚始盛随近之常与为鬬国相胜败然怪其山川土地既无髙深壮厚之势封域之广与郧蓼相介纔一二百里非有古疆诸侯制度而为大国何也其春秋世未尝通中国盟会朝聘僖二年方见扵经以伐见书哀之元年始约列诸侯一会而罢其后乃希见僻居荆夷盖扵蒲骚郧蓼小国之间特大而已故扵今虽名藩镇而实下州山泽之产无美材土地之贡无上物朝廷达官大人自闽陬岭徼出而显者往往皆是而随近在天子千里内几一百年间未出一士岂其痹贫薄陋自古然也予少以江南就食居之能道其风土地既瘠枯民给生不舒愉虽丰年大族厚聚之家未尝有树林池沼之乐以为岁时休暇之嬉独城南李氏为着姓家多藏书训子孙以学予为童子与李氏诸儿嬉其家见李氏方治东园往求美草一一手植周视封树日日去来园间甚勤李氏寿终公佐嗣家又构亭其间益修先人之所为予亦壮不复过其家已而去客汉沔逰京师乆而乃归复行城南公佐引予登亭上周寻童子时所见则树之蘖者抱昔之抱者枿草之茁者丛荄之甲者今果矣问其逰儿则有子如予童子之岁矣相与逆数昔时则扵今七闰矣然忽忽如前日事因叹嗟徘徊不能去噫予方仕宦奔走不知再至城南登此亭复几闰幸而再至则东园之物又几变也计亭之梁木其蠧瓦其溜石物其泐乎随虽陋非予乡然予之长也岂能忘情扵随哉公佐好学有行乡里推之与予友盖明道二年十月十二日也  

灵壁张氏园亭记【`蘓轼`】  

道京师而东水浮浊流陆走黄尘陂田苍莽行者勌厌凡八百里始得灵壁张氏之园扵汴之阳其外修竹森然以髙乔木蓊然以深其中因汴之余浸以为陂池取山之怪石以为岩阜蒲苇莲茨有江湖之思椅桐桧柏有山林之气竒花美草有京洛之态华堂厦屋有吴蜀之巧其深可以隠其富可以养果蔬可以饱邻里鱼鳖笋茹可以馈四方之宾客余自彭城移守吴兴由宋登舟三宿而至其下肩与叩门见张氏之子硕硕求余文以记之维张氏世有显人自其伯父殿中君与其先人通判府君始家灵壁而为此园作皋兰之亭以养其亲其后出仕扵朝名闻一时推其余力日増治之扵今五十余年矣其木皆十围岸谷隠然凡园之百物无一不可人意者信其用力之多且乆也古之君子不必仕不必不仕必仕则忘其身必不仕则忘其君譬之饮食适扵饥饱而已然士罕能蹈其义赴其节处者安扵故而难出出者狃扵利而忘反扵是有违亲絶俗之讥懐禄茍安之弊今张氏之先君所以为其子孙之计虑者逺且周是故筑室蓻园扵汴泗之间舟车冠盖之冲凡朝夕之奉燕逰之乐不求而足使其子孙开门而出仕则跬步市朝之上闭门而归隠则俯仰山林之下扵以养生治性行义求志无适而不可故其子孙仕者皆有循吏良能之称处者皆有节士廉退之行盖其先君子之泽也余为彭城二年乐其土风将去不忍而彭城之父老亦莫余厌也将买田扵泗水之上而老焉南望灵壁鸡犬之声相闻幅巾杖履岁时往来扵张氏之园以与其子孙逰将必有日矣元丰二年三月二十七日记  

扬州新园亭记【`王安石`】  

诸侯宫室台榭讲军实容爼豆各有制度扬古今大都方伯所治处制度狭庳军实不讲俎豆无以容不以偪诸侯哉宋公至自丞相府化清事省喟然有意其图之也今太常刁君实集其意会公去镇郓君即而考之占府干隅夷茀而基因城而垣并垣而沟周六百步竹万个覆其上故髙亭在垣东南循而西三十軏作堂曰爱思道僚吏之不忘宋公也堂南北郷袤八筵广六筵直北为射埒列树八百本以翼其旁宾至而享吏休而宴于是乎在又循而西十有二軏作亭曰隶武南北乡袤四筵广如之埒如堂列树以乡岁时教士战射坐作之法于是乎在始庆歴二年十二月某日凡若干日卒功云初宋公之政务不烦其民是役也力出于兵材资于官之饶地瞰于公宫之隙成公志也噫扬之物与监东南所规仰天子宰相所垂意而选继宜有若宋公者乎宜有若刁君者乎金石可弊此无废已  

金乡张氏重修园亭记【`晁补之`】  

济为州治巨野下土草木不殖其西北无山东南五十里乃有山而金陵其东南邑故缗城地云尝凿山得金因为金山县凡平地浅山无金此山乃有金知其地气与并泽异凡九榖果蓏土有宜有不宜此咸宜若松桧梅櫾迁乎其地而不能为良者植此皆良又不可知也以余为儿时所闻见其俗饶美大家率轻作业乐善而好士厚子弟扵学游客晨夜相面背于门庖无熄烟然不勌又好为园圃游乐事以相尚而非为利张氏其甲也其先世丰人太宗时侍御史肃字穆之以敢言不茍合四十谢事为王黄州所畏始起家而显者也御史子畋字无逸髙介有父风亦早弃事初壊田作此园佳木异卉错置竹万竿出郭门而望蓊然秀色横野其阳金梭岭阴贺沟起伏异状其外莽苍无际目极可喜无逸得此因忘仕宦意而故张公安道石公曼卿皆与往来良厚园有亭曰先春张公客游爱之石公为宰毎醉而忘返也皆有诗留亭上两公前辈伟人杰士不妄以诗与人也盖六七十年矣前此无逸子孝绰孝基孝孙亦善士好客能修其先人之业犹及与余先大夫游闻先大夫称焉不知园几时废而元符中余南归始自巨野迁此邑并岭行沟上秋稼离离雉惊起马前馆无遗址桃李不复在独两老桧离立谷垄间风雨摧剥苍皮白枝龙虎躩拏而上数千尺道衍隰而来未见也下马半岭北望南武七日诸山或断或续屏列逺陆如画其南数百鳬雁飞集鸣唼声回望白水明灭桑野间意甚乐之顺涂而咏吾居不可以易此也因买田筑室距百步时时至其地扪桧坐石至扵日入怅然惜两公之迹将冺而恨无逸之不复见也而其孙大方从余游久乃语之大方则啾然有间曰此固张氏地请复焉未数岁则筑垣移植如其故径槛旁午草木扶疎矣且营三亭曰先春其旧名也曰乐意曰生香因曼卿之诗也又礲三石来言曰其一求文以记其事其二请书两公诗与记俱传也余欣然曰吾里俗衰不有君子何以使复善且为近市利日不足锄犁腹饱则载粟入城市买士宅士无邑居故吾里之为士者微今子独能羞而反之不致求羸余既异俚俗意而忧世家之坠念祖父之所尝游贤公才士之迹至此而俱熄也慨然图复之又欲因文以传尤异余何爱不为子记之亦稍稍化吾里持家犹子岂但数过子相羊乐饮无人之境以忘吾老如是而已也大观二年七月十八日颍川晁补之记  

湖州石林记【`范成大`】  

石湖居士以干道壬辰冬发呉郡帅广西行十日至湖州将游北山石林入山松桂深幽絶无尘事过大岭乃至石林则栋宇乃倾颓惟正堂无恙堂正面卞山之髙峰层峦空翠照衣袂畧似上天竺白云堂所见而加雄伟自堂西过二小亭佳石错立道周至西岩石益竒且多有小堂曰承诏叶公自归守先陇经始此堂后以天官召还受命扵此因以为名焉其旁登髙有罗汉岩石诡皆嵌空装缀巧过镌劖自西岩回步至东岩石之髙壮礨砢又过西岩小亭亦颓矣叶公好石尽力剔山骨森然发露若林而开径扵石间亦有自他所移徙置道旁以补阙空者方公著书释经扵堂上四方学士闻风仰之如璇玑景星语石林所在又如仙都道山欲至不可得盖棺未几而其家已不能守或谓此地离人太逺岑蔚荒虚非大官部曲众多者难乆处又云公殁后山鬼抢攘暮夜与人错行妇子不能安室故诸郎去之云出石林饭旌善寺叶氏坟祠也霅川有两玲珑山石林为大玲珑又有小玲珑在长兴县界路口闻其尤胜石林遂过之小玲珑今属之沈氏此山石色微黄而更竒古一丘悉空中洞穴千数皆傍相通贯故名玲珑泉声泻三磴中窈如深谷前小池石如牛马虺隤其中池后山屏上洗出之石襞积嵌岩巧恠万状缺罅清泉泓泓丛桂覆其上亭馆既无人居亦渐荒废霅川特无好事能捐厚赀买之沈氏虽不得山亦足以豪矣玲珑山杜牧之所游即石林是以小玲珑脱出而加胜云  

沱西别业记【`明何景明`】  

沱出于江予尝浮江下峡所束势漂疾沦汇澜涌漩洑莫得旁展既入荆地平溢十数里其势始得自纵乃有别出若沱者焉沱至华容则蜿蜒逥复带城抱郭起伏皆与重冈曲垄相隠显又莹澈可镜乃知其地多秀产固有山川荫之也吾郡守孙公华容人间以是语之公曰沱之西吾别业在焉始吾逰沱西见其地膏场绣浍可以稼穑水有青赤杂色之鱼可以罾网中又夷爽可构而湖山四塞又可以眺而得也遂购得之他日获解宦将惟是以终而子昔尝得其概为我记一言予业已竒公曰是予所云华容秀产也既公之子世其者来从予游予益竒之曰是又所谓秀产也而愈益信山川之能荫也孰知予向所见山川者固公家物也公在壮岁官至郡大夫而声绩懋着向往方殷未可以言退也然予见今之士者多以官为家而归则无所终公乃预有是计其明达邈有弗可逮也别业至邑三里地名三里店东墙以城睥睨互出林表西峙白鼎后为黄湖前有湖曰田家湖湖之外为禹山列如屏障杂见丹碧云烟之所出入光景之所射映朝夕四时之所变化不可纪状而公诚有成功引退之时日处其中治田灌园持书训子孙暇则置酒召客相与投壶弹棊无不可乐者此固公所先画于心而奚俟乎予言也既纪其胜复为沱水四章他日过沱西之堂幸歌以自侑词曰沱之水清且涟兮宜尔子孙秀且贤兮沱之浒有田膴膴我往于田其实硕甫沱之中其夷可宫我日以居裕其有终沱之外其山若会予日以弦用绥我年  

弇山园记【`王世贞`】  

自大桥稍南皆阛阓可半里而杀其西忽得径曰鐡猫弄颇猥鄙循而西三百步许弄穷稍折而南复西不及弄之半为隆福寺其前有方池延袤二十亩左右旧圃夹之池渺渺受烟月令人有苕霅间想寺之右即吾弇山园也亦名弇州园前横清溪甚狭而夹岸皆植垂栁荫枝樛互如一本溪南张氏腴田数亩至麦寒禾暖之日黄云铺野时时作饼饵香令人有炊宜城饭想园之西为宗氏墓古松柏十余株其又西则汉寿亭侯庙碧瓦雕甍崷崪云表此皆辅吾园之胜者也园之中为山者三为岭者一为佛阁者二为楼者五为堂者三为书室者四为轩者一为亭者十为修廊者一为桥之石者二木者六为石梁者五为洞者为滩若濑者各四为流杯者二诸岩磴涧壑不可以指计竹木卉草香药之类不可以勾股计此吾园之有也园亩七十而赢土石得十之四水三之室庐二之竹树一之此吾园之概也宜花花髙下点缀如错绣游者过焉芬色殢眼鼻而不忍去宜月可泛可陟月所被石若益而古水若益而秀恍然若憩广寒清虚府宜雪登髙而望万堞千甍与园之峰树髙下凹凸皆瑶玉目境为醒宜雨蒙蒙霏霏浓澹深浅各极其致縠波自文鯈鱼飞跃宜风碧篁白杨琮琤成韵使人忘倦宜暑灌木崇轩不见畏日轻凉四袭逗弗肯去此吾园之胜也吾自纳郧节即栖托扵此晨起承初阳听醒鸟晩宿弄夕照听倦鸟或蹑短屐或呼小舠相知过从不迓不送清酒时进钓溪腴以佐之黄梁欲熟摘野鲜以导之平头小奴枕簟后随我醉欲眠客可且去此吾居园之乐也守相达官千旄过从势不可却摄衣冠而从之呵殿之声风景为杀性畏烹宰盘筵饾饤竟夕不休此吾居园之苦也园所以名弇山又曰弇州者何始余诵南华而至所谓大荒之西弇州之北意慕之而了不知其处及考山海西经有云弇州之山五彩之鸟仰天名曰鸣鸟爰有百乐歌儛之风有轩辕之园南栖为吉不寿者乃八百岁不觉爽然而神飞仙仙傞傞旋起旋止曰吾何敢望是始以名吾园名吾所譔集以寄其思而已乃不意从上直游屏家室栖扵一茅宇之下偶展穆天子传得其事曰天子觞西王母扵瑶池之上天子遂驱升扵弇山乃纪其迹于弇山之石而树之槐眉曰西王母之山则是弇山者帝妪之乐邦而羣真之琬琰也景纯先生乃仅以为弇兹入日地夫奄兹在鸟鼠西南三百六十里其中多砥砺固可刻而去陇首不逺二传皆先生笔遂忘之耶则不佞所名园与名所撰集者虽瞿然愧亦窃幸其扵古文闇合矣自余园之以巨丽闻诸与园邻者游以日数他友生以旬数而今计余迹岁不能五六过则余且去而为客乃犹窃弇山之号而又重之以记得无尚有所系耶夫志大乘者不贪帝释宫苑藉令从穆满后以登弇山之巅吾且一寓目而过之而况区区数十亩宫也且吾向者有百乐不能胜一苦而今者幸而并所谓苦与乐而尽付之乌有之乡我又何系也夫山河大地皆幻也吾姑以幻语志吾幻而已  

小昆山读书处记【`王世贞`】  

昆山为吴属邑中有山岿然以是得号故老云此马鞍山也去华亭之西南十八里乃真为昆山今以昆山之为邑故辱之曰小昆山是故娄侯陆逊之孙机云所读书处也然其大实不能当马鞍之半而又以地偏而水迂不为使辀游桨之所便习今年丙戌春友生徐孟儒陈仲醇游焉其址蚀民居逶迤而上至半岭而有佳木美箭之属其胜始露更上数十武为石塔而郡之所夸九峰三泖者悉归焉二子乐之挟塔僧而下与偕东过一庄墅楚楚僧曰是乡老陈姓之室也业且售之无为主者问其直止是三十金二子适有某甲馈欲返其槖而不可曰士衡不云乎彷佛谷水阳婉娈昆山阴即此地也夫诵其诗不知其人可乎请售其地而祠之置丙舍以岁时赓诗书其中太原王辰玉闻而欣然为助其不给乃稍稍更饬之其居前俯清溪左右垒黄石为短垣其阳独阙树槿藩之曰槿垣中有堂三楹颇整靓斑竹千竿拥之苍翠袭几席曰湘玉堂侧室蕉数本辅之以长夏弄碧可念曰蕉室中奉二陆主又曰二陆香火处有石刻昙阳子古篆心经梓龎居士集庋焉祠之后左偏石岩髙可数十丈空阔瑰竒石楠十余树覆之石皆作紫绀色曰赭石壑竹后小池蜿■〈王延〉至屋角而尽苹藻空明鯈鱼出没曰蝌斗湾出种藩门则所谓清流者其浅可以菱菱熟则红如夕霞曰红菱渡渡之东板桥横焉左右多垂杨曰杨栁桥稍折而东堰水一区方广三亩驯鹤浴之没不能踁曰洗鹤溪斑竹之余势上延山椒芟其繁者得地而亭曰花麓亭湘玉堂之阳与祠之左为广场且六亩二子念欲杂莳诸花卉实之而槖装耻矣乃自草疏请诸戚执曰为此涂泽此石者花为我暎带此水者花为我挽客趾者花为我娱二陆先生之灵者花即捐花而恵之百不为多一不为少称意而已俟花成当目之曰乞花场场之右方有井洌而甘亦前目之曰浇花井而属山人为记夫以二子之所偶逰而得真昆山以昆山而得二陆之遗纵扵千载之后起哀魄腐骨而声施之乆絶之血胤一嘘而荧然复覩香火兹非文士厚幸哉虽然以二陆才不能保首阳之操而失身扵雠国又不能沈几辨势而失身扵伉王晋阳之甲士衡戎首卒不胜而以谗死士龙狡狡差称循吏然以大节竟胡当也二子勉乎哉即艺文一技耳能使千载之后若新而况不但为艺文者又当何如也扵是呼笔纪之而致花十种扵场  

结庐孤山记【`冯梦祯`】  

居士得地于孤山之阳北际山阴不尽五之四而面太湖地凡一牛鸣许登其颠如青虬偃卧于中羣山西来分而为二层迭环绕又如千百姬姜整容待幸东南之缺则江外诸峯与雉堞掩暎相补足称湖山最胜处古之乐此者多矣而递至余余敢负诸乃以癸夘春仲就竹结庐二重先成者曰青岩居中为堂左右二室卧榻在焉前辟广庭后半之俱植芭焦启北扉则岩石乱松青翠溢目前庭留旧竹数竿不芟待其生孙又■〈土寺〉桐二于竹西槁其一甃其中丈许以容露坐则青山出于屋角髙树暎接使人意逺青岩居之前曰晩研堂徙旧而青黄之广不盈念肘縦半之庖湢附焉前亦为广庭■〈〉梅三其一几槁而苏盖绕庐东南皆竹也而介于桑守者利桑薄竹令瘠而生花余起以湖淤今岁生孙特多翠色荡衣裾又饱竹萌至今不尽竹之西南有桐一章大可合抱扶枝修干能障夏日实落几满斛此余园中树王也大桐际池池不能亩去五月始栽荷月余敷花结实芬馥撩人矣池之西竹少扵东而盛扵东径而南置扉焉小令不通肩舆所谓设而常闗者颜之曰慧业庵吾庐不啻成已然坐晩研惟西南一隅受湖竹树蒙密限以短垣所得无几规以山半起堂则如引镜自照其面湖山全收矣乃括木瓦参新旧材杂成之南窓北牖延风受月最宜消暑两翼离为曲室可通可蔽前甃石为台垣其左右其东磴而升上梁于去岁嘉平某日时积雪初晴命之曰快雪堂取晋帖快雪时晴雨但不如坡公绘雪耳又自卧楼三层附郁金堂之右鸠儿舍其西南形家曰不宜乃议毁徙之快雪堂西损为二层梯其后前缀小轩小轩之东启北扉可通快雪二役嗣兴而湖山窈窕遂为几案间一物阴晴寒暑朝夕变幻螭舫往来青骔油壁乍盈乍虚皆入余逰戏三昧中矣尚期起阁山巅抚青松坐危石表里湖山一揽无余而力未迨也姑俟之工始癸夘春仲落成扵今岁甲辰夏杪工费若干初余以空手课工费作自嘲诗有经营烦匠石力短欲何如之句水到渠成岂意有今日耶六月初九日真实居士记扵自卧楼下之小轩小轩尚未名  

东逰记【`袁中道`】  

篁川去市可里许踰平畴行栁巷中始至园园内弥望皆水周遭可三里中因岛屿为楼阁过小鉴湖岸上望水色澹澹数折入栢巷抵霞标阁阁外皆植桃故以霞标名后轩临水水外长堤多植梧桐芙容开窓则逰鱼漾泳复循故路至小鉴湖畔泛小楼船过月榭逺望朱栏若鱼网曲折水上过桥登鉴阁罡风袭衣阁下小饮置酒楼船夜泛遂宿焉晨起天气澄清棹小舟从霞标阁右轩登舟沿堤碧梧翠栁紫薇花处处烂然半里许过第五桥涉桃花渡又里许至篁川庄门迎流水中有秘室画阁可居眷属循庄右腋行曲溪复回棹穿小桥入湖中望鉴阁峙水心过月榭及大石桥遡曲溪至霞标阁后登岸是日始忆今岁有计偕之役孝廉船已有北上者念吴越山水非草草可了宜割爱以俟后来暑气未减姑静坐篁川数日以俟中秋后取道入郡志既定乃发鳬舟还楚盖漕河不宜此舟也嘱舟人又还楚仆从曰此去都门得失未可必然间则可必也谨视吾舟桃花水生吾携吾闲归矣篁川主人为贺中秘虚谷并令子孝亷函伯  

荷叶山房销夏记【`袁中道`】  

予久不上丘墓甲辰五月从三穴挂帆扺柞林息于杜园竹中明日过荷叶山房少时兄弟听雨处也诸叔皆来聚饮醉则步稻畦间听流泉汨汨甚快未几中郎携衲子寒灰雪照冷云至皆东南名僧偶集扵香光社者中郎同诸衲聚扵荷叶山房予宿扵乔木堂早起共聚山房前大槐树下饭后过梅花奥度骑羊渇入万松林登台望湖水晶晶树影甚浓风萧萧至诸叔携茶来共燕笑即于松阴下午餐饱后穿万松中至珊瑚林僧能煮新茶以供日已西各归浴晡时坐庄前稻场上可五亩农人凈治如虎丘千人石而莹洁过之共对薫风坐诸衲颇有问难中郎大为激扬至夜分薄有寒意乃入三月内率以为常有人召亦量往予归庄多醉时从梦中聴笑言不知作何语也叔兰泽有十亩池白莲盛开荷叶皆数丈余予帅诸弟各架一浮桥扵万花中可容十余人日取碧筒饮酒佐以莲房荷柄皆出人头上如盖入夜香愈炽殆非人境一日偶行万松林中见日斜松阴尽覆水上予曰是可泛也遂买一舟寘其中冷云常为榜人乘月来逰甚至月落始归至若孟溪车台杜园冢子山皆与诸酒人出没之处诗则闲作多次中郎韵闲则诸衲伸纸予纵笔作大字此外非逰则嗒坐三月内更未常面一俗客作应酬事也八月中郎偕诸衲走徳山而予携一酒人走黄山始别去然此会实生平销夏第一乐也嗟乎予兄真今之子瞻予媿子由然其不欲相舍同也当子瞻一入仕途追思乡土念在瑞草桥邉吃瓜子爆豆何可得也今中郎迫于严命且有四方之志而予明年亦上公交车世途羁人如此销夏之乐不知更可得否中郎曰有田不归如江水彼政坐无田耳吾辈有此数亩归计亦易他年决可不作两处予遂退而援笔记之使见之则忆此乐母如苏家兄弟阳羡许下事也  

## 文章辨体彚选卷五百七十三

（明）贺复征 编  

○记十四【`以下游览`】  

桃花源记【`晋陶潜`】  

晋太元中武陵人捕鱼为业缘溪行忘路之逺近忽逢桃花林夹岸数百步中无杂树芳草鲜美落英缤纷渔人甚异之复前行欲穷其林林尽水源更得一山山有小口髣髴若有光便舍船从口入初极狭纔通人复行数十步豁然开朗土地平旷屋舍俨然有良田美池桑竹之属阡陌交通鸡犬相闻其中往来种作男女衣着悉如外人黄髪垂髫并怡然自乐见渔人乃大惊问所从来具荅之便要还家设酒杀鸡相食村中闻有此人咸来问讯自云先世避秦时乱率妻子邑人来此絶境不复岀焉遂与外人间隔问今是何世乃不知有汉无论魏晋此人一一为具言所闻皆叹惋余人各复延至其家皆岀酒食停数日辞去此中人语云不足为外人道也既岀得其船便扶向路处处志之及郡下诣太守说如此太守即遣人随其往寻向所志遂迷不复得路南阳刘子骥高尚士也闻之欣然愿往未果寻病终后遂无问津者  

右溪记【`唐元结`】  

道州城西百余步有小溪南流数十步合营溪水底两岸悉皆怪石欹嵌盘缺不可名状清流触石洄悬激注佳木异竹垂阴相荫此溪若在山野则宜逸民退士之所逰处在人间则可为都邑之胜境静者之林亭而置州巳来无人赏爱徘徊溪上为之怅然乃疏凿芜秽俾为亭宇植松与桂兼之香草以禆形胜为溪在洲右遂命之曰右溪刻铭石上彰示来者  

永州龙兴寺东丘记【`桞宗元`】  

游之适大率有二旷如也奥如也如斯而巳其地之凌阻峭岀幽鬰寥廓悠长则扵旷宜抵丘垤伏灌莽迫遽回合则扵奥宜因其旷虽増以崇台延阁回环日星临瞰风雨不可病其敞也因其奥虽増以茂树藂石穹若洞谷蓊若林麓不可病其邃也今所谓东丘者奥之宜者也其始龛之外弃地余得而合焉以属于堂之北陲凡■〈土幻〉洼坻岸之状无废其故屏以密竹聨以曲梁桂桧松杉楩柟之植几三百本佳卉美石又经纬之俛入绿缛幽荫荟蔚步武错迕不知所岀温风不烁清气自至水亭陿室曲有奥趣然而至焉者往往以邃为病噫龙兴永之佳寺也登高殿可以望南极辟大门可以瞰湘流若是其旷也而于是小丘又将披而攘之则吾所谓游有二者无乃阙焉而丧其地之宜乎丘之幽幽可以处休丘之窅窅可以观妙溽暑遁去兹丘之下太和不迁兹丘之巅奥乎兹丘孰从我游余无召公之德惧翦伐之及也故书以祈后君子  

游黄溪记【`栁宗元`】  

北之晋西适豳东极呉南至楚越之交其间名山水而洲者以百数永最善环永之治百里北至于浯溪西至于湘之源南至于泷泉东至于黄溪东屯其间名山水而村者以百数黄溪最善黄溪距州治七十里由东屯南行六百步至黄神祠祠之上两山墙立如丹碧之华叶骈植与山升降其缺者为崖峭岩窟水之中皆小石平布黄神之上掲水八十步至初潭最竒丽殆不可状其畧若剖大瓮侧立千尺溪水即焉黛蓄膏渟来若白虹沉沉无声有鱼数百尾方来会石下南去又行百步至第二潭石皆巍然临浚流若颏颔龂腭其下大石离列可坐饮食有鸟赤首乌翼大如鹄方东向立自是又南数里地皆一状树益壮石益瘦水鸣皆锵然又南一里至大冥之川山舒水缓有田土始黄神为人时居其地传者曰黄神王姓莽之世也莽既死神更号黄氏逃来择其深峭者潜焉始莽尝曰余黄虞之后也故号其女曰黄皇室主黄与王声相迩而又有本其所以传言者益验神既居是民咸安焉以为有道死乃俎豆之为立祠后稍徙近乎民今祠在山阴溪水上元和八年五月十六日既归为记以启后之好游者  

始得西山宴游记【`桞宗元`】  

自余为僇人居是州恒惴栗其隟也则施施而行漫漫而游日与其徒上高山入深林穷回溪幽泉怪石无逺不到到则披草而坐倾壸而醉醉则更相枕以卧意有所极梦亦同趣觉而起起而归以为凡是州之山有异态者皆我有也而未始知西山之怪特今年九月二十八日因坐法华西亭望西山始指异之遂命仆过湘江缘染溪斫榛莽焚茅茷穷山之高而止攀援而登箕踞而遨则凡数州之土壌皆在袵席之下其高下之势岈然洼然若垤若宂尺寸千里攒蹙累积莫得遯隠萦青缭白外与天际四望如一然后知是山之特岀不与培塿为类悠悠乎与灏气俱而莫得其涯洋洋乎与造物者游而不知其所穷引觞满酌頺然就醉不知日之入苍然暮色自逺而至至无所见而犹不欲归心凝形释与万化冥合然后知吾向之未始游游于是乎始故为之文以志是歳元和四年也  

钴鉧潭记【`桞宗元`】  

钴鉧潭在西山西其始葢冉水自南奔注抵山石屈折东流其颠委势峻荡击益暴啮其涯故旁广而中深毕至石乃止流沫成轮然后徐行其清而平者且十畆有树环焉有泉悬焉其上有居者以予之亟游也一旦款门来告曰不胜官租私劵之委积既芟山而更居愿以潭上田贸财以缓祸予乐而如其言则崇其台延其槛行其泉于高者而坠之潭有声潨然尤与中秋观月为宜于以见天之高气之逈孰使予乐居夷而忘故乡者非兹潭也欤  

钴鉧潭西小丘记【`桞宗元`】  

得西山后八日寻山口西北道二百步又得钴鉧潭西二十五步当湍而浚者为鱼梁梁之上有丘焉生竹树其石之突怒偃蹇负土而岀争为竒状者殆不可数其■〈山钦〉然相累而下者若牛马之饮于溪其冲然角列而上者若熊罴之登于山丘之小不能一畆可以笼而有之问其主曰唐氏之弃地货而不售问其价曰止四百余怜而售之李深源元克巳时同游皆大喜岀自意外即更取器用铲刈秽草伐去恶木烈火而焚之嘉木立美竹露竒石显由其中以望则山之高云之浮溪之流鸟兽鱼之遨游举熈熈然回巧献技以効兹丘之下枕席而卧则清泠之状与目谋瀯瀯之声与耳谋悠然而虚者与神谋渊然而静者与心谋不匝旬而得异地者二虽古好事之士或未能至焉噫以兹丘之胜致之沣鄗鄠杜则贵游之士争买者日増千金而愈不可得今弃是州也农夫渔父过而陋之贾四百连岁不能售而我与深源克已独喜得之是其果有遭乎书于石所以贺兹丘之遭也  

至小丘西小石潭记【`桞宗元`】  

从小丘西行百二十步隔篁竹闻水声如鸣佩环心乐之伐竹取道下见小潭水尤清冽全石以为底近岸卷石底以岀为坻为屿为嵁为巗青树翠蔓蒙络摇缀参差披拂潭中鱼可百许头皆若空游无所依日光下澈影布石上怡然不动俶尔逺逝往来翕忽似与游者相乐潭西南而望斗折蛇行明灭可见其岸势犬牙差互不可知其源坐潭上四面竹树环合寂寥无人凄神寒骨悄怆幽邃以其境过清不可久居乃记之而去同游者呉武陵龚古余弟宗玄■〈籴隶〉而从者崔氏二小生曰恕己曰奉一  

袁家渇记【`桞宗元`】  

由冉溪西南水行十里山水之可取者五莫若钴鉧潭由溪口而西陆行可取者八九莫若西山由朝阳岩东南水行至芜江可取者三莫若袁家渇皆永中幽丽竒处也楚越之间方言谓水之反流者为渇音若衣褐之褐渇上与南馆高嶂合下与百家濑合其中重洲小溪澄潭浅渚间厕曲折平者深黒峻者沸白舟行若穷忽又无际有小山岀水中山皆美石石上生青丛冬夏常蔚然其旁多岩洞其下多白砾其树多枫柟石楠楩槠樟柚草则兰芷又有异卉类合欢而蔓生轇轕水石毎风自四山而下振动大木掩苒众草纷红骇绿蓊葧香气冲涛旋濑退贮溪谷摇扬葳蕤与时推移其大都如此余无以穷其状永之人未尝游焉余得之不敢专也岀而传于世其地世主袁氏故以名焉  

石渠记【`桞宗元`】  

自渇西南行不能百步得石渠民桥其上有泉幽幽然其鸣乍大乍细渠之广或咫尺或倍尺其长可十许步其流抵大石伏岀其下踰石而往有石泓昌蒲被之青鲜环周又折西行旁陷岩石下北堕小潭潭幅员减百尺清深多鯈鱼又北曲行纡余睨若无穷然卒入于渇其侧皆诡石怪木竒花美箭可列坐而庥焉风摇其颠韵动崖谷视之既静其听始逺予从州牧得之揽去翳朽决疏土石既崇而焚既酾而盈惜其未始有传焉者故累记其所属遗之其人书之其阳俾后好事者求之得以易元和七年正月八日蠲渠至大石十月十九日踰石得石泓小潭渠之美于是始穷也  

石涧记【`桞宗元`】  

石渠之事既穷上由桥西北下土山之阴民又桥焉其水之大倍石渠三之一亘石为底达于两涯若床若堂若陈筵席若限阃奥水平布其上流若织文响若操琴掲跣而往折竹扫陈叶排腐木可罗胡床十八九居之交络之流触激之音皆在床下翠羽之木龙鳞之石均荫其上古之人其有乐乎此耶后之来者有能追余之践履耶得意之日与石渠同由渇而来者先石渠后石涧由百家濑上而来者先石涧后石渠涧之可穷者皆岀石城邨东南其间可乐者数焉其上深山幽林逾峭险道狭不可穷也  

小石城山记【`栁宗元`】  

自西山道口径北踰黄茅岭而下有道二其一西岀寻之无所得其一少北而东不过四十丈土断而川分有积石横当其垠其上为睥睨梁欐之形其南岀堡坞有若门焉窥之正黒投以小石洞然有水声其响之激越良久乃已环之可上望甚逺无土壌而生嘉树美箭益竒而坚其疏数偃仰类知者所施设也噫吾疑造物者之有无久矣及是愈以为诚有又怪其不为之于中州而列是夷狄更千百年不得一售其技是固劳而无用神者傥不宜如是则其果无乎或曰以慰夫贤而辱于此者或曰其气之灵不为伟人而独为是物故楚之南少人而多石是二者余未信之  

桞州山水近治可游者记【`桞宗元`】  

古之州治在薄水南山石间今徙在水北直平四十里南北东西皆水汇北有双山夹道崭然曰背石山有支川东流入浔水浔水因是北而东尽大壁下其壁曰龙壁其下多秀石可砚南絶水有山无麓广百寻高五丈下上若一曰甑山山之南皆大山多竒又南且西曰驾鹤山壮耸环立右州治负焉有泉在坎下常盈而不流南有山正方而崇类屏者曰屏山其西曰姥山皆独立不倚北流浔水濑下又西曰仙弈之山山之西可上其上有穴穴有屏有室有宇其宇下有流石成形如肺肝如茄房或积于下如人如禽如器物甚众东西九十尺南北少半东登入小穴常有四尺则廓然甚大无窍正黒烛之高仅见其宇皆流石怪状由屏南室中入小穴倍常而上始黒已而太明为上室由上室而上有穴北岀之乃临大野飞鸟皆视其背其始登者得石枰于上黒肌而赤脉十有八道可弈故以云其山多柽多槠多篔筜之竹多櫜吾其鸟多秭归石鱼之山全石无大草木山小而高其形如立鱼在多秭归西有穴类仙弈入其穴东岀其西北灵泉在东趾下有麓环之泉大类毂雷鸣西奔二十尺有洄在石涧因伏无所见多绿青之鱼及石鲫多鯈雷山两崖皆东南雷水岀焉蓄崖中曰雷塘能岀云气作雷雨变见有光祷用俎鱼豆彘修形糈■〈米余〉酒阴处则应在立鱼南其间多美山无名而深峩山在野中无麓峩水岀焉东流入于浔水  

## 文章辨体彚选卷五百七十四

（明）贺复征 编  

○记十五  

菱溪石记【`宋欧阳修`】  

菱溪之石有六其四为人取去其一差小而尤竒亦藏民家其最大者偃然僵卧于溪侧以其难徙故得独存毎歳寒霜落水涸而石岀溪傍人见其可怪往往祀以为神菱溪按图与经皆不载唐会昌中刺史李濆为荇溪记云水岀永阳岭西经皇道山下以地求之今无所谓荇溪者询于滁州人曰此溪是也杨行密据淮南淮人为讳其嫌名以荇为菱理或然也溪傍若有遗址云故将刘金之宅石即刘氏之物也金伪呉时贵将与行宻俱起合淝号三十六英雄金其一也金本武夫悍卒而乃能知爱赏竒异为儿女子之好岂非遭逢乱世功成志得骄于富贵之佚欲而然邪想其陂池台榭竒木异草与此石称亦一时之盛哉今刘氏之后散为编民尚有居溪旁者予感夫人物之废兴惜其可爱而反弃也乃以三牛曳置幽谷又索其小者得于白塔民朱氏遂立于亭之南北亭负城而近以为滁人歳时嬉游之好夫物之竒者弃没于幽逺则可惜置之耳目则爱者不免取之而去嗟夫刘金者虽不足道然亦可谓雄勇之士其平生志意岂不伟哉及其后世荒烟零落至于子孙泯没而无闻况欲长有此石乎用此可为富贵者之戒而好竒之士闻此石者可以一赏而足何必取而去也哉  

游褒禅山记【`王安石`】  

褒禅山亦谓之华山唐浮图慧褒始舍于其址而卒葬之以故其后名之曰褒禅今所谓慧空禅院者褒之庐冢也距其院东五里所谓华山洞者以其乃华山之阳名之也距洞百余步有碑仆道其文漫灭独其为文犹可识曰花山今言华如华实之华者葢音谬也其下平旷有泉侧岀而记游者甚众所谓前洞也由山以上五六里有穴窈然入之甚寒问其深则其好游者不能穷也谓之后洞余与四人拥火以入入之愈深其进愈难而其见愈竒有怠而欲岀者曰不岀火且尽遂与之俱岀葢予所至此好游者尚不能什一然视其左右来而记之者已少葢其又深则其至又加少矣方是时予之力尚足以入火尚足以明也既其岀则或咎其欲岀者而予亦悔其随之而不得极夫游之乐也于是予有叹焉古人之观于天地山川草木虫鱼鸟兽往往有得以其求思之深而无不在也夫夷以近则游者众险以逺则至者少而世之竒伟瑰怪非常之观常在于险逺而人之所罕至焉故非有志者不能至也有志矣不随以止也然力不足者亦不能至也有志与力而又不随以怠至于幽暗昏惑而无物以相之亦不能至也然力足以至焉于人为可讥而在已为有悔尽吾志也而不能至者可以无悔矣其孰能讥之乎此予之所得也余于仆碑又以悲夫古书之不存后世之谬其传而莫能名者何可胜道也哉此所以学者不可以不深思而慎取之也四人者庐陵萧君圭君玉长乐王回深父余弟安国平父安上纯父至和元年七月某日临川王某记  

鄞县经游记【`王安石`】  

庆厯七年十一月丁丑余自县岀属民使浚渠川至万灵乡之左界宿慈福院戊寅升鸡山观碶工凿石遂入育王山宿广利寺雨不克东辛巳下灵岩浮石湫之壑以望海而谋作斗门于海濵宿灵岩之旌教院癸未至芦江临决渠之口转以入于瑞岩之开善院遂宿甲申游天童山宿景徳寺质明与其长老瑞新上石望玲珑岩湏猿吟者久之而还食寺之西堂遂行至东呉具舟以西质明泊舟堰下食大梅山之保福寺庄过五峯行十里许复具舟以西至小溪以夜中质明观新渠及洪水湾还食普宁院日下昃如林村夜未中至资寿院质明戒桃源清道二乡之民以其事凡东西十有四乡乡之民毕已受事而余遂归云  

游新城北山记【`晁补之`】  

去新城之北三十里山渐深草木泉石渐幽初犹骑行石齿间旁皆大松曲者如葢直者如幢立者如人卧者如虬松下草间有泉沮洳伏见堕石井锵然而鸣松间藤数十尺蜿蜒如大蚖其上有鸟黒如鸲鹆赤冠长喙俯而啄磔然有声稍西一峯髙絶有蹊介然仅可步系马石嘴相扶携而上篁筱仰不见日如四五里乃闻鸡声有僧布袍蹑履来迎与之语■〈目咢〉而顾如麋鹿不可接顶有屋数十间曲折依崖壁为栏楯如蜗鼠缭绕乃得岀门牖相值既坐山风飒然而至堂殿铃铎皆鸣二三子相顾而惊不知身之在何境也日莫皆宿于时九月天高露清山空月明仰视星斗皆光大如适在人上窓间竹数十竿相摩戛声切切不已竹间梅棕森然如鬼魅离立突鬓之状二三子又相顾魄动而不得寐迟明皆去既还家数日犹恍惚若有遇因追记之后不复到然往往想见其事也  

游潄玉岩记【`喻汝砺`】  

余饱闻阆中竒山川而贤士大夫最多亦复把酒自慰一日登锦屏拏舟嘉陵江步至占星岩徘徊纵观倚老松卧怪石往往摩腹一笑然是三境之游须废吾一日粮惟母丘氏潄玉岩近在墙壁外乘兴步履从小奚奴直谒贤主人脱衣散髪坐岩复酌酒赋诗相与作物外笑乐酒醉发狂即呼天大呌曰天乎真不负喻汝砺矣吾常谓富贵之士不能放意于江山松竹之乐而山川怪竒烟云竹石诗酒风月惟遗逸未遇之人始得兼而有之故天地间雄伟不凡之处天所以资贤人而舒其忧愁之思者也吾零落荒山鬰鬰无聊赖有锦屏嘉陵之雄伟占星潄玉之胜所谓阆之四竒者吾皆得而有之他日解官视吾破嚢无复新井县一物驱老须独负四物以归朋游故旧从吾觅阆中土物则与饮酒取吾诗而歌之则是四境不移足而在几席间矣  

淳安三潭记【`钱时`】  

淳安之西百里有三潭焉在崇冈僻峤极深处源岀昱领至是始析而东泻瀑垂斗絶潴而为潭连三垂瀑而三潭高下相比上者可一畆居中者尤大而其下则又差小傍崖石圆拱口収而腹衍如釡势束乎两山之间倾注澒洞声振林麓路临其上撼撼欲浮然而寒碧渊澄波纹不动闻之故老尝有轮麻缕垂石下测之者尽一轮莫竟其底中潭之涯则小山孤起有古祠岀苍烟老木间下有岩穴容数十辈水溢东岀淙淙从乱石中流去道左片石侧立过者飔飔作松风声曰响石又数十百步两崖对峙如堵墙水流其间宛若门阙过上多怪石其揱然作手形者曰仙人掌三潭之别源当合富流浆二水之冲有石柱尤竒方广三丈许从涧底挺然拔起者几七十寻上下相直不偏倚蟠松寿蔓夭矫石斜呜呼异哉  

鴈名山记【`李孝光`】  

客问山以鴈名胡谓也予为言长老相传絶顶上有太湖冬春鴈过入南海常栖止其中居人以为名湖水堕入涧流谷口为大龙湫湖傍有比丘尼塔寺一夕沈湖中至今五百余歳然犹余遗地败址棠梨花数十百株皆俨然成行列土絶膏肥种蹲鸱大如斗长老又言湖水渐浮为葑田歳月寖久陂湖皆化为腴土十年前有僧来乞食因言吾去前年去鴈湖傍依大树缚屋种菜菔菜蹲■〈氏鸟〉以为糇粮独无所栖愿乞金钱作屋予闻之欣然止其宿问道路何从入僧具言去从灵云寺南入山时时过絶险挽牵悬藤偃木以过日初岀时上山日正中仅可到山颠望见永嘉城下大江如牵一线白东面海气苍苍如夜色山上无膏烛地炉中烧木叶苇竹山鼠来与人相向坐如狐狸大无屋不可居也予爱其言久欲登之度持二日粮乃足又向乞食僧已去无复茇舍釡灶赍具当用肉糒糗麫杂器之属不果往五六年前尝一至灵云寺观所从入路因往至梅雨潭潭上瀑布悬空数十丈谷中风起水吹着人常蒙蒙如四五月间雾雨亦一竒也旁有邻寺三四区曰古塔寳冠罗汉石门又有一寺在南山冢与常云相望路絶高曰飞泉种种自作面势皆可游独不大尔  

暮入灵岩记【`李孝光`】  

岀灵峯院偶坐涧水南客有言鴈山信多竒异岂复有过于此者予为言山之峭刻瑰诡莫若灵峯竒壮浑龎莫若灵岩峯言鋭岩言大也余适小疲倚庭树坐甚恬客闻灵岩亟欲往即起促不得休前是一日行五里辄止舍是日会已暮顷刻驰十里到寺天正曛黒及阶举头见巨石孤立如人俯月岀正悬东南角星象累累下垂四傍客胁息不可上如游鱼噞喁以身为浮游在灏气上也入坐佛宫南阶上正视见其面进升堂倚石夹室则旁睨其胁夜分又数数开南牖视之月欲堕未堕夜色如霜雪诸峯相向立俨然三四老翁衣冠而偶语独西南一柱白而长身者也明日粥后由昌上人房下过涧得小石岭可五六百步上观所谓龙鼻水山半横石作鳞甲状陷入石中独见其脊从西南石峡中绕岀数千丈势尽乃垂入谷中作悬鼻疑是石髓积歳月化为石故独此鼻如瓠大乃绀碧腻滑异他石鼻端泉时时一下滴谷口涧西有立石长三千丈如卓笔曰卓笔峰峰傍流泉堕入涧中亦三十丈曰小龙湫稍西飞泉涌岀石罅直上指尺许曰剑峯泉寺以岩名岩又以佛宫壮之左障独高且大絶顶上平如涂丹垩是为平霞障诸峯皆牵聨在障傍其大石如树旗居障左臂曰展旗其大柱居障右臂曰天柱龙鼻水又在障右胁间小龙湫卓笔峯剑峯泉当居胁中  

大龙湫记【`李孝光`】  

大徳七年秋八月予尝从老先生来观大龙湫苦雨积日夜是日大风起西北始见日岀湫水方大入谷未到五里余闻大声转岀谷中从者心掉望见西北立石作人俯势又如大楹行过二百步乃见更作两股相倚立更进百数步又如树大屏风而其颠谽衍犹蟹两寅时一动摇行者兀兀不可入转缘南山趾稍北回视如树圭又折而入东崦则仰见大水从天上堕地不挂着四壁或盘桓久不下忽迸落如震霆东崖趾有诺距那庵相去五六步山风横射水飞着人走入庵避余沫迸入屋犹如暴雨至水下捣大潭轰然万人鼔也人相持语但见口张不闻作声则相顾大噱先生曰壮哉吾行天下未见如此瀑布也是后予一歳或一至至常以九月十月则皆水缩不能如向所见今年冬又大旱客入到庵外石矼上渐闻有水声乃缘石矼下岀乱石间始见瀑布垂勃勃如苍烟乍小乍大鸣渐壮急水落潭上洼石石被激射反红如丹砂石间无秋毫土气产木宜瘠墨苍碧滑如翠羽鳬毛潭中有班鱼廿余头闻转石声洋洋逺去间暇回缓如避世士然家童方置大瓶石旁仰接瀑水水忽舞向人又益壮一倍不可复得予乃解衣脱帽着石上相持扼掔欲争取之因大呼笑西南石壁上黄猿数十闻呼声皆自惊扰挽崖端偃木牵连下窥人而啼纵观久之行岀瑞鹿院前【`今为瑞鹿寺`】日已入苍林积叶前行人迷不得路独见明月宛宛如故人老先生谓南山公也  

始入鴈山观石梁记【`李孝光`】  

予家距鴈山五里近四方客游者或舍止吾家吾歳率三四至山中毎一至常如遇故人万里外泰定元年冬十一月予与客张子约陈叔夏复来他日从小笋用自愒昼为糇粮食给夕则舍顿床敷恒衡于吾心而莫得纵于是尽屏去之独从家僮两持衾裯杖屦冬日暄燠黄叶布地客行望见山北口立石髧然如浮屠氏腰隆起若世之游方僧自幞被者客冁然而笑时落日正射东南山山气尽紫鸟相呼如归人入宿石梁石梁拔起地上如大梯倚屋檐端檐下入空洞中可容十人地上石脚空篏类腐木根檐端有小树长尺许倒挂絶壁上叶着霜正红始见谓是踯躅花絶可爱梁下有寺寺僧具■〈卣上火下〉茶醅酒客主俱醉月已没白云西来如流水风吹橡栗堕瓦上转射岩下小屋从瓴中岀击地上积叶铿镗宛转殆非世间金石音灯下相顾苍然无语夜将半设两榻对卧子约沾醉比晓犹呼其门生不知岩下宿也  

游惠上人开西谷记【`李孝光`】  

灵峯去灵岩十里而近中路有亭名翠微亭傍夹树两垣路从垣间岀过涧行绕北山麓折而南南又深谷梁石过之复折而西入谷中始见石林如犬牙岩下佛寺曰净明过兵焚其庐独遗壊屋数楹残僧喜闭门而不迎客往往过者不复知有寺予久欲游而不得其间是日至自常云将入门僧复拒户不听客入即呼溪南居媪隔戸语僧云是游山人乃拔去拒门木入弛担为午炊吾儿及诸生疲极皆小偃休陈甥腹痛自煑药家僮炊未熟予将子约岀南户徘徊往来望屋上山山围屋如城府或累累然如蜂脾缀下而刳其中淫淫然如燕巢斜罥而剖其户■〈幽页〉者窊者仰者歕者羃者讹者伛者喙者掉者俛而窥者腾而上者如人皆具耳目口鼻而无一相似意此中当有大佳处耳更着屐从屋窓中岀上屋上山行二十步复得石桥过涧去子约持杖击草又得石坛数方皆古人作亭遗趾坛为阶二三级或五六级坛相距虽皆四五步毎一坛上辄见山如人腹胁背尻向背一一不同复益上数步草中寻见石阶八九转一转皆六七级两傍夹大石壁如行巷中仰头见青天如曲池中绿水止而不波泉滴两崖间如雪消作水建瓴下注谷中大石上忽忆先子言净明维摩石室旁有西谷是惠上人所开絶佳当是此地耳今寺僧乃畏人知更作屋因相遮以故从窓中岀不尔不见此竒特书之庶无为僧所欺惠字栁下工为五言诗云  

秋游鴈荡记【`李孝光`】  

北从天台来入古东瓯郡境上望见西南有山相向立如两浮屠游者咸曰此鴈山门户也益深入其阻视罗汉洞东西天柱大龙湫犹人有眉目其八寺皆其肺腑也僧言其祖首开鴈山为诺讵罗讵罗去游方时师县语之曰若行四方常值胜妙山水起塔立寺花名村鸟名山则其地也讵罗适行至山下问田间老父父所居云何父曰芙蓉村又问山云何曰鴈山讵罗曰是吾师所语我者吾于此乎老矣入过四十九盘结屋谷底面湫水以居既没其徒弟子为立塔庙是十八寺之萌芽也讵罗首所开正得其肺腑今人言春游天台秋游鴈荡此非言地势便利其时独可游耳鴈山无土□□枣两山束涧水人行尽日曲折在水中又多篁竹修长没人春夏十日九雾雾后行人不见前行人时时遥相语又马蜞毒物善螫人缘木叶草末风动即着人岀血数升独秋冬时草木黄落毒虫尽去乃可入至数百里山皆在目中无秋毫蔽遮然患游者匆匆絶佳地恒逺在深谷中不尽见也古人云紧绊芒鞋行一月彷佛见得皮肤耳非过言也吕夷简焦伯强刘器之王龟龄皆常为大官而能留连山谷中尽发其胜岂古人用此为陶写地耶然名为游者众矣壁间姓名一一为狐狸貒貉啖尽独此三四人者至今凛然有生气何耶其草多寒凉药可用治疽疡滞下其木多杉桧豫章其兽多猴狙豕而无虎其虫无蚋蚊而有马蜞蜞善囓人以烧竹叶涂创血立止其居人不为稼穑皆取给衣食于僧云  

游灵峯硐记【`李孝光`】  

自石梁南去五百步折而西行过谢公岭岭东居人多谢姓故名或曰地旧属临海郡谢灵运为临海开山适至此人因以名之既渡缘涧南石路欲登观罗汉洞于篁竹窥见水西大石壁下有谷若竖槖子约曰嘻此或一竒也不可失呼家僮扶过涧入谷中见谷口石崭然下垂如悬户卷然中抱如坏壁坐其下而啸如语瓮盎中居顷有人语声渐近则吾家弟思诚子撝与诸生也因皆屏从者从洞下入寺未至见道傍有石潭方丈而深莫可测仰视潭南上有山孤起如偃芝北上有山离立平地上如骈笋稍入始见两大石相倚如合掌入天数千丈从合掌根入两旁植石阑直上千步乃至掌中望见山壆中青天如悬一片冰傍设大士一罗汉十八设应真像悬崖上五百然皆为人缘取持去空遗土坐如燕巢栖崖上岩罅泉水下滴唧唧如秋雨鸣屋檐间令人大呼呼声绕洞中不即岀泉坠半未至于地为声所轧则飘吹衣冠草木尽湿家僮戏驰石阑中脚顿道上石渊渊作鼓声既下岀家僮守槖者私自更守窃登之顾见主者皆已下即击罗汉绳床旁小钟钟声奔谷中如鸾鳯行鸣半天上倚杖听不可去忆吾儿时从先君子来列胡床坐客洞阴令侍者先登杂吹笙箫击悬钟众音缥缈铿喤飘飘客新从他县来或骇愕不敢上因大笑以为乐俛仰隔世凄然久之凡山寺僧皆为美名拟之若龙虎鳯凰麒麟莲花芝草之属皆不录录尤胜者谷中恒有云气是日又欲雨山木黯然户牖黝黒因呼守槖者持槖中笔砚就屋上亭修游事所舍亭曰看不足葢取昔人山前向见白头翁自道此山看不足者诗云  

卧龙行记【`王十朋`】  

永嘉王龟龄少城周行可海宁查元章载酒来游时冻雨初霁风日清美山谷明秀照人道傍杂花盛开篮舆徐行应接不暇寺有荼■〈艹縻〉罗络松上如积雪崇兰数百本秀发岩石间微风透香所至芬郁东荣牡丹大丛雨前巳开道人执葢护持留以供客饮罢纵步泉上■〈氵龠〉茗赋诗而归  

百丈山记【`朱熹`】  

登百丈山三里许右俯絶壑左控垂崖迭石为磴十余级乃得度山之胜葢自此始循壑而东即得小涧石梁跨于其上皆苍藤古木虽盛夏亭午无暑气水清澈自高淙下其声溅溅然度石梁循两崖曲折而上得山门小屋三间不能容十许人然前瞷涧水后临石池风来两间终日不絶门内跨池又为石梁度而北蹑石梯数级入庵庵纔老屋数间卑痹迫隘无足观独其西阁为胜水自西谷循石罅奔射岀阁下南与东谷水并注池中自池而岀乃为前所谓小涧者阁据其上流当水石峻激相搏处最为可玩乃壁其后无所睹独夜卧其上则枕席之下终夕潺潺久而益悲为可爱耳岀山门而东十许步得石台其临峭岸深昧险絶于林薄间东南望见瀑布自前岩穴瀵涌而岀投空下数十尺其沫乃如散珠喷雾日光烛之璀璨夺目不可正视台当山西南缺前揖芦山一峯独秀岀而数百里间峯峦高下亦皆歴歴在眼日薄西山余光横照紫翠重迭不可殚数旦起下视白云满川如海波起伏而逺近诸山岀其中者皆若飞浮来往或涌或没顷刻万变台南径断乡人凿石容磴以屋而作神祠于东水旱祷焉畏险者或不敢度然山之可观者至是则亦穷矣余与刘充父平父吕叔敬表弟徐周宾游之既皆赋诗以纪其胜余又叙次其详如此而其最可观者石磴小涧山门石台西阁瀑布也因各别为小诗以识其处呈同游诸君又以告夫欲往而未能者  

谷漈记【`元虞集`】  

大若岩者在温州永嘉县北八十里道书所谓赤水山福地者也其山周围五十里岩高十七丈深百四十尺广倍之石环中虚容光东启居焉如在屋室大扺世言洞穴多在幽暗险絶必旁行仄入莫穷其所至篝火扪索乃颇有见以为竒未有若是之明爽者也有石高十数丈当其前若门屏然其北有东西两溪合流道岩下汇为龙潭而南岀其西溪相传有赤水时岀饮者养寿今山下多老人百十歳而赤水不常有也沿溪皆竒石可以物象名者若香炉石笋屏霞莲花之属凢数十处不可名者至多也溪之源有两瀑布皆垂数百丈一曰谷漈一曰传崖传崖尤奔怒者也晋永嘉中有传隐逸王玄真者隐此洞其弟子朱孺子见白犬走枸杞丛中疑之掘得根若犬形者烹食之身轻登白石台仙去故名其台曰飞升台而枸杞丰茂异常产来游者皆撷茹之其后陶隐居着真诰此岩名真诰又尝炼丹会岩中夜坐时或望见光煜煜然是丹光也宋宣和间建灵真宫于岩中元大德四年道士曹渊龙始专居之岀私钱募人垦其山堤其溪水除导其堙芜得田数十亩葢以已私产悉资宫中之用作斋堂治凡屋之当治者几二十年而宫事备天子玺书护之俾以其徒世相传勿敢有所易渊龙尝曰上岩后山一里得最高处樵者至此闻钟磬声相戒勿敢动而去渊龙数至其处无所闻然实竒胜也蜀郡虞集曰此殆子玄应耳玄教嗣师呉道人曰此可铭故为着铭曰若中虚容作室门岀震当离曰承阙端镇巨石陶朱君千百年赤水隐源水葛绵绵曹渊龙修其宫学仙翁万灵受命斥物恠非有道者勿敢至矧敢坏勒以吾铭示千载  

文章辨体彚选五百七十五  

（明）贺复征 编  

○记十六  

游钟山记【`明宋濂`】  

钟山一名金陵山汉末秣陵尉蒋子文逐贼死山下吴大帝封曰蒋侯大帝祖讳锺又更名蒋山实作扬都之镇诸葛亮所谓钟山龙蟠是也歳辛丑二月癸邜余始与刘伯温夏允中游日在辰岀东门过半山报宁寺寺舒王故宅谢公墩隐起其后西对培塿小丘培塿葢舒王病湿凿渠通城河处南则陆静修茱茰园齐文惠太子博望苑白烟凉草离离蕤蕤使人踌躇不忍去沿道多苍松或如翠葢斜偃或蟠身矫首如玉虺搏人或捷如山猿伸臂掬涧泉饮相传其地少林木晋宋诏刺史郡守罢官者栽之遗种至今抵圜悟关关宋勤法师筑大平兴国寺在焉梁以前山有佛庐七十今皆废唯寺为盛近毁于兵外三门仅存适松花正开黄粉毵毵触人诗兴予独岀行函道间会章君三益至遂执手上翠微亭登玩珠峯峯独龙阜也梁开善场寳志大士葬其下永定公主造浮图五成覆之后人作殿四阿铸铜貌大士实浮图浮图或现五色寳光旧藏大士履神龙初郑克俊取入长安殿东木末轩舒王所名俯瞰山足如井底岀度第一山亭亭颜米芾书亭左有名僧娄慧约塔塔上石其制若圆楹中断为方下刻二鬼擎之上方书曰梁古草堂法师之墓有螎匾法定为梁人书复折而西入碑亭碑凡数辈中有张僧繇画大士相李白赞颜真卿书世号三絶又东折渡小涧涧前下定林院基舒王尝读书于此院废更剏雪竹亭与李公麟冩舒王像洗砚池亦皆废又北折至八功徳水天监中胡僧昙隐来栖山龙为致此泉今甓作方池池上有圆通阁阁后即屏风岭碧石青林幽邃如画前乃明庆寺故址陈姚察受菩萨戒之所又东行至道卿崖道卿叶清臣字也尝来游故名有僧宴坐崖下问之张目视弗应时雉方桴粥闻人声戛戛起崖草中从北至静坛多臧矜先生遗迹复西折过桃花坞询道光泉舒王所植松已逝唯泉绀浄沉沉如故日将夕章君上马去予还广慈明日甲辰予同二君游崇禧院文皇潜邸时建从西庑下入永春园园虽小众卉畧具揉栢为麋鹿形栢毛方怒长翠濯濯可玩二君行倦解衣覆鹿上挂冠鼠梓间据石坐主僧全师具壶觞予不能酒谢二君岀游夏君愕曰山有虎近有僧采荈虎逐入舍僧门焉虎爪其颧颧有瘢可验子勿畏往矣予意夏君绐我挟两驺奴登惟秀亭亭宜望逺惟秀永春皆文皇题牓涂以金又折而东路益险予更芒屩倚驺奴肩踸踔行息促甚张吻作锯木声倦极思休不问险湿蹀蹀据顿地视燥平处不数尺两足不随久之又起行有二台阔数十丈上可坐百人即宋北郊坛祀四十四神处问蒋陵及步夫人冢无知者或云在孙陵岗至此屡欲返度其岀已逺又力行登慢坡草丛布如毡不生杂树可憩思欲借絪缛卧不去坡古定林院基望山椒无五十弓不翅千里逺竭力跃数十步辄止气定又复跃如是者六七径至焉大江如玉带横围三山矶白鹭洲皆可辨天阙芙蓉诸峯岀没云际鸡笼上下接落星涧涧水滮滮流玄武湖已堙久三神山皆随风雨幻去西望久之击石为浩歌歌已继以感慨又久之傍崖寻一人泉泉岀小窽中可饮一人继以千百弗竭循泉西过黒龙潭潭大如盎有龙当可屠侧有龙鬼庙颇陋由潭上行丛竹翳路左右手开竹身中行随过随合忽腥风逆鼻群鸟哇哇乱啼忆夏君有虎语心动急趋过似有逐后者又棘针钩衣足数踬咽唇焦甚幸至七佛庵庵萧统讲经之地有泉白乳色即踞泉■〈奭斗〉咽衫袂落水中不暇顾三咽神明渐复庵后有太子崖一号昭明书台方将入崖游庵中僧岀肃面有新瘢询之即向采荈者心益动遂舍崖问别径以归所谓白莲池定心石宋熈泉应潮井弹琴石落人池朱湖洞天皆不复搜览还抵永春园见肴核满地一髫童立花下问二客何在童云迟公不来岀壶中酒饮且赋诗大噱酒尽径去矣予遂回广慈二君岀迎夏君曰子颜色有异得无有虎恐乎予笑而不荅刘君曰是矣子幸不葬虎腹当呼斗酒涤去子惊可也遂同饮饮半酣刘君澄坐至二更或撼之作舞笑钩之岀异响畏胁之皆不动予与夏君方困睫交不可擘乃就寝又明日乙已上人岀犹未归欲游草堂寺雨丝丝下竟不住乃还按地里志江南名山唯衡庐茅蒋蒋山固无耸拔万丈之势其与三山并称者葢为望秩之所宗也晋谢尚宋雷次宗刘勔齐周颙朱应吴包孔嗣之梁阮孝绪刘孝标唐韦渠牟并隐于此今求其遗迹鸟没云散多不知其处唯见荛儿牧竖跳啸于凄风残照间徒足増人悲思况乎人事往来一日万变达人大观又何足深较予幸与二君得放懐山水窟一刻之乐千金不易也山灵或有知当使予游尽江南诸名山虽老死烟霞中有所不恨他尚何望哉他尚何望哉  

游琅琊山记【`宋濂`】  

洪武八年十有一月壬子日皇上以皇太子曁诸王久处宫掖无以发舒精神命西幸中都沿道校猎以讲武事濓实奉诏扈从十有二月戊午次滁州驿濓进启曰臣闻琅琊山在州西南十里晋元帝潜龙之地帝尝封琅琊王山因以名颇闻秀丽伟拔为淮东竒观愿一游焉而未能也敢请皇太子驩然可之即约四长史同行遂自驿西南岀过平皋约三里所望丰山盘互雄伟岀琅琊诸峯上唐梁载言十道志又云丰亭山山上有汉高祖祠又有饮马池世俗妄传汉高祖曽饮马于此国朝以山麓为畜牧之场别凿池饮马仍掲以旧名居人指云山下有幽谷地形低洼四面皆山其中有紫薇泉宋欧阳公修所发泉上十余步即丰乐亭直丰乐之东数百步至山椒即醒心亭由亭曲转而西入天宁寺今皆废唯凉烟白草而已濓闻其语为怅然者久之山东南有栢子潭潭在深谷底延袤亩余色正深黒即欧阳公赛龙处上有五龙君祠焉皇上初龙飞屯兵于滁会旱暵亲挟雕弓注矢于潭者三约三日雨如期果大雨及御寳厯为作栏楯护潭且新其庙庙侧有时若亭濓坐亭上问潭侧双燕洞及其南白鸽洞以肆穷览人无知者乃止复西行约三里许有泉泻岀于两山之间分流而下曰醸泉潺湲清澈可鉴毛髪傍岸有亭曰渐入佳境今亦废唯四大字勒崖石间淳熈中郡守张商卿等题名尚存沿溪而上过薛老桥入醉翁亭亭久废名人石刻颇伙兵后焚毁殆尽亭后四贤堂亦废堂侧有玻璃泉又名六一泉石阑覆之阑下压以巨石中疏一窍通泉径可五六寸手掬饮之甚温是日天阴雪花翩翩而飘伯清倡曰雪作矣不还将何为濓游兴方浓掉头去弗顾其步若飞歴石径一里所至回马岭回马者建炎冦盗充斥郡守向子伋因山为寨植东西二门西太平东乃回马也岭之东有醴泉又其东南有栲栳山山之南有桃花洞又南有了头山山之下有熈阳洞皆未暇往虵行磬折黄茅白苇间莽不知所之宋熈宁初僧崇定获佛舍利六百垒石为四十九塔于道隅累累如贯珠塔虽废幸有遗址可凭径行无疑其路若穷又复轩豁盖峰回路转九锁而至开化禅院院在琅琊山最深处惜乎山皆童而无蔚然深秀之趣唐大厯中刺史李幼卿与僧法深同建此院即张文定公方平写三生经处三门外有观音泉入院皆瓦砾之区唯新构屋三楹中间施佛像僧绍宁岀速具饭饭客已引观庶子泉泉岀山罅中幼乡所发李阳氷所篆铭铭已亡张亿书三字碑亦断裂卧泉下石岩上多诸贤题名自皇佑淳熈干道以来皆有之字或篆或隶或楷间亦可辨山之东西皆然不特此泉也泉之南有白龙泉祷雨多验重行堂下有明月溪稍南有呉道子画观音及须菩提像刻石壁上傍镌淮东部使者八人舜臣琅琊山记颇不合文体为之破颜一笑又稍南有华岩池由明月而上入归云洞访千佛塔遗址过石屏路俯窥大厯井井亦幼卿所凿沿山腰陟磨陀岭逺望大江如练锺阜若小青螺在游气冥茫中岭下有琅琊洞洞广两室中有一穴深叵测名人题识无异庶子泉自幼乡博求胜迹凿石引泉以为溪左右建上下坊作禅室琴台后人颇继其风山中之亭几二十所而日观望月为尤胜今荆榛弥望虽遗迹亦无从求之可叹哉夫亭台废兴乃物理之常奚足深嘅所可嘅者世间竒山川如琅琊何限第以处于偏州下邑无名胜士若幼卿者黼黻之故潜伏而无闻焉耳且幼郷固能使琅琊闻于一方自非欧阳公之文安足以达于天下或谓文辞无闗于世果定论耶然文公之道德师表一世故人乐诵其文不然文虽工未必能久传也传不传亦不足深论独念当元季绎骚窜伏荒土朝不能谋夕今得以厕迹朝班岀陪帝子廵幸而琅琊之胜遂获穷探岂非圣徳广被廓清海■〈宀禹〉之所致邪因取醉翁亭记语风霜高洁水落石岀为韵各赋诗刻诸山石云  

游云门记【`刘基`】  

语东南山水之美者莫不曰会稽岂其它无山水哉多于山则深沈杳絶使人■〈忄替〉凄而寂寥多于水则旷漾浩汗使人望洋而靡漫独会稽为得其中虽有层峦复冈而无梯磴攀陟之劳大湖长溪而无激冲漂覆之虞于是适意者莫不乐往而余宿闻会稽有云门若耶之胜思一游而不可得甲午之歳始至越以事不得游明年春乃与天台朱伯言东平李子庚会稽富好礼开元寺僧玄中偕往游则知所谓云门若耶果不谬于所闻于是慨然有留连徘徊之意而以事复止不能如其愿遂自广孝寺度岭至法华山而归至于普济明觉诸寺名山古迹多不得一寓目而余之兴终未巳也其年六月乃复与灵峯奎上人往颇得观所未歴而向时同游之人俱不在焉予每怪古人于欢会之际辄兴悲感于此观之良非过矣昔唐栁先生谪居岭外日与宾客为山水之游凡其所至一丘一壑莫不有记夫岭外黄茒苦竹之地有一可取犹必表而岀之而况于云门若耶以山水名于天下者哉惜余之荒陋不足以发扬之也虽然岭外之地各擅一竒而不能皆譬之于人取其长不求其全故陈文子取其清令尹子文取其忠臧武仲取其智尾生取其信务光卞随取其亷孟贲夏育取其力庆忌専诸北宫黝之徒取其勇如斯而已矣若夫云门若耶则又不可以与此同条而共贯也故但记其足之所至目之所及聊以志歳月云若其昔游之地则伯言已记之不重述也  

游活水源记【`刘基`】  

灵峯之山其上曰金鸡之峯其草多竹其木多枫槠多松其鸟多竹鸡其状如鸡而小有文采善鸣寺居山中山四面环之其前山曰陶山华阳外史弘景之所隐居其东南山曰日铸之峯欧冶子之所铸剑也寺之后薄崖石有阁曰松风阁奎上人居之有泉焉其始岀石罅涓涓然冬温而夏寒浸为小渠冬夏不枯乃溢而西南流乃伏行沙土中旁岀为四小池东至山麓潴为大池又东注于若耶之溪又东北入于湖其初为渠时深不踰尺而澄澈可鉴俯视则崖上松竹华木皆在水底故秘书卿白野公恒来游终日坐水傍名之曰活水源其中有石蠏大如钱有小鰿鱼色正黒居石穴中有水鼠常来食之其草多水松菖蒲有鸟大如鸜鹆黒色而赤嘴恒鸣其上其音如竹鸡而滑有二脊令恒从竹中下立石上浴饮毕鸣而去予早春来时方甚寒诸水族皆隐不岀至是悉岀又有虫四五枚皆大如小指状如半莲子终日旋转行水面日照其背色若紫水晶不知其何虫也予既爱兹水之清又爱其岀之不穷而能使羣动咸来依有君子之德焉上人又曰属歳旱时水所岀能溉田数十亩则其泽又能及物宜乎白野公之深爱之也  

发自普济过明觉寺至深居记【`刘基`】  

是日未午巳大热砥上人固欲留客宿有来告曰浮休公待子于深居且甚久予曰浮休公老人也不可使久待虽热必速往遂亟辞岀上人持其酒追至寺门外亭上临池水坐更尽四五杯忽有云自西方飞来翳日奎上人捬掌曰可行矣乃登舆度何山岭上刺浮至明觉寺云去因相视大笑时日方悬天中气如炉炭乃皆坐松下石上俯视涧水风岀松水间淅淅作凉意少顷有僧岀揖客乃偕上后山麓谒千歳和尚塔观洗骨池于庑下葢当山之颠而有水能为池虽大旱不干谓之灵迹或可信也而予特爱其前三涧自三方来皆会石壁下正与寺门对鹿头龟鹤之山隔涧水若拜其下而柯公陶山木禾鹅鼻诸峯咸外列如屏障故寺虽高不露人言天下名山水多为浮屠所占岂虚语哉观览久之乃降自前岭絶磵少憩道侧云复自岩中上冉冉欲作雨趣行至深居道上凡三憩毎行皆适当云起时以语浮休公浮休公亦大笑歴观古人未有触热游者葢自奎上人与予始云  

游自云峯适深居过普济清逺楼记【`刘基`】  

岀灵峯循溪而上至云门近十里取道禾黍中二三里为普济寺外视甚峻絶若无所容陟石径数十步忽平广而寺始见入其中则松栢幽茂径路窈窅似不在人间世问之则晋时鸿明禅师讲经之所将军何充尝诣听讲有何胤读书之室故又谓之何山寺寺西庑有楼焉其扁曰清逺昔剏之者云峯和尚而今居之者砥上人也客至上人邀客坐楼上开户左右眺则陶山刺浮柯公秦望紫霞诸山皆在眼底有泉岀竹根流入于楼下其声琅琅然又有白石冈在楼外其石色皆白如玉上人见客喜因请为诗诗成又求叙清逺予笑曰楼之名子与之也我安能知子意哉且盈目前皆山水也我不知其孰为清孰为逺也今夫天清而望逺无逺之弗见也及其云雨晦冥则所谓逺者安在哉请无求诸目而求诸心上人不应既而跃然曰命之矣  

文章辨体彚选五百七十六  

（明）贺复征 编  

○记十七  

游栖贤院观三峡桥记【`明王袆`】  

五老峰于庐山为西面即郡治北望峯如屏障蔽其后违郡治北行二十里转五老东入岩谷中栖贤寺在焉余旧读苏次公栖贤寺僧堂记云栖贤谷中多大石岌嶪相向水行石间其声如雷霆如千乘车行者振掉不能自持虽三峡之险不过也故其桥曰三峡度桥而东依山循水水平如白练横触巨石汇为大车轮流转汹涌穷水之变寺据其上游右倚石壁左附流水石壁之趾僧堂在焉狂峯怪石翔舞于檐上每大风雨至堂中之人疑将压焉问于习庐山者曰虽兹山之胜栖贤葢以一二数矣又闻苏长公云庐山竒胜处不可胜纪独开先漱玉亭栖贤三峡桥为二胜栖贤寺于是废已久有僧曰惟贤颇通世间法余俾之住栖贤寺既结屋山中乃使来告余游至谷口日卓午矣未至桥十许步石岩下观陆羽泉乃至桥上俯视磵底亡虑千百尺或云以瓶贮水五升许从瓶嘴中泻岀缕缕下注瓶竭水乃注涧底欲试之不果又云桥鲁班造葢谓坚致壮竒惟班乃能造耳非谓真造于班也距桥北十许丈有大石方整状如棺横亘涧底相传尝有孽蛟从谷中岀水怒涌势将坏桥时主僧有道行叱神挽此石扼之蛟退桥得不坏过桥北转行百许步涧水至是汇为深潭有龙蛰焉苏长公诗所谓玉渊神龙近即指此也又相传昔寺僧尝浸甑潭上俄失所在后有人从湖南来云甑从洞庭湖上岀甑上有栖贤寺可验故知此潭下通湖南也此其言皆诳诞不足信已乃径造贤公新屋下法堂故址也至是五老峰乃截然左岀寺顾在峰后日方炽忽云从谷中起俄顷雨已至有风南来雨复旋散日光穿云斜照峯上岩谷石湿芒采相射宛然金芙蓉也明日谒赤眼禅师塔塔距寺北行又十许里岩谷深絶处也栖贤寺实禅师所创道场  

开先寺观瀑布记【`王袆`】  

庐山南北瀑布以十数独开先寺最胜开先瀑布有二其一曰马尾泉其一在马尾泉东岀自双剑香炉两峯间为尤胜或曰瀑布之源昔人未有穷之者或曰水岀山絶顶冲激入深洞西入康王谷为水帘东岀香炉峯则为瀑布也十一月十八日日南至余约郡守吕侯肩舆十数里至开先主僧志一作丈室未成邀坐茅屋中乃访潄玉亭却至龙潭石峡口由寺至亭可二百步由亭至峡口仅数十步葢自逺观之瀑布岀自两峯间如泻天半由近而观则二瀑下注汇为重潭潭水岀石峡乃为溪循山足东流以入于彭蠡当峡口仰望但见从潭中岀岩谷回互二瀑所从来不可复见矣峡石上刻青玉峡及第一山字大二尺米芾书也石间多题名石泐字画浅初不可悉辨命左右掬水沃之字乃见大率宋南渡后人其人无闻者居多可识者纔十二三因慨君子惟植节砥行乃可不朽茍不岀此虽托名崖石未久人不之识矣又从石壁间读淳熈中郡守祷雨神龙示现事一公为余言歳春夏交大雨后潭遽溢尽涤去积叶坠梗谓之龙洗潭或歳旱祷雨者于潭中辄应回坐亭址上亭废已久亭下池亦为石所堙初寺僧作石溜引潭水至寺给庖湢又凿石作此池即苏长公赋诗处也径八九尺溜水从潭上来流入池乃从池中复入溜以去而石溜亦半废明年三月二十六日雨初霁郡中又无事复约诸公游焉比抵寺诸公皆先诣一公余独径往潭下坐石上瀑布方怒泻奔腾荡激声震如万雷令人心怖神悸股战栗不休顷焉诸君至见余独坐又颜色变皆拍手呼大笑然水声澒洞呼笑声亦不闻也寺僧云龙适洗潭矣于是一公丈室已完又作竹笕接石溜引水过阶除下清驶极可爱余命取水煑新茗一公谓近从后崖下得泉一洼以煑茗味比瀑水乃倍佳试之果然暮乃回六月十日余被召将赴京念人世行止不可必万一有他累则清游不复得因与郡人段谦曹元同泛过落星湖约得路之半舍舟以行一公与光应知余来逺岀迎乃与二僧携手行至招隐桥坐桥上桥在寺前五十步潭水为溪所经也其西东杉松枫杞苍翠色掩映从树底望鹤鸣诸峯高岀树杪仅尺许隐然如画图中见又从树隙见岩腰采薪人衣白大如栗初疑此白石耳有顷移动乃知是人也桥下流水触石■〈氵虢〉■〈氵虢〉鸣尘虑荡尽久之不能去乃造一公所岀楞伽经示使予读读尽卷颇悟微旨一二应公者戒行清峻畧涉书史年且老不欲他走一公邀留与同处郡中乱后无读书人可与语余因子与往来一公请予诣潭下是时久不雨瀑布流且絶余指笕中水谓曰此水一耳何必复往也是夕宿寺中夜半雨大作比晓予未起应扣门告曰瀑布流如故矣余欣然揽衣起倚阑睇视良久日初岀红光径照香炉诸峯上诸峯紫霭犹未敛光景恍惚可玩不可言也应因诵李太白观瀑诗又诵笑隐题太白观瀑图诗余笑曰安知今日无太白耶胡可谓古今人不相及也比午乃还一公间为余言开先者旧传梁昭明太子之所栖隐南唐元宗在潜邸亦尝读书于此招隐桥其所造也后归践尊位乃即造寺故以开先名有了崖和尚者实开山宋以来住山者皆名徳寺前有松毎株大数十围佛印元禅师手所植近时南楚越公乃尽伐以建寺见者惜之而寺今亦为刼灰矣岂非数乎  

始入华山至西峰记【`王履`】  

寓长安新丰丘丈偶谈登华山所得且纵臾偕余再登七月诣丘丈适病遂命其外孙沈生相余骑驴行二十日抵华阴宿焉黄大使具酒肴待因谓余曰闻游者及青柯坪仰瞻多自沮以故卒不复往遣其仆惯登者二人导予翌日业行近山口泉声琅然稍入殿角岀灌木中仆曰此玉泉院也至院外观希夷先生塑像熟睡如生立清樾中诸道士岀迎亦言缘险难甚草木交战不可以礼服赠余一杖谓可扶到青柯坪以上则难用矣于是以短衣行縢往沈生健善步跣以行二仆前导傍山对开神意飞动于时宿云在巅羣峭未岀余烟自旁山上褰朝阳射其端璧立之妙荏苒可得风触壁鸣翏翏调调而不知其所穷余喜画相契特深遂凝立四人逺呼而安知予之所得不在急也地多樲棘蘙不见路他■〈禾埶〉复相错稍不谨视则触面罥髪局且蹐杖攀以进子素不善步骤登累息必竢定始行时以纸笔自随遇胜则貌故行视四人愈迟四人常先若犹豫然然沈生知予予策亦策憇亦憩予僮虽不解遇竒树竒石即报亦颇慧貌不能尽者俾记之及涧而斧斤声杂蝉鸣鸟咔泉亦淙淙然如琹如筑如佩环其停汇处澄澈如镜微涟动摇日影上壁中多红白砾余盥颒清寒透骨试尝焉甚甘美胜吾郷阳山泉几十倍涧北絶径处实如柚者下垂僮越险取食之蜇口弃去西转至小石洞洞外有石如枰中可参坐坐其上书所赋诗而东岩方洞适与之对意灵诡内潜遂相率以入仆曰此希夷匣尔葢其葬处也棘梗道不得近因疑匣为函恐指所盛蜕者而俗谓之匣与及上方峯峯直立铁鏁下垂望峯端漫不可辨但峯腰杂树倒悬斜倚而幽意可人鏁两畔多小坎从下达上深可二寸仅容履端葢登则缘鏁以托足者仆曰上有道士王友岩居惟玉泉一二道士时裹粮往食之鏁尽处即石罅号西玄门此峯葢唐玄宗妹金仙公主驾鹤升仙之地而门则玄宗觅金仙而凿焉者也从门入盘折数峯顶始及友岩所居南望连山不知所止上无杂草惟细辛一方不多产余虽摇中而惮险弗敢进坐峯根娑罗树下瞻怅者久之繇峯根北折度狭径外则壑谷类也败叶覆地不生草行叶上不知窊隆蹑空辄仆偶一失脚几坠崖下偶旅迹幽翳中古藤鬰屈正蹑树根进叶卒然鸣疑以为蛇也注视三樵人适从上来余问青柯坪逺近不对唯放歌唱荅而去岀树外大石突立中豁若斧劈然仆曰此第一闗也乡人避乱时毎入山垒石絶此予视闗内尚乱石旁聚无数闗右二黑石虎踞因坐摹之忽不知四人所在厉声呼不应迹之半里所则皆坐涧边投石子涧中以戏此处水深路絶当蓦涧濑涧石叅错不逺躐过回视其澴瀯衍漾砯冲之态而吾意适永不能以遽释几失吾主涧外瀑布正悬南崖端下激树干飞沫成雨点因风容与久而后坠又百余步则第二闗也视第一闗壮虽不逮而险则过之闗内阴风劲甚不可留促步岀返顾所来则一青霭耳复登顿冥宻以行诘屈数百折见坪緑霭然林端既至乃青柯坪山恰半从入山来悉﨑崟侧塞夷者惟此草长过人冈之上有神祠础余瓦缺日正午少饥幸持瓜果饼脯分食之汲祠畔井止渇日渐热足软不可支卧祠前石阶上适二道士自上下问焉葢玉泉之侣自西峯还也与之语虽无竒亦善遗世者自山口至此其石之奔突倚伏岀林翳树者殊形诡观殆不能以物拟祠西南则始攀鏁处也置杖草间闻松风飗然此以下皆杂木无松以上则纯松矣蝉鸟遂絶诗人谓山中无鸟声信然鏁曳危石上仆先进余亦攀过路萦纡并石根极隘瑟缩以行路断接以木行则摇少进一峯前嶂不甚峻上大下小所谓巘也无草树黒黄白相间上有赤白二圆形仆曰日月岩也复行二百余步直崖崭立有短橛阁崖罅为级如梯鏁旁垂问之乃百尺撞也级毎腐或缺繇级以上先轻蹑试之然后寘足过此有类是而愈长者千尺撞也缺腐亦然纵仆辈欲援何以为力既上凡石之如峤如扈如岿如岊者眩视不可数扺前崖径忽断崖峻削无可为径者即崖腹缀小木如彴当絶谷之上凡三接始及径铠亦横缀崖腹余目焉迹未及而先痿矣遣四人前度虑逼吾后以振也余趦趄握鏁寸进之闭听壹视步歇半木伊轧鸣东野登阁尚称脚脚踏坠魂吾今何称哉因自咎以亲枝履此险昌黎恸哭遣书以诀者即此非与半时许乃得过问诸仆仆曰老君离垢也信仙凡之隔如是复斗折道松林中翳不见日毛髪耸然沈生谒祷山神祠惧苍龙岭之迅风也既至老木赤立唯东南一枝仅存微有叶根乱布石上若万小蛇攅缀蠕动余骇焉貎其大较因思平日画树虽捜竒猎怪致巧宁得似此所谓画不神于所仿而神于所遇也然而望蛇蜒入云势未知何以处此尝闻登者言度岭慎勿旁视视则恶风至危不可度岭凡两折中突旁杀脊背色正黒鏁当背上并鏁皆小坎亦犹上方峯所托足者二仆先示所以登余匍匐踵其后以大喘不自禁因四布伏岭背窃窥其旁则深不见底但见松头濈濈岀没苍烟中万峯罗拱向背高低邪正起伏若翠浪汹涌相后先秀不可状风飒尔有声众籁齐作沓荡奔激逺近胥应忆登者言遂胆掉股栗不能动去上折无几视若天渊然风稍止寻进而仆已过上折矣余勉强进一折日少昃愈热予裸上体犹流汗不止行上折稍觉便渐熟故也自岭下仰观将谓顶絶无复过此及岭端则峯头挿云尚未知有几里繇是筋骨如脱喘促弗暇岀一语倚树息四人则相语角徤若贾勇于余者时云方滃然开合若相背往来四峯端悠扬不已余神凝其间忘所以事事者仆辈弗是喻促以西峯尚逺弗稽遂作以行至此则少上皆径于石鏁从横罕无鏁者又越五六险始及镇岳宫宫在西峯顶东诸神列坐不辨何谁松罅间金碧参差与日争炫者岳帝庙也庙后松极森邃风一振之掩苒之形纡徐之韵繇松端倐尔东骛接之既冺忽又如在及庙见道士王老师款坐庙之前则其居也四壁萧然余意其独处于荒絶之区无所畏无所悔者非有得能尔邪徐叩所有则平平焉耳乃知其非实见道而得于寡欲也窓在西壁隙有光开窓而其居则度之悬厓之上俯瞰浚谷不见所极唯松顶麻萃斜距窓二丈许峯壁峻拔自浚谷直上霄外略无突陷真所谓削成者壁上一松寄之壆间根直下如悬死蛇枝稍正拂窓手可接松实累累余提以断甓弗中坠下触石且坠且触声如从瓮中来良久始息至是则颓阳向微霞彩渐发倚窓望西北平田无际荒烟莽然中有渭水委蛇如龙日光射水中金闪烁不敢正视居之南乃大冈颇类龟背色墨而粗涩冈下羣峯如攅剑如束笋无一浑然者予将摹之而岚霭迷漫弗果东望玉女峯殿正在峯顶雪壁烁日殿旁有物似人非人往还松树间逺不可辨冈稍南大迹一冈上深可三寸长四尺余旁镌巨灵足三字窃谓力能劈山其足迹仅如此且东峯掌形自峯端达峯底如彼之大手而配以如此之小足理固如是邪东则东峯玉女峯昆季相倚唯南峯嶻焉独岀侄视三峯薄暮不及往遂宿焉风怒号御夹犹冷视苍龙岭裸体其寒暑之异乃尔哉  

上南峯记【`王履`】  

拂旦起王道士岀华山记相示自峯厓洞谷池潭外其宫观古迹等不可记食已纎云不痕旭日初吐露未晞具行縢草屦以敌南冈外皆松林裁入笙簧盈耳屈盘行林中迤逦渐高境象互异弗暇接将谓地升恍不记自西峰来也松皆合抱森若笋擢寒不生陵苕唯萝薜青青以与松永而樵斤不及余感其得所栖焉行二三里稍疲坐松根养力而四人已在石梁外高唱曰南峯至矣起而前仆曰此希夷避诏岩也余以目昏不敢流盼竟不知已达岩底因仰首怪状可愕岩上覆似蜂窠然颇类太湖石或类波涛荡潏所为淡黒津津焉余坐观不厌自谓不世竒逢细貌之仅得彷佛西南角一罅明透可侧身入命童掖入之及半见罅外树梢动摇日影流罅中明闇稍分上滴沥如雨阴气挟罅风扑入巾服皆润下湿不敢进僮曰壁有刻字四行不辨何字余眊亦弗之识繇是自岩底北旋峣兀中度小榷又度架枝代榷者三若波舟之所摇荡古树一根拔卧壑上阏道勃窣踰松上过得真武祠遂入谒龟蛇在前记晦庵翁谓本北方玄武宿非实有此神设为形像以神之耳余谓干鱼朽木题以大王居士便能威福此何足怪从祠畔上磴扶石阑转峯角皆石版布道阑外临絶谷试微瞰怵然神愯闭目低首倚壁始定峯南上下壁削亘东南皆阑也异焉伏石版下觇葢镵壁成堮以迭石置阑面之中窽石以入则所谓朝元洞也深可四丈广近之高又倍焉纯白如雪中设三清像余问主者岳师师曰昔贺老师营此四十年虽凿焉而不敢碎石下坠坠则雷动龙潜故也自尔且凿且运功未就而师亡继以其徒甫就洞外西数步师又穴石版鏁以下达西转则师之避静处也沈生等跃然往观予待二时许还曰穴之下则鏁双垂鏁尽则版道也穴道相距不知数十丈石杙挿壁以当其中缒鏁下至石杙少息复缒至版道又少息然后攀鏁西行数十步渐高又数十步始及避静处回视版道则载之铜杙之上而铜杙则挿之峻壁之中外虽有阑木久多腐必炼是赖掩其振摇石杙一铜杙十七竟不知作时于何所置足栏之外下见松顶如灌莽在杳冥中师去此几时其室其爨所犹在然非凭土凭于块石之突崖耳室畔石洼不深水则满岂师藉是以食饮者与石之西则别岩也岩类俛首形遥覆室上上镌全真岩三大字填之赤色然上下俱不可倚岂人履虚而作之邪吾初蹑版道知有版道而已奚暇他及既至而得其所以始不知止于何地我辈壮年恃力不少怯今精夺于此矣去洞沿故路东行降八九折缘磴复升巨石错峙石分处如甈下视类井底黯不见物然两木倚石可下仆曰安真人肉身所沈生率三人下观及还谈真人坐石龛不坏具衣履如生人抑坐逝处邪跻石以望见峯岭羣松如沃峯背类覆盂麤皵如砺可纵步四人争先若飞余至此已攰甚足不吾许殆及岭憩龙潭旁掬潭水颒面潭有三深浅不等深者不过二三尺仆言虽大旱此弗枯志称顶有池生千叶莲觅之不见不知当时骑茅龙天飞者其繇此非与最高处一松孑立余倚松望信乎诸峯罗列似儿孙矣云适生从玉女峯东峯两间岀倚风作懒态歘突然北涌似巅崖状既而复还渐幔于松巅不动如憩而山北所见皆漫漶不可识意彼或仰瞻吾固在云表也青莲居士谓呼吸气想通帝座非此而何尼父登泰山小天下彼果及此耶既下又东行五龙神祠祠之外小碑一辞翰具美有涣而为气气运而为精精变而为神神化而为灵等语因爱而再诵忽祠畔二小鸟下上峯壁不鸣青灰色颇类鹡鸰尾稍短不知其何名岳师曰此鸟相与久矣饭熟则乞食于我食已则去或寘粟掌中亦跃以就啄师年八十五矣两目俱眛然往来祠洞两间陟降如睹非有道者与不然安得人鸟相忘如此  

过东峯记【`王履`】  

繇祠北降而东取道松间忽有物行松上大如鼠尾芃芃然闻人声矍视不复动仆辈拊掌激之越树去行二里所至山祠入观焉山水画满壁颇似范寛家法而浑不及化老君殿中居杨师迓余谒之师岀果茗松花粉供余并以万年松数十本为赠盖卷栢之属而不屈者虽有松栢名不过石上小草耳卷栢亦以万岁见称于本草则知二物固皆稿而不死者矣大松蔽峯清悄幽阒殆不可为情然过青柯坪来多松惟白杨一二间之每风韵松林扬叶作策策声如按如节彼吹竹弹丝敲金击石者其近与偃仰是间意风味未减贞白殿之东则东峯尽处也下望平田襟怀洒然逺近诸山相闯于烟芜云树之表黄河渐近东迤如带潼闗冈垄积苏于河濵遐览未周云倐阴渐黒平野皆晦予疑南东向立飒飒然自西南来万松皆鸣松实交坠日斜透云罅岀云影渐北逝遂散余与沈生磔松实啖之索苦茗于师以助其胜稍南一炀突岀松底下磴迹之得石室焉旷朗可容四五十人都灶湢所等举不敝今惟一人居之禽声不上青柯坪虽因于高寒而亦因于无养也闻是峯可玩日于天未明之际而粮少不敢居唯问师仙掌何在师指在峯侧而玉女峯可迫观于是别去  

宿玉女峯记【`王履`】  

降而西二里许东折渐上至是无磴多倚木枝根石间代为级皮脱滑不可登五人相与推援以进凡二十余处则玉女峯顶也尝闻女冠杨氏名妓也少年入山食松皮八年始火食或枵腹坐即大雪七日不粒亦无恙竟日夜弗卧因访之石室中尸坐如寐见子起相揖笑曰此中罕闻人声君何来之异耶余告之故就问其入山时则三十有七歳今已七十有二歳矣自云一生无病观其颜虽非丹而精神粲然步甚健固知其有养也引余步松间风适来激峯壁直下如箭寻松林度壑而去相与立隒端因指西峯东面窊隆如莲花谓余曰此正西岳莲花峯也安有峯头玉井之产余至玉女殿道玉女所繇观洗头盆葢石上一员坎尔水绀碧不干集仙录称有五舀不知何据之殿右观韩姑姑遗蜕遣僮撤所障乱甓启棺葢窥之殆如初殁者杨氏曰殁几三十年矣虽稿不腐以杖擿其足亦不僵有道者乃如是葢杨氏师也大石如龟殿正坐龟上而杨氏石室则藉龟腹为之覆繇殿前踰石梁北眺崇冈廓然然狸豸不能进冈半有大壆焉杨氏曰唐玄宗祷雨抛简处也下通黄河恐或然尔复旋至石室前指以迫观仙掌所在余与四人循东峯北行斯须林断豁然乃东峯之西北壁而玉女峯之东北岩也岩西努如鸟喙距东峯不逺上峯下缩瞰即魄禠努处小松一生附岩侧不见根岀岩上者三之二中无鳞而光仆曰此舍身树也游者抱树数匝则获福予僮闻即抱之转不休峻遏乃止岩正当仙掌可察遂坐忆王涯仙掌辨谓峯有五崖北壑破岩而列自下逺望偶为掌形俗传则曰巨灵擘剖掌迹犹存余因思涯之所辨似得于传闻未尝如吾之迫观也殊不知膏岀于壆溜以渐淡黄微白间之黒壁中上则五岐下则片属岐者如指属者如掌复有细溜无数杂五岐间逺望之则惟见其大者故五岐如指耳宁有五崖北壑破岩而列哉且膏所溜处比比皆有岂惟此掌为然山石本黒其或淡黄微白者皆膏溜之色也此掌外惟日月岩最多其次则东峯西壁近于杨氏之石室者色状与此掌溜痕不殊但彼不类物形故不以为异而不称耳虽歴代硕儒诗赋同然一辞于巨灵之擘而不之难也将暮假宿杨氏石室中再请所有惟答以待尽而已余知其闭弗强也歘有光如灯度室在松林中仆辈惊指杨氏徐掩其户曰与尔何预岂记所谓昭明者与此亦可见杨氏之有定力矣与沈生步殿前以待月二更许光射万松中碎影满地风飔飔然自三峯来清固不胜寂亦难处因退寝夜半大声迭阵如涛轰然欲醸雨惧粮絶竟不得翕目迨晓风幸息趣具饭下山至都土地司仆还指南峰端如练者曰水帘洞也以昨之弗知小立祠畔以听杳不得所闻午及青柯坪觅所置杖亡矣然降比登顿易步可与四人敌因思宫殿林木得全于上者险是赖耳然不知鐡鏁之所经始路何以识人何以登也余学画余三十年不过纸绢者展转相承指为某家数剽其一二以袭夫画者之名安知纸绢之外其神画有如此者始悟笔墨之不足以尽其形丹碧之不足以尽其色然是游也亦非纸绢相承之故吾矣箕踞石上若久客还家而不能以遽岀也三步回顾五步坐乃于我乎见之虽知毛女峯邻于上方而不识其处仆言王刁三洞山外之西及玉泉院则日已在西南隅矣弗果往呜呼生太华之方繇太华之侧古今爱游者亦毎以难险自画虽少陵枕籍闗中亦望焉而止耳天下竒絶处固有系乎缘之偶不偶也郄诜谓山行洗尽五年尘土肠胃吾尘土五十年不意中得此行虽遘一遗十而秀拔之神雄特之观亦足以畅夫一生之拳局矣昔人言会心处不必在逺窃意未得至此恐未可谓之会心余向子平之累已毕而遐蹈未能者以母氏之颓暮故也掇其大都以志竒遇  

## 文章辨体彚选卷五百七十七

（明）贺复征 编  

○记十八  

东湖记【`明呉寛`】  

东湖本陈湖也在长洲邑东南周可六七十里其涯多良田居民资之予凡再游焉而再乐皆以访陈氏故而有汝器玉汝昆仲为之主也当成化已丑歳予与玉汝同试礼部归及秋过其家午饭毕汝器亟命舟泛湖入夜始还则月色如昼水波若空尊爼之间歌声相发有杜子美渼陂之乐后十年为戊戌之秋予复过其家则玉汝初登进士第居京师汝器见客至益喜顾患末疾使僮奴舁行庭中相从以为乐而引满剧饮如前日欢仍命舟泛湖则惫而不能从矣予由姚城过席虚登碛沙入瑞云观吊古访俗悉着于诗有苏子瞻西湖之乐及暮还而汝噐笑迎于门更具酒饮客且曰吾生长于是于是而农于是而渔久矣中间虽一岀长卿赋辄谢去今既老矣有子若孙矣世俗事无预矣而吾益得与林僧野叟棹扁舟举杯酒岀没于渚云沙月之间浩然而歌悠然而醉其乐不可以语人者吾将终身焉湖在吾家之东因以东湖自号其亦可记乎予曰唯唯既来京师数以书抵其弟促予记所谓东湖者葢予于东湖再乐特再游耳使其屡游之亦恐厌也然忆汝器畴昔之言如是必有真可乐者予独未足以窥其趣也异时与玉汝南还汝器之疾当瘳相与益穷其乐酒酣兴发尚为执笔赋之  

五湖记【`王鏊`】  

呉郡之西南有巨浸焉广三万六千顷中有山七十二襟带三州苏湖常也东南诸水皆归焉其最大者二一自宁国建康入溧阳迤■〈辶里〉至长塘湖并润州金坛延陵丹阳诸水会于宜兴以入今宁国建康之水不由此矣一自宣歙天目诸山下杭之临安余杭湖之安吉武康长兴以入而皆由呉江分流以入海一名震泽书所谓震泽底定是也一名具区周礼职方扬州之薮曰具区山海经浮玉之山北望具区是也一名笠泽左传越伐呉呉子御之笠泽是也一名五湖范蠡乘舟岀五湖口太史公登姑苏台望五湖是也五湖者张勃呉录云周行五百里故名虞仲翔云太湖东通长洲松江南通乌程霅溪西通义兴荆溪北通晋陵滆湖东连嘉兴韭溪水凡五道故谓之五湖陆鲁望云太湖上禀咸池五车之气故一水五名然今湖中亦自有五湖菱湖莫湖游湖贡湖胥湖莫厘之东周三十余里曰菱湖其西北周五十里曰莫湖长山之东周五十里曰游湖沿无锡老岸周一百九十里曰贡湖胥山之西南周六十里曰胥湖五湖之外又有三小湖夫椒山东曰梅梁湖杜圻之西鱼查之东曰金鼎湖林屋之东曰东皋里湖而呉人称谓则惟曰太湖云  

七十二峰记【`王鏊`】  

太湖之山发自天目逦迤至宜兴入太宜融为诸山湖之西北为山十有四马迹最大又东为山四十有一西洞庭望之渺然如世外即之茂陵平野闾巷井舍仙宫梵宇星布棊列马迹之北津里扶椒为大夫差败越处也西洞庭之东北渡渚鼋山横山阴山叶与长沙山为大长沙之西衢山漫山为大东洞庭之东武山北则余山西南三山蕨山泽山为大此其上亦有居人数百家或数十家马迹两洞庭分峙湖中其余诸山或逺或近若沈若浮隐见岀没于波涛之间马迹之西北有若积钱者曰钱堆稍东曰大■〈山几〉小■〈山几〉与锡山若连而断舟行其中曰独山有若二鳬相向者曰东鸭西鸭中为三峰稍南大嶞小嶞与夫椒相对而差小为小椒为杜圻范蠡所尝止也西洞庭之北贡湖中有两山相近曰大贡小贡有若五星聚曰五石浮曰茆浮曰思夫山有若两鸟飞且止者曰东乌北乌其西两山南北相对而不相见见即有风雷之异曰大雷小雷横山之东曰千山绍山曰疃浮曰东狱西狱世传呉王于此置男女二狱也其前为粥山呉王饲囚者也有若琴者曰琴山若杵者曰杵山曰大竹小竹与冲山近若物浮水面可见者曰长浮癞头浮殿前浮与鼋山相对而差小者为龟山有二女娟娟相对曰谢姑有若立柱嶻嶭玉柱稍却金庭其南为垓山为歴耳中高而旁下者笔格骧首若逝者石蛇有若老人立石公石蛇石公石最竒与鼋山龟山南北相对曰鼍山旁曰小鼍若螺者青浮二鼍之间若隐若见曰惊篮东洞庭之南首鋭而末岐者曰箭浮若屋欹者曰王舍浮苎浮又南为白浮泽蕨之间有若笠浮水面者曰蒻帽有逸于前后追而及之者曰猫鼠有若碑碣横者曰石碑是为七十二然其最大而名者两洞庭也  

销夏湾记【`蔡羽`】  

山以水袭为竒水以山袭尤竒也再袭之以水又袭之以山中涵池沼寛周二十里举天下之所无竒之竒销夏湾是也湾去郡城且百二十里春秋时呉子尝从避暑因名销夏自呉迄今垂二千年游而显者不过三五辈不为凡俗所有可知己湖之峰莫大于包山山之峰莫大于缥缈峰高不知其几里足袤五十里有畸峰之南水道三十里为苕溪其弗能与苕溪参者诸峦抱其外也苕之舟北行三十里以求缥缈峰其弗能与缥缈直者亦诸峦为之拒也四面峰峦交窣独以一面受太湖中虚如抱瓮其南列门阙焉由门阙东西盼西为龙头山其次为小洞庭为石蛇为舍为芜为鼠斗之石不得而名焉东则大小明月湾为石公为泽为蕨为三山不得而名焉明月之湾其背为梭山厥土坟垆厥产林檎鸭脚樱桃柚柿梨枣龙头之背为圻村厥土白砾厥产玉石卢橘中消夏之腹印浮其上乍有乍无为众安之洲帆落洲上则四面环合为屏为翰耸姸效谲以与缥缈相拱峰之巅有草无木其麓多木无草丹宫梵室蒙蔽林霭钟鸣鼔应然后知仙释之庐鱼行鸟过形影交彻帆翔其上而莫之知避也夫地既异而处甚僻信乎游者之难至矣向使移而置之附郭则撰壶觞秣车马者日不暇给岂独为吾湾哉人将僬僬乎剑负以趋万物失所矣夫造化无意者也设是湾如有意鬼神之能不得而与非冥契其事孰能乐之呜呼非惟世之人不得而乐湾之人亦莫得而乐也余世居湾上有所独得私志之  

林屋洞记【`蔡羽`】  

丁丑五月十一日通府盩厔焦公偹孝丰之警事宁且闻林屋洞之胜期与三四士往观而羽与时林霢未敛客各求道取疾有顷咸会于洞门天亦霁有小亭与门峙从者解冠履释方袍为山行装南行绕丙门岀于旸谷之上趺于石壁壁高尽见太湖之境从者曰前有曲岩复下壁攀木行里许次于岩畔自亭逮丙逮旸谷逮曲岩皆五步一石十步一潭巉巉焉兽蹲渊渊焉龙伏泉■〈氵虢〉■〈氵虢〉行树根揽朽翳去丰草然后得一伸足灵佑道士曰此毛公坛水也坛距洞且十里而南流岀于洞门大者成川小者为潭为涧用是兹山之树青葱坚翠少花而多根焦公有山水之趣与客嵌名岩中还至亭下从者已在洞半坂矣灵佑道士习于乗橇橇以先驱洞口微隘稍前得夏屋穹然黒飒然竖毛髪左右请火公命列炬壁间下烛潴卤上照银屋石钟倒悬无虑数十夹屋为石床丹灶道士曰此所谓金庭玉柱者也然距石楼神钲尚逺道士内鸣钲外奏乐客各据床蹑石锺仰舐乳穴暑月如盛寒如是者凡几室室不同乃纵左右各为向道或之丙门或之晹谷屏处忽若断絶而无不穿漏惟之隔凡者许久方有人声还报火屡灭不能进羽怪兹山大不踰他峰而中包空洞莫知攸际灵威丈人有言有无不可知求之隔凡以外亦已异矣果幽明之境殊岂造化者设是巧不得而窥耶岀洞门日已暝煑石乳饮讫各谢去  

游石蛇山记【`蔡羽`】  

龟鼋龙蛇之山大扺皆花石之村嵌者空窍灂者亷利然皆不于山之腹特岀于波涛龟鼋龙头皆负林麓走饮于湖惟蛇山为不然当太湖之西北背龙头而迎风涛截乎大洋故境愈险而愈竒世少得而观焉正德已已清明日与客放舟龙头西踰小洞庭还见聚落十余家为乌砂井厥名万状恍恍焉洞洞焉缘于■〈山赞〉岏不敢摇动然去蛇山尚十里客请乘东南风之便乃从乌砂解舟薄石蛇之东遥见大石划划下若有门闗而无人踪顾其势尚陡水尚急舟不能停缘壁里许则山之阳也岸始舒水始缓若有里墟而无人烟鸟婴兽窟以窜其间者大扺皆采石之人厥崖惟庐厥坎惟炊厥寝惟矶以渍以饮惟石之宜始舟人与岸人见获通语言而沙诘潭未可卒进投竿测之视岸人指指止行焉始获登其丘山空地虚举足有声蹑其巅梯断石滑不获前复举帆去则山之西麓壁愈高石愈竒若芙蓉开花鱼龙脱甲上者屏列下者桥卧隐隐波底者不可穷状所见既异而境复迂僻由是鎻舟壁下环卧涯浒客皆引满载歌晨徂而暮返夫蛇山卷石耳其胜顾岀龟鼋龙头之上余与山相去甚迩而平生不闻其胜一日跨波涛触烟雾获覩其竒则古之不言石蛇而言龟鼋者有以也噫物愈竒则遇愈难余志蛇山之竒俾好竒者览焉  

游辉县杂记【`李梦阳`】  

李梦阳曰诗云泌之洋洋可以乐饥予当正德戊辰值春仲之交而游于辉县于是览苏门之山降观于卫源乃登盘山至侯赵之川遂览于三湖返焉李子登苏门之山扣石而歌歌曰泉水活活北之流矣有女怀春采彼薇矣山雪修阻暮予何之矣歌竟长啸响应林谷时人莫测也苏门山古士率栖焉著者魏阮籍晋孙登宋李之才卲雍元许衡姚枢耳然诸皆有祠祠之独籍不祠也苏门有九峰山亦竒絶然其上无泉侯赵川亦无川可恨也太行山至苏门连峰万余数森森若排剑北走中有三峰独竒而三寺各当一竒有一泉绕之流乃其泉数里触大石辄入地故不至侯赵川李子曰予观三湖险矣葢虎豹之窟而魑魅所宅也西距壶闗之巍北跨陵川之危东扼林虑上党有盗贼恒数百骑来则彀弓弩持刀岀没林阻岩谷间号曰青羊白戈云而盘山路石岈岈嶃嶃行若登天然过此豁然旷川而四面皆山焉所谓侯赵川也葢若桃源焉三湖有巨竹蓊茂登山西望亭亭缘崖而绿者竹也中湖则有石镜半规耳而黝莹能鉴天日山河人物焉岂不异哉中湖寺赵宋号太平兴国寺而属汤阴县南北湖寺则今人创之耳邉寺硗田以千数然故栎橡磈磊区耳于是寺僧招流人垦之租其人率斩茅菅阻岩■〈山上奄下〉为聚落烟火袅袅相杂也其流人若妇并为寺僧使乃其妇则于邉寺泉任载水予自南湖还也乃见三两妇置桶岩滴下而猥坐广下然青羊白戈过其聚落聚落人辄饮食之得无害青羊白戈感其饮食数亦辄赠遗之为常焉辉县产鱼稻然其人多病癯偕予行者二人一曰冯贵二曰左国玉予内弟也内弟生不识山前岀武阳行望见山喜以为云已知其山也益又喜跃马行懊不即至山李子曰余游苏门葢得于山川土俗之别云于是作游苏门记  

仇池诸山记【`何景明`】  

仇池方百顷斗絶高半羊肠盘遒三十六回山上有豊水泉煑土成盐范晔后汉书池地方百里左右皆曰白马氐麦积山在巩昌府秦州东南八十里去旧天水县东百里状如麦积为秦地林泉之冠上有姚秦所建瑞应寺山之北曰鵰巢谷有隗嚣避暑宫对面瀑布泻岀苍崖间又有魏乞弗后墓锁林峡在临洮府城南六十里曰史家湾洮水所经会湾之右即南山麓路引一线穿麓入峡峡之阻诸峰耸峭两崖悬絶故山逼峡隘林木鬰森四封固蔽而无所通故曰锁林其桃源自蕃叠戍界与岷山分泒江东行者北经岷州穿铁城旋入万山间凌波盘涡倒山堙谷而来遂受吞此峡适一登临则冲波腾浪激荡险壮突岀峡口滔滔巨野逼府城而去龙门山在旧大安军城五里去今沔县南六十里官道之傍悬壁环合上透碧虚中敞大洞下潄清泉宛然天造水帘悬夏氷柱凝冬宋文潞公宋景文赵清献公王素韩绛吕况吕公弼吕大防皆有留题行三里又有后洞苏元老龙洞记自利至兴行五百里几半蜀道而岩洞之可喜首莫如龙洞垂檐厦屋深不可测  

太华山记【`李攀龙`】  

经曰太华之山削成而四方其高五千仞其广十里葢指华中削成而四方者尔四方之外宫之尽华山也自县南十里入谷逶迤上二十里抵削成北方壁下乃谷即西南岀不可行行东北大溜中溜中一峡裁容人左右穿受不满足穿受手如决吻人上岀如自井中者千尺曰千尺峡北不至十歩复得一峡百尺人上岀如前峡曰百尺峡则东南行厓往往如覆敦岀人穿其穹中行穹中穿其仄轮牙也厓絶为径桥者二所东北径云台峰东南得大阪可千尺人从其罅中蹑衔上阪穹为栈五步顾见罅中如一耦之■〈田巛〉新发诸耜矣罅中穿如峡中峡中衔如罅中峡中之繘垂罅中之繘倚皆自汲也栈北得厓径丈人仄行于穿手在决吻中左右代相受踵二分垂在外足已茹则啮膝也足已吐是以趾任身也北不至十步厓乃东折得路足许于厓剡中入并厓南行耳如属垣者二里剡穷复西岀厓上行则积穿三丈有厓从北来踆此厓上复高三丈自踆首南行厓如前剡中属耳甐耳矣三里而近为苍龙岭岭广尺有咫长五百丈崖东西深数千仞人莫敢睨视是郦生所称搦领须骑行者矣虽今得拾级行哉足欲置之置先尝一足于级上置也然后更置一足其所置足犹若置入石中者犹人人不自固匍匐进也级穷得厓踆焉高二丈一隅西北岀入从其隅上南一里得厓又尽嗷不可以穿繘自汲也是皆所谓悬度矣不至百步西北冒大石岀厓下西南上二里得松林五树称五将军厓上者不见杪厓下者不见本从县中望见松如树菼也西一里有大石如百斛囷不知何来客于此横道而处踰之为穿径二十所西南百步得巨灵掌掌在削成东北方壁上不尽壁五丈许人不得至掌二丈许掌形覆其拇北引如三寻之戟从县中望见掌即五指参差岀壁上也又西百步诣削成四方上矣西南望削成四方中东北望所从上削成道道从东北隅岀二十里是錞于云台峰犹杓之在斗矣削成上四方顾其中污也上宫在污中西北玉井在上宫前五尺许水岀于其上潜于其下东北淫大坎中凡二十八所北至壁下壁下注道中一穴北岀水从上幂之也四壁之穴各在一抟上宫东南上三里许得明星玉女祠含神雾称明星玉女持玉浆乃祠在大石上大石长十丈许祠前辄坼坼下有穴穴有石如马折南五丈坎如盆者五所如臼者一所水方澹澹也下从祠东南峡中行二里得池二所大如轮东南行三里望见卫叔卿之博台在别颠为埒不尽厓尺中如砥可坐十人厓南北繘纚纚也欲度者先握繘自悬厓中乃跖厓自汰令就繘不得繘还跖厓自汰得而后释所自悬繘也此即秦昭王使人施钩梯处也西南上三里许得一峡如括曰天门门西岀为栈而铜柱陿不能尺长二十丈栈穷穿井下三丈窍旁岀复西行为栈而铜柱一池在石室中不可涸也天门旁有台如叔卿之台南望三公山三峯如食前之豆是白帝之所觞百神也从上望壁下大溪溪四无景即日中窈窕尔久之一山岀其末若镞矢顷即失之矣是为南峰南峰前岀南壁上东峰岀东南隅壁上西峰岀西北隅从下望之五千仭一壁矣攀龙曰余既达削成四方中不复知天不可升矣余岂善载腐肉朽骨者乎及俯三峰望中原见黄河从塞外来下窥大壑精气之所岀入又未尝不爽然自失也  

玉女潭诸游记【`王世贞`】  

岀张公洞半里许得史氏之废院憩焉即故天申宫址也会所赍酒脯至相劳路饮食小间仰视旁石壁峭上十余丈下有泉绀碧色酌之甘客曰循此西可抵玉女潭余遂起蹩蹩行蔓草中然甃石鳞砌道甚平曰史氏所治也可三里所棹楔书甚伟至则道益饬治修篁茂松葱菁峭蒨极望无涘有老氏宫宫焉主者则二僧延予纵观为上祠厘处久之岀缘石磴上可数十武稍折而南为玉女潭潭方广各五丈许不以水旱溢涸奫渟泓澄可毁颅髪大石梁斜覆之覆不尽者十二黄叶时堕铿然有声李生约絙以石而掷之其深者竟五丈絙不见底余呼酒举一巵下僧导予行可百弓抵琼树所夭矫偃蹇欲无白日干若数虬盘蟉而下取根则上抟相格益怒申鬛开奋即唐人独孤及所称日日思琼树者也计其歳可伯仲吾虞山桧耳傍有巨石昂首岀隆凖兀崪两洞睕睕水深緑如双睛却视令人愯然僧乃导余饭史氏庄中堂亦祠厘处也周环若壁为八卦斋后楼凭之可从隙望太湖门者傲予以不可止乃止史氏者今太仆恭甫也僧间为言所以得玉女潭状云史氏初行地山下榛芜隐约中若有覩者异之刋蔓而潭见其右为虎窟人兽骨甚多募猎士逐之去亭其上凢史氏所得地以十数而龙湫钓阳洞最胜予故已耳龙湫遂摄衣往可里许至湫湫为石涧衡二丈竒纵可六丈而杀三方皆峭壁壁多青绿色潴泉渊然甚冽而甘寒方舟覆焉僧为言舟可以入洞第非数十人莫能复余顾从行士有贾勇者募之复舟人予三镮七人裸而泅舟遂覆已从峭壁下盘入壁愈益斗絶仰视天一溜荧荧射人石色与水色鬬碧赤余剧呼酒张生扣舷歌歌声泠然逗崖石间欲留小醉需次入者妬而疾呼乃强岀为待之徐行至钓阳亦水洞也中空可容百人流水潺湲岀石间傍复得一窦伛而入益开朗石益竒水声益壮盖游客所不时识者僧复言某某地亦可游以迫下春遂归  

斵氷记【`刘鳯`】  

岁甲戌月之涂时乃大寒北风扶摇陵震川陆氷溰溰寒涂自洫遂以达弥望皆凝冱林木凄其色廪廪■〈云甚〉■〈雨上对下〉颷飔欲堕景候惨冽甚日暣霏霏薄之霒霭澹淡霨起相映发回中人凔不胜凚予与二三子居隩室重衾自拥犹凓若露之冷析骨惊相谓顷歳来寒未有也乃余顾跃然喜自昔之从燕中役霄雪沾浥霃霃十里积至牛目丘陵为塴邓陁腾涌风横挟之怒号天地若摇兀者久不游今复覩此怳然怀往且方壮少精醟盛冒犯霋寒朝夜衢路骑行无益执策驱之耳不自觉今虽衰柰何都无意气学儿女子缩朒乃强命檝欲有所之榜人谏不听始自岸侧凿氷冲冲开不寻丈益督之前霵霵渐■〈雨上虺下〉裂之声硼■〈石訇〉磅硠若石詟斵之砾硌碎若玉礛之磊砢磷磷薄流澌左右荡激舟渒然进■〈舟戚〉■〈舟戚〉若割层磥硗喾触击甚棘役者休劳之酒复行傍舣者观者倚舻欲并岀者咸怪之谓何所急砺意不避横轶中流独摘抶抵如期赴迫切者咸噪以助之势挥蹸突攘益蠭起波沸翼而蹙之磕磕然者巳而迫午霁和泽气稍融液所殒破解散者所蹍跐副【`普逼`】■〈寽〉【`只絶`】者所掌捂【`吾故`】搌【`丑善`】拓者则已委积涯涘粲若雪绮矣数里间辟为通道夫或捧痛而讴或呼以作气遂抵湖上乃策而登四顾颾飉肃屑逺郊苦雾霾之若汹汹动虽肃厉而不爽彻孔子云天寒吐珠于泽睹若澔溔不辨语所谓天白灏灏寒凝凝者与矧石气■〈石郁〉■〈石郁〉磢【`侧两`】击与■〈风萧〉■〈风萧〉相杂面受之如射沙石粟肤龟手不足言战战不可任语笑皆为冻咽竹树飋飋柯叶尽霣望乃不蔽湖山逺来在前予虽意益舒二三子无复色遽欲归夫时者不可常即歳如此严亦几何遇之景气无论四时当其极岂不佳哉何以暄凉间也人养适过窍理皆疏颜泽不坚故不可犯霜露予四方之人也而久此悒悒岂能忘故时忽睹此遂动驱驰想彼北鄙寒絶手足皆瘃堕沉身没命思策功名独何壮与而予与二三子空老耳何益且古者凌人纳氷阴室以赞阳气故无氷则书以纪异东南地气稍偏然累岁冬燠则藏乃不固今幸■〈冫各〉【`下各`】泽【`大洛`】遂合歳其阜与玄冥者能専其令与予虽山泽逸安得时穣歳登乃能无他虑又因其寒暑之暇极意所之纵览观焉而嘅寓之矣  

雨中泛湖记【`许榖`】  

嘉靖丙午予以罪放逐于武林将与箕泉王子订湖山之约毎苦风雨猛烈未果俄而南溟杨子放舟自海上至问讯谪居敦厚友谊于是慨然命驾斯游遂勇时二月二十一日也是日零雨初歇旭日微映和风徐拂淡烟未收乃并辔聨舆憩于静慈之上八牕洞启四天豁然湖山青苍俱在目睫寺即倚南屏山山有怪石长松崚嶒震耸人语不闻松涛递响真若万马腾空而下也人谓湖上纵观以此山为旷岂不信哉顷之阴云半合微雨渐零薄饮初醺榜人适至相与攀萝泝堤坐于青舫之上于时烟霏迷护水波苍茫羣山迭岫恍忽如失循六桥而下则红桃碧栁隠隠有芳菲之色鸥鹭岀没于沧波之间若与人狎而不去舣舟孤山犹见和靖之墓回视保叔浮图微有髣髴而巳幽兴勃然举觞无算仆有善歌梁州悲切可听乃复秉烛流连踟蹰各不能去噫嘻此可谓之人间而非蓬莱弱水乎予谓良友罕觌佳景难遘放浪而会乃成欢悰予与杨子别已六年与王子别盖十有五年矣书札相传恨不能会今会乃在湖山间复值此景岂非数之前定者哉且人之游览必选晴霁今观烟雨之上泛舟者几人乃知寂寞之濵人所不爱贵在自得之耳况乎红英半落绿阴渐成春且阑珊去矣必竢惠风和煦岂不晩哉然则我二三人者不畅叙剧饮负于斯景多矣然二君行且登朝堂用世矣予将抱拙丘园咏歌烟月他日倘访予于白鹭洲南握手道故岂能无感于斯会也哉  

## 文章辨体彚选卷五百七十八

（明）贺复征 编  

○记十九  

雪窦记【`明王士性`】  

雪窦在奉化之西岀县城十里日岭之坂有石焉亭亭然伛而颀鋭而肖髻以类人也为夫人庙祝之又二石高与夫人肩罅夹长石如巨鳅齿齿足玩又行四十里山霭明灭忽翠微有台榜雪窦焉歴峻坂再数十盘近之乃至望宫曲道树宋应梦名山碑后行数百步入山门则平畴沃衍更忘其为万山之巅也中起一石阜广弗盈畆柟栢森蔚海鹤巢之名含珠林东西两涧水合为合道覆之名观澜阁南涧有沼石文如锦名锦镜池又折而南两涧合流之水垂泻于千丈岩下悬为瀑布虎豹吼而震雷轰也寒飙从水中与飞沬俱起四顾战战不自持名龙隐潭又行十里至妙高台为上雪窦旧有藤龛僧和庵巢其中日令双虎颈挂大竹筒来寺乞斋为守龛弟子今僧去而龛废矣此山竒峭幽邃烟云满壑亦海上之一竒也  

四明山记【`王士性`】  

四明山者天台之委也高与华顶齐跨数邑自鄞小溪入曰东四明行山自姚白水入曰西四明而自奉川雪窦入则直谓之四明行山中大约五六十里山山盘互竹树葱蒨众壑之水乱流争趋入益深猿乌之声俱絶悄然嘻呬通颢气觉与世界殊絶不似天台近人也道书称第九洞天峯凢二百八十二中有芙蓉峯汉隶四明山心字山四穴如天窓隔山通日月星辰之光故曰四明山北有潺湲洞洞下曰过云岩云缥缈不絶者二十里人经行云中故云山南曰云南山北曰云北山无古刹人迹罕至大约东海之上惟天台四明群山罕俪焉  

金华山记【`王士性`】  

金华山高千丈一名长山又名北山山巅双峦曰金盆曰玉壶壶水分两泒下下乎山之阳者由山桥以达于溪泻乎山之阴者由鹿田而入于洞盆水惟一泒落而为赤松涧山桥者两崖峙百仞上有石横跨之溪流下注焉故于诸涧为尤胜山之右为赤松山又右为知者者寺寺在芙蓉峯西畔岀城二十里乃至西去则为三洞东行乃望紫岩岩东三里则赤松宫也宫傍山为王初平叱石处宫长松茂竹涧水如环流宫东北两崖间则小桃源在焉水石相搏时引岀桃花数片可觞也近观羊石色苍白卧立各异态遂过小桥西行三里为东西鹿田俗称玉女驱鹿而耕处也复五里为三洞上朝真中氷壶下双龙双龙外洞堪百榻石壁上现仙桃霞衣龙首左昂而尾右垂内一穴如蟇頥水淙淙从中岀即伏流洞外旧有覆石可仰卧小舟以入入则见华盖垂衣狻猊龟蛇町者为田方者为床滴者为砚击有声者为钟矫如玉者为双龙兹水捍石塞未入也登又一里至中洞窥黒穴无底徒闻水声暴至久之乃有帘泉飞下三十余丈盛以巨石双石笋崭然壁立于前复披莽三里至上洞大石如龟横当其穴穴中数石如群仙俪立内垂衣伸一足者为观音此朝真所由名也方韶卿所谓洞口天日之光斜射洞中石崖上淡如月色内有石梁高挂白龙护其左苍龙护其右又有天池深广四畔峻不可下池之里有崖如两扉而启其一极暗中逺望石扉启处天光下烛葢洞天漏明而人莫知其处既隔天池不得复深入也良然自洞下复之九龙库甚则北一里走紫微岩讲堂洞梁刘孝标所卜筑者洞飞霞涌水广而绀碧如厦屋然盖不臧外双龙矣日下舂复由赤松归洞列诸恠竒相不类人世道书亦以此为三十六洞天之一时余游以甲戍九日与同年章德卿俱也  

南明山记【`王士性`】  

南明者丽水南明也以别于新昌新昌南明耸盘谷中面孤崖丽水南明踞城之南旷览一邑初入有石梁跨壑如蛟龙蟠水中然透露不及台宕寺后两石相倚人行石下不见日月之光名合掌岩上有高阳洞葛洪隶灵崇字并米元章南明山字俱刬于壁崖下二井天欲雨则井中岀云人呼为龙窟云  

石门记【`王士性`】  

石门在青田境中发括苍放舟踰石帆不五十里而至洞口双峰鹄峙嶻嶪入云中是名石门迤逶而入平原若旷西南天表瀑布落焉激天壁而泻下潭挂流几七十余丈非烟非雾亭以喷雪潭空洞沈碧叠石中流若砥柱当前掲而过则有剞洞在石壁下飞沫随风时时入洞沾人衣俱湿李白云山光水色青于蓝然哉上有轩辕丘道书以为玄鸐洞天云此地行溪涧中大都岚气依人曲曲如画不独瀑流之竒也自谢康乐创咏唐宋诸贤相继有作余游乃在南明之后  

江心寺记【`王士性`】  

江心寺者永嘉大江中孤屿也城抱九山为九斗门屿与之对峙海涛日夜囓其下左右造浮图镇之如两龙角然当其青天不动沧海无波春日初长晴江似镜塔影东掷晩渡争喧凭江天阁而眺亦一乐也若夫隔江烟火如天星错落则在云阴之夕为佳海潮奔激西去有声自顾身在屿中如泛银河上下则月明之夕为最时以丙戌秋七月同游者刘将军忠父何山人贞父称初识也  

玉甑峯记【`王士性`】  

玉甑峯者未至乐清三十里岐路而入夹石为门流水中贯桑麻满谷俨然避秦桃源也逺瞻峯顶巨石成山如负甑然至山麓羊肠盘曲石立如人蹑而至山腰飞泉一道自空注下正落马首为风引之去忽觉鸡声在余顶仰而不见疑所谓刘安鸡犬遗白云中响者问之则洞中黄冠畜之当午啼声彻下界也缘此梯而上之不过二十丈为峻壁故复由山左陟其巅反下而至洞洞嵌空如檐寺其中不设椽瓦塑孙真人像时方夕阳返照四山林木如披绣恍然身在巨鳌背上乃望东海三山招安期羡门不至归宿洞中盖欲未明观日乃凌晨曀而下时游在江心之后与潘司理去华何山人贞父俱归则过北鴈别有记夫越余家也其山川是不一至焉故次越游不以歳月而次其山川  

慧日峰记【`虞淳熈`】  

慧日峰所以名九曜借光也陈思恭采一石负宗镜之光者被慧日名自此石千叠而上神瑛青荧多属贪狼亷贞当是湖拥琉璃悬流不泻作空王罘罳矣闻建塔起土而见砖砖中矩砥列盖堂云升顶则日轮旭升浮江映湖江舟如叶湖舟如鳬钱塘苏堤游人如蚁箫鼓隠隠声如蜩螗而瓦如鳞山如髻则城中浙外之景也回视木末苍欝翠屏之外鳯山虎洞杳霭无际矣其支为莲花洞绀石西引碧薏缃藕千房万窍恍夏云之竒米颠琴台孙放鹤樊在其下  

万工池记【`虞淳熈`】  

万工池在寺门列栢外两坊夹之宋建炎以前寺累遭回禄鞠为荆墟熙宁间有善青乌术者云雷峯火星须凿池以禳之圆照本禅师乃募有力者万人浚未终日而成故名池方广渊渟峻岸绮匝绘垣前照古木傍荫根如虬龙蟠拥石几良辰正昼野筵山市喧于都城惟东畔退居而三面俱成游径珠履方舄蹴香尘而封紫药者日以百计时则爆竹钟鱼之递响酒胾伊蒲之各陈丽人寂士真俗同适憩林投石逸戏自娯寳光寺之咸池不若也乃若杖藜照影披襟弄月濠濮之想特夕照晓钟两时许耳今且潜通邻治购以放生移栽西渚之藕花宛承德水之莲座桥梁亭阁他日更费万工当与两湖争胜矣  

游洞庭山记八首【`陶望龄`】  

歳乙未予再以告归道金阊友人袁中郎为呉令饮中语及后会时方食橘曰予竢此熟当来游洞庭明年秋中中郎书再至申前约而小园中橙橘亦渐黄緑矣遂以九月之望发山阴弟君奭侄尔质书生伯通武林僧真鉴皆从丁已抵苏止开元寺中郎方卧疾新愈谈于榻之右者三日壬戌始渡胥口截湖八十里登西山宿包山寺癸亥步游毛公坛林屋山舁至天王寺宿甲子取径西小湖登缥缈峰下宿上真宫乙丑游大小龙山以小舟横两湾而渡遂跻石公回宿包山谋以次日往游东山以归丙寅东北风大作明日雨又明日大雾欲去不可雾稍霁舆而行湖濵去湖咫尺不能辨湖水循大明湾始见日遂至消夏时忻州守蔡公使人饷之包山饷者道遇遂入谒饮焉宿其弟上舍斋中明日登飞仙汜舟憩众安洲上相与至寺携具酌之诘旦始涉湖而返距其往七日矣而竟不及东方雨雾时端居无杂书所见闻凡七则至开元复续其一夫一山之景曰有异观一日之观人有异趣尝独趣所会虽所阶逰不可告语况后先于兹者哉而又何足以宣之聊志岁月尔万厯丙申孟冬一日记  

其一  

林屋洞有三门曰雨洞丙洞旸谷洞丙洞甚庳其深不能隠尻徒名耳旸谷可数十步辄塞惟雨洞为大当洞口有如厦屋者潦水据焉刺头望之阴晦莫可测湖中东西山皆名洞庭未知更有洞山庭山也其名盖以两山宜最尊大而反若培塿焉从山腹直过不逮半矢入是洞浅者犹数里乃岀真行湖底矣山上怪石错峙不可名状大抵类虎林飞来山夫昔所为罗封毡褁万斛之艘千牛之挽舆致一二帝都禁苑侈然伟观者今若树林牛羊充斥糅杂略不恡惜遽为鄙夫一日有箕坐而啸遂有傲色旸谷洞上有李弥大磨崖无碍庵记就而读之欲寻易老遗寳而不可得彼筑室以处者而不能竟有之复怅怅然而去  

其二  

洞庭山之观春梅花仲春梨花夏樱桃杨梅秋橘橙其族之所聚连林广囿弥望无极而各以地盛游梅于涵村樱桃于后堡棃花角庵橘橙东村天王寺天王僧守庵者善艺植其所种稠直蔚茂踰于东村人东村人师之始自后堡登岸步跻包山明日宿天王寺寺如在橙圃中也一百畆间殆无杂树今岁特穰初熟而未剪其观盖可知君奭曰人之咏是者金子火珠丹房翠苞若是皆涴之耳宜更求雅称者而竟亦不能得然世惟北人不识橙橘茍识者而读吾记其冨丽晃耀之状宁须一语亦谁敢下一语邪寺后即桃花坞而絶不见桃僧云旧常有十万树守庵为雏僧时寺卖其实尚七八千余觔然桃易蛀不能老寿代而薪焉今橙所处其地也守庵年七十余折一足两木扶之行貎甚古直谈种树甚详尔质遂受其术而书之  

其三  

山水以相遇而胜相敌而竒长瀑大溪介于瓯闽之山细若绅带矣江湖大壑中虽有孤屿絶岛泛焉若沤此有以相遇而未有以相敌善乎蔡升氏之言是山也以七十二峰之苍翠矗立于三万六千顷之波涛徧行天下惟是有之信哉遇矣敌矣虽然犹未也予两日行山间所适各一二十余里皆平衍空旷带以丛薄林幽果香石细泉响径路萦绕屐策恣进倐然放目乃觉在巨浸中人境四絶始为之心悸葢已忘其为湖也及至销夏湾高闳相比家有程卓之赀廛市之间盛若通邑并忘其山斯又域内希絶之事矣  

其四  

自胥口望太湖颇惮其广扬颿行少顷抵中流而诸山四环之似入破垒中也目得凭杖意更安稳顾反诮之曰此楪面耳刬却君山好平铺湘水流岂欺予哉登缥缈峰之日日色甚薄烟霭罩空峰首既高絶诸山伏匿其下风花云叶复覆护之于是四望迷谬三洲遁藏浩弥之势得所附益渺然彷徨莫知天地之在湖海湖海之在天地予于是叹曰夫造化者将以是未足以雄予之观而为此耶仰而视白云如氷裂日光从罅处下漏湖水映之影若数畮大圆镜百大呌共舁巨石撞之与为敌葢湖之观于斯极矣石上稍夷故是日炊于寺而登罡风横掣人毎置足自固乃敢移武攀石据地仅而得留至顶蹲岩间引脰窃望便缩避以其游之艰不可辄去也便相勉少住然以不可竟相引而下  

其五  

瞰湖而山宜以观之亲疎寛陿为胜劣也缥缈峯于诸山最尊受五湖三州之全观宜最胜然其居曼絶风气所磅礴游者不可久辄披猖去其为乐常不偿其劳吾未有乐焉濒湖之山惟大小龙山石公最亲以其棱骨刚猛能与冲破波涛终日百战而不北岩窦嵌空役纳涛濑又类束而柔之幽官水府百怪潜穴而游者得娱狎戱嬉畅适其上故足乐也孟冬之朔自缥缈峰下宿上真宫辰起行二里为大小龙山两龙之石如林屋而下穷于湖水啮其膝穿石之反反在石下石踞之若浮焉伏而听之匼匝镗鞳如县作于窟室之底其石坼处或数丈或漏如鼠穴水流其下皆可俯而窥也而大龙之石更竒其横岀雄峙桀十棊置水面僧澄源曰登山之径不一从西小湖寺穴其胷而入焉每有获辄盛夸誉题为第一及至更一处复谓胜之輙更其题所谓如积薪后者在上矣  

其六  

游大小龙山之日渡消夏抵明月湾照饼小庵中食之相与言曰今日之游乐矣虽然兹湖之雄而未有层阁杰观如晴川万鹤者数成之丘山石琐碎无以称焉予所憾也葢庵中望胜者石公之阴而以为止是耳少焉循山而东山石皆屏立高下络绎拔地各数十百丈伟特严丽瞻视惊耸长天逺波浩焉而来兀焉而应飞舞澎湃有所弹压气沮意帖不敢前进于是湖山之伟始合如客得主如百万甲骑得将帅予遂再拜敛服惩前之失词壁稍上有厓崭然少空其中岩舍人澄为疏上而榜之曰归云洞折而北有如拾级者曰云梯其下石塌数十畆坐可千人曰千人矶巨石立波中类人者两曰石公石姥千人矶半亘水澨半入水逺望白头浪如连山久之始拍岸为石扼或不得上一二勍者超而升径而扑人予辈皆骜于水涯者予必为之跨其脊躐其顶羣而伏者必公大小龙遇水落时小舟缘厓行其山足空洞处皆可坐大者可布数席羣饮其下今以湖涨故不可入  

其七  

诸山势皆涉而登惟石公梭龙头三山斗岀于水复似欲涉者而石公山稍近梭龙头从高处望如虾须也就而视之又如人敛手将揖未合处有圜洲浮其中曰众安有山平若几障其外者曰蕨蕨所不逮有引右股蔽之者曰驿此销夏湾也居是湾者类缭垣各九里其后正直缥缈峯前若自为小湖不与大湖相通闗登蔡氏仓心楼眺之水之观尽矣渡众安洲回瞩居者粉垣髹扉栉比于烟翠而岸之观偹两旁山麓杂树翳然霜后鸭脚枫栢烂焉作花青松翠橘参差绣缛小舟夤缘苇间左右应之不知颈之既■〈疒肙〉也始予从龙头径渡望知其美而亟于归故未及游然意结如瘕其后三日复饮于蔡忻州氏登其楼明日汜舟湾中而瘕遂释矣  

补记  

其八  

余曩年读蔡羽洞庭记知有是山又以兹山知羽也后四年始至山中忘赍其书以来然尚能诵之其朗峻高洁可与栁宗元永州李孝光鴈宕诸文等伍意其竒士亟欲就乡人问之天王寺僧澄源者好事知文墨为予言羽即西山人也山有东西蔡村族最盛而羽怪诞有三间斋已处其中缚藁为二大儒令腰膝皆可属折系两旁室朝课易夕课四书自为解而寘传注几旁毎开卷便大诟曰某甲谬甚叱童子牵以来跽而杖之而寘大镜南面遇其著书得意辄正衣冠北面向镜拜誉其影曰易洞先生尔言何妙吾今拜先生矣羽尤以善易自负故称易洞也羽本号林屋年少未知书日与羣儿走山巅放纸鸢为戏其母数戒之必泣下遂折节诵读以诗擅名后贡为翰林孔目祖升亦有文名即撰震泽编者也  

## 文章辨体彚选卷五百七十九

（明）贺复征 编  

○记二十  

游华山记【`明袁宏道`】  

凡山之名者皆以骨率不能倍肤得三之一竒乃着表里纯骨者唯华为然骨有态有色黯而浊病在色也块而狞病在态也华之骨如割云如堵碎玉天水烟雪杂然缀壁矣方而削不受级不得不穴其壁以入壁有罅才容人阴者如井阳者如溜如井者曰■〈山童〉曰峡如溜者曰沟皆斧为衔以受手足衔穷代以枝受手者不没指受足者不尽踵铁索累寻寻直垂下引而上如粘壁之鼯壁不尽罅时为悬道巨峦折折相逼若故为亘以尝者横亘者缀腹倚絶厓行足垂磴外如面壁如临渊如属垣撮心于粒焉知鬼之不及夕也长亘者搦其脊匍匐进危磴削立千余仞广不盈背左右顾皆絶壑唯见深黒吾形垒垒然如负瓮自视甚赘然微风至摇摇欲落第恐身之不为石矣夫人所凭仗者手足而督在目方其在罅目着暗壁升则寄视于指也降则寄视于踵也目受成焉耳罅尽而厓目乃为祟眩于削为粟眩于深为掉眩于仄为喘愚者不然心不至目故也今乃知崄之所以剧矣余衣不蔽腰下着穷袴见影乃笑登厓下望攀者如猱侧者如蟹伏者如蛇折者如鹞山之■〈广外戏内〉廞乃至此自恨无虎头冩真笔也踰仙掌壁折入石弄北旋上石滑而不级为东峰过坪蹑厓道尊峙而中断为南峰度峰足蜿蜒上石叶上覆而横裂为西峰南峰距两峰之上如人危坐而双引其膝下有土径异树交络峡人鸣其间峰顶各有池如臼如盆如破瓮鲜壁澄澈古松覆之西峰石多壆乍视如隐南峰之背有静室垂双鏁鏁尽为铁杙以承板道东峰南下为卫叔卿愽喜鏁对悬拓厓自达皆竒崄  

嵩游记【`袁宏道`】  

岀东闗里许有皂巾而敝蓝者请曰由西华道耶余不解及至岳祠从垣之西窦入不觉一笑祠在黄盖峰下偏峰之左东行数里得涧寂无人声芦风水响环绕山砦沿涧而北得山足涧与山曲折如月半弓渐高得寺寺尽而岩卢浩然旧居者至今犹袭其姓山至此忽两分如人张左右臂当胸腹处削壁千仞恨虚而却如割大瓮之半水从丁处岀初犹粘壁雾雪纷飞忽然堕空千丝直下激石为屑散布一涧时方下舂日与烟相薄而瀑溅之风复生态其间正视不一色去瀑十许步巨石岌嶪游人各踞一石望瀑而饮回风忽射稀点洒面起立欲避而两脚已斜卷去朱非二曰少时读天台赋知有瀑布不知其竒丽如此问余余曰三见之矣见于五泄者如奔雷其观伟见于黄岩者如立玉其观逸若夫苍寒霏微帘披绡曵此为最幽矣登封令傅元鼎曰尝夏月雨后经此飞涛挂壁激石倒立如柱响震一山余曰然古人谓夏山如滴冬山如睡瀑亦有之夏瀑如怒冬瀑如喜此正卢君喜时也壁石多竒或为霞或为绀或为岚而根下有石数丈云峦洗岀其纹如刻画涧中多白石墨浪界之与影石相似独不能为人物耳涧西有小洞容数人其下流峡中石几石龛石版遒妍不一与碧潭相映为山中絶景  

其二  

石淙非嵩也系之嵩后者水从东涧注嵩之余也晓起见檐外丝雨颇不快倚轩瞻太室翠色若滴知非雨候也驰而岀东门纎尘不起翻以为乐过箕山望许由冢云片鳞鳞如欲坼至测云台乃见日折而东倚涧行山皆土阜甚舒缓将至石淙半里许渐闻水声及至一涧皆石如稠林之笋四顾不得寸肤不知是石何时飞来转盼之间向之土阜何处徙去也石错立波中布置儇巧四市之山宜高则为峯为巗为屏若约吾目使不外见其朴也中央之山宜平则为砥为礖若以供吾布置席酒之用也石之大者可坐十许人小者可分棚角饮飞筹走兕近可手揽逺可绳度也当涧之冲列三峰以拒水水漱其根如瓮如齿斜飞正射交注潭中激以观其怒也遶石皆深潭幽冷如黛渟以观其色也至涧之下流石忽自夹两崖青壁削立长可十余丈水至此如匹练所以蓄其浩瀚逸其奔放也石之丽在壁水之丽在峡踞中央者眩于欹危不敢迫视则又为洞于岸之南人穿洞腹岀至唇而拓水之深碧石之竒峭可以作而收也涧上之山高者不过二十仞卑者数仞水可以步许石可以笏计然其胜为箕颍之冠其去太室也二十里而遥  

云峯寺至天池寺记【`袁宏道`】  

云峰寺而上道愈■〈山羲〉青崖邃谷匝迭而行絮而粘屦者曰云幽咽而风弦者曰涧独石而梁一丝百尺下临千仞者曰锦涧桥缬红萦碧蜿蜒而导者曰九迭屏【`一名九旗峯`】怒而兀忽如悍夫之介而相怖者曰铁船峰数里一息芟崖而亭之者五路嵚削杖而跻遇泉则卷叶以酌过试心石望竹林寺后户泉韵木响皆若梵呗乃拜亭尽梵刹岀上霄诸峰障而立犹在天平佛庐甚华整覆以铁一溪涨绿泠然阶下稍定乃上文珠台俯盘鹰见背千顷一杯少焉云缕缕岀石下缭松而过若茶烟之在枝已乃为人物鸟兽状忽然匝地大地皆澎湃无松坐石上碧落而下白云是亦幽竒变幻之极也走告山僧僧曰此恒也无足道  

游红螺崄记【`袁宏道`】  

从葫芦棚而上磴始危天始夹从云会门而进山始巧始纎水始怒卷石皆跃至铁锁湾险始酷从湾至观音洞仄而旋竒始尽山皆纯锷划其中为二壁行百余步则日东西变数十步则岭背面变数步则石态貎变矣壁郛立而阴故不树瘦而态故不肤亦不顽蛟龙之所洗涤霜雪之所磨镂不土而刻其趣乃极窦中多老衲或居至八十余不下闻客至则竞岀观导者曰老未见冠履也问为青曹则曰是余宗主笑而合其目亦如余之见此山此石也山中非采药樵薪人不至故不着竒僻之士游小西天上方者曰取道焉而遗之睫前是可叹也已  

游满井记【`袁宏道`】  

燕地寒花朝节后余寒犹厉冻风时作作则飞沙走砾局促一室之内欲岀不得毎冒风驰行未百步辄返二十二日天稍和偕数友岀东直至满井高栁夹堤土膏微润一望空阔若脱笼之鹄于时氷皮始解波色乍明鳞浪层层清澈见底晶晶然如镜之新开而冷光之下岀于匣也山峦为晴雪所洗娟然如拭鲜姸明媚如倩女之靧面而髻鬟之始掠也栁条将舒未舒柔梢披风麦田浅鬛寸许游人虽未盛泉而茗者罍而歌者红妆而蹇者亦时时有风力虽尚劲然徒步则汗岀漆背凡瀑沙之鸟呷浪之鳞悠然自得毛羽鳞鬛之间皆有喜气始知郊田之外未始无春而城居者未知之也夫能不以游堕事而萧然于山石草木之间者惟此官也而此地适与余近余之游将自此始恶能无纪矣已亥之二月也  

高梁桥游记【`袁宏道`】  

高梁桥在西直门外京师最胜地也两水夹堤垂杨十余里流急而清鱼之沈水底者鳞鬛皆见精蓝棋置丹楼珠塔窈窕绿树中而西山之在几席者朝夕设色以娱游人当春盛时城中士女云集搢绅士大夫非甚不暇未有不一至其地者也三月一日偕王生章甫僧寂子岀游时栁梢新翠山色微岚水与堤平丝管夹岸趺坐古根上茗饮以为酒浪纹树影以为侑鱼鸟之飞沈人物之往来以为戏具堤上游人见三人枯坐树下若痴禅者皆相视以为笑而余等亦窃谓彼筵中人喧嚣怒诟山情水意了不相属于乐何有也少顷遇同年黄昭质拜客岀呼而下与之语步至极乐寺观梅花而返  

西湖记【`袁宏道`】  

西湖最盛为春二月一日之盛为朝烟为夕岚今歳春雪甚盛梅花为寒所勒与杏桃相次开发尤为竒观石篑数为余言傅金吾园中梅张功甫家故物也急往观之余时为桃花所恋竟不忍去湖上由断桥至苏堤一带緑烟红雾弥漫二十余里歌吹为风粉汗为雨罗纨之盛多于堤畔之艹艳冶极矣然杭人游湖止午未申三时其实湖光染翠之工山岚设色之妙皆在朝日始岀夕舂未下始极其浓媚月景尤不可言花态栁情山容水意别是一种趣味此乐留山僧游客受用安可为俗士道哉  

虎丘记【`袁宏道`】  

虎丘去城可七八里其山无高岩邃壑独以近城故箫鼓楼船无日无之凡月之夜花之晨雪之夕游人往来纷错如织而中秋为尤胜毎至是日倾城阖户连臂而至衣冠士女下迨蔀屋莫不靓妆丽服重茵累席置酒交衢间从千人石上至山门栉比如鳞檀板丘积樽罍云泻逺而望之如雁落平沙霞铺江上雷辊电霍无得而状布席之初唱者千百声若聚蚊不可辨识分曹部署竞以歌喉相鬬雅俗既陈姸媸自别未几而揺头顿足者数十人而已已而明月浮空石光如练一切瓦釜寂然停声属而和者纔三四辈一箫一寸管一人缓板而歌竹肉相发清声亮彻听者魂销比至夜深月影横斜荇藻凌乱则箫板亦不复用一夫登场四座屏息音若细髪响彻云际毎度一字几尽一刻飞鸟为之徘徊壮士听而下泪矣剑泉深不可测飞岩如削千顷云得天池诸山作案峦壑竞秀最可觞客但过午则日光射人不堪久坐耳文昌阁亦佳晩树尤可观面北为平逺堂旧址空旷无际仅虞山一点在望堂废已久余与江进之谋所以复之欲祠韦苏州白乐天诸公于其中而病寻作余既乞归恐进之兴亦阑矣山川兴废信有时哉吏呉两载登虎丘者六最后与江进之方子公同登迟月生公石上歌者闻令来皆避匿去余因谓进之曰甚矣乌纱之横皂隶之俗哉他日去官有不听曲此石上者如月今余幸得解官称呉客矣虎丘之月不知尚识余言否耶  

## 文章辨体彚选卷五百八十

（明）贺复征 编  

○记二十一  

修觉山记【`明锺惺`】  

辛亥十月十有九日早发新津叔弟恬不知隔江者为何许山也与童骑疾驱过之予与艾子后坐舟中指江干削壁千仞竹树榱桷岀没晴岚雪浪外者异焉问之则修觉山子美游修觉寺诗曰野寺江天豁山扉花竹幽诗应有神助吾得及春游径石相萦带川云自去留禅枝宿众鸟飘泊暮归愁后游诗曰寺忆昔游处桥怜再渡时江山如有待花栁更无私野润烟光薄沙暄日色迟客愁今为减舍此欲何之及唐明皇幸蜀大书修觉山三大字嵌石壁今犹存者即其处也决策登焉所从径裒山石之复者为磴乱整枉直各肖其理登者屡憩憩处毎平平处毎当竹树隙隙处必从其下左方见江江错碛渚或圆或半或逝或返去留心目间土人缚竹为乱若童子置叶盎中以度蚁设身处地颇危之从上视下轻且驶甚适也度磴去顶可四五之一行住坐列更端者数矣其傍乃有石级齿齿蜿蜒壁间者往修觉寺道也曰姑舍是寻中径数折上有亭翼然祠杜工部李供奉苏端明方正学方有石刻诗可读亭后数武为寳华寺礼佛毕反自亭岀山门左行竹树纯驳夹砌数折即修觉寺寺前双井一井置一塔唐物也明皇书嵌佛殿左侧岩壁上字方广二三尺一字各専一石飞翥沈着且甚完好予入蜀所见唐碑独此耳岀寺无所见欲返寺僧指石隙一小径才容足岀此径乃有平田大陆复缘磴数折上轰然俯江者曰雪峰两寺乃在其下始悟所云磴去顶四五之一者第可止修觉耳非此峰也左俯稠稉山如旅行而稍居其傍下凭栏视江则已正无所不见不若初所见江之从其下左方也然从下上修觉去江趋逺从修觉上雪峰视江乃反近舟中所指江干削壁者即今着脚处也降自雪峰复遶井塔下屈曲一二里许不复见所由寳峰寺径矣乃忽得所谓石级齿齿壁间往修觉寺道者则今还道也与初所从径合径穷登舆是日抵彭山宿记授弟恬  

中岩记【`锺惺`】  

去青神西南五十里江色尽绿玉中边皆见隔岸坐立数山若架阁者中岩也岩下上连延可十数里许回流峻壁冥壑复磴竹树蒙笼大要向背往复皆与此岩终始渡江即水月楼楼址啮江寺冠之由楼视江则已俯由寺登楼乃返降阶阶垂穷与楼凑阶代楼为梯者强半揣本齐末度楼之腰犹未能至乎寺趾也降自楼岀山门右行不见江则摩磴如蚁数折为唤鱼潭鱼听掌岀石壁百仞立而微俯潭潄其胫石无完肤有卲伯温大书可模并壁行数武为罗汉洞洞低曲偻而入如行牛角中隙处稍右则为伏虎巗镵巗为百千万亿佛如恒河沙数巗半之跨壑为一小石桥衔木其壁为阁若居人架竹梁上以承燕巢者人屈曲行其下沿缘洞壑俯仰竹石者数里曰此走井硏富顺道也岩又半为流杯池一曰太极池有屋数楹屋后为泉泉流洞中石壁四周有黄鲁直大小二石刻壁间宋元刻颇多毎两石缝接处往往上下各截其半中嵌俗笔亦有居石隙茍完者岀洞缘磴行舆步斁代去所谓罗汉洞伏虎岩者度可四五里乃复覩前镵岩佛像须眉歴歴可数才隔一壑寻橦可度疑前此一段途径可省矣大扺唤鱼潭以往行皆并壑石壁夹之若岸壑若溪藤萝亏蔽壑中若荇藻老树如槎根若石猿鸟往来若游鱼特无水耳诸峰映带时譲时争时违时应时拒时迎裒益避就准形匠心横竖参错各有妙理不可思议又行里许蹭蹬石级乃睹古中岩题额去三石笋不逺所谓诺距那尊者引牛头僧持钥扣石笋笋开得低头佛盗珠是也锺子曰自中岩至尊者岩从下视上顶踵腹背其石脉皆当为笋笋隙且平处则置屋仄则凿磴断则为桥处危临深则设石栏栏则俯见江从江中望岩上僧舍佛刹虽一居之内前轩后寝累累缀高壁上下迭而不觉其前后通也登岩行屋中皆磴道乃稍得其要领趾后竟即摩前顶石笋中分处如一门尊者象处其中右旋复为佛殿殿傍一笋屹如浮屠与中分者而三实一笋也人直指其岿然三峰者为石笋耳笋上宋元刻亦多俗书灾石者亦复倍之万厯辛亥十月二十一日晓霁与弟恬及艾子登于中岩焉礼诺讵罗尊者毕说偈偈曰偶尔丧珠复返急时扣钥相求未免劳劳多事世尊不合低头又曰未必珠衣真失总缘岩石当开自供罗汉游戱不管山僧往来说偈讫返  

浣花溪记【`锺惺`】  

去成都南门左为万里桥西折繊秀长曲所见如连环如玦如带如规如钩色如鉴如琅玕如绿沈瓜窈然深碧潆洄城下者皆浣花溪委也然必至草堂而后浣花有専名则以少陵浣花居在焉耳行三四里为青羊宫溪时逺时近竹柏苍然隔岸阴森者尽溪平望如荠水木清华神肤洞达自宫以西流汇于桥者三相距各不半里舁夫云通灌县或所云江从灌口来是也人家住溪左则溪蔽不时见稍断则复见溪如是者数处缚棘编竹颇有次第桥尽一亭树道左署曰缘江路过北则武侯祠祠前跨溪为板桥一覆以水槛乃覩浣花溪题榜过桥一小洲横斜挿水间如梭溪周之非舟不通置亭其上题曰百花潭水由此亭还度桥过梵安寺始为杜工部祠像颇清古不必求肖想当尔尔石刻像一附以木传何仁仲别驾署华阳时所为也碑皆不堪读锺子曰杜老二居浣花清逺东屯险奥各不相袭严公不死浣花可老患难之于朋友大矣哉然天遣此翁増夔门一段竒耳穷愁奔走犹能择胜胸中暇整可以应世如孔子微服主司城贞子时也时万厯辛亥十月十七日岀城欲雨顷之霁使客游者多由监司郡邑招饮冠盖稠浊罄折喧溢迫暮趣归是日清晨偶然独往楚人锺惺记  

游西山记【`袁中道`】  

功德寺循河而行至玉泉山麓临水有亭山根中时岀清泉激喷巉石中悄然如语至裂帛泉水仰射沸氷结雪汇于池中见石子鳞鳞朱碧磊珂如金沙布地七寳妆施荡漾不停闪烁晃耀注于河河水深碧泓渟澄澈迅疾潜鳞了然荇髪可数两岸垂栁带拂清波石梁如雪雁齿相次间以独木为桥跨之濯足沁凉入骨折而南为华岩寺有洞可容千人有石床可坐又有大士洞石理诘曲突兀奋怒皱云驳雾较华严洞更觉华严险怪后有窦深不可测其上为望湖亭见西湖明如半月又如积雪未消栁堤一带不知里数袅袅濯濯封天蔽日而溪壑间民方田作大田浩浩小田晶晶鸟声百啭杂华在树宛若江南三月时矣循溪行至山将穷处有庵高栁覆门流水清激跨水有亭修饬而无俗气山余岀巉石肌理深碧不数步见水源即御河发源处也水从此隐矣  

其二  

从香山俯石磴行栁路不里许碧云在焉刹后有泉从山根石罅中出喷吐氷雪幽韵涵澹有老树中空火岀导泉于寺周于廊下激聒石渠下见文砾金沙引入殿前为池界以石梁下深丈许了若径寸朱鱼万尾匝池红酣烁人目晴日射清流冩影潭底清慧可怜或投饼于左羣赴于左右亦如之咀呷有声然其跳达剌泼游戏水上者皆数小鱼其长尺许者潜泳潭下见食不赴安闲宁寂毋乃静躁闗其老少耶水脉隐见至门左奋然作铁马水车之声迸入于溪其刹宇宏丽不书书泉志胜也或曰此泉若听其喷溢石根中不从龙口岀其岩际砌石不令光滑令披露山骨石渠不令若槽臼则刹之胜恐东南未必过焉然哉  

其三  

香山跨山踞岩以山胜者也碧云以泉胜者也折而北为卧佛峰转凹不闻泉声然门有老栢百许森立寒威逼人至殿前有老树二株大可有百围铁干镠枝碧叶虬结纡羲回月屯风宿雾霜皮突兀千瘿万螺怒根岀土磊块诘曲叩之丁丁作石声殿墀周连数百丈数百年以来不见日月石墀整洁不容唾寺较古游者不至长日静寂若盛夏晏坐其下凛然想衣裘矣询其名或云娑罗树其叶若蔌予乃折一枝袖之俟入城以问黄平倩必可识也卧佛葢以树胜者也夫山当以老树古怪为胜得其一者皆可居不在整丽三刹之中野人宁可居卧佛焉  

其四  

背香山之岭是谓万安山刹庵绮错其中有寺不甚弘敞而具山林之致者翠岩也门有青天雨则飞流自山巅来岩吼石击涛奔雷震直走原麓洞骇心目刹后石路百级有禅院四周皆茂树左右松栢千株虬曲幽鬰无风而涛好鸟和鸣于疎林中隐隐见都城九衢宫观栉比万歳山及白塔寺了了可指其郊垧之林烟水色山径栁堤及近之峰峦叠秀楼阁流丹则固皆几席间物岀门即为登眺入门即为枕簟虽夜色逺来犹可不废览瞩有泉甚清可煑茗遂宿焉风急松栢怒号震撼冲击枕上闻其声如在客子舟中驾风帆破白头浪也予遂与王子定计九夏居此以避长安尘矣  

游绎山记【`袁中道`】  

绎山蒲山皆小石鳞次作浓墨色而霞气萦之人之游者如以数斛苍壁小玑堆积于地而羣蚁盘旋其中因其隙为往来有隙则前无隙则止总之石与石相依而忽有窦则为径石与石不相接而上复有一石榷之则为桥石洼而受尘土若人爪甲中泥略可以容根荄者则为树石捍水而使之止则为池石避水而纵之流则为泉石诎而土稍赢则为亭石诎而土大赢则为邮为祠为佛氏之宫石下虚而上欹则为岩为洞为前贤读书处此其大畧也昔人游此云兹山之石不相连属方圆平欹各各异象其高大者数十丈小者亦数丈如屋覆如偃葢如走丸如斧劈如抵壁如累棋如马首如巾敷几筵如砌如累如戱掷其大可讶者絶顶一丸高数十丈欹置乎石下临不测有可转而不转之势或曰神戱为之理或然也绘诸石变巳穷于此予不能再为彷佛矣其迹之最古者曰孤桐寺有古桐尚存其次为朱文公祠司冦子渊讲堂秦为李斯峄山碑即子美所云枣木传写者亦寂然无有昔李阳冰于李斯峄山碑得小篆法其后见仲尼呉季札墓字便变化开阖如虎如龙则仲尼书法之妙亦何可言极李斯辈一生气力不能入其彀中矣绎与峄同道家洞天之一也  

游玉山小记【`李流芳`】  

二十五日扺京口饭后歩银山小憩玉山亭子遥见伯美自山麓施施而来遣童呼之亭下皆絶壁瞰江有巨石独立江渚上夷而下罅涉而登可坐数人丁酉春留滞京口暇即来此或摊书独坐竟日或与家兄辈载酒剧饮值惊风怒涛澎湃震荡水激其下窽坎镗鞳如东坡之所谓石钟者江豚乱起帆樯絶迹飞流溅沫时落酒■〈剿戋〉中亦一时快事也癸夘偕孺糓过白下登亭子小饮丙午复偕仲至此皆值秋涨石没水中毎怀昔游为之怃然不意今日得还旧观与伯美盘礴石上不能去适有渔舟过絶壁下遂呼之泛至金山登紫霞楼坐眺久之而还  

余杭至临安山水记【`程嘉燧`】  

辛夘二月丁亥夜发抵余杭城下明日舁篮轝过城之西门道左见溪水甚清深问舁夫云是苕溪从天目来道逶迤隠起若堤右平田左陂泽泽中多莲芰茎陂皆临溪田亦带山沿陂多深松美筱逺山色若翠羽时岀松杪稍前竹益绵密路屈曲竹中如行甬道竹光娟娟袭人有沟水带之或鸣或止与竹声乱淙铮可听几十余里径折竹穷复与溪会溪益深阔道行溪之右皆高岸流溪所激啮多崩折树根时踞颓岸半迸岀水上偃蹇离竒多桑多乌桕溪左皆平沙广隰松竹深秀桃栁始华时见人家隐林间估客乘筏顺流下悠然如行镜中溪流曲折明灭逺水穷处爰有高山入云黛色欲滴与丛林交素深溪合翠森沈蓊薆警神沁目盖至青山亭而道折背溪行山间至十锦亭大溪桥乃复踰溪则已次临安桥以石颇壮桥上四望皆山采翠翔翥诚所谓龙飞鳯舞者也马首一山形若案上有浮图为石镜山一曰衣锦山吴越王归燕父老处山林皆蒙以锦故今有十锦亭道傍竹林中有化城寺会天雨急趋临安邸按余杭有大涤山有金堂玉室为第三十四洞天又有天柱山居福地之五十七是日意于空际或一覩焉然舁夫野人莫能指其处也  

读书云在堂记【`陈弘绪`】  

豫章东北曰永和门城内三湖之水岀焉距城二里余曰蚬子湖水所汇也湖心有墓曰赠君墓方伯熊公石门葬其祖于此傍湖有堂翼以夹庑缭以周垣曰云在堂方伯之所筑也崇祯甲戌三月余假斯堂读书其中堂带郭面湖湖外为岗内为田中为墩者四其一为赠君墓环湖皆圃环圃皆田众墓错居鸟兽艹木繁伙樵牧耕渔者群处焉土颇饶予所耳目者三月剥芥芥大肥异乃种鱼纬萧以障水四月挿秧钓蛙童年四五歳辄善钓蛙五月禾大好毎风禾声肃肃疾风至禾乃生浪绿气御风如拂拂行水上六月刈禾复种洼地是月牛豕鹅鸭散满阡陌七月立鸡栖于场聚槁箨以蔽风雨农芟靡草助薪八月采藕于湖日十余人乃捕鱼九月初鬻芥苗四月拖白练来苦楝花野蔷薇大发鸣蛤连畆燕语乃喧群浴于圃农云燕生子四占为有年五月溪鱼大上木草齐香蝶乃团阵荷始挺猎猎风中野菱被于逺迩荳皆登棚童数近棚辄多得荳六月荷始华蝉响四振促织夜鸣芦粟茂墙草深尺许鹭千百翔舞湖光中七月湖莲尽白色与群鹭相乱绿阴浓盛遂不见雉堞八月荷枯塘始涸未涸者色如深蓝蓼花绿于岸九月红树黄叶相错如绣三之日湖傍墓祭多袨服诸王子遇清明藉草鼓吹酣饮九之日野多禬禜悬灯弥望四月盗入我寝九月鼠坏群书闰月夜闻鬼号三之日大雨雹五月寒望日犹御重夹七月伏日凉风竟夕遂与城邑异天八月狂风屡吼闰月忽一日晨起看西山日光映射峰头久之飘摇往来非日也俄而西山皆黛中作青黄金碧红紫火熖闪烁之色或弥漫凸凹或缨带半腰乍起乍灭居民云是西山云气五月看雨七月看霞皆大异雨时村郭林莽尽为滂沱之气迷掩云落湖面茫茫如海七月中晴久生霞月从霞光涌岀栁参差扶之竚视尽二十刻乃去自三月至九月读书斯堂中凡八阅月葢是歳闰八月也三月万茂先一至四月万茂先邓仲成熊仲平各一至苏武子再至五月万茂先苏武子各一至六月后无至者十月归自云在堂是歳值大有之秋遗秉滞穗满野夜柝不鸣黎庻乐业太平之象宛如甫半载遂有秦晋流冦之警江州羽书狎至郊原熙皥非复曩时而予亦五阅月不复再过斯堂矣感念今昔漫为之记如此  

## 文章辨体彚选卷五百八十一

（明）贺复征 编  

○记二十二【`以下兴复`】  

宣州南陵县大农陂记【`唐韦瓘`】  

宣部支邑十城而南陵处剧盖由庶民嚣豪物产多状山川斗错风俗诡浮故理束则民溃政放则民怠俱不得其极自非肃亷和敏措动守中则莫至良能况功利及物邪皇帝四年今地官侍郎卢公观察宣部精心厚下重难邑长乃以宁国令顺阳范君假南陵印为大夫先时县有废陂曰大农积岁不理荒梗幽扈丘隰遁形空规残状非乡党之寿耋不可疑识舆人飞语他邑病能訾訾嚣嚣波翻风合范君独判于心不畏腾口曰利于人也使吾获戾而罹悔真吾心也且黔愚皆苦于始作而泰于成功况吾君侯明吾天子圣尚何惧哉乃召乡老里正尹而计之三旬而毕不戮一人其始也驱江波六十里活活下来辟荒梗数万亩汪汪虚明迭石构岭纵三百步龙盘虎斗横杀冲波泄流引洫臂发三港支分脉散泽入大田厥功既成乃风雨暴斗洄复换晨虺虺沸会似闻构作及乎雨斩云除则沙洲突出力捍岭下若自开辟之初信为神物所相虽使江河合灾惊涛懐山大浸崩驱暴猛来敌亦不能轶峻防而侵厚趾斯乃天赞其功岂非仁深于物乎其或火云爇天旱魃为虐歊蒸瘅怒蛟龙逭沫而翠潋摇岸澄澜洗月溶溶浩浩独落天光顺势导流犹润百里则贯畦浮塍平岁之溉千顷岂为多哉其细也孕鳞甲之族育鳬雁之羣罗生菰蒲蔓合菱藻渔父舟人浩歌扬檝厚生之物永永不极斯功也可以灼当世而芳千古矣昔者西门豹治邺召公治上蔡而史氏书美显白良能以其因水茂功利泽及物者也则大农杰迹功符天作可以论古对能岂有愧乎  

全义县复北门记【`栁宗元`】  

贤者之兴而愚者之废废而复之为是习而循之为非恒人且犹知之不足乎列也然而复其事必由乎贤者推是类以从于政其事可少哉贤莫大于成功愚莫大于恡且诬桂之中岭而邑者曰全义卫公城之南越以平卢遵为全义视其城塞北门凿它雉以出问之其门人曰余百年矣或曰巫言是不利于令故塞之或曰以宾旅之多有惧竭其饩馈者欲回其途故塞之遵曰是非恡且诬与贤者之作思利乎人反是罪也余其复之询于羣吏羣吏叶厥谋上于大府大府以俞邑人便焉讙舞里闾居者思止其家行者乐出其涂由是道以废邪用贤弃愚推以革物宜民之苏若是而不列殆非孔子徒也为之记云  

偃虹堤记【`宋欧阳修`】  

有自岳阳至者以滕侯之书洞庭之图来告曰愿有所记予发书按图自岳阳门西距金鸡之右其外隠然隆髙以长者曰偃虹堤问其作而名者曰吾滕侯之所为也问其所以作之利害曰洞庭天下之至险而岳阳荆潭黔蜀四会之冲也昔舟之往来湖中者至无所寓则皆泊南津其有事于州者逺且劳而又常有风波之恐覆溺之虞今舟之至者皆泊堤下有事于州者近而且无患问其大小之制用人之力曰长一千丈高三十尺厚加二尺而杀其上得厚三分之二用民力万有五千五百工而不踰时以成问其始作之谋曰州以事上转运使转运使择其吏之能者行视可否凡三反复而又上于朝廷决之三司然后曰可而皆不能易吾侯之议也曰此君子之作也可以书矣盖虑于民也深则谋其始也精故能用力少而为功多夫以百步之堤御天下至险不测之虞惠其民而及于荆潭黔蜀凡往来湖中无逺近之人皆蒙其利焉且岳阳四会之冲舟之来而止者日凡有几使堤土石幸乆不朽则滕侯之惠利于人物可以数计哉夫事不患于不成而患于易壊盖作者未始不欲其乆存而继者常至于殆废自古贤智之士为其民捍患兴利其遗迹往往而在使其继者皆如始作之心则民到于今受其赐天下岂有遗利乎此滕侯之所以虑而欲有纪于后也滕侯志大材高名闻当世方朝廷用兵急人之时常显用之而功未及就退守一州无所用心略施其余以利及物夫虑熟谋审力不劳而功倍作事可以为后法一宜书不茍一时之誉思为利于无穷而告来者不以废二宜书岳之民人与湖中之往来者皆欲为滕侯纪三宜书以三宜书不可以不书乃为之书  

钱塘六井记【`苏轼`】  

湖水避钱塘而东击西陵所从来逺矣沮洳斥卤化为桑麻之区而乆乃为城邑聚落凡今州之平陆皆江之故地其水苦恶惟负山凿井乃得甘泉而所及不广唐宰相李公长源始作六井引西湖水以足民用其后刺史白公乐天治湖浚井刻石湖上至于今赖之始长源六井其最大者在清湖中为相国井其西为西井少西而北为金牛池又北而西附城为方井为白龟池又北而东至钱塘县治之南为小方井而金牛之废乆矣嘉佑中太守沈公文通又于六井之南絶河而东至美俗坊为南井出涌金门并湖而北有水闸三注以石沟贯城而东者南井相国方井之所从出也若西井则相国之派别者也而白龟池小方井皆为匿沟湖底无所用闸此六井之大略也熈宁五年秋太守陈公述古始至问民之所病皆曰六井不治民不给于水南井沟庳而井高水行地中率常不应公曰嘻甚矣吾在此可使民求水而不得乎乃命僧仲文子珪办其事仲文子珪又引其徒如正思坦以自助凡出力以佐官者二十余人于是发沟易甃完缉罅漏而相国之水大至坎满溢流南注于河千艘更载瞬息百斛以方井为近于浊恶而迁之少西不能五步而得其故基父老惊曰此古方井也民李甲迁之于此六十年矣疏涌金池为上中下使澣衣浴马不及于上池而列二闸于门外其一赴三池而决之河其一纳之石槛比竹为五管以出之并河而东絶三桥以入于石沟注于南井水之所从来高则南井常厌水矣凡为水闸四皆垣墙扃鐍以护之明年春六井毕修而岁适大旱自江淮至浙右井皆竭民至以罂缶贮水相饷如酒醴而钱塘之民肩足所任舟楫所及南出龙山北至长河盐官海上皆以饮牛马给沐浴方是时汲者皆诵佛以祝公余以为水者人之所甚急而旱至于井竭非岁之所常有也以其不常有而忽其所甚急此天下之通患也岂独水哉故详其语以告后之人使虽至于乆逺废壊而犹有考也  

信州兴造记【`王安石`】  

晋陵张公治信之明年皇佑三年也奸强帖柔隠诎发舒既政大行民以宁息夏六月乙亥大水公徙囚于髙狱命百隶戒不共有常诛夜漏半水破城灭府寺苞民庐居公趋谯门坐其下敇吏士以桴收民鳏孤老癃与所徙之囚咸得不死丙子水降公从宾佐按行隠度符县调富民水之所不至者夫钱户七百八十六收佛寺之积材一千一百三十有二不足则前此公所命富民出粟以赈贫民者三十三人自言曰食新矣赒可以已愿输粟直以佐材费七月甲午募人城水之所入垣羣府之缺考监军之室立司理之狱营州之西北亢爽之墟以宅屯驻之师除其故营以时教士刺伐坐作之法故所无也作驿曰饶阳作宅曰回车筑二亭于南门之外左曰仁右曰智山水之所附也梁四十有二舟于两亭之间以通车徒之道筑一亭于州门之左曰宴月吉所以属宾也凡为梁一为城垣九千尺为屋八以楹数之得五百五十二自七月九日卒九月七日为日五十二为夫一万一千四百二十五中家以下见城郭室屋之完而不知材之所出见徒之合散而不见役使之及已凡故之所有必具其所无也乃今有之故其经费卒不出县官之给公所以捄灾补败之政如此其贤于世吏逺矣今州县之灾相属民未病灾也且有治灾之政出焉弛舎之不适裒取之不中元奸宿豪舞手以乗民而民始病病极矣吏乃始謷然自喜民相与诽且笑之而不知也吏而不知为政其重困民多如此此予所以哀民而闵吏之不学也由是而言则为公之民不幸而遇害灾其亦庶乎无憾矣十月二十日临川王某记  

广徳湖记【`曾巩`】  

鄞县张侯图其县之广徳湖而以书并古刻石之文遗予曰愿有纪盖湖之大五十里而在鄞之西十二里其源出于四明山而引其北为漕渠泄其东北入江凡鄞之乡十有四其东七乡之田钱湖溉之其西七乡之田水注之者则此湖也舟之通越者皆繇此湖而湖之产有鳬雁鱼鳖菱蒲葭菼葵莼莲芡之饶其旧名曰莺脰湖而今名大厯八年令储僊舟之所更也贞元元年刺史任侗又治而大之大中元年民或上书请废湖为田任事者左右之为出御史李后素验视后素不为挠民以得罪而湖卒不废刺史李敬方与后素皆赋诗刻石以见其事其说以谓当是时湖成三百年矣则湖之兴其在梁齐之际欤宋兴淳化二年民始与州县强吏盗湖为田乆不能正至道二年知州事丘崇元躬按治之而湖始复转运使言其事诏禁民敢田者至其后遂着之于一州敇咸平中赐官吏职田取湖之西山足之地百顷为之既而务益取湖以自广天禧二年知州事李夷庚始正湖界起堤十有八里以限之湖之濵有地曰林村砂末曰高桥腊台而其中有山曰白鹤曰望春自太平兴国以来民冒取之夷庚又命禁絶而湖始复天圣景佑之间民复相率请湖为田州从事张大有案行止之而知州事李照又言其事报如至道诏书照以刻之石自此言请湖为田者始息而康定某年县主簿曾公望又益治湖至张侯之为鄞则湖乆不治而七乡之农以旱告张侯为出营度民田湖旁者皆喜愿致其力张侯计工赋材择民之为人信服有知计者使督役而自主之一不以属吏人以不扰而咸勤趋于是筑环湖之堤凡九千一百三十四丈其广一丈八尺而其髙八尺广倍于旧而髙倍于旧三之二鄞人累石陻水阙其间而扄以木视水之小大而闭纵之谓之碶于是又为之益旧总为碶九为埭二十堤之上植榆栁益旧总为三万一百又因其余材为二亭于堤上以休而与望春白鹤之山相直因以其山名之上为庙一以祠神之主此湖者一以祠吏之有功于此湖者以熙宁元年十一月始役而以明年二月卒事其用民之力八万二千七百九十有二工而其材出于工之余既成而田不病旱舟不病涸鱼雁茭苇果蔬水产之良皆复其旧而其余及于比县旁州张侯于是可谓有劳矣是年予通判越州事越之南湖乆废不治盖出于吏之因循而至于不知所以为力予方患之观广徳之兴以数百年危于废者数矣繇屡有人故益以治盖大厯之间溉田四百顷大中八百顷而今二千顷矣则人之存亡政之废举为民之幸不幸其岂细也欤故为之书尚俾来者知毋废前人之功以永为此邦之利而又将与越之人图其废也张侯名峋字子坚以材闻去而为提举两浙路常平广惠仓兼管句农田差役水利事方且用于时云  

襄州宜城县长渠记【`曾巩`】  

荆及康狼楚之西山也水出二山之间东南而流春秋之世曰■〈阝焉〉水左丘明传鲁桓公十有三年楚屈瑕伐罗及■〈阝焉〉乱次以济是也其后曰夷水水经所谓汉水又南过宜城县东夷水注之是也又其后曰蛮水郦道元所谓夷水避桓温父名改曰蛮水是也秦昭王三十八年使白起将攻楚去■〈阝焉〉百里立碣壅是水为渠以灌■〈阝焉〉■〈阝焉〉楚都也遂拔之秦既得■〈阝焉〉以为县汉惠帝三年改曰宜城宋孝武帝永初元年筑宜城之大堤为城今县治是也而更谓■〈阝焉〉曰故城■〈阝焉〉入秦而白起所为渠因不废引■〈阝焉〉水以灌田田皆为沃壤今长渠是也长渠至宋至和二年乆隳不治而田数苦旱州饮者无所取令孙永曼叔率民田渠下者理渠之壊塞而去其浅隘遂完故碣使水还渠中自二月丙午始作至三月癸未而毕田之受渠水者皆复其旧曼叔又与民为约束时其蓄泄而止其侵争民皆以为宜也盖■〈阝焉〉水之出西山初弃于无用及白起资以祸楚而后世顾赖其利郦道元以谓溉田三千余顷至今千有余年而曼叔又举众力而复之使并渠之民足食而甘饮其余粟散于四方盖水出于西山诸谷者其源广而流于东南者其势下至今千有余年而山川髙下之形势无改故曼叔得因其故迹兴于既废使水之源流与地之髙下一有易于古则曼叔虽力亦莫能复也夫水莫大于四渎而河盖数徙失禹之故道至于济水又王莽时而絶况于众流之细其通塞岂得而常而后世欲行水溉田者往往务蹑古人之遗迹不考夫山川形势古今之同异用力多而收功少是亦其不思也欤初曼叔之复此渠白其事于知襄州事张瓌唐公公聴之不疑沮止者不用故曼叔能以有成则渠之复自夫二人者也方二人者之有为盖将任其职非有求于世也及其后言渠碣者蠭出然其心盖或有求故多诡而少实独长渠之利较然而二人者之志愈明也熈宁六年余为襄州过京师曼叔时为开封访余于东门为余道长渠之事而委余以考其约束之废举予至而问焉民皆以谓贤君之约束相与守之传数十年如其初也予为之定着令上司农八年曼叔去开封为汝阴始以书告之而是秋大旱独长渠之田无害也夫宜知其山川与民之利害者皆为州者之任故予不得不尽以告后之人而又使之知夫作之所以始也曼叔今为尚书兵部郎中龙图阁直学士八月丁丑记  

瀛州兴造记【`曾巩`】  

熈宁元年七月甲申河北地大震壊城郭屋室瀛州为甚是日再震民讹言大水且至惊欲出走谏议大夫李公肃之为高阳闗路都总管安抚使知瀛州事使人分出慰晓讹言乃止是日大雨公私暴露仓储库积无所覆冒公开示便宜使有攸处遂行仓库经营盖障雨止粟以石数之至一百三十万兵器他物称是无壊者初变作公命援兵警备讫于既息人无争偷里巷安辑维北边自通使契丹城壁楼橹御守之具寝弛不治习以为故公因灾变之后以兴壊起废为己任知民之不可重困也乃请于朝力取于旁路之羡卒费取于备河之余材又以钱千万市木于真定既集乃筑新城方十五里高广坚壮率加于旧其上为敌楼战屋凡四千六百间先时州之正门弊在狭陋及是始斥而大之其余凡圯壊之屋莫不缮理复其故常周而览之听断有所燕休有次食有高廪货有深藏宾属士吏各有宁宇又以其余力为南北甬道若干里人去污淖即于夷涂自七月庚子始事至十月已未落成其用人之力积若干万若干千若干百工其竹苇木瓦之用积若干万若干千若干百盖遭变之初财匮民流此邦之人以谓役巨用艰不累数稔城垒室屋未可以复也至于始作踰时功以告具盖公经理劝督内尽其心外尽其力故能易坏为成如是之敏事闻有诏嘉奬昔郑火子产救灾补败得宜当理史实书之卫有狄人之难文公治其城市宫室合于时制诗人歌之今瀛地震之所摧败与郑之火灾卫之冦难无异公御备构筑不失其方亦犹古也故瀛之士大夫皆欲刻石着公之功而予之从父兄适与军政在公幕府乃以书来属予记之予不得辞故为之记尚俾来世知公之尝勤于是邦也  

越州赵公救菑记【`曾巩`】  

熙宁八年夏呉越大旱九月资政殿大学士右谏议大夫知越州赵公前民之未饥为书问属县灾所被者几乡民能自食者有几当廪于官者几人沟防构筑可僦民使治之者几所库钱仓粟可发者几何富人可募出粟者几家僧道士食之羡粟书于籍者其几具存使各书以对而谨其备州县吏录民之孤老疾弱不能自食者一万一千九百余人以告故事岁廪穷人当给粟三千石而止公敛富人所输及僧道士食之羡者得粟四万八千余石佐其费使自十月朔人受粟日一升幼小半之忧其众相蹂也使受粟者男女异日而人受二日之食忧其且流亡也于城市郊野为给粟之所凡五十有七使各以便受之而告以去其家者勿给计官为不足用也取吏之不在职而寓于境者给其食而任以事不能自食者有是具也能自食者为之告富人无得闭粜又为之出官粟得五万二千余石平其价予民为粜粟之所凡十有八使籴者自便如受粟又僦民完城四千一百丈为工三万八千计其佣与钱又与粟再倍之民取息钱者告富人纵予之而待熟官为责其偿弃男女者使人得收养之明年春大疫为病坊处疾病之无归者募僧二人属以视医药饮食令无失所时凡死者使在处随收塟之法廪穷人尽三月当止是歳尽五月而止事有非便文者公一以自任不以累其属有上请者或便宜多辄行公于此时蚤夜惫心力不少懈事巨细必躬亲给病者药食多出私钱民不幸罹旱疫得免于转死虽死得无失敛埋皆公力也是时旱疫被呉越民饥馑疾疠死者殆半灾未有巨于此也天子东向忧劳州县推布上恩人人尽其力公所拊循民尤以为得其依归所以经营绥辑先后终始之际委曲纎悉无不备者其施虽在越其仁足以示天下其事虽行于一时其法足以传后盖灾沴之行治世不能使之无而能为之备民病而后图之与夫先事而为计者则有间矣不习而有为与夫素得之者则有间矣予故采于越得公所推行乐为之识其详岂独以慰越人之思将使吏之有志于民者不幸而遇岁之菑推公之所已试其科条可不待顷而具则公之泽岂小且近乎公元丰二年以大学士加太子少保致仕家于衢其直道正行在于朝廷岂弟之实在于身者此不着着其荒政可师者以为越州赵公救菑记云  

万安桥记【`蔡襄`】  

泉州万安渡石桥始造于皇佑五年庚寅以嘉佑四年辛未讫工絫趾于渊酾水为四十七道梁空以行其长三千六百尺广丈有五尺翼以扶栏如其长之数而两之靡金钱一千四百万求诸施者渡实支海去舟而徒易危而安民莫不利执其事卢实王钖许忠浮图义波宗善等十有五人太守莆阳蔡襄为之合乐燕饮而落之明年秋蒙召还京道由是出因纪所作勒于岸左  

万安桥未建旧设海渡渡人每岁遇飓风大作或水怪为祟沈舟被溺而死者无算宋大中间某年月日济渡海者满载至中流风作舟将覆忽闻空中有声云蔡学士在宜急拯之已而风波少息舟人皆免于溺既渡舟人细询同渡者之姓一舟皆无止有一妇之夫乃蔡姓也时妇方娠已数月矣舟人心异之往而白其母其母感众人之言亦以为异即发愿祷于天曰吾今懐娠若生子官果至学士必造舆梁以免病渡之苦也后生子即忠惠公襄以状元及第后出守泉州追忆前日得免覆舟之难促公创建此桥者至于再三公私计海之深极千丈若欲筑趾累石将从何处着力违命者踰年夫人复督责不已一日忽命工房吏写文一道申报海神公亦勉承母命自以为迂诞而不经也乃命皂隶投文海濵隶畏溺死众皆受责无一肯从命者有一风皂隶出而倡言曰吾愿赍文以往既至则就酒肆痛饮饮毕酣睡于海厓潮至有死而已睡及半日而始醒醒后退潮起视之则文书已易封矣封上无他书止一封字乃返而呈于公公拆而阅之内一醋字在焉翰墨如新举郡莫之识也公夜卧转展思之方悟其意曰醋字以酉配昔神其令我卄一日酉时兴工乎至期潮果退舎沙泥壅积者丈余潮之不至者聮以八日遂创建此桥又时有纎云若要此桥成须是状元生则公之黙承天佑感通神明者盖有自也  

汳水新渠记【`陈师道`】  

汲句于萧其阙如玦水经谓河至荥阳莨荡渠出焉渠至阳武其下为沙蔡水是也其出为阴沟沟至浚仪其下为涡别为汳汳至蒙别为获余波迤于淮阳东歴萧彭城入泗注谓鸿沟官渡甾获丹浚与渠一也禹塞荥泽而通渠于甫田其后河■〈施，冉代也〉然入焉即索水也汉书地理志荥阳既汴水又有狼汤而受泲蒙有获水首受甾获至彭城入泗以余考之河渠书云自禹之后荥阳引河为鸿沟以通宋郑陈蔡曹卫与济汝淮泗会于楚而竹书纪年梁惠成王入河于甫田又引而东明非禹之旧渠也书曰济入于河东出于陶丘北者入而复出也溢为荥者济之别荥波既猪障而东之也周官又谓豫之川荥洛幽兖之川河泲则河南无济矣其谓莨荡受济禹塞荥泽而用河者皆失之汉志莨荡无出甾获无始盖略之也余谓与经合而荥水诸书皆不载又疑渠汳为二而荥有一焉杜佑以经作于顺帝之后诡诞无据而注叙渠源或河或泲或河泲合其说不一次其所经纷错悖戾而志亦阔略不具辨始末盖皆不可考也自汉末河入于汳灌注兖豫永平中遵道汳自荥阳别而东北至千乗入于海而河于是故渎在新渠之南注所谓絶河而受索自此始隋开皇中因汉之旧导河于汳大业初合河索为通济渠别而东南入于淮而故道竭今始东都受溴水为溴河于畿为白沟于宋为长沙于单为石梁于徐为汳而入于南清南清故泗也盖自三都而东畿宋亳宿单济之间千里西来而故道浅狭春夏不胜舟秋水大至亦不能受也萧故附庸之国城小不足居民又列肆于河外每水至南里之民皆从避之庐舎没焉率数岁一逢民以为病绍圣三年县令朝奉郎张惇始自西河因故作新支为大渠合于东河以道滞而援溺于是富者出财壮者出力日劝旬劳既月而成邑人相与语曰渠议旧矣更数令不决而卒成于吾侯孰有惠而不报者乎于是不词而同欲纪于石以属余余谓张侯其居善守行峻而言道以成其名其仕善义不畏不侮以登于治其可纪者多矣而诸父兄弟独有见于末者何也夫善为治者人知其善而已至其所善盖莫得而言也渠之兴作有迹其效在今此邑人之所欲书也遂为之书  

## 文章辨体彚选卷五百八十二

（明）贺复征 编  

○记二十三  

汤阴县修城记【`明崔铣`】  

正徳六年春蓟盗起陷城杀长吏薙民如草秋八月彰徳府通判郑公如阜奉台檄修汤阴县城而大之夫什立里甲什立长使第稽劝号以四钲鸣则咸捄以度不鸣则筑越十有八日而成其围八百四十九丈其髙二丈有五尺其基阔三丈自基以上敛之其短墙一千二百四十堵其濠阔深均二丈也南北月城二城楼六铺二十四所又修弓矢炮置快手使习之十月初贼刘七果以贼众来攻城贼火且射越二日弗克攻去七月二日贼又来攻城又弗克南去攻胙城陷民半死焉贼党杨虎渡河赵鐩刘三遂连破西平上蔡十余城太史氏曰于乎自贼之起也郡县唯视城为存亡坚者全敝者陷无者殱嗟乎民之患惨矣  

信阳修城记【`何景明`】  

佥事阎君子明兵备之三年城信阳城集予与都给事张季升登而观之台隍峻浚楼堞亏蔽表带山河囊括万家之室相顾叹曰壮哉丽乎斯地万年之固也先是佥事宁伯东氏来兵备值大盗之后为防焉巡旧城视之曰庳也必崇而新之乃计费度工措财于官府取力于民隙岁余城南门迤西北至东门起北门楼大功未就去又遇积雨墙壊数百丈阎君至则完其壊者城东门至南门立三门楼东县鼓西县钟又置漏小南门甃城上令旁下而走水即积雨不壊其役不亟而功有稽其用经而力纾故三年而城成人曰二兵备之功也于是事先后缓急各得其序理云城髙三丈围周千三百五十六丈有七尺董其役者知州彭伟指挥袁铠张恕孟汉千戸傅钦任武百戸王羲梁山医官周寳于是知州林君大霖指挥使鲍君国来请文纪诸石何氏景明曰古者诸侯守在四邻政清人和不以险塞为固是故论治者有本末焉然时平而备弛并其末者亡之昔大盗之入汝南也吏有弃城者矣然西平上蔡之长固死守更也冦则踰垣蹋门入即二县有坚城令弗死唐县城稍完则守此岂可谓末弗治也是役也宁君经始阎君成之二君功徳斯地者并乆逺矣阎君今且明其陈简其卒作其礼教夫城以蔽众简卒以守明陈以简作礼教以经之所为兵备者无弗至矣此岂徒治末者哉  

浚河记【`王守仁`】  

越人以舟楫为舆马濵河而廛者皆巨室也日规月筑水道淤溢畜泄既亡旱涝频仍商旅日争于途至有斗而死者矣南守乃决沮障复旧防去商豪之壅削势家之侵失利之徒胥怨交谤从而谣之曰南守瞿瞿实破我庐瞿瞿南守使我奔走人曰吾守其厉民与何其谤者之多也阳明子曰迟之吾未闻以佚道使民而或有怨之者也既而舟楫通利行旅讙呼络绎是秋大旱江河龟拆越之人收获输载如常明年大水民居免于垫溺逺近称忭又从而歌之曰相彼舟人矣昔揭以曳矣今歌以楫矣旱之熇也微南侯兮吾其燋矣霪其弥月矣微南侯兮吾其鱼鳖矣我输我获矣我游我息矣长渠之活矣维南侯之流泽矣人曰信哉阳明子之言未闻以佚道使民而或有怨之者也纪其事于石以诏来者  

西溪湖记【`徐渭`】  

虞之为县壤高河水东下旧有湖曰西溪者当县西南主畜水以备旱三乡负郭之亩恒赖焉宋末李显忠既请其髙者以牧福邸仍之遂尽田以庒湖始废旱辄不登元尹林希元欲复之不果入明田既税则湖益不可复矣万厯癸未夏旱知是邑者为朱侯既合众以祷乃更求长策得湖以请于府某公某若省及分省诸公并得可遂复湖湖东起湖山麓北抵郑家堡迤北以西至龙舌嘴前村之高阜南尽长港□从而长得弓可九百二十七衡而广损从者三之一周而度之为丈者千七百五十二当湖为田时计其亩可千六百二十六兹复田以湖宜仍抵湖以田也而夏盖白马三湖适得新括浮亩可五百有竒第都之区曰十二者括地复得隠亩九百余二百直买之以抵田而税有隠美于某所者若干括得之适相当复用以抵税盖二抵具而湖告复始果他若水道宜塞者塞之凡七所宜引以佐湖者引之凡三十有六所闸之以潴以泄坊一以表筑室一以省责其成于里之正长畚锸所及计髙广近逺而课之并有差费取仓粟庸取募丁阅几月而讫事是役也不劳民不耗公取浮修坠下相地纪上佐天时而中免夏畦之桔槔使吾虞千百年之乆魃虽苛不能必饥与殍于吾民也是孰使之然哉众谋记于予予谨记曰侯名某字某某地人以某支干进士来知虞治亷平而兴学奬士尤谆谆云  

## 文章辨体彚选卷五百八十三

（明）贺复征 编  

○记二十四【`以下图画`】  

祖二疏图记【`唐王蔼`】  

呉郡顾生能冩物笔下状人风神情度甚得其态自江以东誉为神妙有好事者先贿以良金细帛必避而不顾设食精美亦不为之谢乃曰主人致殷勤岂无意耶何不醉我斗酒乗其酣逸当无爱惜乃张素座隅前即置酒一器初沈思想望揺首撼颐忽饮十余斗乃三揖主人曰酒兴相激吾将勇于画矣午未及夕而数幅之上有帐于京城之外帐中有筵筵中有牺罇二壶觥即觩而罍斚即倍牺壶之数而乐师差于前乐有竽琴瑟有笙镛有缶有筑有鼓而■〈申东〉若鼓手以合奏也列坐皆冕带盛服有持筭主事者有捧斚就饮者有慿轼徐来者有目于骑而回者有仰吻而咍者有俛首而肃者有避席而遗簪屦者有促襟而将进者此汉公卿祖二疏也主人乆视而问曰东向而坐即行客也去国离羣而容无惨恨何为妙曰二疏之去乃知足也非疾时也非时之不礼也非危于祸机也非避于谗口也非失于权利也既辞勤于夙夜而果有优游故颜间无惨恨之色主人叹曰既不为利易巳之能洁也嗜酒而混俗何其髙也图二疏以遗时俗劝也求其能状物情者孰有胜乎  

九疑图记【`元结`】  

九疑山方二千余里四州各近一隅世称九峰相似望而疑之谓之九疑亦云舜登九峰疑禹而悲从臣有作九悲之歌因谓之九疑九峯殊极髙大逺望皆可见也彼如嵩华之峻峙衡岱之方广在九峯之下磊磊然如布棊石者可以百数中峯之下水无鱼鳖林无鸟兽时闻声如蝉黾之类听之亦无往往见大谷长川平田深渊杉松百围榕栝并茂青莎白沙洞穴丹崖寒泉飞流异竹杂华廽映之处似藏人家实有九水出于山中四水流灌于南海五水北注合为洞庭若度其髙卑比洞庭南海之岸直上可二三百里不知海内之山如九疑者几焉或曰若然者兹山何不列于五岳对曰五帝之前封疆尚隘衡山作岳已出荒服今九疑之南万里臣妾国门东望不见涯际西行几万里未尽边陲当令以九疑为南岳以昆仑为西岳衡华之辈听逸者占为山居封君表作园囿耳但苦当世识者拘限常情牵引古制不能有所改剙也如何故图九峯略载山谷传于好事以旌异之如山中之往迹峯洞之名称为人所传说者并随方题记庶几观者易知时永泰丙午年也  

画记【`韩愈`】  

杂古今人物小画共一卷骑而立者五人骑而被甲载兵立者十人一人骑执大旗前立骑而被甲载兵行且下牵者十人骑且负者二人骑执器者二人骑拥田犬者二人骑而牵者二人骑而驱者三人执羁靮立者二人骑而下倚马臂隼而立者一人骑而驱涉者二人徒而驱牧者二人坐而指使者一人甲胄手弓矢鈇钺植者七人甲胄执帜植者十人负者七人偃寝休者二人甲胄坐睡者一人方涉者一人坐而脱足者一人寒附火者一人杂执器物役者八人奉壶矢者一人舎而具食者十有一人挹且注者四人牛牵者二人驴驱者四人一人杖而负者妇人以孺子载而可见者六人载而上下者三人孺子戱者九人凡人之事三十有二为人大小百二十有三而莫有同者焉马大者九匹于马之中又有上者下者行者牵者涉者陆者翘者顾者鸣者寝者讹者立者人立者龁者饮者溲者陟者降者痒磨树者嘘者嗅者喜相戏者怒相踶啮者秣者骑者骤者走者载服物者载狐兔者凡马之事二十有七为马大小八十有三而莫有同者焉牛大小十一头槖驼三头驴如槖驼之数而加其一焉隼一犬羊狐兔麋鹿共三十旃车三两杂兵器弓矢旌旗刀剑矛楯弓服矢房甲胄之属缾盂簦笠筐筥锜釡饮食服用之器壶矢博奕之具二百五十有一皆曲极其妙贞元甲戌年余在京师甚无事同居有独孤生申叔者始得此画而与余弹棊余幸胜而获焉意甚惜之以为非一工人之所能运思盖藂集众工人之所长耳虽百金不愿易也明年出京师至河阳与二三客论画品格因出而观之座有赵侍御者君子人也见之戚然若有感然少而进曰噫余之手摸也亡之且二十年矣余少时常有志乎兹事得国本絶人事而摸得之游闽中而丧焉居闲处独时往来余懐也以其始为之劳而夙好之笃也今虽遇之力不能为已且命工人存其大都焉余既甚爱之又感赵君之事因以赠之而记其人物之形状与数而时观之以自释焉  

苏州画龙记【`李绅`】  

自造父刘累殁豢氏不副龙不复扰隠去莫狎徃徃旹见史必书志代以目识者寡之故工得以诡乱形状神其变化彪炳五色逾逺真像盖上飞于天晦隔层云下归于泉深入亡底考之丹青难以征验好事者张其画以示羣目观者或骇疑得其状长洲令厅北庑有画蛟龙六马玄素异鳞状殊质怪骧首拖尾似随风雷乗栌薄楣若轶云雨燕雀愳栖其上蝼蚁罔縁其侧目视光射莹无流尘伸盘逶迤如护榱栋每飞雨度牖疎云殷空鳞鲜耀阴顾壁疑拔志其侧曰僧繇不兴之旧度摸之不知何人也二工图龙天与幽思今是壁指逺异代继之图法无谢于二子而名漏不传询于耆人亦絶传记茂宰博陵崔君据始命予述举丹青实验附邑书末简庶乎后数百岁栋宇斯变龙忘其像而事刻编简繇昭昭然旹贞元癸未秋七月记  

录桃源画记【`舒元舆`】  

四明山道士叶沈囊出古画画有桃源图图上有溪溪名武陵之源按仙记分灵洞三十六之一支其水趣流势与江河同有深而渌浅而白白者激石渌者落镜溪南北有山山如屏形接连而去峯竖不险翠秾不浮其夹岸有树木千万本列立如揖丹色鲜如霞擢举欲动灿若舒颜山铺朱底草散茵毯有鸾青其衿有鹤赤其顶有鸡玉其羽有狗金其色毛■〈亻羌〉■〈亻羌〉亭亭间而立者十有八九岸而北有曲深嵓门细露室宇霞槛缭转云磴五色雪氷肌颜服身衣裳皆负星月文章岸而南有五人服貌肖虹玉左右有书童玉女角髪而侍立者十二视其意况皆逍遥飞动若云十许片油焉而生忽焉而往其坦处有坛层级沓玉氷坛面俄起烬灶灶口含火上有云气且备五色中有溪艇泛泛一人雪华鬓眉身着秦时衣服手鼓短枻意状深逺合而视之大畧山势髙水容深人貌魁竒鹤情闲暇烟岚草木如带香气熟得详翫自觉骨戛清玉如身入镜中不似在人寰间眇然有髙谢之志从中坐来少选道士卷画而藏之若身形却落尘土中视向所张壁上又疑有顽石化出塞断道路某见画物不甚寡如此图未尝到眼是知工之精而有如是者邪叶君且自珍重无路得请遂染笔录其名数将所以备异日写画之不谬也  

## 文章辨体彚选卷五百八十四

（明）贺复征 编  

○记二十五  

王彦章画像记【`宋欧阳修`】  

太师王公讳彦章字子明郓州寿张人也事梁为宣义军节度使以身死国葬于郑州之管城晋天福二年始赠太师公在梁以智勇闻梁晋之争数百战其为勇将多矣而晋人独畏彦章自干化后常与晋战屡困庄宗于河上及梁末年小人赵岩等用事梁之大臣老将多以谗不见信皆怒而有怠心而梁亦尽失河北事势巳去诸将多懐顾望独公奋然自必不少屈懈志虽不就卒死以忠公既死而梁亦亡矣悲夫五代终始纔五十年而更十有三君五易国而八姓士之不幸而出乎其时能不污其身得全其节者鲜矣公本武人不知书其语质平生尝谓人曰豹死留皮人死留名盖其义勇忠信出于天性而然予于五代书窃有善善恶恶之志至于公传未尝不感愤叹息惜乎旧史残略不能备公之事康定元年予以节度判官来此求于滑人得公之孙睿所录家传颇多于旧史其记德胜之战尤详又言敬翔怒末帝不肯用公欲自经于帝前公因用笏画山川为御史弹而见废又言公五子其二同公死节此皆旧史无之又云公在滑以谗自归于京师而史云召之是时梁兵尽属段凝京师羸兵不满数千公得保銮五百人之郓州以力寡败于中都而史云将五千以往者亦皆非也公之攻德胜也初受命于帝前期以三日破敌梁之将相闻者皆窃笑及破南城果三日是时庄宗在魏闻公复用料公必速攻自魏驰马来救已不及矣庄宗之善料公之善出竒何其神哉今国家罢兵四十年一旦元昊反败军杀将连四五年而攻守之计至今未决予尝独持用竒取胜之议而叹边将屡失其机时人闻予说者或笑以为狂或忽若不闻虽予亦惑不能自信及读公家传至于德胜之捷乃知古之名将必出于竒然后能胜然非审于为计者不能出竒竒在速速在果此天下伟男子之所为非拘牵常算之士可到也每读其传未尝不想见其人后二年予复来通判州事岁之正月过俗所谓铁枪寺者又得公画像而拜焉岁乆磨灭隠隠可见亟命工完理之而不敢有加焉惧失其真也公善用枪当时号王铁枪公死已百年至今俗犹以名其寺童儿牧竖皆知王铁枪之为良将也一枪之勇同时岂无而公独不朽者岂其忠义之节使然欤画已百年余矣完之复可百年然公之不泯者不系乎画之存不存也而予尤区区如此者盖其希慕之至焉尔读其书尚想乎其人况得拜其像识其面目不忍见其壊也画既完因书予所得者于后而归其人使藏之  

张益州画像记【`苏洵`】  

至和元年秋蜀人传言有冦至边军夜呼野无居人妖言流闻京师震惊方命择帅天子曰毋养乱毋助变众言朋兴朕志自定外乱不作变且中起不可以文令又不可以武竞惟朕一二大吏孰为能处兹文武之间其命往抚朕师乃惟曰张公方平其人天子曰然公以亲辞不可遂行冬十一月至蜀至之日归屯军撤守备使谓郡县冦来在吾无尔劳苦明年正月朔旦蜀人相庆如它日遂以无事又明年正月相告留公像于净众寺公不能禁眉阳苏洵言于众曰未乱易治也既乱易治也有乱之萌无乱之形是谓将乱将乱难治不可以有乱急亦不可以无乱弛是惟元年之秋如器之欹未坠于地惟尔张公安坐于其旁颜色不变徐起而正之既正油然以退无矜容为天子牧小民不倦惟尔张公尔繄以生惟尔父母且公尝为我言民无常性惟上所待人皆曰蜀人多变于是待之以待盗贼之意而绳之以绳盗贼之法重足屏息之民而以碪斧令于是民始忍以其父母妻子之所仰赖之身而弃之于盗贼故每每大乱夫约之以礼驱之以法惟蜀人为易至于急之而生变虽齐鲁亦然吾以齐鲁待蜀人而蜀人亦自以齐鲁之人待其身若夫肆意于法律之外以威刦齐民吾不忍为也呜呼爱蜀人之深待蜀人之厚自公而前吾未之见也皆再拜稽首曰然苏洵又曰公之恩在尔心尔死在尔子孙其功业在史官无以像为也且公意不欲如何皆曰公则何事于斯虽然于我心有不释焉今夫平居闻一善必问其人之姓名与其乡里之所在以至于其长短大小美恶之状甚者或诘其平生所嗜好以想见其为人而史官亦书之于其传意使天下之人思之于心则存之于目存之于目故其思之于心也固由此观之像亦不为无助苏洵无以诘遂为之记公南京人为人慷慨有大节以度量雄天下天下有大事公可属  

西园雅集图记【`米芾`】  

李伯时效唐小李将军为着色泉石云物草木花竹皆妙絶动人而人物秀发各肖其形自有林下风味无一点尘埃气不为凡笔也其乌帽黄道服捉笔而书者为东坡先生仙桃巾紫裘而坐观者为王晋卿幅巾青衣据方几而凝竚者为丹阳蔡天启捉椅而视者为李端叔后有女奴云鬟翠饰侍立自然富贵风韵乃晋卿之家姬也孤松盘郁后有凌霄纒络红緑相间下有大石案陈设古器瑶琴芭蕉围绕坐于石盘旁道帽紫衣右手倚石左手执卷而观书者为苏子由团巾茧衣手秉蕉箑而熟视者为黄鲁直幅巾野褐据横卷画渊明归去来者为李伯时披巾青服抚肩而立者为晁无咎跪而捉石观画者为张文潜道巾素衣按膝而抚视者为郑靖老后有童子执灵寿杖而立二人坐于盘根古桧下幅巾青衣袖手侧聴者为秦少游琴尾冠紫道服摘阮者为陈碧虚唐巾深衣昻首而题石者为米元章袖手而仰观者为王仲至前有鬅头顽童捧古砚而立后有锦石桥竹径缭绕于清溪深处翠阴茂密中有袈裟坐蒲团而说无生论者为圆通大师傍有幅巾褐衣而谛聴者为刘巨济二人并坐于怪石之上下有激湍潨流于大溪之中水石潺湲风竹相吞炉烟方袅草木自馨人间清旷之乐不过于此嗟乎汹涌于名利之域而不知退者岂易得此邪自东坡而下凡十有六人以文章议论博学辨识英辞妙墨好古多闻雄豪絶俗之资髙深羽流之杰卓然高致名动四夷后之览者不独图画之可观亦足彷佛其人耳  

五百罗汉图记【`阙名`】  

五百罗汉图一幅入定于龛中者一人荫树趺坐而说法者一人左右侍聴者八人说经者六人课经者六人课已而收经与诵而倚杖者各一人环坐指画而议论者麈挥手杖支颐相向而谈者各六人归依实塔者五人和南合座者六人稽首舎利光者八人饭饿鬼者四人食乌鸢者施鱼鳖者各五人云升者六人指现五色光者钵现白光者泉涌于顶者火燃于踵者袒而洗耳金环手随求而立者各一人受斋请者七人受龙女珠献者六人受两猊花献者四人受往生花献者七人受衣冠从三生谒者五人受胡轮赆者七人受胡从两槖驼而致珍者四人受海神跪寳者五人骑龙者跨虎者乗马者象驾者狮子驭者各三人为■〈尸外羊内〉说法者一人后座者三人植锡而座巨蟒上者一人背树瞩山鹊者六人注猱升者仰鳯集者阅麋鹿者各四人俛伏羱者翫舞鹤者各五人撷菡萏者一人从后者五人书蕉叶者五人持蕉叶而涉笔者二人焚香而茗饮者六人临流而涤钵者三人涤已而持归者一人浣衣者就树绞衣者浣已而归者将浣而进者隔岸而觇者各一人洗屦者后洗而纳屦者振衣而去者各一人削发者为削发者沐而待者解衣者既解收衣者各一人补毳者二人操刀尺者一人治线者三人泉涌于石逺近而观者十六人度石梁者三人欲度者四人行锡杖者二人导者二人赞者三人芒屩担簦而归者三人束装而行者一人或坐或行或立跏趺款欠杖拄笠负数珠白绋山曲水隈涂觏而卒遇者十八辈合一百二十有三人或坐或行或立背楼观慿栏循据危迫险俯瞰仰睇直视转盼侧睨旁顾近相目逺相望者二十八辈各一百三十九人凡罗汉五百人而佛处其中焉佛之旁又有寳冠珠络持如意执莲华座猊象者菩萨二右袒徒跣曲拳和南而后侍者弟子十瞻赞而前谒者十六甲胄椎髻挺剑秉钺立左右者善神二别三十有一焉又童子有抱经室主茶奁荷策持缾点汤彻器凡十有六鬼有驭龙驭马象受施食送斋书鳞身鸟咮衣短后隠树而窥者凡十有四杂人物有白衣胡跪献花香珍怪衣冠而谒驱牛以从载犀象挈筐篚而进被甲服弓矢愕而瞻叹者凡十有九鸟兽有鳯鹤鹊乌龙虎犀象狮子马牛槖驼蟠蟒戏猊猿猱大小四十有三然以罗汉为主故号五百罗汉图世传呉僧法能之所作也笔画虽不甚精絶而情韵风趣各有所得其绵密委曲可谓至矣昔戴逵常画佛像而自隠于帐中人有所臧否辄窃聴而随改之积数年而就予意法能亦当研思若此然后可成非卒然而为之者也  

白莲社图记【`晁补之`】  

庐山白莲社十八贤者始晋太元中雁门正觉法师慧逺爱此山卜居之而河内觉寂大师慧永先居西林故法师所居号东林云法师神明英越初从太行释道安落发道安知其能使道流东国者也时诸方名徳闻风而至与同修净土之社者甚众而十八贤者社中之杰也曰佛駄耶舎佛駄跋陀罗竺道生慧持慧叡昙恒道禺道敬昙诜内有士曰刘遗民雷次宗周续之宗炳张野张诠合十八人而佛駄二尊者罽宾人皆神僧也余各有异迹又法师最善陶渊明陆修靖两人高蹈不肯入社先是南海渔人尝网得文殊金像有文云阿育王造也后商人于东海得其圆光以合像若符节陶侃尝取之旋失去至是法师祷之江上出焉永公室中尝有虎或畏之即驱上山去恒公行有鹿驯扰耶舎赤髭咒水洗弟子足使闭目但闻风声自龟兹一夕至如臧跋陀罗尝见弥勒兜率天上得不还果有释迦舎利三颗多羣士等皆有异迹见于其传则法师可知已初法师送客常以虎溪为限最厚陶潜陆修靖偶送两客不觉过溪然陶忘懐得失晋宋间一人耳修靖后得道度世两人固非入社者皆善法师而谢灵运恃才傲物尝求入社法师以心杂止之灵运不恨也为凿二池种白莲后名其社云殷仲堪之为荆州也时入山修敬故图中所绘陶陆谢殷在十八人之外今龙眠李公麟为此图笔最胜然恨其略也故余稍附益之凡社中士十八非社中士四从者若干马六盖人马因龙眠之旧者十五他皆新意也菩萨像仿侯翌云气仿呉道玄受塔天王图松石以闗仝堂殿杂草树以周昉郭忠恕卧槎垂藤以李成崖壁瘦木以许道宁湍流山岭骑从鞬服以魏贤马以韩干虎以包鼎猿猴鹿以易元吉鹤白鹇若鸟鼠以崔白余自以意先为山石位置向背物皆非粉本以授画史孟仲宁使摹写润色之余幼慕无生长堕世网不得出贬玉溪时道庐山爱而欲居不可家缗城八年时往来于懐也至为思山辞十数醉辄歌之初见李图悠然忽如蜡屐扶杖行其中故为此图特尽意  

宋九贤遗像记【`明宋濂`】  

濓溪周子颜玉洁额以下渐广至颧而微收然颐下丰腴修目末微耸须疏朗微长颊上稍有髯三山帽后有带紫衣褒袖縁以皂白内服縁如之白裳无縁舄赤袖而立清明髙逺不可测其端倪明道程子色微苍甚莹貌长微有颧眉目清峻气象粹夷髯四垂过领袍土黄色无縁内服领以白皂缁帽檐高白履和气充淡望之崇深伊川程子貌劲实颧微收色白黄而澹目有棱角髯白而稍短在颊者尤短而翩翩若飞动帽袍与履咸如明道俨而立刚方庄重凛然不可犯康节邵子色微紫广颡身颀然有颧特然其下癯骨爽而神清须长过领内服皂领有翼围之袍绦履如伊川耸肩低袖手立而睨视坦而庄和而能恭横渠张子面圆目以下微满而后收色黄须少短微浓衣帽类康节履亦如之高拱正立气质刚毅徳盛而貌严温国公司马子色黄貌癯目峻准直须疎而微长半白在耳下者亦半垂耳轮阔微向面幅巾深衣大带加组方履黑质白絇繶纯綦前微下而张拱指露袪外有至诚一徳不以富贵动其心之意晦庵朱子貌长而丰色红润发白者半目小而秀末修类鱼尾望之若英特而温煦之气可掬须少而疎亦强半白鼻与两颧微齄齄微红右列黑子七如北斗状五大二小五在眉目旁一在颧外一在唇下须侧耳微耸毫生窍前冠缁布冠巾以纱上衣皆白以皂縁之裳则否束缁带蹑方履履如温公拱手立舒而能恭南轩张子姿貌恢伟眉目森秀白而润丰下少须神采烨然椰冠纱巾道服青皂縁系以绦履白坦荡明白使人望而敬之东莱吕子形貌丰伟颜色温粹眉厚而秀髭浅而清衣道服皂縁冠幅巾蹑皂履望之似严毅就之如入春风中金华宋濓曰天生九贤盖将以明斯道也今九原不可作矣濂寤寐思之而无以寄其遐情辄因世传家庙像影叅以诸家所载作九贤遗像记时而观之则夫道徳冲和之容俨然于心目之间至欲执鞭从之有不可得于戏九贤亦夫人哉  

家庆图记【`宋濓`】  

浦阳江上有朱仲贤氏年垂七十而其寿母尤夫人则歴九十二春秋矣犹康宁饮啖如恒人当候序和适寿母出坐鞠隐堂中仲贤率家属分立左右称觞为欢州里观者莫不徘徊叹慕县校官张君正卿独曰是亦希有事也不可以不识命画史作家庆图装褫成卷指示金华宋濓指曰鹤发垂领神色恬康危坐榻上者寿母也其右方带襞积冠张拱前趋而角巾三人从子男子也五冠者与一童子列其后者孙也二儿挟册徐行自语顾语者曾孙也其左方盛服而参差立者四子妇也三儿二大一小大者携小者行手中执鞠花者曽孙女也重立于右上二抱婴孩一献桃一捧茗瓯者四孙之配也一俯倚榻上一牵寿母衣一熙然侍立其侧者三孙女也指毕合而计之凡二十有八人且曰先生史官也其言信于海内愿为序而传之嗟夫寿之为言乆也最人之所不可得也然亦有得焉而茕然索居者非寿也又有得焉而谋不及朝夕者非寿也又有得焉而左右不能孝且养者非寿也又有得焉而体尫气羸十日九疾者非寿也又有得焉而祸患迭婴中心靡宁者非寿也今寿母享此高年尊安无疾孙子秩秩皆能尽养家道丰裕心志怡愉是无五者之失而有自足之乐矣得不为希有之事乎正卿之为是举宜也非过也且昔人之所至愿一则曰寿二则曰寿非惟欲乎巳又且祝于人岂不以寿出乎天而非人之所能乎设或有之诚可歌也已吾婺素号文献之邦振黄钟之铿鍧剪毛羽之纷蕤者比比有之其能为仲贤撰为赋颂矣乎  

三渠陈氏家园一览图记【`李梦阳`】  

三渠陈氏者莆人也举进士官至户部郎中无何谪均州同知寻升汝州知州以留滞不能归盖梦魂常游于家园于是作家园一览图曰吾览之即犹见家园尔其友人李子叩之陈君曰直吾宅而南三里许突然而倚空者莆之壶公山也其山蟠踞数十里高踰千丈状端士搢笏而立而一支蜿蜿蜒蜒奔而西尽处稍突为穴则先大夫赠户部郎中毅庵先生先妣赠宜人呉氏坟也前有峯对峙面溪溪之源有二一自寳胜溪西来一自龙潭溪南来合流于坟之西南半里许是为南溪口北行三百余步汇为潭坟亦面之潭蓄复流折而东行亦三百余步北面有峻山石■〈土幻〉则塟我先太母黄氏太叔母张氏而其坟亦面溪二坟隔水略相朝拱故曰夹溪先陇溪东流折而西北行里许又折而东有石山岸北俗呼龙臂岭又东二百步夹溪皆田以供墓祭者南有屋十余间此所谓龙臂南庄也庄有二水磨粉麦获微息亦以供祭至是而溪始曲折东北行四五里又折而西有石桥名壶公桥今图内边桥夹溪苍苍郁郁者皆茘枝树也岸北稍东茘枝树中故有屋数间今圯矣溪又西北行半里许始入大渠盖永春徳化仙游三县之水迤■〈辶里〉三百里入莆至木兰山下通海号木兰溪而宋时有李姓者筑陂凿渠以溉田今图内邅延左行者是也渠绕山东行四里一股分而北名曰横渠又二里许又一小股分而北名曰西渠又三里许又一股分而北名曰下渠是为三渠今予窃之为号西渠北行二里许亦岐为二俗呼双乂沟一东流里许汇为池可二亩池北筑田为地植茘枝与杂树池蓄而复流东行百步则先兄庶吉士五瑞与弟今刑部员外郎邦器居之又东又折而北二百步许有通衢甃小桥通水于田田之东吾宅焉族聚凡百余家其林森森即前所谓直南对壶公者也宅西有杰坊则予中乡试所树双乂沟一北流二里许折而东而南复折而东绕宅后里许与下渠水会东北曲折行十余里入于海盖图之大槩如此而予曩与兄弟辈展墓而游林登夹溪之陇宴龙臂之庄跻壶公之桥逍遥于茘枝之圃翱翔乎三渠之径瞻岭望海陟崇泛深酌醲割鲜敦朋叙族坐咏行歌盖旬浃不究其巅委今是图一览而即见其首末故凡绕家园而峙者流者植者缭而曲者通而直者浮者凸者潴者蔚而离离者次而峭隅者望之若翔就之若伏者凡予故所钓所采所舟所骑所坐所卧所行者皆列吾前也故予览之未始不豁然喜也已又郁然而戚焉李子曰子之戚者何也陈君曰传曰君子过其故丘则黯然以悲予行年五十余矣宦情落落均汝去故乡又八千里音信罕往来今一览而见吾家园有能不戚者乎陈君又曰莆有四山北曰陈岩东曰成山西曰紫帽与壶公均敌而对峙髙耸如四柱海潮自东北入莆莆人分之为南北洋西南行曲折数十里至木兰山下与木兰溪会故曰壶公兰溪莆之望也今不能尽图亦略见其彷佛李子曰夫形家者流君子所不道也然述者奚取焉予读汉唐史至艺文志见其载堪舆金柜塟经青鸟子等书而牛眠马跑亦时时见于他说陈君曰邑人相传宋朱子赴同安簿时一见壶公即曰莆田多人物乃此公作怪于乎信斯言也则岳降尼祷之说不虚矣余曩立朝着盖数见莆缙绅于户部又见三渠陈子与其弟五器已又见其子举人窃谓陈氏更多贤今览是图则陈氏多贤有以哉有以哉  

## 文章辨体彚选卷五百八十五

（明）贺复征 编  

○记二十六【`技艺`】  

苏氏织锦回文记【`唐武后`】  

前秦苻坚时秦州刺史扶风窦滔妻苏氏陈留令武功道质第三女也名蕙字若兰识知精明仪容秀丽谦黙自守不求显扬行年十六归于窦氏滔甚敬之然苏性近于急颇伤妬嫉滔字连波右将军真之孙朗之第二子也风神秀伟该通经史允文允武时论髙之苻坚寄以心膂之任备歴显职皆有政闻迁秦州刺史以忤旨谪戍炖煌会坚冦晋襄阳虑有危偪藉滔才略乃拜安南将军留镇襄阳焉初滔有宠姬赵阳台歌舞之妙无出其右滔置之别所苏氏知之求而获焉苦加捶辱滔深以为憾阳台又专伺苏氏之短谗毁交至滔益忿焉苏氏时年二十一及滔将镇襄阳邀其同往苏氏忿之不与偕行滔遂携阳台之任断其音问苏氏忿恨自伤因织锦回文五采相宣莹心耀目其锦纵广八寸题诗三十余首计八百余言纵横反复皆成文章其文点画无缺才情之妙超古及今名曰璇玑图然读者不能尽通苏氏笑而谓人曰徘徊宛转自成文章非我佳人莫之能解遂发苍头赍至襄阳焉滔省览锦字感其妙絶因送阳台之闗中而具车徒如礼邀迎苏氏归于汉南恩好愈重苏氏置文词五千余言属隋季丧乱文字散乱追求不获而锦字回文盛见传写是近代闺怨之宗旨属文之士咸龟鉴焉朕聴政之暇留心坟典散帙之次偶见斯图因述若兰之才复美连波之悔过遂制此记聊示将来也如意元年五月一日大周天册金轮皇帝御制  

王氏广陵散记【`顾况`】  

众乐琴之臣妾也广陵散曲之师长也琅邪王淹兄女未笄忽弹此曲不从地出不从天降如有宗师存焉曲有日宫散月宫散归云引华岳引意者虚寂之中有宰察之神司其妙有以授玉女乎于戏天地鄙恡而絶神明倜傥而授中散没而玉女生其间寂寥五六百年先王作乐殷荐上帝有不得而闻者鼓钟时动敢告于太师  

圣善寺白氏文集记【`白居易`】  

中大夫守太子少傅冯翊县开国侯上柱国赐紫金鱼袋太原白居易字乐天与东都圣善寺钵塔院故长老如满大师有斋戒之因与今长老振大士为香火之社乐天曰吾老矣将寻前好且结后縁故以斯文寘于是院其集也帙六十五卷凡三千二百五十五首题为白氏文集纳于律疏库楼仍请不出院门不借官客有好事者任就观之开成元年五月十三日乐天记  

歌者叶记【`沈亚之`】  

昔者秦青之弟子韩娥从学乆之以为能尽青之妙也即辞去青送之将诀且歌一歌而林籁振荡再歌则行云不流矣娥心乃哀然韩娥亦能使逶迤之声环梁而游凝尘奋发微舞上下者三日不止能为人悲亦能为人喜其后汉武时协律李延年为新声亦云能感动人至唐贞元中洛阳金谷里有女子叶学歌于栁恭下之初与其曹十余人居独叶歌成无等后为成都率家妓及率死复来长安中而毂下声家闻其能咸为会唱次至叶当引弄及举音则弦工吹师皆失执自废既罢声党相谓约慎语无令人得闻知是时博陵大家子崔莒贤而自患其室饶乃曰吾緑组初秩宁宜厚蓄以自奉耶遂大置宾客门下纵乐与遨游极费无所恡也他日莒宴宾堂上乐属因言曰有新声叶者歌无伦请延之即乗小车诣莒莒且酣为一掷目作乐乃合韵奏緑腰俱嘱叶曰幸给声叶起与歌一解一坐尽■〈日台〉是日归莒莒沈浮长安数十年叶之价益露然以莒能善人而优曹亦归之故卒得不贡声中禁叶为人洁峭自处虽谐者百态争笑于前未尝换色元和六年莒从事岐公在朔方时余往谒焉令与公宾舎于邮在莒邻夜闻其歌有一人坐泣且悲良乆复悦及卒声而悲悦再三曰孰与之是欲吾不得自任矣明旦问其状乃叶为也后莒复与岐公来彭城十年余过其居问叶安在曰近逝矣自赵璧李元凭世称为知音之尤皆擅鼓弦及为余言叶之歌使其妙自循则音属不知和矣呜呼岂韩娥之嗣与惜其终莫有能继其声者故余着之欲其闻于后世云  

书屏记【`司空图`】  

人之格状或峻其心必劲心之劲则视其笔迹亦足见其人矣歴代入书品者八十一人贤杰多在其间不可诬也国初欧虞之后继有吕公元和长庆间先大夫初以诗师友兵部卢公载从事于商于因题纪唱和乃以书受知于裴公休辟倅锺陵及征拜侍御史退居中条时李忻州戎亦以草隶著称为计吏在蒲因辍所寳徐公浩真迹一屏以为贶凡四十二幅八体皆备所题多文选五言诗其朔风动秋草边马有归心十数字或草或隶尤为精絶或缀小简于其下记云怒貎抉石渴骥奔泉可以视碧落矣先公清旦披翫殆废寝食常属诫云正长诗英吏部笔力逸气相资竒功无迹儒家之寳莫踰此屏也但二者皆美神物所窥必当夺璧于中流飞铓于烈火也殆非子孙之所可存耳庚子岁遇乱自虞邑居负之置于王城别业丙辰春正月陜军复入则前后所藏及佛道图记共七千四百卷与是屏皆为灰烬痛哉今旅寓华下于进士姚顗所居获览书品及徐公评论因感愤追述贻信后学且冀精于赏览者必将继有诠次光化二年八月三日泗水司空图衔涕撰录  

仁宗御飞白记【`宋欧阳修`】  

治平四年夏五月余将赴亳假道于汝阴因得阅书于子履之室而云章烂然辉映日月为之正冠肃容再拜而后敢仰视盖仁宗皇帝之御飞白也曰此寳文阁之所藏也胡为于子之室乎子履曰曩者天子宴从臣于羣玉而赐以飞白余幸得与赐焉予穷于世乆矣少不悦于时人流离窜斥十有余年而得不老死江湖之上者盖以遭时清明天子向学乐育天下之材而不遗一介之贱使得与羣贤并游于儒学之馆而天下无事岁时丰登民物安乐天子优游清闲不迩声色方与羣臣从容于翰墨之娯而余于斯时窃获此赐非惟一介之臣之荣遇亦朝廷一时之盛事也子其为我志之余曰仁宗之徳泽涵濡于万物者四十余年虽田夫野老之无知犹能悲歌思慕于垄亩之间而况儒臣学士得望清光蒙恩泽登金门而上玉堂者乎于是相与泫然流涕而书之夫玉韫石而珠藏渊其光气常见于外也故山辉如白虹水变而五色者至寳之所在也今赐书之藏于子室也吾知将有望气者言荣光起而烛天者必赐书之所在也  
